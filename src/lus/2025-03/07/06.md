---
title:  Chhang leh nunna tui
date:   14/08/2025
---

`1 Korinth 10:11 chhiar la. Hêng thil thlengte ziaka dah a lo nih chhan Paula sawi chu eng nge ni?`

Paula chuan Israel mite chunga thil thleng zawng zawng kha Krista zuitute tâna entîrna leh vaukhânna a nih thu sawiin, Israel mite’n buaina tawh angte kha anni chuan an tawh ve loh nân a tanpui dâwn a ni a ti. A awmzia chu, hêng entîrnate atang hian an lo inzir fing tûr a ni a tihna a ni a. Hei hi keini, “tâwpna huna” (ESV) chêngte tân pawh thurâwn pawimawh tak a ni ve tho mai. Pathian chuan a mite hnênah hian “thiltihtheihna leh hmangaihna leh mahni inthununna” (2 Tim. 1:7, NIV) an lo neih theih nân Thlarau Thianghlim a pe a, chumi azârah chuan duhthlanna dik tak siamin, a zirtîrna pawh an lo zui theih phah thîn. Isua Krista hi nunna thar min petu a ni a (Joh. 14:6), ani chauh hian “inthâwina nung, thianghlim leh Pathianin a pawm tlâkah” min siam thei. Chuvâng chuan, he khawvêl dân ang hian awm ve lovin, Pathian duh zâwng, tha leh pawm tlâk leh tha famkim chu kan lo hriat fiah theih nân kan rilru tih thara lo awmin siam that lo ni rawh se (Rom 12:1, 2, ESV).

Isua pawhin a rawngbâwl lâi khân hêng Thuthlung Hluia kan hmuh Israel fate thil tawn hrang hrang, a bîk takin manna an dawn thu leh lungpui ata tui lo chhuak mai te kha mite zîrtîr nân a thur chhuak a. Hêng entîrnate hi thlalêra an awm lâia Israel fate hruaitu ama chungchânga thutak awmte zirtîr nân a hmang thîn a ni.

`Johana 4:7–15 leh Johana 6:31–51 chhiar la. Hêngahte hian keini Kristiante tâna hriat tûr thutak engte nge awm?`

He Samari hmeichhia hian hmun dang khawiah mah a hmuh loh tûr thil pawimawh tak chu Krista’n pêk a tum a ni tih a hria a. Thinlunga thlamuanna, hlimna leh lâwmna te neih châkna chu Pathian hnên ata lo thleng niin, amah Pathian chauhin min chantîr thei bawk a ni (Sam 42:1, 2).

A hnu-ah pawh Israel-te’n manna an dawn thin thu kha sawi chhuakin, a petu chu Mosia ni lovin, Pathian zâwk a ni tih a sawi a. “Kei hi nunna chhang chu ka ni; tu pawh ka hnêna lo kal chu a ril a tâm lo vang” tiin puang (Joh. 6:35). Nunna Chhang a nih thu hi tum hnih ngawt a sawi nghe nghe a ni (Joh. 6:35, 41, 48).

Israel fate’n thlalêra an dawn manna kha “vân atanga lo tla chhang” a ni a (Joh. 6:31, 32); chutiangin, lungpui ata lo chik chhuak tui pawh kha an chhâwlhâlna ti rehtu tûr Krista thilthlâwnpêk tho a ni. Chhang leh tui te hi taksa mamawh, a lova kan awm theih loh a nih chu thu hran ni se, thlarau lamah pawh pawimawhna a nei tel bawk a, a chhan chu Isua Krista hi “nunna chhang” (Joh. 6:35, 48) leh “tui nung” (Joh. 4:10, 11, 14; Joh. 7:37, 38) a nih vâng a ni. Amah chauh hian kan thlarau lam riltâmna leh tuihâlna te a chhâwk thei.