---
title:  Zir belhna
date:   15/08/2025
---

Ellen G. White-i lehkhabu, Thlahtu Bulte leh Zâwlneite bung 26, “Tuipui Sen Atangin Sinai Tlângah” (phêk 289–302) chhiar ang che.

Pathianin tui in tûr a pêk atanga rei vak lo hnu-ah khân thil hlauhawm tak dang an tâwk leh ta a, chu chu hnam kawlh tak leh indo hrât hrât êm êm mai Amalek-hote’n an rawn bei kha a ni. “Amalek-hote hi Pathian nungchang leh a thuneihzia hre lo an ni hauh lo va, amah chu tih ahnêkin a thiltihtheihna an pawisak loh theih nân an rilru an ti khauh ta zâwk a ni. Aigupta mite hmaa Mosia’n thilmak a tihte kha Amalek-hote hi chuan nuihza siam nân an hmang a, an chheh vêla awm ve hnamte’n an hlauh êm êm chu an nuihsawh vêl bawk. Hebrai mite chu a bo a bâng awm lova ti boral vek tûrin an pathiante hnênah chhia an chham a, Israel-te Pathian chu anmahni lo do lêt thei tûr niah an ngâi lo rêng rêng. Israel mite hian an ti na emaw, an vau emaw azeng pawh a ni hauh si lo va. Chuti chung chuan an lo bei tho nia maw le! A beih chhan hi Pathian an huat vâng leh an zah loh vâng a ni a; amah ber an huat miau avângin a mite pawh tih boral vek an duh ta a ni. Amalek-hote hi hmâsâng ata tawh hnam sual tak an lo ni hrim hrim a, an thil sual tihte chuan Pathian beng han thleng hialin, Pathian tân pawh thungrulh loh theih loh a ni ta hial mai. A khawngaihna chuan sim tûrin a la sâwm zui zêl tho a; nimahsela, râlthuam engmah nei lo, zin kawng thui tak rawn zawh tawh avânga chau êm êm Israel fate chunga kut an han thlâk tâkah chuan an hnam pum chhiatna an tawng baw ta nge nge a ni.”—Ellen G. White, Thlahtu Bulte leh Zâwlneite, p. 299.

**Sawi ho tûrte:**

`Jethroa’n Pathianin a mite tân thil a tihsak atanga Pathian dik tak chanchin a lo hriat dân (Exod. 18:8–10 en rawh) kha ngaihtuah leh la. Hetiang hi tûnlâiah pawh hian a la dik thei zêl em? Nangmah leh i class member-te khân, “Kan kohhran hian engtiangin nge khawvêl hnênah thuhretu nihna hna kan thawh?” tiin han inzâwt teh u. Khawvêl hnênah hian Pathian nihphung leh nungchang chanchin kan sawi thîn em?`

`1 Korinth 10:4 kha chhiar leh la. Mi thenkhat chuan Thuthlung Hluia kan hmuh Pathian hi Thuthlung Thara kan hmuh Isua nêna inang lo tak, phuba lâk hmang, mihringte hawtu, mi ngâidam duh miah lo niin an sawi thîn a. He Bible châng hian chutiang rin dân chu a dik lo a ni tih engtin nge min hrilh?`

`Ellen G. White-i’n Amalek-hote’n Pathian dik tak chanchin hriatna remchâng tha tak a neih thu a sawi kha chhiar leh la. Jethroa rilru puthmang leh anni rilru puthmang inan lohzia hi hriat tum bawk rawh. Pathianin anni chungah chauh pawh ni lovin, hmâsâng khawvêla hnam tam tak, Israel fate nêna indo zawng zawngte chunga rorêlna a thlentîr chhan atang hian eng zirlâite nge zir chhuah theih kan neih sawi ang che`