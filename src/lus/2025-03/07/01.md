---
title:  Chhang leh Nunna Tui
date:   09/08/2025
---

### Chhiar tûrte

Exod. 15:22–16:36, Gen. 3:1–6, Exod. 17:1–7, 1 Kor. 10:4, Exod. 18:1–27, 1 Kor. 10:11.

> <p>Chângvawn</p>
> “Tichuan, Lalpa’n Mosia hnênah, ‘Ka thupêkte leh ka dânte hi eng chen nge maw pawm duh loh in tum ni aw? Lalpa’n Chawlhni a pêk che u hi hre ta che u maw le! Chuvângin ni ruk niin ni hnih tla tâwk tûr chhang a pe che u a nih hi. Mi tin mahni hmun theuhah awm hle hle mai rawh u; ni sarih ni chuan tu mah an awmna hmun ata chhuak hauh suh se,’ a ti a. Chutichuan, mite chu ni sarih ni chuan an châwl ta a,” (Exodus 16:28–30).

Israel mite chuan Aigupta ram an chhuahsan hnu khan Ram Tiam lam panin an la hriat ngâi loh zawng chu an zawh ta a. Zin kawng thui leh hautak zet mai hmachhawnin, zirlâi thar tam tak an zir chhuah a tûl bawk. Lalpa chuan hruaiin a enkawl zêl dâwn a; chutih rual chuan, thang chho zêl tûra puih pawh duh êm êm tho mah se, mahni inthun dân, inhlan dân, mahni hmasial lova nun dân, Lalpaa rinna nghah dân leh, a bîk takin thuâwih taka awm dân te chu an zir chhuah ngei a tûl bawk.

Mosia kha an hmuh theih hruaitu a ni a, hnehna chan an duh a nih chuan amah leh a hruaina chu an zui ngei a ngâi dâwn a. Inpumkhat tlata an awm leh, hnam khat a nih ang ngeia thil an tih hova, an intanpui tawn theuh thin pawh a pawimawh êm êm bawk. An hmaah hian chona leh an zin kawng ti bahlah thei thil tam tak a awm dâwn a. An thlarau nun than zêlna chu hêng chonate an hmachhawn dânah leh chona an hmachhawn chânga Mosia an chhân lêt dânah thui tak a innghat dâwn a ni.

China-ho thufing hmingthang tak pakhat chuan “mêl sâng tam tak kal tûr chuan pên khat leka pên phawt a ngâi” tiin a lo sawi a. He thu hi Israel fate dinhmun ni mêkah pawh hian a dik hle. An ke pên tinah Pathian kaihhruaina a rinchhan ngam a tûl a. Nimahsela, thil lungchhiatthlâk tak chu, hêng zirlâite hi awlsam tê-in an zir chhuak hleithei lo tlat thîn hi a ni.

Keini pawh hian kan zir chhuak thei bîk chuang em aw?