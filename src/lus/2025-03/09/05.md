---
title:  Mit âiah mit
date:   27/08/2025
---

`Matthaia 5:38–48 chhiar la. Isua’n phuba lâk chungchâng a zirtîr dân chu eng nge ni? Chu dân chu engtin nge tûnlâi hunah hian kan lo hman ve theih ang?`

Isua Krista hian Thuthlung Hlui thu, a thu sawi ngâithlatute pawhin an hriat than êm êm chu a la chhuak a. Amaherawhchu, he thu hi a hun lâia zirtîrtute’n dânin a sawi tum ni miah lo zâwnga an lo hrilhfiah thin dân hnial thlâk nân a sawi a ni tih hriat tûr a ni. A awmzia chu, mihringte thurochhiah (thil lo tih thin dân) hian Pathian Thu-in sawi a tum tak chu a hliah daih bâkah, a châng phei chuan a awmze bo thak khawpin leh a tum lohpui an sawitîr ta hlauh zâwk thîn a (entîr nân, Sabbath serh dân tûr an sawite hi ngaihtuah la). Isua khân a thu sawite hmangin hêng dânte siam a nih chhan leh a awmze dik tak chu a rawn hrilh fiah ta a ni.

Malsâwmna Tlângah khân a thu sawi lo ngâithlatute chu dân awmzia leh dânin a tum lam zâwk ngaihven tûrin a sâwm a, a chhan pawh eng dâng ni lovin, zirtîrtu thenkhatte hrilhfiah dân dik lo tak takte chu tih diksak a tum vâng a ni.

Exodus 21:24 thu, “mit âiah mit, ha âiah ha” tih chu Matthaia 5:38-ah hian sawi chhâwn niin (“. . . in hre tawh a; kei erawh chuan ka hrilh a che u”), he dân hi phuba lâkna dân tiin an sawi mai thîn a (Latin tawngin, lex talionis). Hemi châng tho hi Bible hmun dangah pawh hman a lo ni tawh bawk (Lev. 24:20, Deut. 19:21).

He dân hi a tîra siam a nih chhan tak chu tu chungah mah phuba lâk a nih loh nân a ni a. Pawi khawihna chu eng vânga thleng nge a nih tih chhui hmasa si lova thisen inchhuahsakna leh phuba lâkna thleng leh mai thîn tih tâwpna atâna siam a ni. Pawi khawihna thlen dân chu rorêltute’n ngun takin a zir chiang ang a; tichuan, a pawih khawih chu a len leh len loh azirin a lei châwi zât tûr tuksak a ni ang. Hetiang hi anmahni duh dân dâna thil an lo tih mai thinna tûr lo dan nâna tih thin a ni.

Mosia hnêna hêng dânte lo petu Isua Krista khân he dân siam a nih chhan hi a hre chiang a; chuvâng chuan, âwn sa lam nei miah lo leh a tum ang tak hlen chhuak tûrin a hmang thei rêng a ni. Siam a nih chhan tak chu rorêlna dik leh inremna thlentîra, khawtlângah remna leh muanna a lo thlen theih nân a ni.

Kawng khata ngaihtuah chuan, rorêlna dik tih hian thil sual titute laka phuba lâkna, an phu tâwk hremna pêk ve a kâwk ti pawhin a sawi theih ang a. Mahse, hêng dânte hi inbûk tâwk taka rorêlna dik leh phuba lâkna kalpui tumna ni zâwkin a lang.

`Eng tikah emaw chuan Pathianin dik takin ro a la rêl dâwn a ni tih i hriatna khân engtiangin nge dik lo taka rorêlna thleng thînte ngaih thiam dân a hriattîr che?`