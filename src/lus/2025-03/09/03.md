---
title:  Dân dang lehte
date:   25/08/2025
---

Pathian chuan a mite kha a khawngaih êm avângin rorêltute chu mipuite’n an thil neih chungchânga thu buai chi hrang hrang an neihte an rêlsak dân tûr a hrilh bawk a. Thu buai hla buai awm theihna chi hrang hrang sawiin—an sebâwngpa-in an thenawmte sebâwngpa lo bei se ta se tih te, miin a thenawmpa ran rûksakin lo hralh ta se tih te, an ran vulhin mi huan thlâi lo pet ta se tih te, mi thil an hawhsak lâi chu tu-in emaw lo rûksak daih ta se tih te leh mi ran an hawhsak mêk chuan mi tu emaw lo hliamin, lo ti hlum hial ta se—chûngahte chuan eng nge tih tûr tih zawng zawng târ lan sa vek a ni (Exod. 21:33–22:15).

`Exodus 22:16–23:9 chhiar la. Hêng dânte hian eng chungchâng nge an sawi a, chûng thu buai hla buaite chu engtin nge chin fel a nih ang?`

Pathian dânte hian thil chi hrang hrang a sawi teuh mai a. Mi dangte hnuh hniam emaw, tih thangtlâwm emaw khapna dânte siam niin, mahni hmakhua chauh ngaih avânga mi dangte chunga thil tih rêng rêng chu a haw vek a ni. A khawngaihnain, Pathian chuan thil tha lo tih châkna rilru an put chu a zilh thîn a, sual lam an âwn tlat rengna pawh a thunun bawk. An khawtlâng nun kha him tak, thil tha lo rêng rêng awm lohna ni se a duh a. Mi tin kârah inlaichînna tha tak awmin, dik tak leh hmangaihna rilru nên engkim an ti thîn tûr a ni.

`Exodus 23:10–19 chhiar la. Hetah hian eng thu pawimawh tak takte nge a sawi?`

Sabbath leh kût a sawite hi Pathian chibai bûkna vek niin, chhandamna chanchina thil thleng pawimawh tak tak hriat thartîr lehtu tûr a ni a. Chibai bûkna chu an thil tih dang zawng zawngte innghahna ber a nih avângin a hman dân tûr pawh ngun taka duan a ni. Sabbath hi khawvêl siam a nih lâia lo din tawh kha a ni a (Gen. 2:2, 3; Exod. 20:8–11), Aigupta ram ata Israel-te chhanchhuah an nihna leh tlan a nihna nêna inzawm tlat ni bawkin (Deut. 5:12–15), Pathian chu kan Siamtu, Tlantu leh Lalpa a nih avânga chibai kan bûk tûr a ni tih hre reng tûrin min hrilh (Marka 2:27, 28).

Hetih lâi hian Israel-te kha kum tin kût pui pawimawh tak tak pathum lâwm thîn tûra beisei an ni bawk a, chûngte chu: (1) Kalhlên Kût, “chhang dâwidim telh loh kût” ti pawhin an sawi bawk (hei hi thâl lâi, March thla lâihâwl vêl atanga April thla laihâwl vêlah neih thin a ni); (2) Pentikost, “rah thar kût” tiin emaw, “chawlhkâr  kût” tiin emaw pawh an sawi bawk thin (hei hi Kalhhlên Kût a neih atanga chhiara chawlhkâr sarihna, ni 50-naah chiah neih ve leh thin a ni; (3) Bâwkte Kût, “buh seng kût” ti pawhin an sawi bawk thîn (hei hi favâng, September thla laihâwl vêl atanga October thla laihâwl vêlah neih thin a ni; Exod. 34:18– 26, Lev. 23:4–44, Num. 28:16–29:40, Deut. 16:1–16 te pawh chhiar ang che).