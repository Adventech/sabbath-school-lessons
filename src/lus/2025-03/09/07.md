---
title:  Zir belhna
date:   29/08/2025
---

Ellen G. White-i lehkhabu, Thlahtu Bulte leh Zâwlneite bung 27, “Israel-te Hnêna Dân Pêk” (phêk 303–317) chhiar ang che.

Kan hmêlmapa rama chêng kan la nih tlat avângin a ruahmanna fing vervêk leh ngamthlêmnate’n min tih nat châng a awm lo thei lo va. Suala tlu tawh khawvêla chêng kan nih avângah hian kan zînga tu hi nge natna leh hrehawm tawrhna la tem lo awm le? Vânduaithlâk takin natna leh hrehawm tawrh hi mihring nuna bet ve rêng a ni tlat a. Amaherawhchu, hêngte hi tuar thei tûrin Pathian chuan chakna min pe thîn thung.

“Chhandamtu hlu tak chuan kan mamawh hun takah min rawn pui thîn dâwn a. Vânram panna kawng chu amah ngeiin a lo zawh tawh a. Kan ke chhûntu hlîng chi hrang hrangte hian ani ke pawh kha a lo chhun thi nasa tawh a ni. Kan put tûra a tih kraws hrang hrangte hi kan hmaah khân ama’n a lo pu vek tawh bawk a. Rilru thlamuanna kan lo neih theih nân harsatnate kan tawh pawh a phal tih i hria ang u. Buaina hun hi Pathian mite tâna fiahna tihbâiawm tak a ni a; mahse, ringtu dik takte tân chuan chung lam thlîr chhoh hun niin, chhimbâl ang maia amah hualtu thutiam chu rinnain a lo hmu thei dâwn a ni.”—Ellen G. White, Indona Ropui, p. 633.

**Sawi ho tûrte:**

`Hmân ata tawh vawiin thlengin mi tam tak chuan Pathianin an ram ata milem be mite a hnawtchhuaka, a châng phei chuan a ti hlum vek lehnghâl hi hriatthiam har an ti thîn a. Ni e, a chhan hriat a harin rilru pawh a ti buai hre rêng a ni. Amaherawhchu, Pathian hmangaihna chuan rorêlna dik pawh a lantîr tûr a ni tih thu hian khâng thil thleng râpthlâk tak takahte ngei pawh khân a rorêlna dik chauh ni lovin, a hmangaihna pawh puan chhuahin a awm tih ring tûrin min tanpui em?`

`Isua’n mi dang, kan hmêlmate leh min hawtute ngei pawh hmangaih tûra min hrilh hnu lawkah he thu, “Chutichuan, in Pa vâna mi a tha famkim angin nangni pawh in tha famkim tûr a ni” (Mat. 5:48) tih hi a sawi zui a ni tih kha hre reng la. Enga ti nge he thupêk hi thupêk dangte a sawi zawh veleh a sawi zui nghâl kher le? “Tha famkim” ni mai lova, “kan Pa vâna mi” a tha famkim anga tha famkim tih chu eng nge ni a awmzia?`

`Tirhkoh Paula khân Pathian dân leh a hnathawhte hi a ngâisângin châwisân pawh a châwisâng hle a; chutih rual chuan, dik lo taka chelek erawh a do tlat thung. “Dân hnuaia awm in ni lo va, khawngaihna hnuaia awm in ni zâwk e” (Rom 6:14, NIV) tih thu a sawi hi eng nge ni a awmzia? Dik lo taka dân kan lo chelek theih dân kawngte chu eng nge ni?`

`Rorêlna dik tih leh phuba lâkna tih hi eng nge ni a danglamna awm? Thil hrang hlak a ni nge nia, thil thuhmun, sawi chhuah dân hrang mai a ni zâwk? Rorêlna dik kan duhna chu phuba lâk châkna a ni lo a ni tih engtin nge kan hriat theih ang?`