---
title:  Dân chu Nunpuiin
date:   23/08/2025
---

### Chhiar tûrte

Exod. 21:1–32, Exod. 22:16– 23:33, 2 Lalte 19:35, Mat. 5:38–48, Rom 12:19, Mat. 16:27.

> <p>Chângvawn</p>
> “Chutichuan, Lalpa’n Mosia hnênah, ‘Israela thlahte hnênah hian hetiangin va sawi rawh; “Nangmahni ngeiin hei vân atanga ka rawn biakzia che u in hre tawh a. Pathian dang rêng rêng chu ka kiangah chuan in rawn nei tûr a ni lo; tangkaraw pathiante emaw, rangrachak pathiante emaw in tân in siam tûr a ni lo,” tiin,’” (Exodus 20:22, 23).

Pathian chuan a mi Israel-te kha an chheh vêla awm hnam dangte laka danglam tûrin a duh a, amah ring tlattu, a kaihhruaina leh a thuneihna hnuaia hlim taka awm tûra siam a châk êm êm bawk. Mi tinte chu a dân hnuaia awm an ni ang a. Dân kengkawh tûrin rorêltute an ruat ang a, mite hnêna dân zirtîr tûrin puithiamte an awm ang a. Nu leh pate pawhin tih tûr pawimawh tak an nei bawk ang.

Eng hnamah pawh ni se, dânte hian a siamtu duhzâwng, thiltum leh nungchang a târ lang thîn a. Entîr nân, Pharaoa khân Hebrai nausên, mipa tawh phawt chu tih hlum vek tûr tih thupêk a chhuah a, kha dân khân a suahsualzia chiang takin a ti lang. Chutih lâiin, lal pakhat chuan a ram chhûnga mi kum 18-a upa zawng zawngte chu a lehkha zirna man tumsak an nih tûr thu a puang ve thung a. He a thu puan atang hian a thilphalzia leh a ram chu lo hmuingîl zêl se a tihzia kan hre thei ngei ang.

Pathian dân hian Pathian chu tu nge a nih tih a puang chhuak a, a awmzia chu, a thatna, a hmangaihna, a thil ngaihhlut zâwng, a felzia leh sual a huatzia a lantîr chiang hle. Dân chu a thianghlimin a dik a, chutiang bawkin Pathian pawh thianghlim leh dik a ni. Dân chuan nun tam kan neih theih nân kawng min hawnsak rualin, thil hlauhawm leh chhiatna chi hrang hrang lakah min vêng bawk a. Amah Pathian zahna, kan mihringpuite nêna inzah tawnna leh nun hrim hrim zahna te hi Pathian dân innghahna lungphûm chu a ni.