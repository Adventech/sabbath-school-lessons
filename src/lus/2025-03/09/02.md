---
title:  Thuthlung dânte
date:   24/08/2025
---

Sinai Tlângah khân Pathian chuan a mite hnênah a dân pe-in, amah nêna an inzawmna hmanga thianghlim taka an nun theih dân tûr a lo zirtîr a. Nimahsela, dânin a sawite chu ni tina an nunpui tûr a nih avângin dân tesep dang tam tak, “thuthlung dânte” tia an lo sawi mai thin chu a pe leh ta a. Hêng dânte vênhim hna hi puithiam mawhphurhna niin, mipuite’n a nihna ang tûr taka an zawm theih nân an zirtîr thîn bawk dâwn a ni.

“Mipuite rilru, bâwih nihnain a tih chawlawl tawh leh a tih hniam tawh, Pathian dik tak hriatna pawh nei lo hial tawh chu a nihna ang taka Pathian thupêk sâwmte’n an sawi hi hrethiam tûrin a lo la inpeih lo nasa mai a. Thu Sâwm Pêkin a phûtte chu an lo hriatthiama, a nih dân tûr ang taka kenkawh a nih theih nân a belhchhahna dân tesep eng emaw zât pêk an ni ta a ni. Hêng dânte hi rorêlna thuchhuak tia sawi a ni a, a chhan pawh fing tak leh leilung dân mil rênga siam a nih avâng leh, hetiang tak hian rorêltu pawhin ro a rêl phût a nih vâng a ni. Nimahsela, Thu Sâwm Pêk nêna a danglamna chu Mosia hnênah chauh hriattîr a ni hi a ni a, ani hian mipuite hnênah a hrilh chhâwng ve leh dâwn a ni.”—Ellen G. White, Thlahtu Bulte leh Zâwlneite, p. 310.

`Exodus 21:1–32 chhiar la. Bâwih neih dân tûr chungchângah te, tualthah chungchângah te leh kut inthlâk chungchângah te an zawm tûr eng dânte nge pêk an nih?`

Thuthlung dân hi bung hnih bung thum lâiah sawi a ni a (Exod. 21:1–23:19). Hêng dânte leh inkaihhruaina thute hi suahsualna lo hluar zêl tûr lo danna atân leh, khawtlâng nun nuam leh tha siamna tûr atâna pêk a ni.

Hebrai mite bâwih neih dân kha hun laihâwl vêla bâwih an neih dân leh tûnlâi huna bâwih kan neih dân dik lo leh râwng tak nên hi chuan a inang lo hle a. Dik takin, Hebrai mite’n an neih bâwihte kha chu vênhim leh ngaihsak hlawh angreng tak an ni. Hun laihâwlah leh tûnlâi hunah hi chuan chhiahhlawhte leh bâwihte chu a neitute thil (bungraw) neih an ni mai a, anmahni neitute chuan an chungah an duh ang angin an ti thei. Bible-a kan hmuh bâwih neih dânte erawh hi chu a dang hle a, kum ruk chhûng bâk bawih nih a theih loh (Exod. 21:1, 2; Jer. 34:8–22). A kum sarihnaah chuan, anmahni’n an pute hnêna la awm zui zêl an duhte a nih ngawt loh chuan chhuah zalên ngei ngei tûr an ni a. Tin, anmahni neitute hian Sabbath ni chuan an hna ata chawlh hahdamtîrin (Exod. 20:9, 10), an khawsak mamawhte chu an pe bawk tûr a ni.

`Khawvêl hmun tam zâwkah hi chuan bâwih neih hi tih bân a ni deuh vek tawh a. Chuti chungin bâwih tih theih chiah si lova mihring chhawr luih hi chîng eng emaw zât an la awm reng tho a ni âwm e. Chutiang chu engtiangin nge kalpui a nih a, engtin nge keini hian a tih tâwp nân tha leh ngaihtuahna kan lo sên ve theih ang?`