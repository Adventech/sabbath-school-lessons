---
title:  Phuba
date:   28/08/2025
---

“Duh takte u, in phuba la suh ula, Pathian thinurna kian zâwk rawh u, ‘Phuba rêng rêng keima lâk tûr a ni, keima’n ka thungrûl ang Lalpa’n a ti’ tih ziak a ni si” (Rom 12:19; Deut. 32:35 pawh chhiar bawk ang che).

`He Bible chângah hian eng thutiam leh eng thupêk nge lo lang a, chûngte chu engtiangin nge thil inzawm tlat a nih?`

Vawiina kan hmuh ngâi mang loh rorêlna dik chu Lalpa’n a la rawn thlentîr ngei dâwn a, chumi hun a lo thlen hma chuan hmasâng Israel-te hunlâia rorêltute khân dân an lo ken kawha, mi dang ti natute chunga an phu tâwk hremna an lo pêk a tûl thîn. Nimahsela, chumi an tih hma chuan eng thil nge thleng chiah tih an hriat hmasa phawt a ngâi thung a. Thil buaithlâk deuh mai chu, Isua hunlâia dân zirtîrtute khân he dân hi anmahni duh dân dâna phuba an lo lâk ve mai theihna tûr kawng hawng zâwnga an hrilhfiah thîn kha a ni. Chutianga an tih avâng chuan, dânin a tum ni miah lo zâwngin an kalpui ta thîn a, a khap tak chu a thlavâng an lo hauh zâwk hlauh thîn a ni.

`Matthaia 6:4, 6; Matthaia 16:27; Luka 6:23; leh 2 Timothea 4:8 chhiar la. Hêng chângte hian Isua’n lâwmman leh hremna a ngaih dân engtin nge an sawi?`

Isua khân lâwmman inpêk leh hremna inpêk hi a dodâl lo va. Dik taka thil tih hi mihring nuna a pawimawh lâi ber pakhat a ni hrim hrim bawk. Amaherawhchu, mi tu mah hian mi dangte chungthu rêltu, thiam loh chantîrtu leh “thi tûra ruattu” ni-ah an inngâi tûr a ni lo va. A chhan chu tu tân pawh dik lo taka thil tih mai a awl thin êm vâng a ni. Mi dangte thungrulh chu keini lo tih tûr a ni lo va. Miin kan chungah thil dik lo an lo ti a nih pawhin tan bîk nei lo rorêltute rêl felah kan dah mai thîn tûr a ni.

He thu a sawi zawh hian “in Pa vâna mi chu a tha famkim angin in tha famkim tûr a ni” tiin min hrilh zui a. Engtin nge Pathian a that famkim ang chuan kan lo that famkim ve theih ang? Pathian nungchanga a pawimawh leh langsâr ber chu mahni hmasialna tel miah lova mi dangte a hmangaihna hi a ni a. Amah zuitute chu an hmêlmate pawh hmangaih tûr leh anmahni ti duhdahtute chu tawngtâisak tûrin a hrilh thîn. That famkimna dik tak chu a phu miah lote hnênah pawh hmangaihna, ngaihdamna leh khawngaihna lantîr a ni a (Luka 6:36). He thu leh he thu-in mi a zirtîrte a taka nunpui hi Pathian nungchang ang pu tihna chu a ni.

`Isua’n thu min pêk ang hian engtiang kawngtein nge mi dangte hmangaih dân kan lo zir theih ang? Chutianga ti tûr chuan enga ti nge mahni inthihtîr a ngaih thin?`