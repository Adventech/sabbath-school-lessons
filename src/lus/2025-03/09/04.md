---
title:  A tîra Pathianin a ruahman dân
date:   26/08/2025
---

`Exodus 23:20–33 chhiar la. Pathianin Ram Tiam hneh dân tûra ruahmanna a lo siam chu eng nge ni?`

Pathian chuan Israel-te hi an luah tûr ram thar chu va sual chhuak se a ti lo va; an hnêna pêk mai a tum a ni zâwk. An thlahtu Abraham te, Isaaka te, Jakoba te hnênah khân a lo tiam daih tawh a, an hnêna Pathian thilthlâwnpêk a nihna angin an lo dawng mai dâwn a ni.

Ram Tiam an hneh dân tûr chu Tuipui Sen an kân tum khân entîr an lo ni tawh a. Khami tum khân Pathian chuan a mite tân beiin, anmahni thah tumtute lakah hnehna famkim a lo chansak tawh a nih kha (Exod. 14:13, 14). Aigupta mite hneha an awm chhan kha mak tak maia Pathianin hna a rawn thawh vâng chauh a ni a. Khatiang deuh chiah khân, Assuria lal Sennacheriba hun lâi pawhin Pathian chuan Assuria sipai tam mangkhêng, râlthuam tha tak tak nei, indo tûra zirtîrna tha tak dawng bawk si-te kha anmahni Israel-te’n an beih ve ngâi miah lovin a lo hnehsak leh bawk a. Tin, Lal Hezekia kha zâwlnei Isaia kal tlanga Pathian thu a dawn chu a rin avângin hnehna a lo chantîr leh bawk a nih kha (2 Lalte 19:35, Isaia 37:36).

Abraham hnênah khân Ram Tiam chu a thlahte hnênah pêk nghâl a ni dâwn lo va, kum 400 hnu-ah chauh an luah thei dâwn tih a lo hrilh sa vek tawh a (Gen. 15:13–16). Enga ti nge chuti chen chen an nghah kher a ngaih? A chhan pakhat chu, Kanaan ram lo luahtute suahsual vâng a ni. Khâng mite kha Pathian chuan dawhthei takin a lo enkawl thîn a, an sualte an sim theih nân khawngaihna hun pawh a lo pe fo tawh bawk. Nimahsela, Pathian leh a dânte laka an helna chu an chhunzawm lui zêl a; an bawhchhiatna a lo famkim tâk hnu-ah khân an ram chu Hebrai mite hnênah pêk mai a duh ta a ni.

Tin, Hebrai mite’n Ram Tiam an va luh hma hian a lo awm hmasa hnam sual tak takte chu a lo chhuahtîr sa diam dâwn tih hrilhin, a chhuahtîr dân pawh mak danglam tak, tha êm êm bawk si a ni ang: (1) an chungah hlauhna leh manganna nasa tak a thlentîr dâwn a; tin, (2) anmahni ûm darhtu tûr khawi nghal a tîr bawk ang. Chutiang chuan Israel fate’n an ram thar tûr an va thlen hunah hma hian an hmêlmate chu an lo tlânchhe darh zo vek tawh ang a, an in leh lo zawng zawngte chu neitu pawh awm lovin a lo awm mai mai dâwn a ni (Exod. 23:27, 28.

Ram Tiam an va lâk theihna tûra a thawh hlâwk ber chu Pathian vântirhkoh a ni a. He vântirhkoh hi Krista, Israel-te kâihruaia,vênga, ramte hnehsaktu kha a ni. Chhûn lama chhûm ding ni thîn leh zan lama meialh ding nia anmahni lo hruaitu kha a ni bawk a. Pathian a nihna anga thuneihna nei a nih avângin Israel fate hian a zâi an ngaih zêl a ngâi a (Exod. 23:21). Pathian thu an pawisak loha, a hruaina an ring lo a nih chuan an la kal leh zêlna tûrah buaina an tâwk ngei dâwn a ni.

`He thu, khâng milem be hnamte kha Pathianin an kawng zawh an thlâk theih nân kum tam tak chhûng hun a lo pe tawh a ni tih hian Pathian khawngaihna chanchin leh, chu khawngaihna chu kan lo pawm duh lo tlat a nih chuan kan chân daih thei a ni tih min zirtîr em?`