---
title:  Pathian tâna fa tîr hlanna
date:   04/08/2025
---

Tlanna, chhanchhuahna hun tiam chu a lo thleng dâwn ta. Israel mipuite chu an inbuatsaih a tûl a. Chhanchhuah an ni dâwn tih ring ni mai lova, chumi an rinna chu a taka an lantîr ngei a lo ngâi ta. An tih ngâi awmte chu Pathianin a lo hrilh vek tawh a; tûnah chuan rinnaa an tih ngei a lo ngâi ta a ni. Jakoba hian Israel-te lo chhiar atâna a ziah chu ni hauh lo mah se, a thil sawi erawh anni tân pawh a pawimawh êm êm tho a: “Aw nang mi â-pa, thil tih tel lo rinna chu thi a ni tih i hre duh em?” (Jak. 2:17–20, NKJV).

`Exodus 13:1–16 chhiar la. Hremna hnuhnûng ber a lo thlen lâi khân Israel mi-te fa tîrte hi Pathian khawngaihna avângin zuah an ni a. Enga ti nge he thupêk hi anni hnênah khân pêk a lo niha, keini tûnlâi huna mite tân hian eng nge a pawimawhna la awm?`

Pathian khawngaihna chuan Israel hnam chhûngkaw tin, thisen hnuaia awmte chu a vêng tlat a, a chhan pawh rinnain an kawngkhâr biangte chu an lo chhinchhiah vâng a ni. He hriattîrna thar hi Mosia kal tlanga Lalpa’n a pêk a ni a: “Israela thlahte zînga fa tîr zawng zawng chu kan hnênah in rawn hlân tûr a ni” (Exod. 13:2, NIV) tiin. He thupêk hian mihring leh an ran vulhte pawh a huam ve ve a ni

Hetiang thupêk hi a pêk chhan chu kan Siamtu leh engkim Neitu a nih avâng a ni a: “Leilung leh a chhûnga thil awm zawng zawng hi Lalpa ta a ni a, khawvêl leh a chhûnga chêngte nên hian” (Sam 24:1). “‘Tangkarua hi ka ta a ni a, rangkachak hi ka ta a ni’ tih hi sipaihote Lalpa thu chhuak a ni” (Hagaia 2:8). Israel mite fa piang hmasa berte hi Pathian malsâwmna an dawna a rah hmasa berte an ni a; a hnêna an inhlân pumhlûm thak a ni tih chhinchhiahna leh an thil neih zawng zawngte chu ama hnên ata an dawn vek a ni tih an hriatzia ti langtu a ni.

Tin, he thupêkah hian tlanna, chhandamna thu pawh kan hmu bawk a. An fapa upa ber zêlte chu thisenin a hliahkhuh avânga an nunna zuahsak an ni. Isua thisen hnuaia awm keimahni ang bawk hian anni pawh thihna ata tlan chhuah tâkte an ni a. Paula’n Isua chungchânga, “Amahah chuan kan tlanna kan hmu a ni—kan sualte ngaihdamna chu” (Kol. 1:14) a lo tih ang khân.

Hetih lâi hian engtiangin nge an fapa upa berte chu Pathian hnênah an hlan ang tih chungchângah inkaihhruaina dân pêk an ni nghâl bawk a. Hei hi Aigupta ram ata chhanchhuah an nih lawmna a ni a. An rante chu inthâwina atâna hlan tûr a nih lâiin, an fapate erawh tlan tûr a ni ve thung (Exod. 13:12, 13, 15).

`Exodus 13:16 hian an kutah leh an mit leh mit inkâra thil an dah tûr a sawi a. Chu an thil dah chuan engtin nge thlarau lam thu pawimawh tak chu a entîr? Kan rinna chu a tam emaw, a tlêm emaw pawh ni se, a takin kan nun chhuahpui tho tûr a ni tih min hrilh em?`