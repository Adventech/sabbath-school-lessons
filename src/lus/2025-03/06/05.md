---
title:  Rinna nêna hma lam pan zêlin
date:   06/08/2025
---

`Exodus 14:13–31 chhiar la. Israel fate hian rinna tlachham viau tho mah se, eng thil nge Pathianin a tihsak tâk?`

Mosia hi chuan Pathian leh a Thu a rin tlat avângin a mite pawh ring ve tûrin a fuih a. Heti hian harsatna an tawh lâia an thil tih tûr pawimawh tak tak pali a hrilh ta a:

1. “Hlau suh u” (Exod. 14:13). He thu hian Pathiana rinna nghat tûrin a sâwm a, a chhan pawh hlauhna hnehna kawng awm chhun a nih vâng a ni. Isaia pawhin ringtute chu Pathian kuta awm kan nih thu min lo hrilh a, amah chu kan Pathian leh Lalpaa kan pawm hunah kan tân hna a thawk mai dâwn a ni. “Hlau suh u, kei in hnênah ka awm si a; mangang suh u, kei in Pathian ka ni si a. . . . Kei Lalpa in Pathian hian, ‘Hlau suh u, ka tanpui dâwn a che u’ tiin in kut ding lam chu ka chelh dâwn si a” (Isaia 41:10, 13).
2. “Awm hle hle mai ula” (Exod. 14:13). “Awm hle hle” tih hi phunnâwi tâwpsan leh thil ropui tak thleng tûr lo nghâk tihna ringawt a ni lo va, Pathiana rinna nghah leh dawhthei taka a rawn chêt hun lo nghah tihna a ni tel bawk, a chhan pawh ani chu a rawn chêt ngei dâwn vâng a ni.
3. “Lalpa’n vawiina a chantîr tûr che u chhanchhuahna chu i hmu ang” (Exod. 14:13, NIV). Kan rinna a lo than zêl theih nân Pathian chuan min hruaia, min tanpui thîn a ni tih kan hriat a pawimawh a; tin, tanpui min lo tiam avângin a hnênah lâwmthu kan sawi thin pawh a tûl bawk. “Hmu” tih awmzia chu “mit meng” tihna a ni a (a chhan pawh rin lohna chu mit delna a ni si a). Pathian chauhin hnehna, himna, leh chhandamna min chantîr thei. Pathian chu kan tân a awm reng a, kan mamawh piangte chu a hun tak zêlah min rawn pe mai ang.
4. “Lalpa’n a dosak ang che u” (Exod. 14:14, NKJV). He thu hian Pathianin a tih tûr chu min hrilh a: ama ngei chu rawn thawk chhuakin a mite tân a bei ang. Chutiang chuan a rawn ti ta ngei a ni tih chiang taka a lanna chu Kalvari kha a ni a, chatuana nunna min chantîr theih nân krawsah khân Setana chu Krista’n a lo hneh ta a ni (Joh. 5:24; Heb. 2:14; Thup. 12:10, 11). Tin, a. Aigupta mite pawhin Israel fate hi Lalpa’n a dopui a ni tih an hria a; chuvângin, tlânsan leh mai an rawt ta a nih kha (Exod. 14:25).

Mosia hnêna Pathianin thu a pêk hi a chiang khawp mai: “Kal zêl rawh u” tih a ni. Pathian chuan heti hian a tahtawl tê tê-a an tih tûr a lo ruahman sa chu a hrilh ta a: (1) Pathian vântirkoh leh chhûm ding, Israel mipuite hmahruai thînte kha an hnung lamah an insawn ta a; chutichuan, Aigupta mite leh Israel mite inkârah lo tlain, Israel mite chu Aigupta sipaite lak ata a vênghim tlat dâwn a ni; (2) Mosia hian rinnain tuipui chungah a kut a phar tûr a ni a; (3) Lalpa chuan thli na tak rawn tlehtîrin, tuite chu a inthentîr a; tichuan, tuipui chhuat pawh lei chârah a lo chang ta a; (4) tichuan, Israel fate chu lei châra lo chang ta tuipui chhuatah chuan kalin, râl leh lam an kâi ta vek a. Aigupta sipaite chuan ngaihtuah hawt lovin an ûm lût ngawt pek a; Pathianin a mite tâna thilmak ropui tak a tih hi hmu ve miau hek lo le. Thil a pawi zawh vek tawh hnu-ah an hmu leh hnuhnawh si a, “Israel-hote hi i tlânsan ang u; Lalpa’n an lama tangin keimahni min dopui a nih hi” an ti ta a (Exodus 14:25).