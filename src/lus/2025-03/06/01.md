---
title:  Tuipui Sen Kân Thu
date:   02/08/2025
---

### Chhiar tûrte

Exod. 12:31–36, Jak. 2:17– 20, Exod. 13:1–14:31, Heb. 11:22, Exod. 15:1–21, Thup. 15:2–4.

> <p>Chângvawn</p>
> “Tin, Mosia’n mipui hnênah chuan, ‘Hlau suh u. Awm hle hle mai ula, Lalpa chhandamna, vawiina a thawhsak tûr che u hi en ngawt mai rawh u. Vawiina Aigupta mi in hmuhte hi kumkhuain in hmu leh dâwn tawh lo ve. Lalpa’n a dosak ang che u a, nangni chu in awm hle hle mai ang,’ a ti a,” (Exodus 14:13, 14).

Aigupta rama ata hruai chhuah an nihna hi Pathian	mite’n Thuthlung Hluia an thil tawnah chuan a mak leh ropui ber a ni âwm e. He thil thleng hi Pathianin Hebrai mite hmêlma ti tlâwma, Israel-te chu hnehna chang chunga Ram Tiama a hruai luh tâk dân ti langtu a ni a. Kristaah chuan chhandamna leh tlanna a awm a ni tih entîrtu pawh a ni bawk.

Mihringte thlîrna atang chuan, Israel fate dinhmun hi a chhiain a beidawnthlâk takzet a—bâwih a nihna ata hi anmahni ngawt chuan tâl chhuak thei ziazâng an ni lo. Chhanchhuah an ni dâwn a nih chuan, Pathian a rawn chêt a tûl tihna a ni a. Chutiang chu keimahni dinhmun pawh hi a ni ve chiah tho mai. Keimahni mai hi chuan sual lak ata kan tâl chhuak thei ngâi dâwn rêng rêng lo va, dinhmun beidawnthlâk takah kan awm mêk a ni. Keini phei hi chuan Exodus âia ropui leh mak zâwk kha kan mamawh nghe nghe a. Chu kan thil mamawh tak, Krista kraws leh kan zavâia tâna Krista’n a lo tih tawh chu kan lo nei ta a ni.

Goshen ram atanga Israel fate an chhuaha (Exodus bung 12), Mosia hla puah hlim taka an sak ho tâk hun (Exodus bung 15) inkâra thil thlengte hi a ngaihnawmin a taka thlenga mâwi pawh a ni lo hial zâwk a. Hêngahte hian Pathian chhinchhiahna, thilmak tih leh tlanna hnathawhte chu ropui leh fiah thei ang berin a lo lang.

Amaherawhchu, hêngte âi hian krawsa Krista’n kan tâna a lo tih tâk kha a la ropui hle zâwk a, Exodus lâia thil thlengte hi chu hlimthla ang vêl lek chauh a ni âwm e.