---
title:  Kal ula, Lalpa chu chibai va bûk teh u
date:   03/08/2025
---

Kalhlên Kût hma chiah zânah khân thisenin a vênhim ve lohte inah chuan Pathian rorêlna a lo thleng ta a (Exod. 12:1–12). He rorêlna lak ata hi tu mah—lal leh mipuite pawh, lehkha thiam leh thiam loh pawh, hausa leh reithei pawh, mipa leh hmeichhia pawh an tlân chhuak lo. Hremna chuan chhûng tinte a rawn dêng vek mai a, Pharaoa te chhûngkua an ni emaw, bâwih chhûngkua an ni emaw, an ran vulhte thlengin an fa tîr zawng zawng tih hlumsak vek a ni a. Aigupta mite lo inchhuan vena zawng zawng chu vaivutah a lo chang zo ta a ni.

`Exodus 12:31–36 chhiar la. Pharaoa thil ngen danglam tak chu eng nge ni a, chu chu eng vânga ngên nge a nih?`

Pharaoa’n Aigupta ram ata kal chhuaka, an Pathian chibai bûk tûra Hebrai mite a hrilha, “Kei pawh mal min sâwm ve bawk rawh u” tia ngenna a siam nghâl hi a ngaihnawm hle mai.

Kei pawh mal min sâwm ve bawk rawh u?

Enga ti nge Aigupta lal, lei a mite “pathian” ni bawk si lehnghâl hian chutiang ngenna chu a siam mai le? A tâwp a tâwpa chuan Hebrai mite Pathian thiltihtheihzia chu a lo hre ta a, chumi atang chuan hamthatna lo chan ve a beisei niin a lang a. Nimahsela, engtin nge hetiang mi—ama laka hel, luhlul, sual tak leh chapo êm êm bawk si hi Pathian chuan mal a sâwm theih ang? Israel fate chu Aigupta ram ata an chhuah a phalsak ta ngei mai tak a; mahse, a phalsak chhan hi Jehova thu a âwih tâk vâng a ni hauh lo. Jehova laka a tlâwm chian êm vâng zâwk a ni a. A thil sual tih avângte khân a inchîr rêng rêng lo a ni tih pawh a hnua thil a tih tûrte hian a ti lang vek dâwn a. A ram tuam mêktu hripui lêng chu tih tâwp a duh vâng mai mai a ni.

Pharaoa hi tih thangtlâwmin a awm a. Amah leh a mipuite hian hri lêng lo awm tawh azawnga  râpthlâk ber mai chu an tawrh avângin Israel mite pawh Aigupta ram ata an chhuah a phalsak ta nge nge a ni. A hma pawhin, a thil tih dik lo tak takte avâng khân a ram chhûngah harsatna chi hrang hrang a lo thleng tawh a. Chuti chung pawhin Israel-te chu Aigupta ram an chhuahsan a phalsak chuang lo a nih kha. Mahse, tûnah erawh a tang zo ta ngang lo a ni.

Aigupta mite pawh hian Hebrai mite chu an ram ata chhuak thuai thuai se an lo ti ve hle bawk a. “Khawngaih takin chhuak teh u, a nih loh chuan kan thi mang takngial dâwn” an ti hial a ni. Hetih lâi hian Pathian chuan Israel mite hi kut ruak maia an chhuah loh nân ruahmanna a lo siam sa vek a. An rin âia rei daih an thang dâwn tih a hriat sa avângin chumi chhûng zawnga an mamawh tûr thil chi hrang hrangte chu ken chhuahtîr ngei a tum hle. Aigupta mite hian Juda-te chu an ram atanga an chhuah thuai thuai an duh avângin an thil neih hlu tak tak pawh an pe ta tawp tawp mai a. Mahse, hêng an thil pêkte hi kum kha leh chen a thlâwna an lo chhawr tawh dân ngaihtuah chuan—an ram ata Hebrai mite an chhuah nghâl theihna tûr a lo ni bawk si nên—eng tham mah a ni chuang lo.

`Vawi eng zât nge thil sual kan tih avâng ngawr ngawr ni lovin, kan thil sual tihin nghawng tha lo a neihte avâng zâwkin kan lo “inchhîr” ve tawh le? Enga ti nge chutiang chu inchhîrna dik tak a nih loh? Engtin nge kan thil sual tihte avâng hian pawi ti taka awm dân kan lo thiam theih ang?`