---
title:  Mosia leh Miriami te hla
date:   07/08/2025
---

Aigupta sipaite chu an tawlâilîrte nên lam tuipui chhûngah paih thlâk vek an ni a, amah Pharaoa pawh telin tu mah dam chhuak an awm lo (Sam 136:15 chhiar la). Aigupta mite tân tlâwmna nasa tak a nih lâiin, Pathian tân erawh hnehna famkim channa a ni ve thung. Hemi tuma thil thleng hi Juda-te chuan ropui an ti ngang mai a, hmân ata tawh vawiin thlengin an la sawi chhuak fo thîn a ni.

`Exodus 15:1–21 chhiar la. Mosia hla-in a sawite chu eng nge ni?`

He hla hian Lalpa a fak a, a fak chhan pawh râl do mi chak tak, a mite dotute hnehtu a nih vâng a ni. Mosia hian he thupui hi ama chungah ngei pawh a lo thlen dikzia târ langin, Lalpa, a Pathian chu a chakna, a hla leh a chhandamna a ni tih tuar takin a sawi a. Amah ang hi mi dang tu mah an awm lo, “ani chu thianghlimna lama ropui a ni a, fak tlâk nihna lama zahawm leh thilmakte ti thîn a ni” a ti (Exod. 15:11).

Mosia hla hi Pathian nihna sawi chhuahna a ni ber a, tu nge a nih tih leh eng thil nge a tih tih te min hrilh. Lalpa chu a mite tâna thil ropui tak a tih avângin châwimâwi, fak leh ngaihsân a ni a. Kan laka a thatzia kan hria a nih chuan a chungah lâwmin, amah chu chibai kan bûk lo thei thîn lo. Thlarau nun hausa tak nei thei tûr chuan Pathian hmangaihna kan chan hi a lâwmawmzia kan hriat a ngâi. Pathian chuan a tlan chhuah tawh a mite hma hruaisakin, anmahni a chênpuina tûr hmun thianghlimah chuan a hruai lût dâwn a. Chu chu Mosia’n Pathian hmangaihna ropuizia uar taka a chham chhuah chhan pawh a ni rêng bawk. Pathian chuan a roluah tlângah biak bûk a din dâwn tih pawh a sawi bawk a (Exod. 15:17), hêng zawng zawng hian Zion leh Jerusalema Pathian biak in chu a kâwk vek a ni.

Thupuan 15:2–4-ah chuan tlante’n Mosia leh Berâmno hla an sak thu kan hmu a. He hla, a ropuina leh a thil tih mak takte avâng leh, a fel leh dik êm avâng te, a thil tih fel leh thianghlim tak takte avânga Pathian an fakna ri ngaihthlâk nawm tûrzia hi i lo suangtuah thiam em?

A tlar tâwp ber hi lo chhinchhiah la: “Hnam zawng zawngte chu lo kalin chibai an rawn bûk ang che” (NKJV).

Pathian rorêlna zawng zawngte—a bîk takin kum za tam tak chhûng hrem loha lo awm tawh suahsualna leh inrahbehna chunga a rorêlna—chu mi zawng zawng hmuh theiha târ lan a ni tawh ang a. Chutih hunah hunah chuan hnam tina mi tlante chuan hêng a rorêlnate avâng hian a hming an fak tawh dâwn a ni.

`Immanuel Kant-a chuan Pathian hi a dikin a fel a nih chuan, thlân piah lamah nun eng emaw (vânram emaw, hremhmun emaw) a awm ngei tûr a ni a lo ti a. Enga ti nge a thil sawi hi a dik êm êm le? Engtin nge eng tikah emaw chuan khawvêlin a tlâkchham êm êm rorêlna dik chu a lo la thleng ngei dâwn a ni tih kan rin ngam theih ang? Chumi beiseina atang chuan thlamuanna i lo chhar thei em?`