---
title:  Zir belhna
date:   08/08/2025
---

Ellen G. White-i lehkhabu, Thlahtu Bulte leh Zâwlneite bung 25, “Aigupta Chhuahsanna” (phêk 277–288) chhiar ang che.

Pathian chuan Israel fate hi amahah rinna nghat tlêm hle thîn mah se a ngaihsak êm êm reng tho a. A mi thlante a nih ang ngeia ngaihtuahna sêng thei tûr leh nung thei tûra zirtîr leh kaihhruai a duh êm êm thîn. Dawhthei taka hruaiin, harsatna tlêm thei ang ber an hmachhawnna tûr hmunah a hruai lût a. Heti hian Ellen G. White-i chuan a lo sawi: “Israel mite hian . . . Pathian hriatna tlêmtê chauh an la nei a, amahah rinna a nghah dân pawh a la beitham hle; chuvâng chuan, thlabâra awm leh beidawn mai pawh an la sam dâwn tih a chiang. Râlthuam eng mah nei lo leh indo hrim hrim pawh la indo ngâi lo an ni a, an rilru pawh hi kum rei tak chhûng bâwih an lo ni tawhna khân a ti dâwih hle bawk. Chu bâkah, nunaute nên, ran rualte nên an ni duah mai bawk si a. Chutiang chu a nih avângin, kawng thui zâwk daih Tuipui Sen lama a hruai kual chhûng hian Lalpa chuan zahngâi thei leh dik taka thil ti thîn a nihzia a hriattîr dâwn a ni.”—Ellen G. White, Thlahtu Bulte leh Zâwlneite, p. 278.

**Sawi ho tûrte:**

`Enga ti nge Hebrai mite ang mai hian Pathianin kan chunga a thatna leh a thiltihtheihna tam tak a lantîr tawh chung pawhin amaha rinna nghah hi harsa kan la tih êm êm reng tho thin?`

`Enga ti nge khatiang thil hrang hrang, an fa tîr theuhte thihna a thlen tawh hnu-ah pawh Pharaoa hian Israel mite kha a la ûm zui tâlh le? Hei hian sualin kan thinlung a tih-sak mai a hlauhawmzia min hrilh em?`

`Fiahna harsa tak tak hmachhawn châng chu nei theuh mah ila, mi tam tak hi chuan ni tha, hun tha tak tak, keimahni chungah leh kan hmangaihte chunga thil tha lo eng mah a thlen loh hun kan lo nei tawh tho a (kan la nei reng nghe nghe maithei bawk). Enga ti nge hêng hunte hi Pathian khawngaihna leh vênhimna kan chang a ni tih ti langtu anga kan ngaih loh ang (“hmêlmapa” ram chhûnga la awm rih kan ni tih kan inhre reng bawk si a)? A awmzia chu, enga ti nge hun tha kan neihahte hian Pathian chu fak tûr kan ni tih kan hriat reng a pawimawh? Eng ang chhiatna râpthlâk takte lak atangin nge humhim kan lo nih tawh tih rêng kan hre si lo va.`