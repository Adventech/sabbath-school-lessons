---
title:  Tuipui Sen an kân
date:   05/08/2025
---

`Exodus 13:17–14:12 chhiar la. Engtin nge Israel fate hi Aigupta ram atanga an chhuah lâi khân Pathianin a hruai? Khatia an chhuah hnu lawkah khân eng thil nge lo thleng?`

Israel fate chuan Pathianin Mosia hnêna thu a lo pêk tawh kha zâwmin sipai tha tak, râl do tûra inring sa reng angin Aigupa ram an chhuahsan ta a. Hebrai thumal a hman pahnih, tsaba’ tih leh makhaneh tihte “sipai,” “pâwlho,” “sipai rual,” “mipuiho” ti tea lehlin theih niin, chutiang deuh chu Aigupta ram atanga chhuak Israel fate pawh kha an ni (Exod. 6:26; Exod. 7:4; Exod. 12:17, 41, 51; Exod. 14:19, 20; hêngte bâkah hian Exod. 13:18 pawh en tel ang che). Tichuan, a chhûngkua ang zêla inthenin, sipai rual ang deuhin an kal ta thup thup mai a. Moab ram an thlen dâwn hnaihah pawh Balaama chuan a hnam hnama inkhuar hrang theuh niin a zuk hmu a nih kha (Num. 24:2, NIV).

Mosia hian Josepha ruhte chu a chhawm chhuak tih kan hmu a (Exod. 13:19). A chhawm chhuah thu a sawi lan kher chhan pawh Josepha’n Pathian thutiamte a rinzia a tih lan vâng a ni. Josepha khân, Aigupta ramah nuamsa takin khawsa mah se, Ram Tiama an kîr leh hun tûr chu nghâkhlel takin a lo thlîr thîn a. A thih hma khân a ruhte chu Kanaan rama chhawm chho tûrin a unaute a lo chah sa vek tawh a ni (Gen. 50:24, 25). Lalpa chuan Aigupta rama awm mêk Israel fate chu rawn kanin, Kanaan ramah a hruai cho ngei dâwn a ni tih a ring tlat thîn a. Israel fate’n Kanaan ram an han thlen chuan Aigupta ram ata an chhawm chhoh Josepha ruhte chu phawrhin, Sekem khuaah an phûm ta a ni (Josua 24:32),

Pathian chu a mite zîngah hian a awm ve a ni tih entîrna atân mei alh ding leh chhûm ding a lo lang a. Chutah chuan Lalpa chu awmin, chhûm ding atang chuan anmahni a rawn be thîn a (Exod. 14:24; Num. 12:5, 6).

Hetih lâi hian Pharaoa chuan a rilrua a tum dik tak chu a rawn ti lang ta. A rilru a lo la thlâk miah lo va, a lo inlamlêt tak tak hauh lo bawk. Pathian hnêna a malsâwmna a dîl pawh kha lem a chang mai mai a lo ni a, amah leh amah a inbum pawh a ni maithei zâwk bawk. Tichuan, a sipaite chu a khâwm sawk sawk a, kum kha leh chen a sal lo ni tawh Israel fate chu a va ûmtîr ta a. A suahsualna hian khua a hmuh lohtîr ve chiang hle mai.

Israel mipuite chuan anmahni lam pana Pharaoa sipaite lo tlân chu an hmuhin, vawi hnih khat mai ni lo an la sawi tûr thu leila angreng tak mai an chhâk chhuak a, chu chu: “Aigupta ramah khân thlân a awm loh avângin em ni thlalêrah hian thi tûra min hruai chhuah ni? Eng vângin nge ni hetianga min ti tûra Aigupta ram ata min hruai chhuah?” (Exod. 14:11) tih hi a ni.

Pathian thiltihtheihzia lan chhuahna ropui leh mak tak takte chu an lo hmu tam tawh a, Aigupta mite fa tîr zawng zawng an boral vek lâia anmahni fate erawh zuah an nih bîk dân pawh an hre vek bawk. Chuti chung chuang, Pathian an rin ngam lohzia la zu ti lang ngam thova maw le!

`Thil eng emaw râpthlâk tak i tawn tum kha ngaihtuah lêt la. Engtin nge i tih: Pathianah rinna i nghahzia i ti lang nge ni a, Pathian i rin ngam lohzia i ti lang zâwk? Chumi tuma i thil tih atang chuan thil râpthlâk dang i tawn leh huna i awm dân tûr hriattîr thei che eng zirlâi nge i zir chhuah ang?`