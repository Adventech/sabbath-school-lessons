---
title:  Pathian hmuin
date:   01/09/2025
---

`Exodus 24:9–18 chhiar la. Hemi tuma Pathianin Israel fate thil a tawntîr ropui tak hi eng nge ni?`

Khatia Pathian nêna thuthlung an nemngheh tâk hnu khân Mosia chu Sinai Tlângah a han chho leh ta a. A tîrah chuan Israel hnam upa 73 te nên an chhuak ho va. Hêng upa-te tân hian an thil tawn chu hahîpa sawi tham a ni ngei ang: anmahni mit ngeiin Pathian an han hmu a ni si a (theophany)—an hmuh thu vawi hnih ngawt sawi lan a ni hian ropui an ti ngang a ni tih a ti lang. Tin, thuthlung nemnghehna atân an ei-in an in ho nghâl bawk a, ruai buatsaihtu lah chu Israelte Pathian a ni lehnghâl bawk si. Hemi tum hian Pathianin a lo châwimâwi nasa hle a ni.

Hmânlâi Bible ram vêla mite tih dânah chuan (tûnlâi pawh hian hmun thenkhatah chuan a la ni tho a), chawi ei emaw, ruai kîl tûra insâwm chu thil tawn hlu tak, inchâwimâwina sâng leh hamthatna ropui tak nia ngaih a ni a. Chawhlui kîl ho tawh chin chu an sualte inngaihdam tawnsaka, thiana insiam zui ta a ni thîn. Tanpui an ngaihna lâia intanpui tûr leh, harsatna, buaina an tawh hunah pawh inphatsan tawh ngâi lo tûr an ni tih a entîr bawk a. Hetia chawhlui an kîl dunna hian thua sawi chhuah hran ngâi chuang miah lovin, a tu emaw zâwk zâwk chungah eng emaw lo thleng ta se, a thianpa chu amah tanpui tûrin a rawn pên chhuak dâwn a ni tih a ti lang. Chutiang chuan, chaw ei tûra insâwm chu mi zawng zawngin an chan ve loh hamthatna ropui leh sâng bîk tak a ni.

Hetih lâi hian, chaw ei tûra sâwmna lo hnar erawh chu intham lohna runthlâk ber pakhat a ni ve leh thung bawk a. Chutiang chu nih avângin Isua pawh khân, nasa taka sawisêl a tâwk chung pawhin, amah sâwmtu mi sual nia an ngaihte hnênah a eiin a in thîn a nih kha (Luka 5:30). Ringtute’n Lalpa Zanriah kan kîl ho hian kan ringtupui, keimahni ang bawka mi sual ni ve tho mi dangte nên inzawmna kan siam tihna a ni a. Kan ei chhûng chuan Isuaa ngaihdamna leh chhandamna kan chan tâk dânte, sawiin hlim takin kan inpâwl ho thîn a ni (Mat. 26:26–30, Marka 14:22–25, 1 Kor. 11:23–29 te hi chhiar ang che).

Thil lungchhiatthlâk tak chu, Mosia ruala tlânga han chho ve-te zînga thenkhat kha sualah tluin, an nunna pawh an chân ta nghe nghe kha a ni (Lev. 10:1, 2, 9 chhiar la). Tlângah khân Pathian nêna intawnna ril tak han nei ve tho mah se, chu an thil tawn chuan a nun a siam tha hran chuang lo va, a ti piangthar lêm lo ni âwm tak a ni. Heta tang hian thutak neitu niin, hamthatna ropui tak tak chang mah ila, chumi avâng chuan mi piangthar kan ni ngawt chuang lo tih chiang takin kan hre thei âwm e. Hetiang thil ropui tak hi an han tawng a ni a, a hnua an thil tih runthlâk tak ang hi chu mi dang zawng zawngin lo ti pawh ni se, ti ve hauh lo tûr an ni asin maw le!

`Hêng mite’n hamthatna an dawn ropuizia leh an vânneihzia hi ngun takin han ngaihtuah nawn leh teh. Hei hian keini Adventist, Pathianin êng ropui tak tak a kawltîrte hi kan vânneihzia min hriattîr em? Kan hamthatna chan hi engtin nge kan nunpui ang?`