---
title:  Pathian thu âwih theihna
date:   02/09/2025
---

`Ezekiel 36:26–28 chhiar la. Engtin nge kan nunah hian thu âwihna a lo awm theih ang?`

Israel mite khân tum thum ngawt phûr takin Pathian thu an zawm zêl tûr thu an puang a nih kha (Exod. 19:8; Exod. 24:3, 7). Ni e, Bible hian mihringte hi chak lo, beisei nei tawh lo, dawrâwm leh mi sual mai kan tih min hrilh a; mahse, thu âwihna chu thil pawimawh tak a ni tho bawk si. He thu lungchhiatthlâk tak hi hmasâng Israel-te chanchin hmang khân puan chhuahin a lo awm tawh a, chu mai chu ni lovin, Pathian mi zawng zawngte chanchinah pawh puan chhuahin a awm ve leh bawk.

Chutiang a nih si chuan, engtin nge Pathian chu rinawm takin kan zui theih ang?

Chanchin lâwmawm tak chu, Pathian hian thu min pêk rêng rêngin, a thupêkte chu kan zawm theih nân thiltihtheihna nên min thuam zêl thîn tih hi a ni. Keimahni chhûnga mi ni lo tanpuina chu keimahni pâwn lam atanga lo thleng niin, chu chuan Pathianin a phût thilte kan tih theih nân min ti chak thîn a. A awmzia chu, keimahni chhûngah Pathianin hna a thawk tihna a ni. Ezekiela chuan Pathian chauhin thinlung a thlâk theih thu chiang takin a lo sawi a (Ezek. 36:26, 27). Ani chuan lung ang maia sak tawh kan thinlung hi la chhuakin, tisa anga nêm thinlung min pe dâwn a ni. Josua’n Israel mipui pungkhâwmte hnêna, “Lalpa rawng chu in bâwl thei lo vang” (Josua 24:19) tia a lo sawi ang khân, keimahni tumna ringawt chuan Pathian thu zawm hi thil tih theih rual a ni lo.

Pathian zui erawh kan thlang thei a; chu chu kan tih tûr pawh a ni rêng bawk. Keimahni hian duhthlanna kan siam a tûl a, eng tik lâi mai pawh hian a hnêna inpêk duhna rilru kan put reng a ngâi thîn. A chhan pawh kan chhia leh tha hriatna hian ama rawngbâwl thlang mah sela, kan chu duhthlanna ti hlawhtling tûr chuan thiltihtheihna kan nei si lo. Amaherawhchu, Pathian hnêna kan chak lohna thlen hunah ani chuan min lo ti chak dâwn thung a. Paula’n, “Ka chak loh apiangin a ni ka chak thin ni” (2 Kor. 12:10) a lo tih ang khân.

Ezekiel 36:24–30-a Pathianin “ka” tih thumal a hman dân hi lo en ila: Pathian chuan a dân an zawm theih nân a khâwm a, a ti thianghlim a, a tlêng fâi a, a la chhuak a, a pe a, a dah a, a kâihruai bawk thîn. A tih ang chu nang pawhin i ti ve ang. Ani chuan a hrethiam êm êm che a, amah chu i hnaih a nih phawt chuan ama’n a tihte chu nangma tih a lo ni ang. Pathian nêna in inpumkhatna chu thiltithei tak lo ni ang a, a nungin a tha a tho êm êm reng bawk dâwn a ni.

He lâi thu-ah pawh hian a sawi uar ber ni leh bawk chu Pathian hnathawh tho a ni a. A ngialngana lehlin dâwn chuan hetia dah tûr hi a ni ang: “Nangmahni-ah ka Thlarau ka dah ang a, ka thupêkte leh ka dânte in zawm theih nân chu chu ka ti ang; tichuan, in zâwm ngei bawk dâwn a ni.” Pathian chuan a mite hi a thu zâwm tûrin a hrilh a, an zawm theih nân thiltihtheihnain a thuam nghâl thîn bawk. Pathianin a mite laka a phûtte chu a mite’n an tih ngei theih nân a tanpui zêl thîn a. Thu âwihna hi Pathian thilthlâwnpêk kan dawn niin (keimahni’n kan tih hlawhlin a ni mai lo), thiam chantîrna leh chhandamna te ang bawka Pathian thilthlâwnpêk liau liau a ni (Phil. 2:13).

`Thu âwih theihna pêk tiam tawh kan ni a nih chuan, enga ti nge suala tlûk leh mai hi kan la awlsam viau mai bawk si le?`