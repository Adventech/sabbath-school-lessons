---
title:  Zir belhna
date:   05/09/2025
---

Ellen G. White-i lehkhabu, Thlahtu Bulte leh Zâwlneite bung , “Biak Bûk leh A Rawngbâwlnate” (phêk 348–363) chhiar ang che.

Biak bûk kha hmun pawimawh tak, an thil sual tihte puangtu Pathian mite tlanna hna thawhsakna hmun a ni a. Chhandamna ruahman pum pui puan chhuahna niin, thlalêra awm mêk Israel fate hnênah phei kha chuan a hrilh chipchiar angreng hle nghe nghe. Khatah khân thiam chantîrna, tih thianghlimna leh rorêlna awmzia zirtîr an ni a. An ran hlan tinte khân Isua thihna, sual ngaihdamna leh sual lâk bona an entîr theuh a ni. Tin, biak bûkah khân Pathian dân dah a ni bawk a, chu chu dikna leh felna tehfung atâna hman tûr a ni.

“Pathian dân, biak bûk chhûnga dah kha felna leh rorêlna dân ropui a ni. Kha dân khân a bawhchhetute chu tih hlum tûr a ni tih a sawi a; nimahsela, kha dân chungah khân zahngaihna thutphah dah a ni a, chumi chungah chuan Pathian lo langin, chuta tang chuan, tlanna azârah an sual simtute chu ngaihdamna chantîr an ni thîn. Chutiang chuan, kan tlanna atâna Krista’n hna a thawh, biak bûk rawngbâwlnain a lo entîrah khân ‘ngilneihna leh thutak a intâwk a; felna leh remna a lo infâwp ta a ni.’ Sam 85:10.”—Ellen G. White, Thlahtu Bulte leh Zâwlneite, p. 353.

**Sawi ho tûrte:**

`“Lalpa’n ti tûra min hrilh apiang chu ka ti zêl ang” tiin vawi eng zât nge i lo intiam ve tawh? I intiam ang tak chuan i ti ta thîn rêng em?`

`Mosia kha Sinai Tlângah ni sawmli chhûng zet Pathian nên an han awm dûn a. Khami tum khân Pathian chuan a hnênah Israel-te’n a Sabbath an serh a tûl thu a hrilh a, a chhan pawh Sabbath chu amah leh a mite inkâra chhinchhiahna, anmahni ti thianghlimtu chu Lalpa a ni tih hriattîrtu tûr a nih vâng a ni. Thianghlimna leh tih thianghlimna te hian Sabbath serh kawngah eng nge pawimawhna an neih?`

`Lalpa chuan Israel mite kha “an zîngah a chên ve theih nân” biak bûk sak-sak tûrin a hrilh a. Chu hmun chu Israel-te’n chhandamna an channa tûr a ni. Khami hmunah—he biak bûk, a mite zînga Pathian a rawn chên vena—khân entîrna leh hlimthla hmangin chhandamna ruahman chu târ lan a ni a. Hei hian chhandamna chang tûra Pathiana kan innghah tawp mai a ngaihzia min hrilh em?`

`Thisen zârah an sual zawng zawngte chu Pathian in, biak bûkah rawn thlen a ni tih hi eng nge ni a awmzia? He thu mak leh ropui tak hian, chiang tak chuan ni lo mah se, Isua’n kan tân krawsa a lo tih tawh leh vân biak bûka a tih leh mêk hi engtin nge a târ lan?`