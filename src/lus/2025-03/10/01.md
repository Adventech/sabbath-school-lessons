---
title:  Thuthlung leh A Ruangâm
date:   30/08/2025
---

### Chhiar tûrte

Exod. 24:1–18; 1 Kor. 11:23– 29; Lev. 10:1, 2; Ezek. 36:26–28; Exod. 25:1–9; Exod. 31:1–18.

> <p>Chângvawn</p>
> “Tichuan, Mosia chu a zuk kal a, Lalpa thu zawng zawng leh rorêl dân tûr zawng zawngte chu mipui hnênah a zuk sawi a: tin, mi zawng zawng chuan, ‘Lalpa sawi zawng zawng chu kan ti ang e,’ tiin a rualin an chhâng dual dual a,” (Exodus 24:3).

Lalpa chu a mite Pathian, anmahni siamtu leh tlantu a ni a; chuvângin, an hnêna awma, an zînga chên ve pawh a duh bawk. Mihringte hi amah nêna inpâwlna hlimawm tak nei tûra a siamte kan ni a. Mi dangte nên inlaichînna tha tak neih kan duh a nih chuan, kan hun leh tha pawh kan sên ve a tûl thîn tih chu kan hre theuh hlawm âwm e. Chutiang chiah chu Pathian nêna inlaichînna kan neih theih nân pawh a ngâi ve tho mai. Amah nên hun kan hmang dûn a nih chauhin amah nêna kan inlaichînna pawh a lo tha ang a, dinhmun sâng zâwkah hlân kâi kan lo ni thei bawk ang. A awmzia chu, Pathian nêna inzawmna tha tak kan neih theih nân a Thu kan zir thîn tûr a ni tihna a ni a (a Thu kal tlang hian kan hnênah thu a rawn sawi si a), a hnênah tawngtâiin (kan tawngtâi hian Pathian lamah kan thinlung kan hawng tihna a ni), mi dangte hnênah Krista thihna, thawhlehna leh lo kal lehna chanchin kan sawi thîn tûr a ni bawk (Pathian rawngbâwlnaah kan inhmang tûr a ni tihna a ni). Pathianin nasa takin mal min sâwm a, a malsâwmna kan dawn ang zia zêlin mi dangte tâna malsâwmna hnâr nih pawh kan tum ve ang.

Kan rilru luahtu ber chu keimahni ni lovin, Pathian zâwk a ni tûr a ni a. Amah nên kan inzawm a nih chuan a zirtîrnate zui thei tûrin (a awmzia chu, a Thu zâwm thei tûrin tihna a ni) chakna min pe ang. Chuvâng chu alâwm, tâwpna hun chêng Krista zuite chu “Pathian thupêkte zâwma, Isua rinna neite” (Thup. 14:12, NKJV) tia sawi pawh an lo nih rêng ni.

Kan tih tûr chu a hriat nghâl mai ti raw? Pathian kan hmangaih ang a, kan hmangaih a nih chuan a thu pawh kan zâwm mai dâwn a lo a ni.