---
title:  Lehkhabu leh thisen
date:   31/08/2025
---

`Exodus 24:1–8 chhiar la. Pathian Thu chhiar leh thisen theh hian Pathian leh a mite inkâra thuthlung awm nemnghehna kawngah eng nge pawimawhna a neih?`

Bible-a kan hmuh Pathian hi Pathian nung, mihringte nêna inlaichînna tha tak neih duhtu a ni a. Kan Lalpa’n a ngaih pawimawh ber pawh thil emaw, ngaihdân emaw ni lovin, mihringte kan ni. Chuvâng chuan, mihringte hi ngun takin a en reng thîn a, a thil tih hrang hrangte a tih chhan pawh hi mihringte nêna inlaichînna tha tak siam a duh vâng a ni zêl. “Hmangaihna” Pathian chu inlaichînna tha neih duhtu Pathian a nih ngei a ngâi rêng bawk a. A thuhrimin, inlaichînna tha tak tel lo chuan engtin nge hmangaihna a awm theih ang?

Isua khân, “Kei, lei ata khâi kâna ka awm hunah chuan mi zawng zawng keima hnênah ka hîp ang” (Joh. 12:32, ESV) tiin a lo sawi a. Pathian hian nungchang tha tak nei tûr te, thurin dik pawm tûr te, dik taka thil ti thîn tûr te-a min duh mai bâkah, amah nêna inlaichînna tha tak nei tûr pawhin min duh bawk. Dik taka sawi phei chuan, keimahni nêna inlaichînna tha tak neih hi a duh ber a ni a, khawvêl a siam lâia a lo din pahnihte (Genesis 1, 2) pawh hi inlaichînna tha neih chungchâng ve ve a ni: a hmasa zâwk (Sabbath) hi a vân vawrh zâwng, Pathian nêna inlaichînna tha tak min neihtîrtu tûr a ni a, pakhat dang (inneihna) hi a lei hrût zâwng ni ve thungin, kan mihringpuite nêna inlaichînna tha min neihtîrtu tûr a ni ve thung.

Sinai Tlânga thuthlung nemngheh a nih chhan kha Pathianin a mite nêna inlaichînna tha tak neih a duhzia tih lan nân a nia. Khatia thuthlung nemnghehna an neih lâi khân mipuite chuan vawi hnih ngawt au rualin, an laka Pathian thil phût zawng zawngte chu an ti zêl dâwn a ni tih a puang a nih kha. “Lalpa’n a sawi zawng zawngte chu kan ti zêl ang” (Exod. 24:3, NIV). An sawi ang hian tih ngei pawh an tum a; nimahsela, an chak lohzia, an derdêpzia, an dawrâwmzia leh thiltihtheihna an tlâkchhamzia an hre si lo. Inthâwina atâna an talh ran thisen chu mipuite chungah theh a ni a, kha khân Krista tanpuina azârah chauh Pathian thu an zâwm thei dâwn a ni tih a entîr.

Mihringte hian mi sual, chak lo leh derdêp tak kan ni tih hi kan inpawm hreh hle thîn a. Mahse, kan nihphung rêngah sual lam âwn tlat reng kan ni si. Thil tha kan tih theih nân keimahni zînga mi ni lo tanpuina tûr kan mamawh a, chu tanpuina chu chung lam—Pathian khawngaihna thiltihtheihna, a Thu leh Thlarau Thianghlim hnên ata lo thleng tûr a ni. Amaherawhchu, hêng zawng zawngte hi nei vek pawh ni ila, thil sual tih duhna rilru kan la nei thei tho thîn a. A dik nge dik lo le?

Chuvâng tak chuan, Pathian nên mimal taka inzawmna tha tak kan neih a tûl ta a, hei hi hmasâng Israel-te tân chauh pawh ni lovin, keini tûnlâi huna mite tân pawh a pawimawh êm êm tho a ni.

`“Lalpa’n a sawi zawng zawngte chu kan ti zêl ang” (Exod. 24:3, NIV). He thu hi vawi eng eng zât nge i lo sawi ve tawh a, i sawi ang ngei chuan i ti thîn ta em? I lo ti hlawhtling tak tak ngâi lo a nih chuan tu tanpuina nge i mamawh le?`