---
title:  A mite zîngah
date:   03/09/2025
---

Pathian chuan a mite kha kawng hrang hrang hmangin a zirtîr thîn a, a hmanraw hmante zînga pakhat chu biak bûk kha a ni. Biak bûk rawngbâwlna hrang hrangte khân Isua a kâwk vek a; khângte kha chhandamna ruahman awmzia sawi fiahtu zirlâi pawimawh tak tak ni hlawmin, chu chhandamna chu kum tam tak a liam hnu-ah Isua hmanga la rawn hlen chhuah tûr a ni.

`Exodus 25:1–9 chhiar la. Hêng Bible chângahte hian eng thu pawimawh takte nge kan hmuh?`

Pathian chuan Israel fate kha hruaiin, anmahni hnaih takah awm sa reng tawh tho mah se, Mosia kal tlangin biak bûk sa tûrin a hrilh a: “Tin, hmun thianghlim mi siamsak rawh se, an zînga ka chên ve theih nân” (Exod. 25:8).

A mite chu an zîngah a awm ngei a ni tih hmuhtîr a duh a ni. Vawi tam tak a duh loh zâwng lo ti tawh thîn mah se, ani chuan a la thlahthlam chuang rêng rêng lo. A ngaiha hlu tak an nih leh tâk hnu khân biak bûk sak thu a pe ta a, a sak hna pawh thawh tan zui a ni ta nghâl a ni.

Bible hian Pathian chu mihringte sak biak inahte leh inahte a awm ngâi lo thu min hrilh a, a chhan pawh ani chu vânte vân âia zau zâwk daih niin (Tirh. 7:47–50), a awmna atân chuan vân pawh khi a zau tâwk loh vâng a ni. Paula chuan Atheni khuaa awm Areopagi hmunah khân, “Pathian, khawvêl leh a chhûnga awm zawng zawngte siamtu chu lei leh vân Lalpa a nih avângin mihring kuttea sak biak inah chuan a chêng lo” (Tirh. 17:24, NIV) tiin a lo sawi a. Tin, Solomona pawhin, “Nimahsela, Pathian chu leiah hian a awm tak meuh ang emaw chu? Ngâi teh, vân leh vânte vânah pawh i leng lo a ni a; he ka in sakah [phei hi chuan] i va leng lo nasa lehzual dâwn êm!” (1 Lalte 8:27) a lo ti bawk. Biak bûk chu Pathianin a mite zîngah a awm a ni tih a rawn lantîrna tûr hmun a ni.

Israel mite kha biak bûk sak nân anmahni duh thu rêngin, an phal ang zât zât thawhlâwmte thawh tûra beisei an ni a. Tichuan, thil hlu tak tak: rangkachak te, tangkarua te, dâr te, thingri thing te, la chi hrang hrang te, olive hriak te leh bâwlhlo chi hrangte an rawn thawh ta ruih ruih mai a.

Exodus 25:10–27:21-ah hian biak bûk leh a rawngbâwlna hrang hrang chanchin chipchiar taka hrilh kan ni a. Pathian chuan Mosia hnênah khân a sak dân tûr leh chei dân tûr bâkah, a chhûnga bungrua awm hrang hrang—thuthlung bâwm te, chhang dahna dawhkân te, khâwnvâr dahna te, maichâm te, puanzâr te siam dân tûr hrilhin, a rawng tûr leh a len zâwng tûr nên lam a sawi vek a ni.

Mosia khan biak bûk chu Pathianin a lem a lo entîr tawh ang chiah chiah khân a sa tûr a ni a (Exod. 25:9, 40; Exod. 26:30), chu chu vân biak bûk entîrtu a ni ang (Heb. 8:1, 2; Heb. 9:11). Lei biak bûk khân Isua a thih hma leh, vân biak bûka a rawngbâwlna a han tan hma zawng kha chuan hna pawimawh tak a thawk reng thîn a. Nimahsela, vân biak bûka Isua’n rawng a bâwl tâk atang kha chuan pawimawhna nei zui zêl ta lovin, Krista a lo thih chiah khân Hmun Thianghlim Ber dâidangtu puanzâr pawh a lâi takah a lo thlêr ta a nih kha (Mat. 27:51, Marka 15:38).