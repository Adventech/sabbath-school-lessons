---
title:  Pathian Thlarauvin a luah khat
date:   04/09/2025
---

Pathian chuan Mosia kha chipchiar takin biak bûk rawngbâwlna neih dân tûr zawng zawng a hrilh vek a. Puithiamte chuan puithiam thuam an inbel theuh ang a, puithiam lalber erawh chuan a bîka siam kawr chung, Israela thlah sâwm leh pahnihte hming chuanna chu ha-in, a thinlung zâwnah Urim leh Thummin dahna âwmbel pawh a inbel bawk ang (Exodus 28). Puithiamte hi an vâia nemngheh/tih thianghlim vek tûr an ni (Exodus 29). Uluk taka buatsaih tûr thil dang lehte chu: rimtui hâlna mâichâm te, insilna tûr dâr mâihûn (chawhtawlh) te, hriak thihna tûr hriak te leh rimtui hâl tûr te a ni (Exodus 30).

`Exodus 31:1–18 chhiar la. Biak bûk chhûnga bungrua awmte leh a rawngbâwlna hrang hrangte chu mâwi tak leh a nih dân tûr ang taka siam leh buatsaih a nih theih nân engtin nge Pathianin a rawn tanpui?`

Bible-a a tum khatna atân Pathianin tu emaw chu a Thlarauva a tih khah thu kan hmu ta a. Hei hi eng nge ni a awmzia? Bezalela kha mâwi taka biak bûk sak hna a thawh theih nân thiltihtheihnaa thuam a ni a. A awmzia chu, thil siam tûrte chu tha tak leh mâwi taka a siam theih nân themthiamna, hriatthiamna leh hriatna te neihtîr a ni tihna a ni. Ani bâkah hian Pathian chuan amah puibâwm tûrin Oholiaba leh mi dangte pawh kha finna a pe bawk a.

Hetianga biak bûk bungruate leh a rawngbâwlna kalpui dân tûr an buatsaih mup mup lâi hian Pathian Sabbath chu Pathian leh a mite inkâra chhinchhiahna, Lalpa’n anni chu a ti thianghlim tih entîrtu a ni tih hriattîr an ni bawk a. A awmzia chu thupêk pali-na serhna hi tih thianghlimna nên a inzawm tlat tihna a ni. A hnu-ah pawh heti hian Ezekiela khân a lo sawi ve leh a: “Kei leh anmahni inkâra chhinchhiah nân ka Sabbath-te chu anmahni ka pe a, kei hi Lalpa anmahni serh hrangtu ka ni tih an hriat theih nân” (Ezek. 20:12, ESV) tiin.

Sabbath hi Lalpa chu kan Siamtu (Gen.2:2, 3), kan Tlantu leh kan Pathian (Deut. 5:15; Marka 2:27, 28) a ni mai lo va, Mi Thianghlima chu a ni bawk tih min hriat nawntîr thîntu pawh a ni bawk. Ani chuan a awmpuina kan chan hmangin mi a siam thar thîn a; a Thlarau leh a Thu avângin hmangaihna, ngilneihna, mahni hmasial lohna leh ngaihdamna nungchang kan lo nunpui thei thîn a ni.

Pathianin Mosia hnêna thilpêk hlu ber a pêk chu Thu Sâwm Pêk hi a ni a (Exod. 31:18). Hei hi amah Pathian ngeiin lungphêk pahniha a ziah a ni (Exod. 31:18, Deut. 9:9–11). Hêng thupêk sâwm inziahna lungphêk pahnihte hi Hmun Thianghlim Berah dah tûr a ni a, zahngaihna thutphah hnuaia awm, thuthlunna bâwm chhûngah an dah ang (Exod. 25:21).

`“Zahngaihna thutphah” tih tawngkam hi Hebrai thumal pakhat, “tlan” tih an sawina atanga lo piang a ni a. Chuti a nih chuan, enga ti nge he “zahngaihna thutphah” hi Pathian dân awmna chungah dah a nih kher le? Heta tang hian eng ang beiseina nge kan lo hmuh?`