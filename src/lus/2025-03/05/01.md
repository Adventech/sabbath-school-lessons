---
title:  Kalhlên Kût
date:   26/07/2025
---

### Chhiar tûrte

Exod. 11:1–10, Mika 6:8, Exod. 12:1–30, 1 Kor. 5:7, Exod. 13:14–16, Heb. 11:28.

> <p>Chângvawn</p>
> “Tin, heti hi a ni ang a, in fate’n in hnêna, ‘He rawngbâwlna awmzia hi eng nge ni ngâi le?’ an rawn tih chuan, nangni’n, ‘Hei hi Lalpa kal hlên inthâwina a nih hi, ani chuan Aigupta mite a tih hlum lâi khan kan inte chu a rawn zuah a, Aigupta rama Israela thlahte in chu a rawn kal hlên a ni’ in ti dâwn ni,” (Exodus 12:26, 27).

Hremna sâwmna leh a hnuhnûng ber ni bawk chu a lo thleng dâwna ruai a ni ta. Pharaoa hnênah hian vaukhânna thu hnuhnûng ber chu pêk a ni tawh a. Thutlûkna hnuhnûng ber chu a siam nghâl a ngâi ta. Tûnah hian ama nun mai ni lovin, chhûngkaw tinte leh a ram pum pui hmakhua chu dinhmun hlauhthâwnawm takah a awm mêk a ni. Pharaoa leh a officer-te hi mi tam tak thih leh dam thu-a mamawhphurtu tûr an ni dâwn a. Pathian nung, Israel-te Pathian laka a rilru puthmang chuan ama hmakhua chauh ni lovin, a mite chan tûr pawh a ti chiang ang.

Keimahni mai bâkah, mi dang tam takte nun pawh nghawng ngei tûr thutlûkna kan siam a tûl châng a awm thei a. Eng kawng nge kan zawh leh dâwn tih ngaihtuaha kan bîn deuh châk châk tum pawh a awm thîn. Chutiang hunah chuan engtin nge kan rilru a awm ang a, eng thil nge kan tih ang?

Pathian chuan thil dik leh tha kan tih theih nân finna, hriatthiamna leh thiltihtheihna min pêk a châk hle a (1 Kor. 1:30, Phil. 2:13). Thil buaithlâk tak awm erawh chu, kan thinlung sak avânga thil dik leh tha tih kan duh lo tlat thîn hi a ni. Thil dik leh tha chu eng nge ni tih kan hre ngei a; mahse, chumi chu tih kan duh thîn si lo.

Aigupta ram atanga Israel fate hruai chhuah a nih lâi pawh hian mi pakhat chuan, âwih chhan tûr tha leh chiang êm êm a hmu reng chungin Pathian thu a âwih duh tlat lo pek a. Chu a thu tlûkna siam chuan amah mai bâkah, mi dang tam tak boralna a thlen ta a ni.