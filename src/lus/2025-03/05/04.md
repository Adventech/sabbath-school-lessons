---
title:  Pesach
date:   29/07/2025
---

`Exodus 12:17–23 chhiar la. He kût thar a hman tûrah hian thisenin pawimawhna a neih dân chu eng nge ni?`

He kût thar an hmannaah hian berâmno an talh tâk thisen chu thil pawimawh ber pakhat a ni a. Chhûng tinin berâmno pakhat theuh talhin, chu berâmno thisen chu an kawngka biangah an tât ngei tûr a ni. Chutiang chuan, Pathianah rinna a nghahzia an lantîr ang a, an kawngka bianga ran thisen tât ve lote’n an hmachhawn tûr hremna lak ata chu Pathianin a chhanchhuak ang.

Chanchin tha awmzia entîrna ropui tak a va ni êm!

Kalhlên Kût berâmno chu “Pathian Berâmno, khawvêl sual kalpuitu tûr” (Joh. 1:29) Isua Krista entîrtu a nih avângin, hmêl hemna engmah nei lo a ni tûr a ni a. Chutiang chuan, an ran talh thisen hian vênhimna a entîr bâkah, thihna an tawrh huna nunna chhinchhiahna pawh a nghâl bawk dâwn a ni.

“Tin, thisen chu in tân in awmna in chhinchhiahna a ni ang a; tin, thisen chu ka hmuh chuan ka kal hlên ang che u a; tichuan, Aigupta ram ka hrem hunah chuan nangmahni ti boraltu tûr in chungah hri rêng rêng a lo lêng [ve] lo vang” (Exod. 12:13).

Chanchin tha pum pui kha Kalhlên Kût hmanna nên a inzawm tlat a, a chhan pawh bâwih nihna ata chhuah zalên an ni ta a, Ram Tiam panin an chhuak dâwn ta tih hriattîrtu a nih bâkah, kan sualte thâwina atâna Isua Krista inhlanna leh a thisena inthuam zawng zawngte chuan a felna an lo nei ta tih pawh a entîr bawk vâng a ni.

Kalhlên Kût hmasa ber an hman atanga kum za tam tak a liam hnu-ah heti hian Paula chuan a lo ziak a: “Dâwidim tel lo in ni ang bawkin, chhang hlâwm thar in lo nih theih nân dâwidim hlui chu thian fâi rawh u. Kan Kalhlên Kûtna tûr pawh an talh tawh si a, Krista ngei chu” (1 Kor. 5:7) tiin.

Israel fate khân an chhangphut hmeh ban chu a lo thawh theih nân dâwidim an phul thîn a. Bible-a dâwidim sawi lanna hmasa ber erawh Israel fate’n Aigupta ram an chhuahsan dâwn zâna dâwidim telh loh chhang an buatsaih thu-ah a ni daih (Exod. 12:8, 15–20; Exod. 13:3–7). Hemi tum bîkah hi chuan dâwidim chu sual entîrna atân hman a ni a (1 Kor. 5:6–8); chuvângin, Kalhlên Kût an hman lâi, chawlhkâr khat chhûng chu dâwidim rêng rêng hman rih loh tûr a ni.

Dâwidim engmah telh loh chhang chu thlêmna zawng zawng hneha, kan tâna a nun lo hlân ta sualna rêng nei lo Messia entîrtu a ni a (Joh. 1:29, 1 Kor. 5:7, Heb. 4:15). Thisena chiah “husop” tih chuan sual tlêng fâitu Pathian khawngaihna a entîr (Sam 51:7). A tâwi zâwnga sawi chuan, Kalhlên Kûta (Hebrai tawngin, Pesach) an thil tih zawng zawngah khân Krista’n tlanna hna a thawh dân puan chhuahin awm a ni.

`Sual tlan nâna amah Pathian Isua Krista thisen ngei a chhuah a ngâi hian engtiangin nge sual sualzia min hriattîr le?`