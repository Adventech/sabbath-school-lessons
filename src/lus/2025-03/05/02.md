---
title:  Hrem dang pakhat leh
date:   27/07/2025
---

Amosa khân “Lalpa Pathian chuan a rawngbâwltu, a zâwlneite hnêna a thurûk hrilh lova engmah a tih loh tûr thu” a lo sawi a (Amosa 3:7). Tichuan, zâwlnei Mosia kal tlang hian Pharaoa hnênah a chunga thil lo thleng tûr chu a puang ta a ni. Pharaoa hnênah hian vaukhânna thu khûn ber mai chu pêk a ni a. Chu chu chapona, mi dangte rah behna, tharum thawhna leh milem biakna chunga rorêlna dik tak thlentîr a nih tûr thu niin, hêng a thil tih dik loh tak takte hi Aigupta rama chhiatna lo thlen tâk chhan pawh a ni bawk.

`Exodus 11:1–10 chhiar la. Pathianin Aigupta mite a hrem hma hian eng ang vaukhânna nge a pêk?`

Pathian chuan Aigupta mite hi a hma thil lo thleng tawhte leh a thlen chhante an ngaihtuah lêt theih nân ni thum ngawt hun a pe a (Exod. 10:22, 23). Tin, an lo hriatthiam ngei ngei tûr vaukhânna hnuhnûng ber pawh pe lehin, chu chu thil dik an tih theih nâna hun tha an neih hnuhnûng ber a ni bawk.

Nimahsela, Exodus 11:8 hian Mosia chu thinrim zet chunga Pharaoa hnên ata a chhuah thu a sawi a. Thinrim zeta a chhuah chhan hi eng nge ni ang? Hremna sâwmna chuan pawi sawi lo mi tam tak a ti hlum dâwn tih a hriat vâng a nih a rinawm a—chutiang thil lungchhiatthlâk tak a thlen chhan lah chu Pharaoa thinlung khauh vâng vek a ni bawk si.

Tin, nambar sâwm hian Bible-ah awmze pawimawh tak a nei hrim hrim a. Famkim tihna emaw, bikim tih emaw sawina atân hman a ni thîn (Thu Sâwm Pêk pawh hi Pathian thatna dân puanchhuahna famkim a ni tih lo hria ila). Aigupta mite chunga hremna chi hrang hrang sâwm lo thlengte hian Pathian rorêl dân dikzia leh sual huatzia a ti lang chiang hle.

Pathian chu Rorêltu a ni a, chapona, dik lo taka rorêlna, inthliar hranna, induhna, mi dangte hnuaichhiahna, nunrâwnna leh mahni hmasialna te hi a haw hle. Hrehawm tuarte, dik lo taka miin an tihte leh, tih duhdaha awmte lamah a tang tlat a. Ani chuan dik taka rorêlin, chu chu a hmangaihna lan chhuahtîrna a ni nghâl bawk (Sam. 2:12, Sam 33:5, Sam 85:11, Sam 89:14, Sam 101:1, Isaia 16:5, Jer. 9:24 te hi chhiar ang che.)

Keini pawh hian kan theih ang tâwka mi dangte hmangaih leh dik taka thil tih kan tum ve tûr a ni a. Amaherawhchu, a khawi emaw zâwk zâwk hi hleihluak taka lo kalpui mai a awlsam hle thung. Mi tu emaw chu kan “hmangaih” luattuk avângin a thil dik lo tih, a dik lohzia hrilh ngei ngâi ni bawk si pawh kan hmu lo der tlat thei a. Chutih rual chuan, hriatthiamna nei miah lovin rorêlna kan kalpui hrâwk thei tho bawk. A khawia mah mah hi a tha lo va, “Lalpa’n i laka a phût chu dik taka tih te, khawngaihna ngainat te, i Pathian nêna thuhnuairawlh taka lên dun te a ni lo vem ni?” (Mika 6:8) tih hi kan hre rêng tûr a ni.

`Hêng thil pahnihte hi inbûk tâwk taka kan kalpui thei lo a nih chuan, enga ti nge dik taka thil tihna lamah âiin, khawngaihna ngainatna lamah zâwk hian kan thlêk zâwk a that?`