---
title:  Zir belhna
date:   01/08/2025
---

Ellen G. White-i lehkhabu, Thlahtu Bulte leh Zâwlneite bung 24, “Kalhlên Kût” (phêk 269–276) chhiar ang che.

“Kalhlên Kût hi thil thleng tawh hriat rengna atân leh thil eng emaw entîrna atân hman thin tûr a ni a. He kût hian Israel fate chu Aigupta ram ata hruai chhuah an ni tih a hriat thartîr thin bâkah, hruai chhuahna ropui zâwk, Krista’n sual bâwih ata a mite a la chhuah zalên hun tûr chu a lo entîr lâwk bawk. Kalhlên Kûta an hlan berâmno hian chhandam kan lo nih theihna tûra beisei kan neih chhun ‘Pathian Berâmno’ chu a entîr a. Tirhkoh Paula’n, ‘Krista kan Kalhlên Kûtna tûr pawh an talh tawh si a’ (1 Korinth 5:7) tia a lo sawi ang khân. Kalhlên Kûtah hian berâmno talh tûr a ni a; mahse, talh ringawt erawh a tâwk lo, a thisen chu kawngka biangah tah ngei tûr a ni bawk. Chutiang chiah chuan, Krista thisen chhuak kha kan nunah kan lo bel ngei ngei tûr a ni a. Khawvêl tân a thi a ni tih kan rin bâkah, mi mal tin tân a thi theuh a ni tih pawh kan rin a ngâi. Sual thâwina atâna Isua thihna kha keimahni ngei hian kan lo chhawrbâwk tûr a ni.”—Ellen G. White, Thlahtu Bulte leh Zâwlneite, p. 272.

Tûn thleng hian Juda chhûngkaw tam tak chuan Kalhlên Kût (Hebrai tawngin, Pesach) hi kum tinin an la hmang ziah thîn a. Hemi ni hian “Kalhlên Kût Seder” an tih chu neiin, chumi hunah chuan Aigupta ram atanga an pi leh pute hruai chhuah an nih dân te sawiin, a bîk taka siam zanriah an kîl ho ta thîn a ni. Thil mak leh ngaihnawm deuh mai chu, he program hi Exodus hun atang daih tawha an lo hmang thîn hi a ni a. Hei âia upa zâwk awm chhun chu ni sarih ni Sabbath serhna chiah hi a ni.

**Sawi ho tûrte:**

`Pathianin Aigupta mite fa piang hmasa ber apiang a rawn ti hlum vek mai kha dik kan ti em? Tam tak kha chu “eng mah tih sual nei lote” an ni bawk si a. Kha kha Pathian hmangaihna ropui tak nên engtin nge kan hmeh rem theih ang? Tui lêt pawh kha ngaihtuah bawk la. Engtin nge khângte kha a awmzia kan lo hriatthiam ang?`

`Ringtute chu Isua thisena thuam niin, a thisen chuan an bawhchhiatna zawng zawng a tlen fâisak thîn a ni kan tih hian eng nge ni a awmzia?`

`He thu hi ngun takin han chhiar teh: “Krista zuitute chu Krista thil lo tawn tawh ang tawng vetute an ni tûr a ni a. Pathian Thu chu dawngin an nun leh an thil tih engkimah kâihruaitu a lo nih theih nân an nunpui bawk tûr a ni. Krista thiltihtheihna chuan anmahni ti danglamin, a nungchang angte chu an pu ve tûr a ni a. . . . Krista rilru leh thil tihte chu a zirtîrte rilru leh thil tih pawh a lo ni ve ngei tûr a ni.”—Ellen G. White, Thlahtu Bulte leh Zâwlneite, p. 273. Ellen G. White-i’n a lo ziah ang hian engtin nge Krista chu keimahni-ah hna kan thawhtîr theih ang?`