---
title:  Fate hnêna hrilh chhâwng ve zêlin
date:   30/07/2025
---

Sâm ziaktu chuan hetiang hian kan fate’n Pathian leh a hmangaihna an lo hriat theih dân tûr a lo sawi a: “I thil tihte chu chhuan khatin chhuan dang hnênah an fak chhâwng zêl ang a; i thil tih ropui tak takte chu an hriattîr ang” (Sam 145:4, ESV). Pathian chanchin, a thil tih mak leh ropui tak tak leh a zirtîrna thute chu chhûngkaw pakhatin chhûngkaw dang hnênah an hrilh ang a, chutiang chuan, thang leh tharte hnênah Bible thute hi inhlan chhâwn chhoh zêl a ni thei dâwn a ni.

`Exodus 12:24–28 chhiar la. Hetah hian eng thu pawimawh tak nge lo lang?`

Hmânlâi Israel fate ngaihdânah kha chuan nu leh pate hi fate zirtîrtu hmasa ber an ni a, nu leh pate chuan Aigupta ram ata hruai chhuah a nih dân chanchin hi an fate hnênah an hrilh chhâwng zêl tûr a ni. An hrilh dân pawh hmâna thil lo thleng tawh ang ni mai lovin, kha thil a thlen lâi khân anmahni pawh an lo awm ve nia hriatna an neih phah theihna tûr zâwngin a ni tûr a ni a. Chutiang chuan, he kût an hman hian an thlahtute thil lo tawn tawh kha a tâwmpui ve a ni tih an ti lang dâwn a ni. Chhûngkhat pa ber chuan a fate hnênah, “Aigupta ramah ka awm thîn a, Aigupta mite pathiante leh, Aigupta rama hri lêngte chu Pathianin a hneh dân kan hmu a; tichuan, bâwih nihna ata chhuah zalên ka lo ni ta a ni” tiin a sawi ang. Exodus bu-ah hian hmun hnihah ngawt nu leh pate’n Kalhlên Kût an hman chhan an fate’n an zawha an chhân dân tûr kan hmu (Deut. 6:6–8 l leh Exodus 13:14–16 chhiar rawh).

Israel fate hi Aigupta rama an la awm lâi rengin Aigupta bawih nihna ata chhuah zalên an nih tâkna lâwm tûrin hrilh an ni tih hi lo chhinchhiah ila. Chutiang chuan, Kalhlên Kût an hmana an thil tih hrang hrangte kha rinnaa tih vek a ni tihna a nih chu. An hman chhan tûr leh an hman dân tûr hrilh an nih hnu chuan an lu kûnin, an Tlantu chu chibai an bûk a (Exod. 12:27); tichuan, hman dân tûr a hrilh zawng zawng chu an zâwm ta a ni.

Deuteronomy bu-ah hian Israel thlahte chu an pi leh pute thil lo tawn kha anmahni ngeiin an tawn nia an lo hriat theih dân tûr ang zâwnga a fate hnênah sawi chhâwng tûrin thu pêk an ni a. An sawi dân tûr pawh hetiang hian a hrilh nghe nghe: “Kan pu chu Suria mi, awm hmun nghet pawh nei lova pêm kual mai mai thîn a ni a, mi tlêmte hruaiin Aigupta ramah a zuk chhuk a, chutah chuan chêngin hnam ropui tak, thiltithei tak leh tam tak an lo ni ta a. Nimahsela, Aigupta mite chuan min ti nawmnah a, min ti rethei a, hna hautak tak tak min thawhtîr a; tichuan, Lalpa, kan pi leh pute Pathian chu kan au va, Lalpa chuan kan aw chu a lo hria a, kan retheihna te, kan thawhrimna te, leh hnehchhiaha kan awm dân te chu a rawn hmu a. Tin, Lalpa chuan Aigupta ram ata chu kut chak tak te, bân phar te, thil hlauhawm tak te, chhinchhiahna te leh thilmak tein min hruai chhuak ta a, he hmunah hian min hruai lût a, he ram, hnute leh khawizu luanna ram hi min pe ta a ni” (Deut. 26:5–9, NIV).

Tin, hetianga an fate hnêna Kalhlên Kût (leh an hnam chanchina thil thleng dangte pawh) an hman chhan an han sawi thar leh thinna atang hian anmahni ngei pawhin an tân leh Israel hnam pum pui tâna Pathianin thil a lo tih tawhte chu an lo hriat chhuah leh phah thîn dâwn a. A ngâithlatute mai ni lovin, a sawitu ngei pawhin hlâwkna ropui tak a lo chang thîn ang.