---
title:  Taksa ti damin
date:   28/07/2025
---

`Exodus 12:1–20 chhiar la. Israel mite’n Aigupta ram an chhuahsan hmaa Pathianin Mosia leh Arona te hnêna tih tûr a hrilh chu eng nge ni?`

Pathian chuan Mosia leh Arona te kha Aigupta ram atanga an chhuah dân tûr ngaihtuah tûra a hrilh kan lo ring a ni maithei a. A bîk takin, kum lama upa deuh tawh te, nau pawm te leh an ran rual te tâna ruahmanna siam chu tih ngei tûrah kan lo ngaihsak ngei ang. Mahse, chutiang ti tûr chuan a hrilh lo va, Kalhlên Kût hman dân tûr a hrilh hlauh zâwk. Tawngkam danga sawi chuan, Kalhlên Kût hman a nih chhan ber chu anmahni la tlan chhuaktu tûr Pathian chibai bûkna a nih vâng a ni a. Thil dang zawngte chuan anmahni hun theuh zêlah a rawn zui ve chawp zêl mai dâwn a ni.

Chhûng tinin berâmno an talh theuh ang a, a sa chu an ei bâng a nih pawhin an rawh ral vek tûr a ni. Tin, chhûng tinin anmahni berâmno talh sa chu an en theuh ang a, chhûng tlêm deuh, berâmno pum khat ei sêng lo tûrte chuan chhûng tlêm deuh dangte nên an intalh tâwm mai ang.

`Exodus 12:13, 14 chhiar la. Hremna hnuhnûng ber a lo thlen huna Lalpa’n Israel fate tâna thil a tih tûr chu eng nge ni? Chu chuan eng nge ni a entîr?`

Aigupta ram atanga Israel fate an kal chhuah hriat rengna hi kum tin khêl lova hman ziah tûr a ni a, hman a nih chhan tûr pawh an thlahtute tâna Pathianin thil a lo tihsak tawh hriat rengna atân ni ringawt lovin, an hun tawn mêkah leh an hma lam hun lo awm tûrah pawh a chhan chhuak zêl thei a ni tih lo hriattîrtu tûr pawh a nih nghâl bawk vâng a ni a. A awmzia chu, Pathian chhanchhuahna hi chhuan tinah a thara chan zêl tûr a ni tihna a ni.

Châng 12-ah leh 13-ahte hian Kalhlên Kût awmzia sawi fiah a ni a. Pathian hremna chuan Israel fate chu a “kal hlên” zêl dâwn a; chumi hriat reng nân chuan “Kalhlên Kût” hi an hman thîn dâwn a ni. He tawngkam hi thumal pahnih, “kal” tih leh “hlên” tih belhbawm a ni a, a chhan pawh Pathian hremna khân an kawngka bianga nunna leh chhandamna entîrtu berâmno an talh thisen tâttu Israel fate in chu a kal kân zêl vâng a ni. Hebrai tawng chuan Kalhlên Kût hi Pesach tiin an sawi a, he tawngkam hi “kal hlên” tih emaw, “kal kân” tih emaw sawina thumal atanga an chher chhuah a ni.

Kalhlên Kût an hman thin chhan chu Pathianin a khawngaih avângin thil ropui leh mak tak tak a lo tihsak tawh a ni tih an hriat reng theih nân a ni a. Hnam an nihna anga an nihna leh an sakhaw zirtîrnate chhinchhiahna ti nghettu pawh a ni bawk.

`Pathianin i tâna thil a lo tih tawhte hriat reng leh hun lo la awm tûrah pawh i tân thil tha tak tak a ti leh zêl dâwn a ni tih rin hi eng vângin nge a pawimawh êm êm?`