---
title:  Pathian rorêlna
date:   31/07/2025
---

`Aigupta rama fa tîr zawng zawng Pathianin a tih hlum dân inziahna Exodus 12:29, 30 chhiar la. Enga ti nge Pathian hian an fa tîrte/piang hmasa berte kher a rawn bitum le?  (Heb. 11:28 pawh chhiar bawk ang che.)`

Pathianin Aigupta mite a hremna hnuhnûng ber chu an fa tîrte chungah a rawn tla a. He hremna hi Aigupta mite pathian zawng zawng chungah leh chûng pathian lem, engmah hlutna pawh nei miah lo, mihringte’n an duhna, an rilru leh an hlauhna atanga an siam chawp mai mai betute chunga Pathian rorêlna lo thleng ta a ni.

Hremna dangte pawhin a lo lantîr tawh ang khân, hêng milem pathiante hi chuan mihringte a chhandam thei lo va. Tûnah, hremna hnuhnûng ber leh a râpthlâk ber ni bawk a lo thlen tâkah phei hi chuan engmah lo mai an nihzia a lo lang chiang leh zual ta a ni.

“Aigupta ram pum puia chhûng tinte chu an chapona rilru hnuh hniamsak an ni a. Lusûn chhûngte tap ri leh au thâwm chuan boruak zawng zawng a luah khat ta vek emaw tih hial tûr a ni. Lal leh a khâwnbâwlte chu hmêl a dâng sâwp sâwp mai a, hlauh avânga khûr hlawk hlawk chungin an in chhûngkhur ngeia chhiatna râpthlâk tak lo thleng chu an tuar tlawk tlawk mai a ni.”—Ellen G. White, Thlahtu Bulte leh Zâwlneite, p. 275.

Pharaoa hi Aigupta rama thiltithei ber leh a pathian pakhat ni nghâl bawk a ni a; chuvâng chuan, a fapa upa ber pawh hi pathian fapa nia ngaih a ni. An pathiannu Isis chu naupangte vênghimtu a ni a; Heqet chu nu-in nau a hrin lâia lo chhartu pathian a ni a; tin, Min chu fa an neih theihna tûra hnathawktu pathian a ni bawk. Hêngte bâkah hian chi thatna pathian dang eng emaw zât an la awm bawk a. Nimashela, hêng pathiante hi Pathian nung nêna khâikhin râlah chuan engmah tih theih nei lo an ni. Mosia chuan, “Aw Lalpa, pathiante zîngah hian nang ang hi tu nge awm le? Thianghlimna lama ropui leh fak tlâk nihna lama zahawm leh thilmakte ti thîn hi, nang ang tu nge awm le?” (Exod. 15:11) tiin a lo sawi a. Mosia puzawn Jethro pawhin, “Tûnah chuan Lalpa chu pathian dang zawng zawngte âi chuan a ropui zâwk tih ka hre ta; a ni, Israel-te laka chapo takte chungah chuan a lang a ni” (Exod. 18:11) a lo ti bawk.

Exodus bung 1-a kan hmuh angin Aigupta mite hian Pharaoa thupêkin, Israel mite chu tih chauha, tukzala, mualpho taka siam an lo nih theih nân an fapate zînga a piang hmasa ber zêl chu an lo tih hlumsak tawh a. Tûnah hian Pathian hremna chuan Aigupta mite fa tîr zawng zawng chu a rawn dêng ve ta thung a ni.

“Miin a tuh rah a seng thîn” tih ang khân kan thuthlûkna siamte leh kan nungchang hian nghawng a nei ngei ngei thîn a. Thu dik tak, hriat hrehawm tak ni bawk si, kan zavâia kan lo tawn theuh tawh ni bawk chu keimahni chauh hi kan thil tih dik lohte nghawng tuartu kan ni lo thîn tih hi a ni. Mi dangte, a châng phei chuan mi tam takte’n, pawi sawi miah lote pawhin an lo tuar ve thîn a. Chutiang chu sual nihphung a ni miau bawk si!

`Engtiang kawngtein nge mi dangte thil dik loh tih rah i lo tawrh ve tawh? I thil dik lo tih avânga mi dangte’n an lo tawrh ve tawh dân a awm em? Kan beisei awm chhun chu eng nge ni?`