---
title:  Pharaoa thinlung hi tu tih khauh nge ni?
date:   21/07/2025
---

`Exodus 7:3, 13, 14, 22 chhiar la. Hêng thute hi engtiangin nge kan lo hriatthiam le?`

Exodus bu-ah hian Pharaoa thinlung tih khauhsaktu chu Pathian a nih thu vawi sarih ngawt sawi a ni a (Exod. 4:21; Exod. 7:3; Exod. 9:12; Exod. 10:1, 20, 27; Exod. 11:10; Exod. 14:4, 8; Rom 9:17, 18 pawh en bawk rawh). Tin, vawi kaw dang chu amah Pharaoa hian a ti khauh niin sawi a ni bawk (Exod. 7:13, 14, 22; Exod. 8:15, 19, 32; Exod. 9:7, 34, 35).

Pharaoa thinlung ti khauhtu hi tu nge ni? Pathian nge, amah Pharaoa zâwk?

Exodus bu-a hremna chi hrang hrang sâwm thlen thu kan hmuha a hmasa pangate-ah hian Pharaoa thinlung ti khauhtu chu amah zêl a ni tih hi lo chhinchhiah ila, mi dang tu mah an rawn inrawlh ve lo. Amaherawhchu, hremna parukna atang hian a thinlung ti khauhtu chu Pathian a nih thu sawi a ni ve ta thung a (Exod. 9:12). A awmzia chu, Pathian hian Mosia hnêna a lo sawi tawh ang ngei khân (Exod. 4:21), Pharaoa duhthlanna siam, ama rilru puak chhuaka thil a tih chu a pawmpui emaw, a tih chak-sak sauh emaw tihna a ni.

Tawngkam dangin sawi ila, Pathian chuan hêng hremnate hi Pharaoa a lo inlamlêta, a thinlung thim tak leh a dik lohna ata a chhuah zalên theih nân a thlentîr a ni pawh kan ti thei ang. Pharaoa thinlungah hian thil sual thar diai a dah a ni rêng rêng lo va; a thinlunga sual awm tawh sa chu tih a phalsak ta a ni mai zâwk ang. Thil sual a tih lohna tûra dangtu a khawngaihna chu a la kiang a; a duh dân ang anga awm tûr leh thil ti tûrin a kalsan ta a ni (Rom 1:24–32 chhiar ang che).

Pharaoa hian chhia leh tha hriatna thiang tak a nei a—Pathian rawngbâwl emaw, Pathian dodâl emaw a thlang thei ve ve bawk—tichuan, Pathian dodâl a thlang ta a ni.

Heta tanga zirlâi kan zir chhuah tûr awmte chu a lang chiang nghâl mai âwm e. Thil tha emaw thil tha lo emaw, thil dik emaw, thil dik lo emaw, thu âwih emaw, thu âwih loh emaw thlang thei tûrin zalênna pêk theuh kan ni. Chutiang zalênna chu vânah khân Lucifera hnênah pêk a lo ni tawh a, Eden huana chêng Evi leh Adama te hnênah khân pêk a ni leh a, Aigupta lal Pharaoa hnênah pawh pêk ve leh niin, keini tûnlâi huna mite hnênah pawh hian pêk a ni bawk. Khawi hmunah leh eng huna awm pawh ni ila, nunna emaw, thihna emaw—a khawi emaw zâwk zâwk hi kan thlan ngei a ngâi a ni (Deut. 30:19).

Tehkhin thu pakhat lo sawi ila. Butter leh hlum hi ni lumah dah ve ve ta ila, butter chu a lo tui thuai ang a, hlum erawh a chang telh telh thung ang. Butter leh hlum te hi a lum dân inang reng niin a em ve ve a, chu ni lum an lo chhân lêt dân chu a inan loh avângin ni lumin a em avânga an awm dân pawh a inang lo ta rêng a ni. Pharaoa chungchângah pawh hetiang thil a tih chhan hi Pathian lakah leh Pathian mite laka a rilru puthmang dik loh vâng a ni kan ti thei ang.

`Naktûkah emaw, kâr leh lamah emaw hian duh thlan theihna zalên i neih kha i hman ngei a tûlna tûr a awm dâwn em? Thlan tûr dik leh tha chu i hre sa a nih chuan, i thlan ngei bawk theih nân engtin nge i lo inbuatsaih lâwk theih ang?`