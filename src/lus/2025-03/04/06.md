---
title:  Rial, khaukhuap leh khaw thim
date:   24/07/2025
---

`Exodus 9:13–10:29 chhiar la. Hêng hremna pathumte hian Pharaoa rilru a thlâksak thei em?`

Aigupta mite pathian pakhat, Nut chu vân hnuai leh lei chunga thil thlengte thununtu anga lantîr a ni a. Tin, Osiris chu an thlâi chînte leh chi thatna pathian a ni bawk. Bible-ah hian rial leh Pathian rorêlna chu sawi zawm a nih châng a awm fo va (Isaia 28:2, 17; Ezek. 13:11–13). He hremna a tawrh chhûng pawh hian hmun him lama an thil neih thukrutute chu vênhimin an awm dâwn a ni (Exod. 9:20, 21). Hemi tum hian mi tin chu fiahin an awm theuh a: Pathian Thu ngâisângin, chumi ang chuan thil an ti dâwn nge ti dâwn lo tih zawhna an dawng vek a ni.

Pathian hian Pharaoa a la damtîr reng chhan chu khawvêl zawng zawnga a (Pathian) hming a lo than theih nân a ni tih a sawi a (Exod. 9:16). Tûnah zet zawng Aigupta lal hian thil sual a lo ti a ni tih puang ve ta. Amaherawhchu, a hnu lawkah a rilru a thlâk leh ta tho thung a.

An pathian dang pakhat, thlipui, indona leh buaina chunga thuneitu nia an ngaih chu Seth a ni a. Isis nên khân lo neih leh thlâi chîn lam ngaihsaktu pathian nia ngaih an ni. Tin, Shu chu vân boruak chunga thuneitu pathian a ni a. Serapis chu ropuina, chi thatna, damna leh thih hnua an thlarau hruaitu pathian nia ngaih a ni bawk. Nimahsela, hêng Aigupta mite pathian zîngah tu mah hian Pathian rorêlna chu an lo dang thei lo va (Exod. 10:4–20), a chhan pawh pathian lem mai an nih vâng a ni (Isaia 44:9, 10, 12–17).

Pharaoa chhiahhlawhte chu Pharaoa hnênah va kalin, Israel mite chu kaltîr tawh mai tûrin an râwn a; nimahsela, a la duh chuang tlat lo. Mosia chu inremsiampuiah a sâwm leh a; mahse, Pathian chibai bûknaah hian naupangte leh hmeichhiate pawh an tel ve ngei a tûl avângin a rawtna chu Mosia’n a pawm duh ta lo a ni.

Aigupta mite pathian ropui leh chungnung ber chu ni pathian, Ra a ni a. Thla pawh khi pathianah ngâiin, Thoth an ti. Nimahsela, a enga mah hian êng an pe thei lo. Tûn tumah pawh Pharaoa hian Mosia chu inremsiampui a han tum leh ngial a; mahse, a hlawhchham leh tho a ni. Aigupta ram zawng zawng chu ni thum chhûng ngawt mai a lo thim ta mup mai a; chutih lâiin, Israel mite awmna chin erawh chu a êng ut thung si. Chutiang chuan, Aigupta mite awmna lâi leh Israel fate awmna lâi chu a hriat hran hle a ni.

Pharaoa hi a luhlul hle mai a, a khua leh tuite’n hremna chi hrang hrang tuar awn awn mah se, Pathian laka tlâwm mai chu a tum bîk tlat lo. Eng vânga tang lui tlat nge a nih tih hre lo mah ila, a chapo leh induh tâwk luattuk vâng a nihna chin a awm a ni tih chu a chiang tho mai. Finfiahna chiang leh rinhlelh rual loh a nei chung leh (ama chhiahhlawhte ngei pawhin, “He mi hi kan tân eng che nge maw thanga a awm dâwn le? Hêngho hian Lalpa an Pathian rawng an bâwl theih nân kaltîr mai ta che. Aigupta ram hi tih chhiat a nih tawh hi i la hre lo vem ni?” an ti [Exod. 10:7]), thlan tûr dik leh tha chu a hmaah chhawpsakin a awm reng a ni tih hre reng chungin Pathian thu zawm mai chu tlâwmah a la tlat a, Israel fate pawh a chhuahtîr duh tlat chuang lo.

“Chapona chu boralna hmaah a kal a, rilru inti vei chu tlûkna hmaah” (Thuf. 16:18) tih thu kha Pharaoa nunah pawh hian a dikzia a lang chiang hle a ni.