---
title:  Hebrai mite Pathian leh Aigupta mite pathiante
date:   20/07/2025
---

`Exodus 7:8–15 chhiar la. Hebrai mite Pathian leh Aigupta mite pathiante intawn tum khatna atang hian eng zirlâite nge zir chhuah theih awm?`

Inbeihna lo thleng mai tûr chu Pathian nung leh Aigupta mite “pathiante” inkâra inbeihna a ni dâwn a. Thil ti buaichuar leh zualtu chu Pharaoa’n Aigupta mite pathiante zînga mi ni ve-a inngâi tlat hi a ni. Lalpa hian Aigupta mite a do a ni lo va, Aigupta ram pawh a do hek lo; a do chu an pathiante a ni (Aigupta mite hian pathian 1,500 âia tam mah neiin, a then chu hmeichia an ni a, a then chu mipa an ni bawk). Bible hian a sawi chiang khawp mai: “Aigupta rama pathian zawng zawng chu an ro ka rêlsak ang a: Lalpa ka nih hi” (Exod. 12:12) a ti. A hnu, Aigupta ram ata Israel fate hruai chhuah an nih dân sawi chhuahnaah pawh heti hian uar takin a sawi leh bawk a: “Lalpa’n an pathiante pawh a hrem a” (Num. 33:4) tiin.

An pathiante chunga rorêlna a thlentîr dân chu Arona tiang rûla lo chang ta mai khân chiang takin a ti lang a (Exod. 7:9–12). Hmâsâng Aigupta ramah khân an pathiannu, Wadjet chu rûl ang niin, chawngkawrah a rawn chang a ni an ti a, Aigupta ram chhim lam, a chuan hnuai lam awptu a ni an ti. Chawngkawr lem chu Pharaoa lukhumah pawh dahin, a thiltihtheihna, a pathianna, a lalna leh thuneihna entîrtu niin an ngâi a, a chhan chu he pathiannu hian Pharaoa hmêlmate chu a tûrin a phuh thîn nia an rin vâng a ni. Tin, rûl pathiannu chuan Pharaoa hi a thih hnu-ah a thlarau a hruai ang a, Aigupta lal thih tawhte awm khâwmna hmunah a awmtîr ve dâwn a ni an ti bawk.

Arona tiang rûla a lo chana, lal mithmuhah ngei rûl dang zawng zawngte a han dawlh chiah khân Aigupta ram mi fingte leh dâwithiamte laka Pathian nung chungnunzia tih lanin a awm ta a. Pharaoa thiltihtheihzia entîrna chu hnehin a awm ni mai lovin, Arona leh Mosia te hian an kutin an keng vêl mai mai a ni (Exod. 7:12, 15). Chutiang chuan he an inbeih tum khatna hian Pathian thiltihtheihzia leh Aigupta ram zawng zawng chunga thuneitu a nihzia a lantîr a. Pathian âiawhtu Mosia pawh hian “pathian” Pharaoa âiin thuneihna leh thiltihtheihna ropui zâwk a nei tih a lang bawk.

Hmâsâng Aigupta mite khân rûl pathian dang, Nehebkau (“thlaraute thununtu”) an tih chu thianghlim, zah tlâk leh chibai bûk tûr niin a ngâi bawk a. An pipute thawnthua a lan dânin, he rûl pathian hian chawngkawr pasarih zet a lo dawlh tawh avângin thiltihtheihna ropui tak a nei a ni an ti. Chutiang chu a nih avângin Pathian chuan Aigupta mite hnênah hian rûl pathian ni lovin, amah zâwkin thiltihtheihna leh thuneihna chungnung ber a nei tih a hriattîr ta a. Hetianga an han inhmachhawn hnu hi chuan Aigupta mite khân Pathian chu engkim chunga thuneitu a ni tih chiang takin an lo hre ve ta nghâl a ni.

`Engtin nge Lalpa hi kan nuna chungnung ber nih tum “pathiante” chunga thuneitu kan lo nihtîr theih ang?`