---
title:  Zir belhna
date:   25/07/2025
---

Ellen G. White-i lehkhabu, Thlahtu Bulte leh Zâwlneite bung 23. “Aiguptaa Hremna” (phêk 251–269) chhiar ang che.

“[Pathian chuan] a mite hi milem biakna huhâng bawlhhlawh takin a bum thlûk mai loh nân Aigupta mite’n râwng taka an hrual a phal a. Pharaoa a tih dânah pawh hian milem biakna a huatzia leh mi dangte laka râwnna leh mi dangte rah behna chu hrem ngei a tumzia chiang takin a ti lang. . . . Lal thinlung tih khauhna atân hian mihring theihna piah lam thil eng mah hman a ni hran lo va. Pharaoa hnênah hian Pathian thiltihtheihna chu a chiang thei ang bera lantîr niin, nimahsela, lal hian a luhlul a chhuah a, êng chu a lo ngaihven duh tlat si lo. Pathian thiltihtheihna chelh rual loh lo langte chu a lo hnâwl zêl avângin Pathian lakah a hel nasa telh telh a. Pathian thil mak tih hmasak ber a hnâwl tuma helna chi a lo tuh khân seng tûr rah a lo chhuah ta nge nge a ni.”—Ellen G. White, Thlahtu Bulte leh Zâwlneite, p. 263.

“Ni leh thla te khi Aigupta mite khân pathianah ngâiin chibai an bûk thîn a; khatia a chhan an hriat si lova khua a lo thim tâk mupah khân Aigupta mite leh an pathiante chu bâwihte tâna beitu thiltihtheihna chuan angkhat vekin a tawrhtîr ta a ni. He hremna hi tihbâiawm tak chu ni mah se, Pathian khawngaihna leh anmahni tihboral a duh lohzia ti langtu a ni a. Aigupta mite hnênah hian hremna hnuhnûng ber leh râpthlâk ber ni bawk a tawrhtîr hmain inngaihtuah lêtna leh simna hun a pe leh phawt dâwn a ni.”—Thlahtu Bulte leh Zâwlneite, p. 267.

**Sawi ho tûrte:**

`Pharaoa hi eng vângin nge a thinlung a tih khauh phalsak a nih tih thu kha ngun takin han ngaihtuah tha leh la. Israel fate kaltîr kha thutlûkna dik a ni tih a chiang reng chungin a kaltîr duh chuang tlat lo nia! Hetiang êm êma â leh mahni inbum chawp hi engtin nge a nih theih zâwk le? Heta tang hian suala kan luh thûk theihzia leh, chumi avâng chuan ka hma maiah duh thlan tûr dik leh kawng dik a awm reng chung pawha thutlûkna dik lo tak kan siam theihzia kan lo hria em? Bible-ah hian Pharaoa thil sual tih ang ti ve mi dang tute nge awm? Entîr nân, Juda Iskariota te kha ngaihtuah la.`

`Vawi khat chu Pharaoa hian a ram chhûngah leh a mite chungah chhiatna nasa tak a thlentîr a ni tih hriain, “Tûn tum zet zawng thil ka ti sual ta a ni e; Lalpa chu mi fel a ni a, kei leh ka mite hi mi sual tak kan ni” (Exod. 9:27, NASB) a lo ti ve tho mai a. Hemi tuma a inpuanna hi a ropui viau naa, chutih rual chuan engtin nge a rilru tak takin a puang lo a ni tih kan hriat theih?`