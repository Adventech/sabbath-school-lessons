---
title:  Aigupta Ram Hremnate
date:   19/07/2025
---

### Chhiar tûrte

Exod. 7:8–10:29; Num. 33:4; Rom 1:24–32; Sam 104:27, 28; Isaia 28:2, 12–17; Isaia 44:9, 10, 12–17.

> <p>Chângvawn</p>
> “Tin, Pharaoa thinlung chu tih khauhin a awm a; tichuan, Israela thlahte chu a chhuahtîr phal ta lo va, Lalpa’n Mosia hmanga a lo sawi tawh ang khân,” (Exodus 9:35).

Loneitu pakhat hian a sabengtung chu hma lam pana kal zêl tûrin a ti a; mahse, a sebengtung lah chêt pawh a che duh eih bawk si lo. Tichuan, thingtang lian tha tel tawl tak hi a la a, a han hlap thak thak a. Chutah, kal tûrin a han hrilh leh ta a, tha te chuan a kal ta a. Mi tu emaw hi a hnênah lo kalin, chu mi chuan a vuak hnu chauha a sabengtung a kal duh tâk chhan chu a zâwt a. Ani chuan, “Nia, a ngaihtuahna i lâk hmasak phawt a ngâi atin ni” tiin a chhâng a.

Mi thenkhat chuan hetia a sabengtung a han vaw deuh thak thak hi ran laka nunrâwnna thil tih a ni e pawh an lo ti maithei. Chu chu thu hran lo ni se, a thil tih hian thil pawimawh tak pakhat lantîr a nei a, a bîk takin Aigupta ram ata Hebrai mite hruai chhuah a nih theihna atâna Pathian thil tihte kha eng vânga ti nge a ni tih he loneitu thil tih hian min hriatthiamtîr âwm e. Mosia hnênah Israel fate chu hruai chhuak tûrin thu a lo pe tawh a, tichuan, Mosia chu Pharaoa hnênah va kalin, Pathian thu sawi hmingthang tak lo ni ta, shalach et ami (a awmzia chu, “Ka mite hi rawn kaltîr rawh”) tih hi a va hrilh ta a.

Nimahsela, Pharaoa chuan Pathian mite chu a lo kaltîr duh hauh lo mai. Pathian Lehkhabu hian eng vânga kaltîr duh tlat lo nge a nih tih a sawi lêm lo va. Hebrai mite hi an hmêlma sipaite lamah an pakâi daih mai ang tih a hlau pawh a ni maithei (Exod. 1:10 chhiar teh). Thil ni thei ber chu, Hebrai mite hi sal mai an nih avângin, a thlâwn deuhthawa an chhawr lâi an ni a. An kal bo daih a nih chuan, an ram sum leh pâi dinhmun leh ei bâr zawnna kawngah nasa takin nghawng a nei dâwn tlat atin ni. Chutiang chu a nih avângin Pharaoa hian a rilru pêktîrtu tûr thil eng emaw a mamawh dâwn a; tin, a rilru a thlâk leh daihna tûr thil eng emaw a tawn pawh a tûl bawk ang.