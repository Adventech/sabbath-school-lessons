---
title:  Tho, ran vulh, leh khawihli
date:   23/07/2025
---

`Exodus 8:20–9:12 chhiar la. He lâi thu hian Pathian thiltihtheihna leh ropuina chu engtianga chiang pawhin lantîr ni mah se, mihringte hian Pathian hnâwl tûrin zalênna an la nei tho a ni tih engtin nge min hrilh?`

Aigupta mite pathian pakhat, Uatchit chu tho pianhmang ang nei a ni a, dûmahte leh chirh hmunahte a chêng thîn niin an ngâi. Tin, an pathian dang, Khepri (ani hi ni chhuahtîrtu, nunna siamtu leh mitthi tawhte pawh pian nawn lehtîr thîntu nia ngaih a ni) an tih chu sephûng lu ang neia siam a ni a. Nimahsela, an pahnih hian Lalpa chuan a hneh leh ta ve ve a ni. He hremna hi Aigupta mite chauhin an tuar a, Hebrai mite erawh an him pial (Exod. 8:20–24). Dik tak phei chuan, hei chauh hi ni lovin, hremna dangte pawh kha an tuar ve miah lo bawk.

Hei pawh hi Pharaoa’n lei chungah hian Pathian chu Lalpa a ni tih a lo hriat theihna tûra Pathian hnathawh tho a ni (Exod. 8:22).

Pharaoa hian Pathian chu inremsiampui a tum ta a, a chhan pawh chumi chu ti lo thei lo dinhmunah a ding tawh atin ni. Israel mite chu an Pathian chibai bûk an phalsak ta a, a hnêna inthâwina an hlan pawh a remti ta bawk; nimahsela, Aigupta ram an chhuahsan chu a la phal ta chuang lo va (Exod. 8:25). Amaherawhchu, a ruahmanna siam hi Mosia tân pawm theih a ni lo. A chhan chu inthâwina atâna an hman tûr ran thenkhat hi Aigupta mite ran thianghlim, hlan thiang lo nia an ngaih a ni a, chûng rante chu an lo hlân mai a nih chuan Aigupta mite huat an hlawh ngei dâwn tih a chiang. Chu bâkah, chutiang chu Pathianin Israel mite tâna a ruahman a ni lo hrim hrim bawk.

Hetih lâi hian, hremna dang chu an ran vulh hrang hrang chungah a rawn tla ve leh ta bawk a. Aigupta mite hmangaihna pathiannu, Hathor chu bâwng lu ang lu neia siam a ni a. Tin, bâwngpa pianhmang ang nei pathian, Apis an tih chu a lârin, an pathiante zîngah pawh an zah berte zînga mi a ni nghe nghe. Chutiang chuan, he hremna panganaah hian Aigupta mite ran vulhte chu tihhlum vek niin, an pathian langsâr tak tak pahnihte chu hnehin an lo awm ve leh ta a ni.

Hremna paruknaah hian (Exod. 9:8–12) damdâwi, mitdâwivaihna leh finna pathiannu Isis chu chiang taka hnehin a awm ta tih a lo lang a. Tin, pathian dang, Sekhmet (indona leh hrilêng pathiannu) leh Imhotep (damdâwi leh damna pathian) te hneha an awm tâk dân pawh kan hmu bawk. Hêng pathiante hian anmahni betute ngei pawh an vênghim zo lo chu a ni a. Thil mak leh ngaihnawm deuh mai chu, Aigupta ram dâwithiamte leh âienthiamte ngei pawhin he hremna hi tuar ve vekin, lal inah pawh an rawn lang thei lo hial a ni. Hei hian lei leh vânte Siamtu lakah chuan eng mah an lo nih lohzia a ti lang chiang hle.

Hetah hian, hremna chi hrang hrang sâwm chungchâng sawinaa a tum khatna atân he thu, “Lalpa’n Pharaoa thinlung chu a ti khauh a” (Exod. 9:12) tih hi kan hmu ta a. He thu awmzia hi eng nge ni chiah tih chu hre lo mah ila, a chheh vêl thute han en kual erawh chuan Lalpa hian amah kan hnâwl chhunzawmna rah tha lo tak takte chu kan tawrh a phal thîn a ni tih kan hrethiam âwm e.

`Pharaoa hian Pathian thu a zawm loh chhan hi a hriatthiam loh vâng a ni rêng rêng lo. Duhthlanna dik a siam theih nân finfiahna tam tâwk pawh a nei tawh a; mahse, a luhlul a chhuah tlat tho. A buaina chu a thinlung sak êm êm mai hi a ni a. Hei hian kan thinlung kan vên that a ngaihzia min hrilh em?`