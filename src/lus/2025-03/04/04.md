---
title:  Hremna hmasa pathumte
date:   22/07/2025
---

Aigupta rama thleng hremna hrang hrang sâwmte hian Aigupta mite chauh ni lovin, an pathiante nên lam a vâihma vek a. Hêng hremna chi hrang hrangte hian Aigupta mite chu a rawn dêng a nih loh pawhin, an pathiante a rawn bitum tal thîn a ni.

`Exodus 7:14–8:19 chhiar la. Hremna hrang hrangte chu eng nge ni?`

Pathian chuan Mosia hnênah hian Pharaoa nêna tha taka inbiak chu thil harsa tak a ni dâwn a, thil theih loh deuhthaw a ni hial maithei nghe nghe tih a lo sawi sa vek tawh a (Exod. 7:14). Amaherawhchu, Pharaoa hnênah leh Aigupta mite hnênah hian a nihna puan chhuah ngei a duh thung. Chuvângin, an hriatthiam theih dân tûr ang ngeia anmahni biak a tum ta a. Tin, chutianga an inhmachhawn dân atang chuan Hebrai mite pawhin a nihna an lo hriat belhchhah ve tho dâwn bawk a ni.

Hremna hmasa ber hian Nile lui pathian, Hapi an tih chu a rawn bitum a (Exod. 7:17–25). Aigupta mite innghahna chu Nile lui hi a ni. Aigupta ram hmun tam zâwk hi thlalêr a ni a, tui awmna hmunah chauh nunna pawh a awm thei niin a ngâi. Chuvâng chuan, Nile lui pathian Hapi an tih chu an siam ta a, chu chu nunna petu tiin chibai an bûk thîn.

Pathian nung chauh hi nunna hnâr a ni a, ani chu engkim siamtu, tui leh ei tûr zawng zawngte pawh siamtu a ni (Gen. 1:1, 2, 20–22; Sam 104:27, 28; Sam 136:25; Joh. 11:25; Joh. 14:6). Khatia tui thisena a lo chang ta mai khân nunna nia an ngaih chu thihnaah chantîrin a awm ta tih entîr a. An pathian Hapi pawhin nunna a lo siam emaw, humhim emaw thei rêng rêng lo. Nunna chu Pathian thiltihtheihna avâng chauha lo awm a ni.

Pathian chuan Pharaoa hi hun tha dang a pe leh a. Hemi tuma a hmachhawn chu chungu pathiannu, Heget a ni ve ta thung (Exod. 8:1–15). Nile lui atang hian nunna ni lovin, chungu zâwk a lo chhuak ta teuh mai a, chungu lah chu Aigupta mite’n an tih, an ten leh huat êm êm a la ni zui bawk si. Tih rêm thuai thuai an duh ta a. Mosia’n Pathian a ngen hnu lawka chungu zawng zawng a lo thi ta vek hian he hremna hi Pathian thiltihtheihna vânga lo thleng a ni tih a ti lang chiang hle.

Hremna pathumna hi chu a chanchin a sawi thui lêm lo va (Exod. 8:16–19). Heta rannung (Hebrai tawngin, kinnim) a sawi hi Mizo Bible-ah “thosi” tih ni mah se, eng chiah nge ni tih a hriat loh (thosi, vâihmite, saphihrik, hrikhrah ti pawha lehlin theih a ni). An pathian, Geb bitum tûra lo thleng a ni a, Geb chu lei pathian nia an ngaih a ni. Leia vaivut atang chuan (Bible-in mihring siam a nih dân a sawite pawh kha mitthlaah a lo lang) vâihmite a lo chhuak ta chiam mai a, Aigupta ram zawng zawnga vaivut chu vâihmite-ah a chang ta vek emaw tih hial tûr a ni. He thilmak hi chu a danglam deuh nge ni, dâwithiamte chuan tih ve an han tum ngial naa, an hlawhchham chiang hle (Pathian chauhin nunna a siam thei si a). Chuvâng chuan, “Hei hi Pathian kutzungtang a nih hi” (Exod. 8:19) tiin an sawi ta ringawt mai rêng a. Hetih lâi hian Pharaoa erawhin a rilru a la thlâk duh chuang dêr lo thung.

`Pharaoa thinlung khauhzia hi ngaihtuah la. Pathianin ti tûra a hrilhte chu a ti duh tlat lo va; chuvâng chuan a lo sak leh zual sauh ta a ni. Heta tang hian Lalpa’n kan thinlunga thu a rawn sawite kan lo ngaihthlâk duh loh avânga kan thinlung a lo sak phah theih dân kan zir chhuak em?`