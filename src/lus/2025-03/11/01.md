---
title:  Tlûksanna leh Dîlsakna
date:   06/09/2025
---

### Chhiar tûrte

Exod. 32:1–6; Sam 115:4–8; Isaia 44:9, 10; Rom 1:22–27; Exod. 32:7–32; Isaia 53:4.

> <p>Chângvawn</p>
> “Tichuan Mosia chu Lalpa hnênah a han kal leh a, ‘Aw, hênghote hian thil sual nasa tak mai an lo ti ta a, rangkachak pathiante chu an lo insiam ta. Amaherawhchu, an sual i ngâidam thei ang emaw chu? I theih loh zawngin, i lehkhabua i lo ziak tawh ata kha mi thâi bo tûrin ka ngên a che,’ a ti a,” (Exodus 32:31, 32).

Mosia kha Israel-te riahhmun ata ni 40 chhûng chauh a thang bo a ni a, chumi chhûng chuan eng thil nge lo thleng hman le? Pathian mite chuan Pathian an lo hawisan a, anmahni’n an siam chawp rangkachak bâwngno lem chu chibai an lo bûk mup mup mai a nih kha. Pathian chhinchhiahna leh thilmak ropui tak takte hmuhtîr fo an ni a, a chênchilhna pawh an chang nasa hle thîn bawk. Chutiang ni si, engtin nge khatiang thil kha an tih theih mai le?

A chhânna tam tak a awm thei ang a, tin, chûngte chu a dikna chin pawh a awm theuh bawk âwm e. Pathian hi tu nge a nih tih an lo la hre chiang lo em ni? Nge ni a, a chênchilhna nasa tak an lo chan thin kha an sualna leh tisa châknate’n a hliahkhuh ta daih em ni zâwk? Pathianin thil a lo tihsak tawh zawng zawngte kha an ngâihlu lo va, engah mah an lo ngâi hran lo em ni? An ngaihtuahnate kha khawlo zo tawhin, an ni tin nun dân leh ngaihtuahna sualte’n a ti hmêlhem zo ta em ni ang? An tâna Pathianin thil a lo tih tawhte zawng zawngah khân an lo lâwm miah lo em ni? Pathian thil tih mak leh ropui tak takte (Sam 106:13, 21–23) kha an lo theihnghilh leh hman dêr a ni ang em? Nge ni a, Arona thiam loh vekah kan ngâi mai zâwk dâwn? “Tin, Lalpa chu Arona chu ti boral duh hial khawpin a thinur a” (Deut. 9:20).