---
title:  Hruaitu hlawhchham
date:   07/09/2025
---

Pathian chuan Mosia kha amah nêna hun hmanpuiah a sâwm a. Ni sawmli leh zan sawmli hi Mosia tân chuan hun rei lo tê ang chauh a ni dâwn mah se, Israel mite tân erawh chuan a lo rei hman hle thung si a ni. Ni tina an hmuh fo thin an hruaitu chu hmuh tûr a awm ta rih si lo va; chuvâng chuan an chi-âi a, dawhtheihna an tlachham a, an hlauthâwng a, an râlmuang lo hle bawk. Hmuh theih pathian, anmahni hruaitu tûr neih mai an duh ta ut ut a, chu pathian chu Aigupta rama an awm lâia an hmuh thin “pathiante” ang kha a ni ang.

`Exodus 32:1–6 chhiar la. Engtin nge hetiang thil sual râpthlâk tak hi Arona khân a tihtîr mai theih zâwk le?`

Arona khân hruaitu tha a nihzia lantîrna tûrin hun tha tak a nei a. Mahse, chu hun tha chu bawlh pelhin, hruaitu a nih anga a tih ngei tûr pawh a ti ta si lo. Lalpaa rinna nghat ta lo chuan mipui tam zâwk duh dânin a thil a ti ta ngawt mai a. Mipuiin an phût chu an tih ngâi hauh loh tûr, “Lo kal la, kan hmahruaitu tûr pathian min siamsak rawh” (Exod. 32:1, NASB) tih a ni. An thil phût chu a lo remtihsak mai pêk a. Tichuan, a hnênah bâwngno lem siamna tûr rangkachak an rawn thawh khâwm ta ruih ruih mai a. Lo khap chu sawi loh, rawn thawh khâwm zêl tûrin zu hrilh zâwka maw le! Tichuan, amah khân chibai an bûk tûr bâwngno lem chu a chhûnsak ta a. A chhûn zawh chuan heti hian Israel mipuite’n an puang a: “Israel-te u, hei hi in pathian, Aigupta ram ata rawn hruai chhuaktu che u chu a nih hi” (Exod. 32:4, NASB) tiin. An suaksualin thil an va thlîr thui lo tehrêng êm! Kha milem kha an siam zo hlim chauh a ni a; tichuan, Aigupa ram atanga anmahni hruai chhuaktu niin an han sawi ta a nih chu! Châkna sualin kan ngaihtuahna leh kan thil tihte a hruai khawloh theihzia hi a makin a râpthlâk ngawt mai ti raw? Israel mipuite khân anmahni kutchhuak ngei chu chibai an bûk a, chumi avâng chuan an mihrinna leh rilru thatna pawh a lo khawlo zo ta vek bawk.

“Hetiang buainaah ang hi chuan mi nghet tak, mi huaisen, duhthlanna dik siam ngam, mipui laka tlâktlum emaw, mahni sahimna leh nunna âia Pathian châwisân ngâi pawimawh zâwktu mamawh a ni a. Nimahsela, hetih lâi taka Israel-te hruaitu hi chuan chutiang nungchang chu a nei si lo. Arona hian mipuite chu han hnial ve ngial naa, tlânchhe chunga a ti leh a dâwih âw lutuk chuan a ti huangtau sauh mai a. A hma âi mahin an pâwngpawrh ta zâwk bawk. Mipuite rilru chu ngaihtuahna fîm pawh hmang lo, huaisâr êm êm bawk site chuan a thunun ta tlat a. Mahse, hetih lâi ngei pawh hian Pathian nêna thu a lo thlun tawhah khân rinawm tlat zêl mi thenkhat an awm ve tho a ni. Arona hian a nunna a chân mai ang tih a hlau a; chuvâng chuan, Pathian châwimâwi tûra ding chhuak ta lovin, mipute thil phût chu a tihsak ta zâwk a ni.”—Ellen G. White, Thlahtu Bulte leh Zâwlneite, p. 319.

`Engati nge Arona, Israel hnam hruaitu ni ve meuh si kha a nêp êm êm theih mai le? Engtiang kawngtein nge Arona khân a thil tih sual râpthlâk takte kha ama thinlungah inthiam chawp a tum?`