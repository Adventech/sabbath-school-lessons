---
title:  Dîlsakna
date:   11/09/2025
---

`Exodus 32:30–32 chhiar la. Mosia hi a mite a dîlsak nân engtianga thui nge a kal?`

Israel mite riahhmunah chuan Pathian laka an hel avângin thil râpthlâk tak a lo thleng a, mi sâng thum zetin nunna a chân nghe nghe (Exod. 32:28). A tûkah chuan Mosia’n heti hian an hnênah a puang ta a: “Thil sual nasa tak mai in lo ti ta a; chutichuan, Lalpa hnênah ka han chho ang e; in sualnaah hian inremna ka siam thei mahna” (Exod. 32:30).

“Tichuan, Mosia chu Lalpa hnênah a han kal leh a, ‘Aw, hênghote hian thil sual nasa tak mai an lo ti ta a, rangkachak pathiante chu an lo insiam ta. Amaherawhchu, an sual i ngâidam thei ang emaw chu? I theih loh zawngin, i lehkhabua i lo ziak tawh ata kha mi thâi bo tûrin ka ngên a che’ a ti a,” (Exod. 32:31, 32).

Mosia hi Krista lo entîrtu a nia ngaih a ni a, ngaih âwm rêng pawh a ni. A mite tâna a dîlsakna leh an tâna a nunna hlan hial pawh a huam hian Krista’n kan tâna a tih kha a lo entîr a. A nungchang leh a thil tihte hian mi sualte a khawngaihzia a lantîr chiang hle. Tin, Lalpa laka a rinawmzia leh Lalpa’n a mite tâna a nun hial pawh hlan a huamzia pawh a lantîr bawk. Hemi tum hian Lalpa bulah eng chena rei nge a han awm tih sawi lan a ni lo va; amaherawhchu, Deuteronomy bu kan en chuan, Sinai tlângah hian ni 40 leh zan 40 chhûng zet a han awm niin a lang (Exod. 32:31, 32).

Exodus 32:32-a “ngâidam” tia an lo lehlin Hebrai thumal hi “phur” tih sawina thumal atanga lo kal a ni a, chutiang chuan Isaia 53:4-ah pawh lehlin a ni rêng bawk: “Ani [Isua] chuan kan natnate phurin, kan lungngaihna te pawh a phur ngei a.” Chutiang chuan, Exodus 32:32-a “ngâidam” tih leh Isaia 53:4-a “phur” tihte hi a tawng bul lamah chuan thuhmun reng a ni tihna a nih chu. Hei hian chhandamna leh ngaihdamna awmzia chiang takin a târ lang a, chu mai bâkah, min chhandam nâna Pathianin a man a pêk tamzia pawh min hrilh bawk.

Mosia khân Lalpa chu a mite sualna “phur” tûrin a ngên a, chu chu kum za tam a liam hnuin krawsah khân a rawn ti ta chiah rêng a. Chutiang chuan, Exodus 32:32 hian kan sualte thâwi nân kan âiawha mi tu emaw a thi tûr thu a sawi bâkah, kan âia thi tûr chu amah Pathian ngei a ni tih pawh min hrilh bawk a ni.

Heta tang hian ngaihdamna kan lo chan theih chhan chu chiang takin kan lo hre ta a. Pathian chuan Kristaah khân kan sualte lo phurin, chu chu ngaihdam kan nih theihna kawng awm chhun a ni. He thu hi chhandamna ruahman târ lanna ropui tak a ni a, keimahni hnênah chauh pawh ni lovin, lei leh vân zawng zawngte hnêna Pathian insên nasatzia lantîrtu pawh a ni bawk.

`Mosia khân Israel mite sualna chu phurhsak tûrin Pathian a ngên a, chu chu Isuaah khân a rawn hlen chhuak ta. He thutak ropui leh mak êm êm hi engtiangin nge kan lo hriatthiam? Pathianin suala tlu tawh mihringte a hmangaihzia engtin nge min hrilh?`