---
title:  Pathian thinurna
date:   10/09/2025
---

`Exodus 32:9–29 chhiar la. Pathianin Israel fate tih boral vêk a tum khân engtin nge Mosia’n a tih?`

Tlâng chunga Mosia a la awm lâi khân Pathian chuan Israel mite hi a ti boral vêk ang a, amah Mosia thlahte erawh hnam ropui taka a siam tûr thu a sawi a. Nimahsela, chu chu Mosia thil duh a ni tlat lo. Lalpa hnênah ngênin, Israel mite chu ama mite an ni lo va—Pathian mite an nih zâwk thu a hrilh a. Amah Mosia hi chu Aigupta ram ata Israel fate hruai chhuaktu a ni lo va, Pathianin a thil tih mak leh ropui tak tak hmanga a hruai chhuahte an ni zâwk. Chutiang chu a nih avângin Mosia hian Pathian chu an thlahtute hnêna thu a lo tiam tawh kha hre reng tûrin a ngên a. Chutiang chuan, Pathian leh mihringte inkârah palâi hna thawkin, an inrem theih nân theihtâwp tak meuh a chhuah a ni.

Lalpa’n a mite chungah thil tha lo tih a tum tawh a han lamlêt leh tâk (Exod. 32:14) hnu hian Mosia chu Israel mite riahhmun lamah a zu chhuk ta a. Hemi tum hi chuan—Exodus 34:29, 30-a kan hmuh ang hian—Lalpa awmpuina chang tih lantîr nân a hmâi vun a êng ve lêm lo ni tûr a ni. Ên chu sawi loh, a thinur êm avângin a thîm khuih pawh a ni zâwk hial maithei. “Tin, heti hi a ni a, riahhmun kiang a va thlen chuan, sebâwngno lem leh lâm chu a han hmu ta a: tichuan, Mosia thinrim chu a ling ta phut mai a, a lungphêk kente chu a paih ta thuai a, tlâng bulthutah chuan a paih keh ta vek a” (Exod. 32:19). Thu Sâwm Pêk inziahna lungphêk pahnih a paih keh hi lungphêka inziak thupêkte bawhchhiatin a awm tih entîrna a ni a. He a thil tih avâng hian Pathian pawhin a hau nghe nghe. Mahse, a tih keh tâk lungphêkte thlâk nân lungphêk pahnih bawk chher leh tûrin a hrilh a (Deut. 10:2). Chutah chuan amah Pathian ngeiin a thupêkte chu a ziak dâwn a ni.

Mosia hian Arona chu nasa taka hauvin, Israel mipuiin an dîl a pe mai chu a dem tak zet a. “Hênghote hian i chungah eng nge maw an tih a, hetiang thil sual lian tak mai hi i tihtîr mai le?” (Exod. 32:21, NIV) tiin a chhuahchhâl hial a ni. Arona lah hian a thil tih sualah chuan mi dang mawhchhiat hrâm a la tum cheu a; chu bâkah, “[rangkachak] chu meiah ka paih lût a; tichuan, he sebâwngno lem hi a lo chhuak ta mai alâwm maw le” (Exod. 32:24) tiin thu âwihawm loh lutuk a sawi bawk. He thil titu Arona hi Pathianin nasa taka a lo châwimâwi tawh a ni a, chu tak chu a thil sual tih huatthlalâk zualna pawh a ni bawk. Israel mipuite’n an chan ve loh hamthatna tam tak chantîr a ni a, Mosia leh upa 70-te nên pawh tlângah han chhovin, Pathian chu chibai an lo bûk ho tawh nghe nghe a nih kha (Exod. 24:1).

Rangkachak bâwngno lem chu mak tak maia lo chhuak nawlh ni âwma sawiin, a sawi chhan pawh Mosia bum a tum vâng a ni a (thil sual pakhat tih chuan thil sual dang tih leh duhnaah mi hruai thîn; hemi tum pawh hian milem biakna atangin dâwt sawinaah).  Amaherawhchu, Mosia hi mi â a ni lo, mipuite awm dân chu a rawn hmu vek si a. Chuvângin, Pathian laka an helna chu a rang thei ang bera a hmeh mih nghâl a tûl ta a ni.

`Hemi tuma thil thleng chanchin hian mi dangte tâna tawngtâinain thil a tih theihzia min hrilh em? Tûnah hian tute tân nge i tawngtâi ve nghâl ang?`