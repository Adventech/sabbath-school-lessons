---
title:  Zir belhna
date:   12/09/2025
---

Ellen G. White-i lehkhabu, Thlahtu Bulte leh Zâwlneite bung “Sinai Tlânga Milem Biakna” (phêk 318–334) chhiar ang che.

Tûn kâr zirlâi hian ringtute nuna Pathian hnathawh min hrilh a. Lalpa chuan “kan dîl leh kan ngaihtuah zawng zawng âia nasa zâwkin” keimahniah thil a ti thei a ni tih a sawi (Eph. 3:20). Keimahni chauh kan inngaihtuah tûr a ni lo va, keimahni châk zâwng apiang tih zêl mai pawh kan tum tûr a ni hek lo. A chhan pawh chu chuan milem biaknaah mi a hruai luh dâwn vâng a ni. Pathian leh a thiltihtheihna kan ngaihtuah zâwk tûr a ni a. Ani chuan chuan nun thar leh hnehna chang thîn nun min chantîrtu chakna min pe dâwn a ni (Phil. 4:13; Juda 1:24, 25).

“Hmangaihna chuan dik taka rorêlna a phût a, sual chu a hrem ngei thîn. Pathian chu a mite vêngtu leh a mite chunga thuneitu a ni a. A laka hel tum tlatte chu, hel ve tûra mi dangte an hruai ve loh nân a mite zîng ata a hnawtchhuak mai thîn. Kaina nun a zuah khân, lei leh vâna awmte hnênah sual chu hrem loha sezâwl chhuah ngawtnain a thlen thin thilte chu a lo entîr tawh a. Kaina nun leh a zirtîrnain a thlahte chunga huhâng a neih khân tui lêt hmanga khawvêl pum pui tih chhiat vek a tûl phah tâkna kha a lo thlen ta a nih kha. . . . Mihringte chu an dam rei poh leh an lo sual zual deuh deuh a. Sinai Tlânga thil sual pawi tak an tih pawh kha chutiang chu a ni. Bawhchhetute chungah khân hremna pêk nghâl ni lo se chuan, Nova hun lâi ang bawk khân sualna chu punlun chak viau ang.”—Ellen G. White, Thlahtu Bulte leh Zâwlneite, p. 328.

**Sawi ho tûrte:**

`Thawhtanni zirlâi tâwpa zawhna kha ngun takin han chhiar leh teh. Siamtu ni lovin, thilsiamte zâwk chibai kan lo bûk hlauh theih dân kawng hrang hrangte chu eng nge ni?  Entîr nân, engtin nge Pathian thilsiamte hi chibai bûk emaw, pathiana ngâi emaw hauh si lovin, a enkawltu leh vênghimtu tha tak kan lo nih theih ang?`

`Enga ti nge Mosia khân luhlul chhuaha an sualte sim duh hauh lote leh, Pathian leh a thu hel khum lui zêltute kha tih hlum vek tûr tia thupêk a chhuah mai le?`

`Enga ti nge Isua kha kan âiawha thi a ni (substitution theory) tih hi hi tlanna awmzia sawi fiahna hrang hrang zînga dik awm chhun a nih? Enga ti nge tlanna awmzia sawifiahna dang, Isua kha kan thih âia thi a ni tih pawm lo emaw, ngâinêp emaw rêng rêng chu thurin dik lo vek a nih? 1 Petera 2:24 chhiar la. He thu hian engtin nge Isua hi kan Âiawh a nihzia chiang takin a puan?`