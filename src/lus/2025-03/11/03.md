---
title:  Milem biakna leh thil sual
date:   08/09/2025
---

`Exodus 32:6 chhiar la. An milem biakna khân engah nge a hruai luh tâk? (Sam 115:4–8; Sam 135:15–18; Isaia 44:9, 10 te pawh chhiar ang che.)`

Arona’n a siamsak rangkachak bawngno lem khân Aigupta bâwngpa pathian, Apis emaw, bâwngpui pathian, Hathor emaw a ang hle mai a. Chutiang pathian lem siama an be mai kha Thu Sâwm Pêka a pakhatna leh a pahnihna bawhchhiatna chiang tak a ni (Exod. 20:3–6). Hêng thupêk pahnihte an bawhchhiatna hian Lalpa nêna an inzawmna chu a tih chahsak tâk miau avângin hrem loha chhuah ngawt theih an ni lo va. An Siamtu chibai bûk ta lovin, anmahni’n an siam chawp mai mai, engmah hmu thei hlei lo, hre thei hlei lo, thil sawi thei hlei lo, anmahni ngaihsak thei hlei lo, hmangaih thei hlei lo leh hruai thei hlei lo zâwk chu chibai an bûk ta a ni.

Hemi tum hian Pathianin mihring a siam lâia thil a tih dân letling chiah kha an ti a: Pathian anpuia siam a ni tih chu hnâwlin, anmahni anpui pawh ni pha lo pathian lem an siam ta a ni. Anmahni anpuiin lo siam pawh ni se, Pathian tân chuan a huatthlâk dâwn tho nên, chu âi pawha la hniam leh zâwk ran lemin an siam a. Chu pathian lem chu rawngbâwlsak a duh mauh mai a ni. Chu tak chu Lalpa laka an thil sual tih lian leh râpthlâk tak pawh a ni bawk (Isaia 31:7, Isaia 42:17).

`Engtiang kawngtein nge rangkachaka siam bâwngno lim chibai an bûk ta mai khân Rom 1:22–27-a kan hmuh hi a târ lan?`

Milem biakna chuan Pathian chu Pathian a ni a, mihring erawh mihring an ni tia Bible-in min hrilh hi pawm lo tûrin mi a zirtîr a. Pathian leh mihring inkâra âwl awm chu (Thuh. 5:2) nâwt rehin, mihringte’n Pathian kan zawmna pawh a chhu chat bawk. Ualau taka biakna emaw, thinlunga a rûk tê-a biakna emaw pawh ni se, Lalpa nêna kan inzawmna chu a ti chat nghâl ngei ngei thîn a, sualna khur thûk zâwkah mi a hruai zui nghâl zat mai thîn bawk. Kan Bible châng chhiar ngei hian a tûk zînga an thil tih chu a lo sawi a: khatia milim hnêna inthâwina an hlan hnu khân ruai theha intih hlimna hun an hmang ta a, kha kha “Aigupta mite’n an pathiante puala ruai an buatsaih thin entawna an tih a ni.”—Thlahtu Bulte leh Zâwlneite, p. 320.

Mihringte hian anmahni pathian tûr siam mai an thiam angreng phian a. Anmahni pathian tûr an siam pawh chu a pawi tawh tehrêng nên, chu an pathian lem siam chu a rawng a la bâwl leh ta lâi a! Mihringte siam chawp mai maia Siamtu thlâkna chuan sual lian zâwka tlûknaah a hruai lût ngei ngei thîn.

`Vawiinah hian mihringte’n Siamtu âia thilsiam zâwk chibai an bûk dân kawng hrang hrangte chu eng nge ni?`