---
title:  Anmahni an inti chhia
date:   09/09/2025
---

`Exodus 32:7, 8 chhiar la.  Pathianin Israel-te riahhmuna kîr thla leh nghâl tûra Mosia a hrilh chhan hi eng nge ni?`

Israel mite chuan, khatia milem an biak tâk mai avâng khân Pathian dik tak, Aigupta ram ata anmahni hruai chhuaktu chu an then tan ta a. Lalpa chuan hemi thu-ah hian a mawhphurtu awm chhun chu anmahni an ni tih sawiin, “an inti chhe zo ta” ti hialin a sawi (Exod. 32:7). He an milim siam chawp hi Aigupta ram ata anmahni hruai chhuaktu a ni tiin an la sawi leh ta lâi a! Pathianin an hnêna a lo sawi tawh (Exod. 20:2) kalh zâwng chiahin ngaihdân zu nei duha maw le! Pathian awmpuina an chan leh a thil tih ropui tak tak an lo hmuh tawhte engmah lova an ngâi mai thei hi a runthlâk takzet a. An ngaihtuahna leh hriatnate chu tih khawloh zawh vek a ni ta a ni ber mai.

Zâwlnei Ezekiela ngaihdân chuan Pathian mite tawrhna hrang hrangte kha milem an biak vâng a ni a, he an milem biakna atang vêk hian thil sual dang zawng zawng tih duhna pawh a lo chhuak bawk a ni a ti (entîr nân, Ezek. 8:1–18, Ezek. 20:1–44, Ezek. 22:1–12 te hi chhiar rawh). Hmasâng Israel mite kha enga ti nge maw anmahni siam chawp milimte mai mai chibai bûk duh khawpa an mâwl le kan lo ti a ni maithei a. Keini hi chuan hetiang thil âtthlâk lutuk hi chu kan ti ve duhin kan ring miah lo âwm e. Amaherawhchu, milem biakna lakah hian kan fihlîm takzet bîk em? Tûnlâi huna milem kan biakte hi chu an pianhmang leh lan dân a dang hle tawh a ni maithei a; mahse, hmânlâia Israel fate’n an lo biak pathian lemte ang tho khân an mi hîp a la na êm êm tho si a ni.

Milem tih chu kan thinlunga Pathian dinhmun luahlântu thil eng pawh a ni mai a, chûngte chu a dik lo a ni tih hre reng chungin chibai kan bûk fo tho si a nih hi. Kan ngaihtuahna, kan rilru, kan hun leh kan suangtuahna khawvêl zawng zawng a luah tlat a, a salah mi a siam tawh miau avâng Pathian erawh kan ngaihtuah chang tawh ngâi thîn lo. Kan thil hmuh leh kan ngaihtuahnaa awm ang ang hi kan lo ni mai thîn a; chuvângin, a rawng kan bâwl “pathian” âia chungnung zâwk kan ni thei ngâi lo vang.

Pathian chu i nunah a pawimawh ber a ni lo a nih chuan, a hmun ruak chu pathian dangte’n an rawn luah thuai mai dâwn a. Pathian nêna inpâwl nuam kan tih loha, amah nêna kan inbe pawp reng lo a nih chuan thil dang emaw, mi dang emaw nêna hun hman zâwk nuam kan lo tih bâkah, chûng thilte leh chûng mite chu kan rilru luahtu ber a ni mai bawk ang. Krista âia kan ngaihsak zâwk chu thil chi hrang hrang a ni thei a: chapona, mahni chauh inngaihsakna, sum leh pâi, thuneihna, mipat-hmeichhiatna, ei leh in, TV, drugs, zu, ngaihtuahna thianghlim lo, zahmawh lam thil chuanna lehkhabu leh video, nawmsakna, hnathawh, infiamna, chhûngkua, video games, film, bazâr, ngaihdân, politics, rimâwi, dinhmun sâng luah châkna, nihna, mark tha hmuh duhna leh a dangte pawh a la awm thei ang.

Hemi kawngah hian kan remhriain kan rilru a chak nek lehnghâl a. Thil eng pawh tha deuh, mâwi deuh leh awmze nei deuh chu milem pathianah kan chhuah thei zêl mai chu a nih hi. Milem biakna hi a hlauhawm êm êm chhan chu kan mizia, kan thil ngaihtuah dân, kan rilru sûkthlêk, leh kan nungchang nên lam a ti danglam vek thîn hi a ni. Kan nihna a ti danglam a, kan thian tha tak takte chu thian suaka min thlâksakin, a tâwpah phei chuan boralnaah mi a hruai lût nge nge thîn.