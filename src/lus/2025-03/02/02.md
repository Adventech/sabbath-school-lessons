---
title:  Hnim buk kâng
date:   06/07/2025
---

Mosia hi Midian rama a tlânchhiat hnu khân a khawsak a nuam angreng ta viau a. Nupui neiin fapa pahnih, Gersoma leh Eliezara te a nei a (Exod. 18:3, 4), a puzawn Jethro bulah chêng ve-in, a puzawn hi Midian rama puithiam a ni nghe nghe. Midian ramah hian kum 40 chhûng zet lungmuang takin a awm a, Davida ang khân berâm vêngin (2 Sam. 7:8), Pathian thilsiamte zîngah nuam takin Pathian awmpuina a chang ngei a ni tih hriatna nên hun a hmang thîn a ni.

Amaherawhchu, hemi hun hi pangpâr rim tui tak takte hnim kual vêl nân ringawt a lo hmang lo va (a pângpâr hmuhte hi thlalêra awm chi cactus a ni maithei). Kum kha leh chen Lalpa nêna an lo lên dun thinna khân a nun ti danglamin, hruaitu tha tak ni thei tûrin a lo chher reng a lo ni. Tin, Pathian chuan he thlalêr hmun reh tak hi Bible-a lehkhabu upa ber ber pahnih, Joba leh Genesis te ziahtîrna atân a lo hmang bawk (Ellen G. White, Thlahtu Bulte leh Zâwlneite, p. 251; Francis D. Nichol, et al., eds., The SDA Bible Commentary, vol. 3, p. 1140). Hei bâkah hian Pathian hnên ata Krista leh Setana indo dân te, khawvêl leh a chhûnga thil awmte siam a nih dân te, suala mihring tlûk thu te, tui lêt chanchin te, Israel hnam thlahtu bulte chanchin leh a pawimawh ber, chhandamna ruahman chungchâng awmzia hriatthiamna ril tak pawh  a lo dawng bawk. Chutiang chuan Mosia hi mihringte hnêna Pathian nung, Siamtu leh Enkawltu chanchin dik tak lo hrilh chhâwngtu a ni a, sualin a tih chhiat vek tawh khawvêl din thar leh a nih theih nâna Pathianin hna a thawh dân pawh min hriatthiamtîr bawk. Bible-a kan hmuh mihringte chanchin leh chhandamna chanchin te hi Mosia’n Pathian awmpuina changa a lo ziah Genesis bu-in a lo sawite chhiar lo hi chuan a awmzia hriatthiam tak tak theih a ni lo.

`Exodus 3:1–6 chhiar la. Mosia hnêna Lalpa’n, “Abrahama Pathian, Isaaka Pathian leh Jakoba Pathian” tia a nihna sawi kher hi eng nge ni a chhan?`

Mosia hian hnim buk kâng kha meiin a tih alh a ni lo tih a hria a, thilmak a hmu a ni tih hriain, a hma maiah chuan thil hmuhnawm leh pawimawh tak a thleng mêk a ni tih a hai lo. Hnim buk alh lam chu a va hnaih a, chu veleh Lalpa chuan a pheikhawk phelh tûrin a lo hrilh a, a chhan chu a dinna lâi vêl hi Pathian awmna a nih avângin hmun thianghlim a ni.

Lalpa chuan Mosia hnênah hian “Abrahama Pathian, Isaaka Pathian, Jakoba Pathian” a nih thu a sawi a (Exod. 3:6). Hêng Israel hnam thlahtu bul pathumte hnênah hian an thlahte chuan Kanaan ram an la luah dâwn a ni tih lo hrilh tawhin, chu thutiam chu Mosia pawh khân a hre ngei ang tih rinhlelh tûr a awm lo. Chutiang chuan, a sawi hma hauh pawhin Mosia tân khân eng thil nge lo thleng dâwn a, chumiah chuan eng thil pawimawh tak nge tih tûr a neih ve tih lo hriat theihna tûrin kawng a lo hawng sa reng tawh a ni.

`Mosia khân Pathianin a mite hruai chhuah hna thawk tûra inpeih nia a hmuh nân kum 80 zet a mamawh a. He thu hian dawhthei leh chhel taka kan awm thin a pawimawhzia min hrilh em?`