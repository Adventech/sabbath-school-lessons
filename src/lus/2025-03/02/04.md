---
title:  Lalpa hming
date:   08/07/2025
---

`Exodus 3:13–22 chhiar la. Enga ti nge Mosia hian Pathian hming hriat a duh? Engtiangin nge a hming hian a nihna a târ lan bawk?`

Pathian chu Mosia hnênah hian ’ehejeh ’asher ’ehejeh tiin a insawi a, he thu hi a ngialngana lehlin dâwn chuan, “ka nih tûr chu ka ni ang” tiin emaw, “ka nih chu ka ni” tiin emaw dah tûr a ni ang. Exodus 3:12-ah pawh he thumal,’ehejeh tho hi hman niin, Mosia hnênah khân, “I hnênah ka awm dâwn alâwm” tiin a lo hrilh a nih kha. A awmzia chu Pathian hi chatuan mi a ni tihna a ni a. Mihringte pawh phâk rual loh khawpa sâng Pathian a nih rualin, mihringte zînga rawn chêng ve Pathian pawh a ni tho bawk. “Mi, rilru-a inchhîr ngawih ngawih leh thuhnuairawlhte” hnênah a awm thîn a ni (Isaia 57:15).

Pathian mimal hming, “Jehova” (Saptawng Bible-ah chuan “Yahweh” tia dah a ni a; Mizo tawng Bible-ah hian “Lalpa” tia dah a ni tlângpui) tih hi a tîr ata Pathian mite’n a lo hriat thin a ni a, eng nge ni a awmzia tih erawh an hre kher lo maithei. Mosia pawh khân Jehova tih hming hi a lo hre tawh a; mahse, mi dangte ang thovin ani paw’n a awmzia dik tak a hre bîk chuang lo. A zawhna, “Tu nge ni i hming?” tih pawh hi Pathian hming awmzia dik tak hriat duha a zawhna a ni ang.

Exodus 6:3-ah hian Pathian hming awmzia kan hriat theihna tûra a hmâwrhmuhna chu kan hmu a. Heti hian amah Pathian ngeiin a sawi: “Abrahama hnênah te, Isaaka hnênah te leh Jakoba hnênah te khân Pathian Engkimtitheia angin ka lo inlâr tawh a; nimahsela, ka hming Lalpa ang erawh chuan an hnênah khân ka la inhriattîr lo” (Exod. 6:3, NIV). Hetah hian Adama te, Nova te, Abrahama te leh Israel hnam thlahtu bul dangte khân “Jehova” tih hming hi an hre lo tiin a sawi lo va (Gen. 2:4, 9; Gen. 4:1, 26; Gen. 7:5; Gen. 15:6–8 leh a dangte pawh en la). Khâng mite khân a awmzia dik tak an lo la hre lo tihna a ni zâwk ang.

A hming, Jehova tih hian mimal pual bîk Pathian, a mite Pathian, thuthlung Pathian a ni tih a entîr a. Mihringte chungthua rawn inrawlh thîn Pathian nêlawm leh hnaih theih Pathian pawh a ni bawk. Engkimtithei Pathian (Gen. 17:1) hi a thiltihtheihna hmanga thilmak leh ropui tak tak ti thîn Pathian a ni a. Chutih rual chuan, a mite a hmangaihna leh ngaihsakna hmanga a dikna leh thiltihtheihna lantîr thîn Pathian pawh a ni tho bawk. Elohim (“thiltithei, “chak, mihringte pawh phâk rual loh khawpa chungnung Pathian,” “mi zawng zawng Pathian,” “lei leh vân zawng zawng chunga Rorêltu,” “thil engkim Siamtu”) pawh a ni a; chutih rual chuan, Jehova tih hian mihringte nêna an inlaichîn dân hrang hrangte a târ lang.

Pathian hming hriat emaw, Pathian hming lam emaw hi thil mak leh danglam vak a ni hran lo va. A hming hria tih awmzia chu a hming puang chhuak tihna a niin, a chanchin leh rinnaa a hnên pantu zawng zawngte hnêna chhandamna a pêk thin thu mite zirtîr tihna a ni. Heti hian Joela chuan a lo sawi a: “Tu pawh Lalpa hming lam apiang chu chhandamin an awm ang” (Joel 2:32, NIV).

`Engtiang kawngtein nge Jehova nên hian a hnêna tlu lût zawng zawngte nêna neih a tum inpawhna leh innêlna chu a takin i lo chan ve tawh le?`