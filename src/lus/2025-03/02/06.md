---
title:  Serh tanna
date:   10/07/2025
---

`Exodus 4:18–31 chhiar la. He thawnthu mak danglam tak hi engtiangin nge i lo ngaih a, heta tang hian eng zirlâi nge kan zir chhuah ang?`

He lâi thu-ah hian thil mak tak kan hmu a, khatia Lalpa thupêk zâwma Aigupta rama Mosia a zuk kîr leh hnu khân Lalpa chuan Mosia hi tih hlum a lo tum reng mai chu niin! (Exod. 4:24). A chheh vêl thu han enin, tih hlum a tum chhan hi serh tan thu-ah a lo ni a. A fapa naupang ber chu Abrahama thuthlungin a phût angin a serh a lo la tansak lo a lo ni (Gen. 17:10, 11).

Mosia hian, Pathian mite hruaitu a nih angin Pathian hnênah a intulût thlap a, a thu pawh a kip a kâwiin a zâwm vek a ni tih a lantîr a ngâi a, chu chu Pathian thu zâwm tûra mi dangte hruaitu a nih dâwn avângin a tih ngei ngei tûr a ni. A nupui, Zippori hi hmeichhia mai ni mah se, a tak taka thil tih ngei duh mi a lo nih hlauh avângin, a pasal nunna chhanhimna atân a fapa serh chu a tan ta nghâl a. A tanna hmuamhma lo thi ser ser chu Mosia ke va tawhtîr a, he thisen hian tlanna, nunna leh thuthlung nemnghehna a entîr.

Hemi tuma thil thleng atang hian zirlâi pawimawh tak zir chhuah theih a awm a, chu chu thil dik leh tha nia i hriat chu ti lovin awm ngâi suh tih hi a ni.

“Midian ram atanga a lo hâwn kawngah hian Lalpa chu a chungah a lâwm lo hle a ni tih hriattîrtu vaukhânna thu râpthlâk tak a dawng thut mai a. A hmaah chuan vântirhkoh lo langin, a lan dân pawh a tihbâiawm hle nghe nghe. Mahse, Mosia hian Pathianin ti tûra a phût thil pakhat chu a lo ti lo a ni tih a hre chhuak a. . . a fapa naupang ber chu a serh a tansak theihnghilh a lo ni. A fapa naupang ber hian Pathianin a mite nêna thu a thlun malsâwmnate chu a chan ve theih nân a serh a tansak a ngâi a; mahse, chu chu a lo ti si lo. Mosia hi Israel-te hotu atâna Pathian ngeiin a thlan a ni a, ani ber pawhin Pathian thupêkte chu a ngâi pawimawh lo a nih chuan mipuite tân ngaih pawimawh viau ngaihna a awm lo vang. Chutah Zippori chuan, a pasal chu tih hlum mai a nih hlauvin, an fapa serh chu a tan ta nghâl a; chutah, vântirhkoh chuan an zin kawng chu zawh chhunzawm zêl a phalsak ta a ni. Mosia tân Pharaoa hnêna va kal hi thil hlauhawm tak a ni a, Pathian vântirkoh thianghlimte’n an vêng tlat a nih loh chuan a nunna a chân ngei ang. Nimahsela, a tih tûr chu hre reng chunga a ngaihthah a nih chuan a dinhmun a derthâwng zâwk dâwn a; a chhan pawh Pathian vântirkohte’n an humhim theih dâwn loh vâng a ni.”—Ellen G. White, Thlahtu Bulte leh Zâwlneite, phêk 249, 250

`He thawnthu atang hian kan tih tûrte hre reng chunga kan ngaihthah thîn hi Pathian lâwm zâwng a ni lo tih kan lo hre chhuak em? Tûnah ngei pawh hian eng thilte nge thlâk danglam nghâl ngâi awm?`