---
title:  Lalpa vântirhkoh
date:   07/07/2025
---

“Lalpa vântirhkoh” chu mei alhin Mosia hnênah hnim buk chhûng atangin a lo inlâr a (Exod. 3:2, NIV). Hnim buk chhûng atanga Mosia hnêna thu rawn sawitu hi Lalpa Isua Krista a ni (Exod. 3:4, NIV).

Isua Krista nihna sawina atâna “Lalpa vântirhkoh” tih hman a ni hi i lo hrethiam lo a ni maithei a; mahse, hriatthiam loh tûr a awm lo. Vântirhkoh tih awmzia chu “thuchah puangtu” (Hebrai tawngin, mal’akh) tihna a ni a, a chheh vêl thu azirin he tawngkam hi mihring emaw, vân lam mi emaw sawina atân hman theih ve ve a ni (Mal. 3:1 en la). Bible-ah hian Pathian sawina atân “Lalpa vântirhkoh” tih tawngkam hman a nihna tam tak a awm a (entîr nân, Gen. 22:11, 15–18; Gen. 31:3, 11, 13; Rorêltute 2:1, 2; Rorêltute 6:11–22; Zak. 3:1, 2 te hi chhiar ang che). He Lalpa vântirhkoh hian Lalpa hmingin thu a sawi a ni mai lo va, amah hi Lalpa chu a ni. Isua hi kan hnêna Pa Thu rawn puangtu a ni a, Pathian tirhkoh a ni.

`Exodus 3:7–12 chhiar la. Mosia hnênah hian engtin nge Pathianin Aigupta rama awm Israel fate chhanchhuah a duh chhan a sawi?`

Aigupta rama Pathian mite tawrhna hi thiam taka sawi chhuah a ni a, tanpuitu au-a tap leh rûm thîn nia târ lan an ni bawk. An tap thâwm chu Lalpa’n a lo hria a, a ngaihsak ta a ni (Exod. 2:23–25). “Ka mite” tiin a sawi a (Exod. 3:7). Chumi awmzia chu, Sinai tlânga thu a thlunpui hma hauh pawh khân a mite an lo ni sa tawh reng tihna a ni. An thlahtute hnêna a lo tiam tawh ang ngei khân Kanaan ramah chuan a chêntîr dâwn a, a thu an zâwm a nih phawt chuan a hmuingîltîr bawk ang.

Mosia hnênah hian hna pawimawh tak thawk tûrin Pharaoa hnênah a tîr dâwn a ni tih a sawi a: “Chuvângin, hawh teh, ka mi Israela thlahte chu Aigupta ram ata hruai chhuak tûrin Pharaoa hnênah ka tîr ang che” (Exod. 3:10). Hetah pawh hian Israel fate chu “ka mite” tih bawkin a sawi leh a ni.

Pathianin a chhiahhlawh hnêna hna thawh tûr a tuk hi a va pawimawh tak êm! Chuvâng tak chuan Mosia pawh hian, “Chu hna thawk tûr chuan tu nge maw ka nih le?” tiin a lo chhâng a. A awmzia chu, thil lo thleng tûr leh, chumi thil lo thleng tûra tih tûr a neih chu a pawimawhzia a hriatin, amah a rawn thlang mai hi mak a ti hle tihna a ni. He a zawhna zawh atang hian eng ang mi nge a nih tih kan lo hre thei daih tawh a—inngâitlâwm tak, thawk tûra koh a nihna hna pawh thawk tlâk lo nia inngâi hial a ni tih chiang takin kan hmu.

`Enga ti nge inngaihtlâwmna, “tling lo” nia inhriatna neih hi Lalpa zuitu leh a tâna hna thawh tumtu tân chuan thil pawimawh tak a nih?`