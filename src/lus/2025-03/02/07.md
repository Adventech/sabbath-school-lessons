---
title:  Zir belhna
date:   11/07/2025
---

Ellen G. White-i lehkhabu, Thlahtu Bulte leh Zâwlneite bung 22, “Mosia” (pp. 234–250) chhiar ang che.

Hnim buk alh atanga kohna a dawng kha Mosia’n a tawn tawh azawnga mak ber leh a nun pawh thlâk danglamsak vektu ni hial a ni a. A nuna thil thleng pawimawh tak tak dang awm lehte pawh kha Pathianin Aigupta ram ata Israel fate hruai chhuaka, Ram Tiam hruai thleng tûra thu a pêk a lo zawmna tâknaa innghat vek a ni.

Keini chuan a tâwpa thil lo thleng tâk dân kha kan hre vek a. Mahse, hnim buk a kan hun lâia Mosia dinhmunah khân han indah chhin teh. A sa him nân Aigupta ram ata a tlânchhia a. Midian rama kum 40 a va awm bo chhûng khân Hebrai mite zîngah mi tam tak lo pian belhin, chûng zînga tam tak chu a chanchin hre mumal lo pawh an ni maithei. Tin, an hriat chhun pawh thu dik lo a ni maithei bawk a, “unau thawnthu sawi pawh a dang thîn” tih ang deuhin, kum kha leh chen chhûng kha chuan thu dik tâwk lo lo phuah belh a awm hman ngeiin a rinawm. Chutiang chu ni mah se, tûnah hian Pathian chuan hêng mite tho hi ram chak leh thiltithei tak lak ata hruai chhuak tûrin a ko ta a. Kohna a dawn tirha a kal hreh êm êm mai pawh kha a âwm viau mai.

Pathianin thawh tûra a tuk hna hi a hautak hle dâwn tih a chiang a; chutih rual chuan, lo hnar ta se, eng nge a chân dâwn tih pawh ngaihtuah bawk ang che. Khawvêl chanchinah hian a hming leh a chanchin a lang phâk rêng rêng dâwn lo va, Bible-ah chauh pawh ni lovin, khawvêla mi ropui ber leh mite ngaihsân ber pakhat ni theihna hun tha tak a neih chu a chân ngei dâwn a ni.

**Sawi ho tûrte:**

`Mosia khân thlalêra tu ma chîm buai loha a awm chhûng khân Pathianin ti tûra a hrilh angte chu a ti thîn a: a nupui fanaute a ngaihsak êm êm a, berâm rual a vêng a, tin, Pathian mite hruaitu ropui tak ni tûra kohna a dawn hma hian Pathian awmpuina changin Bible-a lehkhabu pahnih hi a lo ziak bawk. Mosia thil tawnte hian kan kova tla mawhphurhna hlen chhuah a pawimawhzia min hrilh em?`

`Mosia chhuanlam siamte hi, a lan dân maiah chuan, siam âwm tak tak a ni hlawm ve tho mai: Eng vângin nge mite chuan mi rin ang? Tu nge maw ka nih rêng rêng le? Mi tawng hmang thiam pawh ka ni lo. Mosia chanchin atang hian Pathianin ti tûra min hrilh chu tha taka kan tih theih nân min tanpui thei a ni tih rin ngam dân kan zir chhuak em?`

`Sunday zirlâiah khân Genesis bu hi Mosia ziah a ni tih kan sawi a, he lehkhabu hi mihringte chanchin leh chhandamna ruahman hriatthiamna atâna a pawimawh dân ngaihtuah ang che. Mi thenkhat chuan Genesis bua mihringte chanchin kan hmuh, a bîk takin bung 1–11a mite phei hi chu a tak taka thleng pawh ni lo ni angin a ngâi a. Enga ti nge Genesis bu thuneihna paih thlâk tuma beihna hrang hrangte hi kan do lêt ngei ngei a ngaih?`