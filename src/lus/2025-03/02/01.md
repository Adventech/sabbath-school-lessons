---
title:  Hnim Buk Kâng
date:   05/07/2025
---

### Chhiar tûrte

Exod. 18:3, 4; Exod. 3:1–22; Gen. 22:11, 15–18; Exod. 6:3; Joela 2:32; Exod. 4:1–31; Gen. 17:10, 11.

> <p>Chângvawn</p>
> “Tin, Lalpa chuan, ‘Aigupta rama ka mi awmte chu an hrehawmzia ka hmu reng asin, anmahni vêngtute avânga an au thâwmte chu ka lo hria a, an lungngaihnate chu ka hre reng si a. Tichuan, Aigupta-ho lak ata chhanhim tûr leh, chumi ram ata chu hruai chhuaka. . . hnute tui leh khawizu luanna rama hruai lût tûrin ka lo chhuk ta a ni,’ a ti a,” (Exodus 3:7, 8).

Pathian kohna kan dawnte hian kan nun pum pui a thlâk danglam vek châng a awm dâwn a. A kohna chu kan chhâng a nih chuan, kan tâna tha ber tûr a lo buatsaih a ni tih kan hre chhuak thîn ang. Amaherawhchu, Pathian kohna lo pawm mai hi thil awlsam tak a ni lo fo thîn si a.

Chutiang chu Mosia pawh khân lo tawng tawhin, hnim buk kânga rawn betu Lalpa chuan a tâna ruahmanna a lo neih chu a hrilh a nih kha. Mosia khân thil kângte kan chhan leh kan dân mi thiamte’n an sawifiahna hi a lo hre ve reng emaw, hre lêm lo emaw a ni maithei a, a enga pawh chu ni se, a thil hmuh kha thilmak a ni tih hriain, a mit a la ta hle tih a ni tih chu a chiang khawp mai. Lalpa’n hna pawimawh tak thawk tûrin a ko a ni tih rinhlelh rual a ni lo va. Zawhna chhân ngei ngâi ni ta chu: Pathian kohna hi—chumiin a kel tel tûr a nuna thil inthlâk danglam hlawkna nên chuan—a chhâng dâwn em? tih a ni. A tîrah chuan a chhâng mai thei bîk lo.

Thil eng eng emaw tih tum i lo nei ve a; mahse, chûng i thil tih tumte leh ruahmanna i lo siam ve-te chu Pathianin a thlâk danglamsak vek tawh che em? Pathian tân hian tangkâina kawng tam tak kan nei a ni tih hi chu thu dik a ni ngei mai tak a, chutih rual chuan, Pathian kohna chhâna, ti tûra min hrilhte tih ngei erawh chu mihring kan nih anga thil tih manhla ber a ni. Chu chu thil awlsam a ni loh châng pawh a tam dâwn a, Mosia tân pawh khân a awlsam bîk lo hle. Nimahsela, Pathian kohna kan dawn reng lâia keimahni kawng zawh luih lo tum tlat chu thil âtthlâk tak a ni ngei ang.