---
title:  Chhuanlam pali
date:   09/07/2025
---

`Exodus 4:1–17 chhiar la. Pathianin Mosia hnêna chhinchhiahna chi hrang hrang a pêkte chu eng nge ni a, chûng chhinchhiahnate chuan engtiangin nge Pharaoa hnênah khân Pathian tirh ngei a ni tih a hriattîr?`

Mosia hian Pathianin ti tûra a hrilh chu tih loh hrâm dân kawng zawngin chhuanlam dang a siam leh a (Exod. 3:11 en la). Aigupta rama zuk kîr leha, Pharaoa hmaa zu din chu a hreh ngang mai. A chhan pawh a hma khân ama remhriat dân angin Hebrai mite chu lo tanpui a tum tawh a; mahse, a ruahman angin thil a kal ta si lo a nih kha. Tin, ama chipuite ngei pawhin an ring zo bîk chuang lo va, hruaitu atân an pawm lo bawk. Chuvâng tak chuan chhuanlam dang siam ta pawh a ni rêng a: “Mi lo ring duh lo emaw, ka thu sawi lo pawm duh lo emaw ni ta se, engtin nge ni ang?” (Exod. 4:1, NIV)a ti. He zawhna hi a la hriat ngâi loh thu thar hriat a duh vânga zâwt a ni lo va, Pathianin ti tûra a hrilh chu tih loh hrâm a tum avânga a chhuanlam siam mai mai a ni zâwk.

Mosia hnênah hian Israel hnam upaho hmaah leh Pharaoa hmaa a entîr tûr chhinchhiahna mak tak tak pahnih pêk a ni a, chûngte chu: (1) a tiang ken chu rûlah a lo chang a; mahse, a han khawih veleh tiangah a lo chang lêt leh mai, (2) a kut chu a âwmah a han zen lût a, a han phawrh leh chuan a lo phâr vek a; mahse, a âwmah bawk a han zen lût leh a, a lo dam leh nghâl mai. Hêng thilmak pahnihte hian Israel hnam upaho chu an tân Pathianin hna a thawk a ni tih a rintîr tûr a ni a. Mahse, hêngte hian a rintîr thei lo a nih chuan, thilmak dang, tui thisenah a chantîr leh ang (Exod. 4:8, 9).

Pathianin hêng thilmak tak takte tih theihna hi pe mah se, chhuanlam dang a la siam leh ta zêl a, chu a chhuanlam saim pali-na chu “tawngkam thiam ka ni lo” tih a ni.

`Exodus 4:10–18 chhiar la. Lalpa’n Mosia a chhânna chu eng nge ni a, chu a chhânna atang chuan keini hian Pathianin ti tûra min tih engah pawh eng zirlâite nge zir chhuah theih kan neih le?`

Hêng chhuanlam a siam pali-te hian Pathian kohna pawm a hrehzia a ti lang a. A chhuanlam siamte hi “âwm ang” tak tak chu ni hlawm tho mah se, Pathian tirhnaa kal a tum loh thupna mai mai a ni. A chhuanlam siam hmasa pathumte hi zawhna angin a sawi chhuak a: (1) Tu nge maw ka nih le? (2) Tu nge i nih? (Pathian hming a zâwt), (3) Min lo ring duh lo ta se engtin nge ni ang? Chutiangin, a chhuanlam dang leh pawh hi: “Mi tawnghmang thiam ka ni lo” tih a ni. Hêng a chhuanlam siam zawng zawngte hi Pathian chuan a chhâng lêt vek a, a chin fel dân tûr pawh a hrilh nghâl zêl bawk. Hêng zawng zawngah hian thutiam ropui tak a pe theuh a ni.

Chuti chung chuan chhuanlam dang pakhat a la siam ta cheu a, “Aw ka Lalpa, khawngaihin mi dang tîr zâwk ta mai che” (Exod. 4:13, NRSV) tiin Pathian a ngên ta tawng mai a ni.  Lalpa chuan chhângin, a unaupa Arona chu amah hmuak tûrin a rawn tîr reng tawh tih a hrilh a. Chutah zet zawng a tlâwm ta a ni ang, a puzawn Jethro hnênah kalin, Aigupta ram pana a chhuah hmaa amah malsâwm tûrin a ngên ta a ni.