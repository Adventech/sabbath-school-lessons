---
title:  “I Ropuina Chu Khawngaihin Mi Han Hmuhtîr Ta Che”
date:   13/09/2025
---

### Chhiar tûrte

Exod. 33:7–34:35; Deut. 18:15, 18; Joh. 17:3; Rom 2:4; Joh. 3:16; 2 Kor. 3:18.

> <p>Chângvawn</p>
> “Tin, Lalpa chuan a hma lamah chuan a kal pêl a, ‘Lalpa chu, Lalpa chu, Pathian lainatnaa khat, mi khawngaih thei tak, thin nel tak, ngilneihna leh thutak ngah, mi sâng tam tak chunga khawngaihna lantîr thîn, khawlohna te, bawhchhiatna te, suahsualna te ngâidam thîn; thiam lova ruatte chhuah mai ngâi lo ; pate khawlohna avânga fate , fate fa lehte, chhuan thumna leh chhuan li-na thleng pawha hrem thîn chu,’ tiin a puang ta a,” (Exodus. 34:6, 7).

Kan zavâi hian Pathian nêna kan lên dunna kawngah hma lam pana kan than chhoh zêl a tûl a. Kan thang zêl lo a nih chuan kan thi tihna a ni ang. Tirhkoh Paula chuan, “Nimahsela, kan Lalpa leh kan Chhandamtu Isua Krista khawngaihna leh hriatna kawngah chuan lo thang lian rawh u. Ama hnênah chuan tûnah leh chatuan thleng pawhin ropuina awm rawh se! Amen” (2 Pet. 3:18, NIV) tiin a lo sawi a. Than duhna leh tumna rilru kan put a tûl hle. Ni tin hian Pathian zirna sikulah kan kal a, zir zo tawh tih a awm thei lo. Thil thar zir leh tûr a awm zêl dâwn a. Pathian chu Isua Kristaa ni tûra a kohna che ang i lo nih theihna tûra a chher che i phalsak a nih phawt chuan, i thanna rahbi tinah tha famkim i lo ni zêl thei ang.

Sikul hi ngaihtuah la. Pâwl khat zirlâite chuan ziak leh chhiar an thiama, nambar 100 thleng an chhiar thiam bawk chuan pâwl khat zirlâite’n an thiam tûr nia tuk an thiam avâng leh, a than theih tâwk tûra ngaih an than tâk avângin pâwl an sawntîr thîn a. Amaherawhchu, hetiang chin chauh hi high school zirlâiin thiam ta se, zirlâi tlâw tak leh thiam thei lo tak kan ti ve leh thung si ang. Chutiang chu Pathian khawngaihna leh hriatna kawnga kan thanna pawh hi a ni a. Kan thanna rahbi tinah hian, Krista chu amaha a tha famkim angin keini pawh kan tha famkim ve thei a ni.

Tûn kârah hian Mosia’n Pathian a hriat dân leh a thupêkte a zawm thin dân kan en ho ang a, chutiang a tih avânga Lalpa nên an lên dunna kawnga a than len zêl dân pawh kan zir tel bawk dâwn a ni.