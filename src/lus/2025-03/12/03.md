---
title:  Ka hriat chian theih nân che
date:   15/09/2025
---

`Exodus 33:12–17 chhiar la. Mosia’n hriattîr tûra Pathian a ngen hi eng nge ni? Enga ti nge Pathian awmpuina chu anmahni kâihruaitu atân a phût?`

Lalpaa Mosia than chhoh zêlna hi zâwimuang leh a tahtawl tê tê zêlin a ni a. Lalpa chu hnaih deuh deuhin Pathian rilru ang pu mi nih a tum hrâm hrâm thîn. Ni khat chu inbiakna puan ina Pathian nên an inbiak lâiin Pathian chu tu nge a nih tih a lo la hre miah lo a ni tih a hre chhuak hlawl ni ngei tûr a ni, “Nangmah ka hriat theih nân che leh i mittlûnga ka awm theih nân, tûnah hian i kawngte chu khawngaih takin mi hriattîr ang che” (Exod. 33:13) tiin a ngên a. Mosia hian chiang zâwka Pathian rilru leh duh zâwng hriatna thûk tak neih a mamawhzia a hre chiang hle. Lalpa chu a hriat chian poh leh a hma khân a lo la hre chiang rêng rêng lo a ni tih a hre chhuak ta a ni ber mai a.  A mamawh chu hriain, a thinlung zawng zawnga Pathian hriat chian leh zual châkna a lo nei a. Tichuan, Pathian pawhin phal takin a thil duh chu a pe ta a ni.

Mosia thil tawnte kan han sawi tâk atang hian Lalpa nên thûk zâwk, innêl zâwka an lo inzawm tâk dân kan hmu thei a; tin, thlarau lama a lo than chhoh zêl dân pawh kan hrethiam bawk âwm e.

A hmasa berin, Mosia chu tlângah a han lâwn a, “Pathian hnênah an han chho” (Exod. 19:3) phawt a. Tichuan, “tlâng chhîpah” a han chho leh ta a. Hemi hnu hian Pathian awmna “thim chhah mup” lam chu a va pan leh ta a ni (Exod. 20:21).

Tum dangah pawh, Pathian awmna “chhûm zîngah” hian a lût leh bawk a, chumi tum chuan ni sawm li leh zan sawm li lâi Lalpa nên an awm dûn nghe nghe (Exod. 24:18). Chu ni 40 leh zan 40 chhûng chuan Pathianin thilpêk hlu tak pahnih a pe a: pakhat chu amah Pathian ngeiin lungphêk pahniha a ziah Thu Sâwm Pêk niin (Exod. 24:12), pakhat dang chu biak bûk sak dân tûr leh a chhûnga bungraw awmte siam dân tûr inziahna a ni (Exodus 25–31 chhiar la).

Hemi hnu pawh hian ni 40 leh zan 40 dang Lalpa nên hun an hmang dûn leh a; mahse, hemi tum hi chu Israel fate tâna sawisak a ni ve thung (Exod. 32:30–32, Deut. 9:18).

Hêng thil ropui tak takte hi tawng mah se, a hriat châk ber chu Pathian nungchang a la ni cheu tho a; chuvângin, Pathian chuan tu nge a nih tih a lo hriat chian theih nân hriatthiamna thûk tak a pe ta a ni. Mosia’n neih a duh hriatna hi rilrua Pathian hriatna mai a ni lo va, amah nên thûk taka inzawmna neihna atanga hriatna a ni zâwk.

He thil a thlen atanga kum za eng emaw zât hnu-ah khân, “Hei hi chatuana nunna a ni, nang Pathian tak chauh leh i tirh Isua Krista hriat hi” (John 17:3) tiin Isua’n a lo sawi a. Pathian tân hian mihringte hnêna inhriattîrna tûrin amah ngei mihringa a lo chan ve-na bâka kawng rawn zawh tûr tha zâwk a awm thei dâwn em ni?

`Pathian hi i hria nge ni a, a chanchin i lo hre ve mai zâwk le? Pathian hria tih leh a chanchin hria tih hi eng nge ni a danglamna awm?`