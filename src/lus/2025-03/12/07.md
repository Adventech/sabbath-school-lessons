---
title:  Zir belhna
date:   19/09/2025
---

Ellen G. White-i lehkhabu, Thlahtu Bulte leh Zâwlneite bung 28, “Sinai Tlânga Milem Biakna” (phêk 318–3334) chhiar ang che.

Khaw duai deuh ni a ni a, pa pakhat leh a fapa hi biak in ropui takah an va kal a. Chu biak in chhûng, pulpit hnung lama dârthlalang chei mâwi (stained-glass), Bible thawnthu chi hrang hrang târ lannate chu an han thlîr kual lâi tak chuan ni rawn lang thutin, dârthlalanga inziak milemte chu a rawn chhun a, a lang chiang ta hle mai. A fapa chuan, “Ka pa, hêng mite hi tute nge ni?” tiin a zâwt a. Mahse, ani lah hian Kristian sakhaw chanchin, Isua chanchin leh Isua zirtîrte chanchin te chu a lo hre tlêm angreng viau mai si. “Hêng mite hi maw? Kristiante an nih hi” tiin a chhâng mai a. Mahse, a fapa mitthlaah chuan dârthlalang cheimâwi leh chuta milem chuangte chu an châm zui ta reng a. Ni khat chu an sikulah heti hian an zirtunu’n zawhna a lo zâwt a: “Naupangte u, Kristiante hi tute nge ni in hria em?” tiin. Mipa naupang tê khân biak ina an va kal tuma milem an hmuhte kha a hre chhuak a, “Keima’n ka hria: Kristiante chu hmêl êng tak takte an ni” tiin a lo chhâng a. He naupang chhânna ang deuh hian Isua pawh khân a zirtîrte hnênah, “In êng chu mi mit hmuhin êng rawh se; chutichuan, in thil tih thatte an hmu ang a, in Pa vâna mi an châwimâwi thei ang” (Mat. 5:16) tiin a lo hrilh a nih kha. Mi êngte chauhin mi dangte nunah danglamna an siam thei thîn a ni.

**Sawi ho tûrte:**

`“Pathian hmaah kan inngâitlâwm taka kan awma, mi dangte laka ngilnei, hawihhâwm, zâidam, khawngaihna ngah kan nih bawk chuan, tûna mi pakhat chauh an lo piantharnaah hian mi za chuang an lo piangthar ang.” —Ellen G. White, Testimonies for the Church, vol. 9, p. 189. Kan nungchang,  kan thil tih leh kan rilru puthmang te’n mi dangte hnêna thuhretu kan nihna kawngah nghawng a nei lian hle a ni tih kan hria em?`

`Exodus 34:6, 7 hi Thuthlung Hlui Johana 3:16 ve a ni e tiin an sawi thîn a, a dik chiah rêng bawk. Eng vânga dik nge ni?`

`Exodus 34:6, 7-a Pathian rawn inpuan chhuahna beh chhan hian engtin nge i Pathian chu tu nge ni tia zâwttu che hnênah Pathian nungchang mâwizia i sawi fiah theih ang?`

`In class-ah Krista zuitu nia inchhâlte nunchang leh thil tihte’n in nuna nghawng a neih dân sawi ho ula. A awmzia chu, mi ngilnei, khawngaihna nghah, inngâitlâwm leh mi ngâidam thînte bula awm a nawm dân sawi ho rawh u. Chutih rual chuan, Kristian nia inchhâl ve tho si, nimahsela, ngilnei miah lo, mi dangte ngâidam duh miah lo, chapo êm êm bawk site’n Lalpa nêna in lên dunna kawngah engtiangin nge nghawng a neih bawk?`