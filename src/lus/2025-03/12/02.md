---
title:  Inbiakna puan in
date:   14/09/2025
---

`Exodus 33:7–11 chhiar la. Enga ti nge Pathian hian inbiakna puan in sa tûrin Mosia kha a hrilh?`

“Inbiakna puan in (Israel-te riah bûk pâwna sak) leh a hnu-a an sak, Israel-te riah bûk lâi tâkah awm biak bûk kha ngaih pawlh loh tûr a ni. Engtiang takin nge Mosia leh Pathian hi inbiakna puan in chhûngah khân an inbiak thin tih chu kan hre lo va. Thil pakhat kan hriat chian erawh a awm: hetianga an inbiak thin avâng hian an inkârah innêlna, inthian thatna a lo piang ta a ni: “Lalpa chuan Mosia kha miin a thian a bia ang mai hian inhma tawnin a be thîn a” (Exod. 33:11, NKJV). Kan thiante chu engkima kan râwn leh rilru inhawng taka thil kan sawipui thin, mi dangte hnêna engmah sawi chhuak lo tûra kan rin ngam an ni a. Thian tha tak neih chu thil neih theih azâwnga duhawm ber niin, mi tu emaw thian tha tak nih pawh thil duhawm tak a ni bawk.

Exodus 19–34-a Mosia chanchin kan hmuh hi Pathianin kan nun a siam thar theihzia ti chiang êm êmtu a ni a. Pathian chuan engtin nge he hruaitu ropui tak nên hian inlaichînna a siam le? Mosia nun hi ngun takin han zir ila, Pathian thiltihtheihzia hriatna kawnga a than chhoh zêl bâkah, a hmangaihna leh a nungchang pawh a hre chiang deuh deuh a ni tih kan hmu ngei ang. Hei hi Pathian nêna inlaichînna tha tak neite chuan a neih tel ngei ngei tûr a ni.

Sinai Tlâng an thlen hma pawhin Pathian chuan Mosia kha nasa taka lo hmang tawhin, Israel-te hruaitu a nih theih nân a lo chher chho mêk a lo ni a. Midian rama a awm lâi, ram palailênga berâm rualte a vên lâi khân lehkhabu pahnih, Joba leh Genesis te hi a ziah theih nân a lo thâwk khum tawh a ni. Chutichuan, hnim buk alh atang khân Israel-te chu Aigupta ram ata hruai chhuak tûrin a rawn ko ta a. Aigupta mite pathiante hneha an awma, Aigupta ram sipai chak tak takte Tuipui Sena an pil lâi te kha ama mit ngeiin a lo hmu vek bawk. Pathianin Aigtupa ram ata Israel fate a hruai chhuaka, Sinai Tlâng an lo thlen tâk dân zawng zawng pawh kha a hre vek a. A hmâi vun lo ên phah vekna thil a tawn hnu khân Israel fate chu Ram Tiam lan theihna thlengin a hruai leh bawk. Bible hian Mosia kha Pathian chhiahhlawh rinawm tak a nih thu a sawi a (Deut. 34:5, Josua 1:1), thim zîngah pawh chuai ngâi lo êng, mi dangte’n inenfiahna atâna an hman tûr zâwlnei entawn tlâk a ni (Deut. 18:15, 18). Mi dangte nun siam thatu pawh a ni bawk a. Mite’n a thu sawite leh zirtîrnate zawm loh châng nei fo mah se, an zawm tum erawh chuan an hmuingîl ngei thîn a ni.

`Mosia nun atang hian Pathianin kan nun a tih danglam kan phal chuan keimahni hmangin thil tha tam tak a ti thei a ni kan hria a. Pathian nên in lên dunna kawnga thil mak leh ropui tak tak thlengte chu eng nge ni? Chûngte chuan Pathianin i nunah hna a thawk ngei a ni tih a hriattîr che em?`