---
title:  “I ropuina chu mi han hmuhtîr ta che?
date:   16/09/2025
---

Khatia Israel fate’n rangkachaka siam bâwngno lem chibai an lo bûk mup mup hnu khân Mosia chuan an tân dîlsakin, Lalpa chuan Ram Tiam lam pana la hruai chhunzawm zêl a tum leh tum loh hriat ngei a duh ta a. Chu bâkah, chiang leh zual zâwka Lalpa hriat pawh a duh bawk.

`Exodus 33:18–23 chhiar la. Mosia’n a ropuina hmuhtîr tûra a ngenna chu engtin nge Pathianin a rawn chhân?`

Mosia hian, “I ropuina chu khawngaih takin mi han hmuhtîr ta che” tiin a ngên a. Lalpa chuan a khawngaihna avângin a ropuina chu hmuhtîr ta a. Amaherawhchu, Mosia ngenna a han chhân hian a “thatna” hmuhtîr a tiam zâwk hlauh si tih kan lo hria em? Hemi a nih avâng hian Pathian ropuina chu a thatna, a nungchang hi a ni e ti pawhin kan lo sawi thei ta rêng a ni (Ellen G. White-i lehkhabu, hêng: Tirhkohte Thiltih, p. 576; Krista Tehkhin Thute, pp. 414, 415; Zâwlneite leh Lalte, p. 313 te hi chhiar ang che).

“Pathian ropuina chu a fate hnêna a thatna a lantîr thîn hi a ni a. Mi tin hian an tâna a lo ruahman sa ang chu han thleng theuh se a duh a ni.”—Ellen G. White, Tirhkohte Thiltih, p. 530. A ropuina chu inchhîrte a lo pawm leh thîn hi a ni a (Zâwlneite leh Lalte, p. 710 en la), nun thara an lo nun tawh theih nân an mamawh engkim a pe thîn bawk. Chutih rual chuan, keimahni nuna a nungchang kan puan chhuah leh, mi dangte hnêna a nungchang kan lantîr hi kan “ropuina” pawh a ni ve tho bawk.

Pathian nungchang—a thatna, a ngilneihna leh a hmangaihna duhawm takte chu kan thil tih hrang hrangah hmuh theih a ni tûr a ni a. Chutianga kan ti a nih chuan, khawvêl hnêna malsâwmna nih theihna hun tha chauh pawh ni lovin, min lo thlîr rengtu lei leh vâna mite tâna êng pawh kan ni thei bawk ang. Paula chuan heti hian a lo sawi a: “Pathian chuan keini tirhkohhote hi thi tûra ruat sa angin a hnuhnûng berah min târ chhuakah ka ngâi a ni; khawvêl dangate awmte bâkah, vântirhkohte leh mihringte mit hmuha ennawma siamin kan awm hi” (1 Kor. 4:9, NIV). Vântirhkohte leh khawvêl danga awmte khian min rawn thlîr thup mai a lo ni a. Hei hian kan nun dânah leh thil kan tih kawng hrang hrangah kan lo suangtuah thiam phâk bâka thûkin awmzia leh tum a nei a ni.

Paula vêk hian, “Pathian thatna chuan in sualte sim tûrin a hruai thîn che u a ni” tiin a lo sawi bawk a (Rom 2:4, NKJV). A awmzia chu, Pathian thatna leh Thlarau Thianghlim chên chilhna chuan mi sualte chu an sualna leh chhandamna an mamawhzia hriatna a neihtîr thîn tihna a ni. Ni e, kraws kha kan thlîr a, chutah chuan tu nge khenbeh nia (amah Lalpa ngei chu khenbehin a awm), eng vânga khenbeh ni nge a nih—mi a hmangaih avânga leh khenbeha awm chu mi a chhandam theihna kawng awm chhun a nih tlat vâng a ni—tih kan han hriat chiah hian Pathian thatna leh nungchang puan chhuahna azâwnga a ropui ber chu kan lo hmu ta thîn a ni.

`Kraws chanchin ngaihtuahna atân hian eng zâta tam nge hun i han ve thin a, kraws chuan engtiangin nge Pathian nungchang a hriattîr che?`