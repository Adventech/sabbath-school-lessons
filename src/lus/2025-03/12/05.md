---
title:  Pathian inpuan chhuahna
date:   17/09/2025
---

`Exodus 34:1–28 chhiar la. Engtiangin nge Pathian hian Mosia hnênah khân a ropuina a lo puan chhuah?`

Mosia khân a lo paih keh tâk lungphêk pahnihte ang bawk kha a chher leh ngâi a. Chumi nên chuan a tum sarihna atân Lalpa hmu tûrin Sinai tlângah a han chho leh dâwn a ni. A hma pawhin tlângah hian lo chho fo tawh a, chûng a chhoh thute chu hêngah hian sawi lan a ni: (1) Exod. 19:3, 7; (2) Exod. 19:8, 14; (3) Exod. 19:20, 25; (4) Exod. 20:21, Exod. 24:3; (5) Exod. 24:9, 12–18; Exod. 32:15; (6) Exod. 32:30, 31. Tichuan, zîng hma takah a tho a, tlâng chhîp lam pan chuan a chho tan ta a.

Mosia chu Pathian nungchang ropui tak hmu tûrin a inpeih ta hle mai. Pathian chungchang mâwina chu amah a inpuanna mak leh ropui takah chiang tak êm êmin a lo lang a. He a inpuanna hi tu nge a nih sawi fiahna pawimawh ber niin, Bible bu pum puiah hian a inzam chhuak dap nghe nghe a ni (Num. 14:18, Neh. 9:17, Sam 103:8, Joela 2:13, Jona 4:2). Hemi tuma Lalpa inpuan chhuahna hi Thuthlung Hlui Johana 3:16 ve a ni a. Pathian nungchang chu a nihna dik tak anga kan hriatthiam a tûl avângin Bible ziaktute hian hmun hrang hrangah Pathian inpuan chhuahna hi an lo sawi chhâwng hlawm rêng a ni.

Mosia’n Pathian hming awmzia hrilhfiahna danglam tak, thar lâm leh a tlukpui la awm miah lo a dawn khân a kaikûn nghâl a, Lalpa chu chibai a bûk ta a. Pathian hmangaihna, khawngaihna, lainatna, zahngaihna, thatna, rinawmna, ngaihdamna, thianghlimna leh rêl dikna te hi a then azâr chauh pawh kan lo hriat hian amah chu hnaih kan lo châk thîn. A nungchang danglam tak chu kan hmu a, chu veleh amah chu kan hmangaih ve tan nghâl thîn a; tin, chu hmangaihna chuan a rawngbâwl leh a thu zawm châkna min neihtîr thîn bawk. Ani chuan min hmangaih êm êm a, chumi avâng chuan keini pawhin kan hmangaih lêt ve ta a ni (1 Joh. 4:19).

He a rawn inpuannaah hian a mite tân thil mak ropui tak tak a ti ang a, Ram Tiamah a hruai thleng ngei dâwn a ni tih Mosia a hrilh a. Anmahni nêna thuthlung a lo sawi tawh kha rawn thar thawh lehin, hnam dangte chuan a ropuina leh a thil mak tihte chu an hmu ve vek dâwn a ni tih pawh a tiam bawk. “Ngâi teh, thu ka thlung e. I mite zawng zawng mithmuhah hian khawvêl zawng zawng leh tu hnam zîng maha ka la tih ngâi loh thil mak tak tak ka ti dâwn e; tichuan, i vêla awmho zawng zawngte hian Lalpa thil tih chu an hmu ang a. I tâna ka thil tih tûr hi râpthlâk tak a ni dâwn si a” (Exod. 34:10, NKJV).

Amaherawhchu, Israel mite hian an hmuingîl theihna tûrin Pathian thu an âwiha, thupêk sâwm a pêkte chu tha taka an zawm a ngâi dâwn a. Chuvâng chuan, Mosia hi chu thuthlunga thutiam awm, Israel mipuite’n an lo bawhchhiat tawh chu ziak tûrin Pathianin a hrilh ta a ni (Exod. 34:27, 28).