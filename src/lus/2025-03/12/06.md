---
title:  Mosia hmâi vun a lo êng
date:   18/09/2025
---

`Exodus 34:29–35 chhiar la. Mosia hmâi vun a lo en chhan hi eng nge ni?`

Pathianin Mosia hnêna a nungchang a puan chhuah hnu khân Mosia chu hmâi vun êng tak pu chungin Israel-te riahhmun lamah a chhuk thla leh ta a. Mosia hian a hmêl vûn chu a êng a ni tih a hria ang em? Hre hauh lo. Lalpa chu kan hnaih zawh poh leh Pathian thianghlimzia kan hmu chiang leh zual ang a, keimahni chak lohnate leh famkim lohnate pawh kan hmu fiah sauh bawk dâwn a ni.

Mosia hmêl lan dân a lo danglama, a hmâi vun a lo êng ta phût mai hi eng vâng nge ni ang? A lo ên chhan hi Pathian bula a han awm vâng chu a ni lo phawt mai a, a chhan chu a hma pawhin Lalpa bulah vawi eng emaw zât a lo awm tawh a, a hmâi vun erawh a êng ngâi lo. Chutih rual chuan, Lalpa bulah lo awm lo ta se, a hmâi vun hi a êng ngâi dâwn miah lo bawk si a. A awmzia chu, Pathian thatna leh ngilneihna a lo hriatthiama, Pathian nungchang mâwi a tih avânga Pathian lama a han inhawn pumhlûm takah chiah khân a hmêl lan dân a lo danglam a, a hmâi vun pawh a lo êng ta phût mai a ni. Pathian hnêna kan inpumpêk a, amah chu kan nuna Lalber a nih kan phalsak hunah kan thinlung leh rilru a lo danglam thei ang.

`2 Korinth 3:18 chhiar la. Engtin nge Isua hian ama anpuia awm tûrin a tih danglam chhoh zêl theih ang che?`

Paula chuan Mosia hmâi vun lo êng ta kha Isua Krista nên tehkhinin, Isua ropuina (amahah hian Pathian dân leh khawngaihna chu hmuh theihin a lo lang) chuan Mosia hnêna Pathianin a pêk dân ropuina kha a khûm vek a ni. Krista leh a dân chu Isua kan thlîr hunah chauh kan nungchangah nêm kâi theih a ni dâwn a; tin, chumi chu Pathian Thlarau thiltihtheihna zârah chauh thleng thei a ni bawk.

Mosia hi kan entawn tûr niin, ani hian kan tâna Pathianin thil a tih theih chu chiang takin a lo ti lang tawh a. Mahse, chumi a thlen theih nân chuan Pathianin nungchang min thlâksak leh, amah ang ni thei tûra mi a chher kan inphal a ngâi ve thung. Hei hi Paula’n “nunna thara nung” (Rom 6:4) tih chungchâng a sawia a rilrua awm chu a ni.

`I nungchanga eng lâite khân nge fiah lehzual zâwka Pathian nungchang a lan chhuahtîr ngâi? Eng lâiah pawh a ni hial em? Chutih rual chuan, engtiangin nge Kraws lam i thlîrna chuan huaisenna leh chhandam nih inhriatna a neihtîr tâk che?`