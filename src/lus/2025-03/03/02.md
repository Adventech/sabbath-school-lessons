---
title:  Lalpa chu tu nge ni?
date:   13/07/2025
---

Pathian thupêk angin Mosia chu Pharaoa hnênah a va kal ta a, Pathianin “Ka mi Israela thlahte chu Aigupta ram ata hruai chhuak rawh” (Exod. 3:10) tia a hrilh kha tih puitlin tumin hna a thawk tan ta a.

`Pathianin, “Ka mite hi rawn kaltîr tawh” tia a hrilh khân engtin nge Pharaoa’n a lo chhân (Exod. 5:1, 2 chhiar la)? A chhânna atang hian eng ang mi nge a nih tih kan lo hre thei em?`

Pharaoa hian, “Lalpa chu tu nge ni” tiin a lo chhâng a, hetianga a lo chhân chhan hi Pathian hriat a duh vâng ni lovin, a cho vâng emaw, a ngaihnêp vâng emaw zâwk a ni. “Lalpa chu ka hre lo ve” tiin a sawi zui kher bawk a, hei phei hi chuan a chapozia a ti lang chiang hle.

Mihring chanchin kal tawh kha han en lêt ila, hetiang thu lo chhâk chhuak tawh hi eng zât nge awm? Amah Isua ngeiin, “Hei hi chatuana nunna a ni, nang Pathian tak chauh leh i tirh Isua Krista hriat hi” (Joh. 17:3) tia a lo sawi avângin, hetiang thu an lo sawi mai hi a lungchhiatthlâk tak zet a ni.

Aigupta mite hi, an lal pharaoa chawp khân Pathian awmpuina leh thuneihna ngâinêptu sawrkâr entîrtu a ni a. Pathian leh a Thu leh a mite dodâl ngar ngartu an ni.

Pharaoa thu dang sawi leh, “Israel-hote lah ka ka chhuahtîr hek lo vang” tih phei hi chuan Pathian laka a helzia a ti lang chiang leh zual a. Aigupta ram chu, Pathian pawisa lotu mai ni lovin, Pathian dotu a nihzia a puang chhuak a ni.

Hetiang rilru put hmang bawk hi a hnu kum za tam tak hnua thleng, French Revolution-ah pawh khân a lo lang ve leh a (Isaia 30:1–3 leh Thup. 11:8 te pawh en la). Pharaoa khân pathian emaw, pathian fapa emaw ni-ah inngâiin, chutiang ngaihdân chu miin a nei a nih chuan mi dangte âia chak, thiltithei leh fing zâwk hle niin a inhria tihna a ni.

“Bible-a kan hmuh ram hrang hrangte zîngah Aigupta hi huaisâr taka Pathian nung a awm tih pawm lo chiang ber leh dodâl nasa ber a ni a. Khawvêla lal lo awm tawhte zîngah Aigupta lal anga Vân thuneihna hel khum ngam leh ngâi pawimawh lo lui thiam tu mah an awm lo bawk. Pharaoa chuan Mosia’n Lalpa hnên ata a dawn thuchah a hrilh khân heti hian chapo takin a lo chhâng a: ‘Jehova chu tu nge maw a nih le, a thu ka han zawma, Israel-hote ka han chhuahtîr phahna tûr chu? Jehova chu ka hre rêng rêng lo; chu bâkah, Israel-hote pawh ka chhuahtîr bawk lo vang,’ (Exodus 5:2, ARV). A chhânna leh a thil sawi hian Pathian awm a rin lohzia a ti lang chiang hle a. Aigupta ramin a lo entîr ram pawhin Pathian nung thu sawite chu a pawisa lo lui ve leh ang.”—Ellen G. White, Indona Ropui, p. 269.

`Mi tu emaw-in, Lalpa chu i hria em? tiin zâwt ta che se la, engtin nge i chhân ang? I hria a nih chuan, amah chu eng ang mi niin nge i sawi ang a, chutiang chuan eng vângin nge i sawi ang?`