---
title:  Pharaoa hnênah Pathian angin
date:   17/07/2025
---

`Exodus 6:28–7:7 chhiar la. Engtin nge Mosia’n a hnialna chu Pathianin a lo chhân?`

Pathian chu Mosia hnênah hian Jehova tiin a insawi a, a awmzia chu mimal Pathian leh a mite nêna inhnaih taka awm duh Pathian a ni a, a mite Pathian, a mite nêna thuthlunga inlaichînna neih duhtu Pathian pawh a ni bawk tihna a ni.

A mite zînga chêng ve Pathian chuan Mosia rawn biain, Pharaoa hnênah va kala, a hnêna thu sawi tûrin a tîr a. Mahse, Mosia hian inrin tâwkna a neih miau loh avângin a lo hnial leh tho a: “Keia thu sawi tehlul chu Pharaoa’n engtin nge a lo ngaihthlâk duh ang ni?” a ti. Hetah pawh hian Mosia inngaihtlâwmzia mai bâkah, Pathianin mawhphurhna a pêk chu tlân chhiatsan a châkzia kan hmu leh a. Thil a kal tluang lo ve êm bawk atin ni.

“Pathianin Pharaoa hnêna kîr leh tûra Mosia thu a pêk hian, Mosia kha a inrin tâwk lo hle a. Mosia tawng mawhzia sawina atâna Hebrai tawngkam a hman, aral sepatayim tih hi a ngialngana lehlin dâwn chuan, ‘hmûi serh tan loh’ tih tûr niin, he tawngkam tho hi Exodus 4:10-ah chuan ‘tawng ban’ tia lehlin a ni ve thung.”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 205.

Pathian chuan Mosia hi a khawngaih êm avângin amah tanpuitu atân Arona a pe a. Mosia hian Arona hnênah thu sawiin, Arona chuan Pharaoa hnênah Mosia’n a sawite chu a sawi chhâwng ve leh dâwn a ni. Chutiang chuan, Mosia hian Aigupta lal hmaah Pathian chan a chang ang a, Arona chu a zâwlnei a ni ang.

Hemi tuma thil thleng hi zâwlneite hnathawh sawi fiahna tha tak a ni. Zâwlnei chu Pathian tâna thu sawitu a ni a; Pathianin thu a sawite mipui hnêna sawi chhâwngtu leh a awmzia hrilh fiahsaktu a ni. Mosia’n Arona hnêna thu a sawia, a thu sawi chu Arona’n Pharaoa hnênah a puang ve leh ta ang chiah khân, Pathian chuan a zâwlneite hnênah thu sawiin, anni chuan mipui hnênah an puang chhuak ve leh ta thîn a. Hetiang hi tawngkaa thil kan inhrilh ang deuh mai hian a thleng thei. Nimahsela, a tam berah chuan, zâwlneite khân Pathian hnên ata thu dawngin, an thu dawn chu an lo ziak chhuak thîn a ni.

Pathian chuan Mosia hnênah hian Pharaoa a va hmuh huna a lo chhân dân tûr pawh a hrilh sa vek a. Vawi eng emaw zât hmuh nawn a ngaih dâwn bâkah, biak pawh a nuam lo hle nghe nghe dâwn tih pawh a sawi bawk. Mosia hnênah hian Pharaoa chu a luhlulin, a thinlung a tih khauhsak tlat tûr thu pawh a sawi nawn leh a (Exod. 4:21, Exod. 7:3). Amaherawhchu, “Aigupta mite chuan Lalpa chu a ni tih an la hriat dâwn” avângin thil tha tak a rawn her chhuahpui dâwn thung a ni (Exod. 7:5). A awmzia chu, buaina nasa tak tâwk zui dâwn tho mah se, a tâwpah erawh Pathian chu châwimâwiin a awm ang.

`Mosia hian Pathianin ti tûra a hrilh chu tih loh hrâm dân zawngin, chhuanlam chi hrang hrang a siam a; mahse, chûngte chu pakhat mah thu tling a ni ta lo. Keini pawh hian Pathianin ti tûra min duh kan hriat reng si chu kan tih duh loh avângin chhuanlam eng engte emaw kan siam ve thîn em?`