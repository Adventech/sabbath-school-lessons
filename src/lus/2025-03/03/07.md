---
title:  Zir belhna
date:   18/07/2025
---

Ellen G. White-i lehkhabu, Thlahtu Bulte leh Zâwlneite bung 23, “Aiguptaa Hremna” (phêk 251–268) chhiar ang che.

Mosia’n a tum khatna atâna Pharaoa a hmuh hnua amah leh a mite chunga harsatna leh thil tha lo chi hrang hrang lo thlen tâk dân kha ngaihtuah teh.

“Lal chu a thinrim hle mai. Israel-te chu a hna a thawh lâi helsan tum niin a ngâi a. An lungâwi lohna chu an thatchhiat vâng mai maiah puhin, thil tha lo rêng rêng tih tumna hun nei hman lêk lo tûra siam a tum ta a ni. Bâwih an nihna chu tih ngheh leh zualna atân ruahmanna a siam nghâl ta chûk chûk a, a lak ata inlâk hran tumna rilru an lo put chu hmeh mih hmiah a tum bawk. Chumi ni la la la chuan hna hahthlâk leh zual an thawha, an dinhmun a lo chhiat leh zual sauhna tûrin thupêk a chhuah ta nghâl a. Chumi rama in an sakna hmanraw tlânglâwn ber chu leirawhchan (brick) niin, chutiang hmang chuan in ropui tak tak an sa a, chumi chu lungphêk mâm tha takin an tuam chhuak leh vek thîn. Leirawhchan siamna hmunah chuan hna thawk tûrin bâwih tam tak an chhawr thîn a. Buhpâwl leh tlaklei chawhpawlha siam niin, buhpâwl an mamawh zât pawh a tam tham thîn hle. Mahse, tûn atang chuan lal hian hna thawktute chu buhpâwl a pe tawh dâwn lo va, anmahni’n an zawn chawp zêl a ngâi tawh ang. Nimahsela, ni dânga an siam ang zât tho an la siam zêl a ngâi dâwn bawk si a.

“He a thupêk hian Aigupta ram hmun hrang hranga hna thawk Israel mite zîngah manganna nasa tak a thlen a. Hnathawk vêngtu Aigupta mite chuan Israel-te hnathawh vil tûrin an Hebrai-puite zînga mi an ruat a, chûng mite chu anmahni hnuaia mi theuhte hna thawh that leh that loha mawhphurhtu tûr an ni. Lal thupêk chhuah chu a taka hman tan a han nih chuan Israel mite chu hmun hrang hrangah vâk darhin, buhpâwl âiah buhbul an rawn la khâwm ta a; chuti chung pawh chuan a hmaa a siam chhuah zât ang kha chu an siam chhuak thei ta chuang lo. Chumi avâng chuan Israela thlahte hotute chu dîm baksak lovin an vaw leh ta nghek nghek mai a ni.”—Ellen G. White, Thlahtu Bulte leh Zâwlneite, p. 252.

**Sawi ho tûrte:**

`Pathianin ti tûra a hrilh che chu i tiha, mahse, harsatna eng eng emaw i tawh phah tâk tum emaw, bul i tan that loh êm êm tum emaw kha ngaihtuah la. Chu i thil tawn atang chuan eng zirlâite nge i zir chhuah?`

`Pathian hnênah a tanpuina dîla i tawngtâi emaw, a tanpuina i beisei miah loh lâia Pathian a rawn chêt hlauh dân kha i thiante hnênah sawi la. Lalpaa rinna nghattute chungah ngei pawh thil tha lo tak tak a thlen chângte hian engtin nge Pathian thatna chu kan la rin theih cheu tho ang?`

`Mi tu emaw chuan, “Lalpa chu ka hre lo ve” a ti a, chu mi hnênah chuan eng nge i sawi ang? Amaherawhchu, Pathian a cho vâng pawh ni hran chuang lovin, a lo hre lo tak tak pawh a ni maithei bawk. Chuti a nih chuan, Pathian a lo hriat theih nân engtin nge i tanpui ang a, Pathian hriat chu thil pawimawh leh tûl tak a ni tih engtin nge i hrilhfiah ang?`