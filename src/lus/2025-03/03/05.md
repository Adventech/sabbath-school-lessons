---
title:  Hmûi serh tan lohte
date:   16/07/2025
---

Lalpa chuan Mosia hnênah khân Israel fate tâna a tih tûr thenkhat a lo hrilh tawh a. Chûng a thil hrilhte chuan Mosia pawh ti phûr sawt ngei ang tih a chiang. Nimahsela, a phûr chhûng erawh a rei ta vak lo a ni maithei, a mite’n an rawn chhuahchhalh hnu phei kha chuan phûr chu sawi loh, a hnual ta hle zâwk niin a lang.

`Exodus 6:9–13 chhiar la. Eng thil nge lo thleng leh a, hemi tuma thil thleng atang hian beidawn hun leh harsatna kan tawh lâia kan hriat tûr pawimawh tak tak engte nge zir chhuah theih kan neih?`

Hebrai mite hi an lungngaihna, an hrehawm tawrh leh an thawhrimna te’n a ti beidawng hneh lutuk a, Mosia’n Pathianin tih a lo tiam tawh chu a rawn ti ngei dâwn nia a han hrilh ngial pawhin an ngâithla thei tawh chuang lo. A lo nghâk rei tawh êm mai a, an beisei ang thilte chu a lo thleng tak tak thei chuang bawk si lo va. Tûnah pawh hian tûn hma ang bawk kha a ni leh tho lo vang em ni? An dam chhûnga a tum khatna atân chhanchhuah beiseina tak tak an hmu ta a; mahse, chu pawh chu eng mah lo mai bawk ni leh dâwna an hriat avângin an beidawng leh ta hle a ni.

`An thil tawn ang hi keini pawhin eng tik lâi emaw kha chuan kan lo tawng ve theuh tawh a ni lo’m ni? Kan zîngah hian beidawng, lungngâi leh chan tâwka lungâwi lo, Pathianin min kalsan ta nia ngâi hiala inhriat tum la nei miah tu nge awm le?`

Joba chanchin kha i hre reng em? Sam ziaktu pakhat, mi suaksualte an hmuingîl êm êm lâia mi felte erawhin hrehawm an tuar si a hmuh avânga rilru buai Asapha kha ngaihtuah la. A thil hmuhte chuan a rilru ti buaiin, zawhna tam tak neih phah tho mah se, heti hian thiam tak leh mâwi takin Pathiana rinna a nghahzia a puang chhuak a: “Nimahsela, i hnênah ka awm zêl dâwn tho a; a chhan pawh ka kut ding lam hi i lo chelh thîn si a. Nangin i remruatnain min hruai ang a, chumi hnu-ah chuan ropuinaah mi lâwm lût ang. Vânah khian nang lo chu tu nge ka neih? Leiah pawh hian nang lo chu ka duh tu mah an awm lo. Ka tisa leh ka thinlung hi a lo chau zo ta a; nimahsela, Pathian chu kumkhuaa ka thinlung chakna tûr leh ka chanpual tûr a ni” (Sam 73:23–26, NIV).

Pathian chuan a mite hi a awmpui zêl dâwn a ni tih Bible kal tlangin a lo sawi a (Isaia 41:13, Mat. 28:20). A thlamuanna leh a remna pe-in, an nuna harsatna hrang hrang lo thlengte chu an pal tlang zêl theih nân chakna pawh a pe bawk thîn a ni (Joh.14:27; Joh. 16:33; Phil. 4:6, 7).

Thuthlung thutiam, “Ka mi atân ka nei ang che u a; tin, kei in tân Pathian ka ni ang” (Exod. 6:7) tih hian Lalpa’n a mite nêna neih a duh inlaichînna chu a târ lang chiang hle.

`“Ka mi atân ka nei ang che u a; tin, kei in tân Pathian ka ni ang” (Exod. 6:7) tih thu hi ngun takin ngaihtuah la. Israel hnam pum pui hnêna a sawi chu ni tho mah se, engtiangin nge mi mal tinah hmeh bel theih a nih a, engtiangin nge chu inlaichînna chu kan ni tin nunah a lo lan chhuah theih bawk ang? (2 Kor. 6:16 pawh en ang che.)`