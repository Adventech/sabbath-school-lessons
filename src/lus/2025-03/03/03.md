---
title:  Bultanna bumboh
date:   14/07/2025
---

Mosia hian a tîrah pawh khân Lalpa’n ti tûra a hrilh chu a awlsam dâwn lo va ni tih a hre sa ngei ang a (tih loh dân mawlh a zawng rêng a nih kha). Nimahsela, eng thil chiah nge lo thleng dâwn tih erawh a hre chuang lo.

`Exodus 5:3–23 chhiar la. Mosia leh Arona te’n a tum khatna atâna Pharaoa an va hmuh khân engtin nge Pharaoa’n a lo chhân?`

Mosia leh Arona te hian, Pharaoa hnêna an kal hma khân Israel hnam puipate leh mipuite chu ko khâwm hmasa phawtin, Pathianin an hnêna thu a sawite chu an hrilh chhâwng a, an hmuhah Pathian hnên ata an dawn thilmak tih theihna an neihte chu an lantîr bawk. Chutiang thu an hriata chutiang thilte an han hmuh tâk hnu-ah kha chuan Lalpa’n a chhanchhuak dâwn ngei a ni tih ringin, Lalpa chu chibai an bûk ta a (Exod. 4:29–31). An beisei hi a sâng hle: Lalpa chuan Hebrai mite hi bâwih an nihna ata a hruai chhuak tak tak dâwn ta a ni.

Chutichuan, Mosia chu Pathianin sawi tûra a hrilhte sawi tûrin Aigupta lal hnênah a va kal ta a; mahse, Israel-te dinhmun erawh a hma âi mah khân a tha lo ta zâwk thung. An tawrhna a zual sauh a, an ni tin hna pawh a hautak leh zual ta hle mai. Hna thawk tha peih lo nia puh an ni a; a hma âia hrehawm leh zual zâwka enkawl niin, hna hautak leh zual zâwk an tuksak ta nghe nghe bawk a ni.

Hetiang hi a nih avângin Israel hnam puipate chu an lungâwi lo hle mai. Mosia leh Arona te chu an va hmu a, an ân khum ta hrep mai niin a lang. Hemi tuma a thil tawn ang hi nakîn zêlah pawh ama mite ngei lak atangin a la tawng fo dâwn leh nghâl a.

`Exodus 5:21 chhiar la, tichuan, Mosia leh Arona te rawn chhuahchhâltu Israel hnam puipate dinhmunah hian indah chhin ang che. An thil sawi hi eng vânga sawi nge an nih?`

Mosia laka an thinrim chhan hi eng nge ni tih hriat a harsa lo (“Lalpa’n en che u sela, rorêlsak che u rawh se” an tih khum hial). Mosia hi Aigupta mite laka anmahni chhanchhuak tûrin a lo kal emaw an ti a; mahse, an rin loh deuhin an phurrit a rawn tih rih belhchhah sauh ta zâwk si atin ni.

Chutiang chuan, Mosia leh Arona te hian Aigupta mite hmin tuma an beih bâkah, anmahni mite ngei pawh hmin tuma an beih tel a tûl ta bawk.

`Kohhranah hian thu inhmuh fuh loh tum leh han inhnial rap rap châng a awm lo thei lo va. Chutiang a thlen châng chuan, in kohhran hruaitute i hmin theih nân eng thilte nge i tih ang?`