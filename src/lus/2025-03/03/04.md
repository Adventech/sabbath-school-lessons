---
title:  Pathianin “ka” tih tawngkam a hmang
date:   15/07/2025
---

Mosia hi pa khawngaihthlâk tak a va ni êm! Pharaoa khân a lo hau hrep tawh a, chumi hnu-ah ama mite ngeiin ânchhia an lawh ve leh bawk si.

Chuvâng chuan, Pathian hnênah a vui thu a thlen ta rêng a. Israel fate dinhmun lo chhe zêl a hmu chu hrehawm leh beidawnthlâk a tih êm avângin heti hian Pathian hnênah a dîl ta ngawt mai a ni: “Lalpa, eng ti zia nge he mite chungah hian thil tha lo tak i thlentîr tâk mai le? Hetiang a thlen theihna tûr hian min lo tîr reng em ni zâwk? Pharaoa hnêna i hminga thu sawi tûra ka kal a chinah, Pharaoa chuan he mite chungah hian thil tha lo tak a ti ta si a, i mite chu i la chhan chhuak hauh bawk si lo” (Exod. 5:22, 23, NIV). Lalpa lakah hian a lâwm lo hle a ni tih a chiang a, a thil tawn ngaihtuah hian a lâwm lo hi a hriatthiampuiawm êm êm a ni.

Pathianin a rawn chhânna erawh a ropuiin a thlamuanthlâk hle mai. Ani chu a rawn che chhuak ngei dâwn a, a tih tûr dik tak a rawn ti bawk ang. “Tûnah zawng Pharaoa chunga ka tih dân tûr chu i hmu tawh ang” (Exod. 6:1) a ti.

`Exodus 5:22–6:8 chhiar la. Pathianin Mosia a chhânna chu eng nge ni a, a chhânnaah chuan thu pawimawh tak eng engte nge awm?`

Pathian chuan a sawia sawi mai duh tâwk tawh dâwn lo va, tûnah chuan a mite tân nasa takin hna a thawk tawh ang. Mosia hnênah hian thu dik awm sa tlêm azâwng a rawn sawi chhuak a, chûngte chu: (1) “Kei hi Jehova ka ni” tih te, (2) “In hnam thlahtu bulte hnênah khân ka lo inlâr tawh” tih te, (3) “Anni nên khân ka thuthlung ka lo ti nghet tawh” tih te, (4) “An hnênah khân Kanaan ram ka pêk tûr thu ka lo sawi tawh” tih te, (5) “Israel-a thlahte rûm ri kha ka lo hria” tih te, (6) “Ram Tiam ka pe dâwn che u a ni tia thu ka lo thlun tawh kha ka hre reng” tih te a ni.

Hêng a thil sawi hrang hrangahte hian “ka” tih thumal a hmang zêl a ni tih lo chhinchhiah la. Kei hi “Lalpa i Pathian ka ni a,” chûng thilte chu ka lo ti tawh a, chuvâng chuan, ka ti ang tia ka lo tiam tawh chu i tân ka ti ngei dâwn a ni tih i ring ngam thei ang.

Tichuan, Lalpa hian an Pathian nung a nih avângin Israel fate tân thil ropui tak tak pali a tih tûr thu khûn takin a puang ta a, chûngte chu: (1) “Aigupta-hote phurrit lak ata ka hruai chhuak ang che u;” (2) “An bâwiha in awm hi ka chhuahtîr ang che u;” (3) “Nasa taka ngaihtuah che u-in, bân phar meuhin ka tlan ang che u;” (4) “Ka mi atân ka nei ang che u a, kei hi in tân Pathian ka ni ang” (Exod. 6:6, 7).

Hêng Pathian thil tih hrang hrang pali-te hian amah leh a mite nêna a inlaichînna chu rawn din thar lehin a ti nghet sauh dâwn a. Hêng thil hrang hrangte hi Pathianin a tih vek tûr niin, khawngaihna leh a hlâwkna lo dawngtu tûr chu Israel-te an ni. Hêng thilte hi a thlâwn liau liauva a pêk tûr a ni bawk a. Chutiang tak chuan an hnênah khân ti ta-in, tûnah hian keimahni hnênah pawh a ti ve leh mêk a nih hi.

`Bible-ah hian Pathian hnênah—a chhan tha tak avânga an vui thu thlen mi dang tu tute nge awm? Enga ti nge a châng chuan, Pathian hnêna i rilru bun chhuah te, i thil tawn mêk avânga i vui thu thlen te pawh a pawi hran loh thin? Chutih rual chuan, enga ti nge chu chu rinna nên leh Pathiana innghat chunga tih zêl tûr a nih thung?`