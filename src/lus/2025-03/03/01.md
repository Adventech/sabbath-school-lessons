---
title:  Bultanna Harsa
date:   12/07/2025
---

### Chhiar tûrte

Exod. 5:1–23, Thup. 11:8, Exod. 6:1–13, Sam 73:23–26, 2 Kor. 6:16, Exod. 6:28–7:7.

> <p>Chângvawn</p>
> “Tin, chumi hnu-ah chuan Mosia leh Arona chu an va kal a, Pharaoa hnênah, ‘Lalpa, Israel-hote Pathianin heti hian a ti, “Ka mite hi thlalêrah ka hnênah kût tûrin rawn kaltîr rawh” tiin’ an ti a. Tin, Pharaoa chuan, ‘Tu nge maw ni Lalpa, a thu ka zawma, Israel-hote ka han chhuahtîrna tûr chu ni le? Lalpa chu ka hre lo ve; Israel-hote lah ka chhuahtîr hek lo vang,’ a ti a,” (Exodus 5:1, 2).

Ringtute zînga tam tak hi chuan miin Pathian zui tûra thutlûkna a siam tawh chuan hlimna leh lâwmna, hmuingîlna leh hlawhtlinna chauh a chang tawh dâwn niin an ngâi a. Nimahsela, Bible-ah pawh kan hmuh angin, chutiang chu thil nih dân a ni kher chuang hauh lo mai. A châng chuan kan kawng dâltu thil tam tak a lo thleng zut zut thîn a, harsatna eng eng emaw kan tâwk fo bawk. Chûngte chuan mi a ti hnual rawih thei a, zawhna chhân harsa tak tak, a then phei chu a chhânna awm ngâi lo tûr ni nghe nghe pawh kan zawh phah ta thîn rêng a ni.

Pathiana an rinna nghattute chuan fiahna tam tak an hmachhawn ngei dâwn a. Nimahsela, chûng fiahnate chu chhel taka kan tawrh hunah Pathian chuan ama duh dân angin leh ama hun tiamah a rawn ching fel mai zêl ang. Keini chuan rang taka rawn ching fel nghâl zung zung tûrin kan beisei thîn a; mahse, chu chu a thil lo tih thin dân nêna inkalh a nih fo thin avângin engkimah amaha rinna nghah thiam kan zir a tûl hle.

Tûn kâr zirlâi thupui: Mosia chanchin leh Aigupta ram ata Pathian mite hruai chhuak tûra thupêk a dawn thu hi mi tu pawhin an dawn ve theih vek Pathian hnên atanga lo thleng kohna chiang tak a ni a. Chu kohna chuan thil mak tak tak tih theihna keng telin, amah Pathian ngei chuan hmâichhanah a rawn be thîn a, eng thilte nge ti se a duh tih pawh chiang takin a hrilh vek bawk.

Mosia hian Pathian hnên ata kohna a dawng a, a tih tûr pawh hrilh sa vek a ni bawk. Chuti a nih chuan a tân hian thil tih a awlsam sawt lo vang em ni? Awlsam sawt tûr chu a ni ngei a. Nimahsela, a awlsam vek lo tlat.

I chhiar zial teh ang.