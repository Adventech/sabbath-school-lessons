### Exodus: Ram Tiam Lam Pana Kal Chhuahna

Exodus bu-a a chanchin kan hmuh Pathian hi hmangaihna Pathian, a hun ruatah leh a thiltih ropui tak takte hmanga a mite chhandamtu leh chhanchhuaktu a ni (Gen. 15:12–16). Aigupta ram atanga Israel fate hruai chhuah an ni leh, chumi hnu-a Tuipui Sen an kân ta mai te kha a makin a pawimawh hle mai a—Pathian thil tih mak leh hmuhnawm tak a ni. Khatiang thil mak leh ropui kha krawsa Isua a rawn thih hma kha chuan Israel-te chanchinah a la thleng ngâi lo va. Khami tuma thil thleng kha Mosia chuan “chanchin tha” ti hialin a sawi.

Pathian chuan Hebrai mite kha a lakah hnung tawlh fo mah se, anmahni a ngaihsakzia leh a vênhimzia lantîr nân thil mak tak tak a ti thîn a. A khawngaihna chuan anni ngaihtuahna leh rilru put hmang zawng zawng pawh a khûm vek bawk. Lalpa chuan bân phar chhuak meuhin zalênna ramah a hruai lût a. Hetiang hi tûn hmain a la thleng ngâi rêng rêng lo. Hêng a rawn chêtna mak leh ropui tak takte hi a mite’n amah nêna zin kawng an zawh ho bultanna a ni a, chu zin kawng chu Aigupta ram ata chhuaka, Kanaan ramah hruai luh an nih tâkna kha a ni.

Exodus bu-ah hian Mosia chanchin leh a thil tihte kan hmu tam hle a; amaherawhchu, he lehkhabu hi Mosia chanchin ni lovin, Pathian chanchin zâwk ziahna a ni. Chu Pathian chu hmangaihna ngah tak, thutaka khat, dik taka rorêl thîn, zalênna ngaina leh mi sualte ngâidam thîntu a ni a, kan sualte tlan nân amah ngei chua krawsah khân a lo thi ta nghe nghe a ni. Exodus bu hi kan han zir chho zêl ang a, chuta tang chuan kan Pathian hi eng ang Pathian nge a nih chiah tih kan hre chho zêl dâwn a ni.

Pathian chu eng ang Pathian nge maw a ni chiah rêng rêng le? Pathian chu a mite’n an rinawm lohsan fo chung pawha an laka rinawm tlat reng a ni a. Amah an dodâl lâi ngei pawhin an tân a awm zêl tho thîn. Anmahni a khawngaihzia a lantîr fo va, an thil tih sualah zilhhauvin fuih an ngaih hunah a fuih thîn a, zirtîrna thu tha tak takte a hrilh thîn bawk. A tha thei ang berin a kâihruai a, anmahni duh thu rêngin, amah an hmangaih avâng leh a nungchang an ngainat êm avânga amah chibai bûk tûr leh a thu zâwm tûrin a duh a—chûng zawng zawng chu anmahni tâna tha tûr vek a ni bawk.

Mosia Pathian hi mihringte nêna inlaichînna tha tak neih duhtu Pathian a ni a. Pathian thil tih tum pawimawh ber chu thil eng emaw hlen chhuah ni lovin, a hnam thlan Israel fate nêna inlaichînna tha tak neih a ni a. Chu inlaichînna thûk tak chu a dinpui theih nân Sinai Tlângah khân a lo hruai thleng ta a ni.

Tirhkoh Paula chuan Pathian mite chunga thil thlengte kha keimahni tân zirlâi a ni tih sawiin, khâng an thil lo tih sual tawhte atanga inzir finga, Lalpa chu rinawm taka zui mai tûrin min sâwm a: “Hêng thilte hi entîrna atân an chungah khân a lo thleng a, keini hun tâwp lo thlennate hi min zilhna tûrin an lo ziak a ni” (1 Kor. 10:11, ESV) a ti. Hêng hmânlâia thil lo thleng tawhte hi keini tûnlâi huna mite tâna vaukhânna leh ngaihthah thiang hauh loh zilhhauna thu pawimawh a ni a. Kan chhiar ang a, kan zir a, zirlâi zir chhuah tûr awmte chu kan zir chhuak bawk tûr a ni ang. A chhan pawh hmânlâi huna ziak daih tawh niin, a thil tawnte pawh kha keini thil tawn nên hi chuan a inang lo hlawm hle pawh a ni maithei a; chuti chungin, a phêna thlarau lam thu pawimawh tak tak inphûmte hi chu a hlut dân a la ngâi reng tho a ni.

Tûn kuartar chawlhkâr 13 chhûnga Exodus bu kan zir dân chu tûr hetiang hi a ni dâwn a: (1) Aigupta rama bâwih an nih lâi, Mosia pian thu leh Mosia’n kum 40 a tlin thlenga a hun a hman dân chanchin (Exodus 1, 2). (2) Israel fate hruai chhuak tûra Mosia tirh a nih thu (Exodus 3, 4). 3. Mosia’n harsatna leh buaina a tawhte (Exodus 5, 6). (4) Hremna hmasa pakuate (Exodus 7–10). (5) Hremna hnuhnûng ber leh Kalhlên Kût hmanna (Exodus 11, 12). (6) Aigupta ram ata Israel fate hruai chhuah an nihna leh Tuipui Sen an kânna (Exodus 13–15). (7) Sinai Tlâng an thleng (Exodus 16–18). (8) Pathian thuthlung leh Thu Sâwm Pêk an dawng (Exodus 19, 20). (9) Pathian dân a taka hman a ni (Exodus 21–23). (10) Thuthlung nemngheh niin, biak bûk sak dân tûr ruangâm pêk an ni (Exodus 24–31). (11) Rangkachaka siam bâwngno lim chibai an bûk a, Mosia thinrimin a vawm chhiatsak (Exodus 32). (12) Pathian a rawn inpuang a, Mosia hmâi a lo êng (Exodus 33, 34). (13) Biak bûk sak leh hlan thu (Exodus 35–40). Hetiang hian chawlhkâr tiin Exodus bu thu eng emaw lâi leh chumi bunga thil thlengte chu ngun takin kan zir thîn dâwn a ni.

He lehkhabu pawimawh tak kan zirnaah hian khawngaihnaa khat kan Lalpa chuan mal min sâwm sela. He lehkhabu atang hian a mite chu sal nihna ata zalênna famkim chang tûra hruai chhuah a duhzia te, thihna ata nunnaah leh thlalêr ram ro ata Jerusalem Thara hruai luh a duh dân te pawh kan lo hrethiam dâwn a ni (Heb. 12:22).

_Jiří Moskala hi Andrews University-a Pathian thu zirna in pui, Seventh-day Adventist Theological Seminary-ah Thuthlung Hlui hrilh fiah dân zirtîrtu a ni a; tin, he seminary-ah hian a hotu ber (dean) a ni nghâl bawk._