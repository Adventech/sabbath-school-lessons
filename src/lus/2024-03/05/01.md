---
title:  Dîl Chhehvêla Thilmak Tihte
date:   27/07/2024
---

### Chhiar tûrte
Marka 4:35–41, Sam 104:1–9, Marka 5:1–43, Number 27:17.

> <p>Chângvawn</p>
> “Nimahsela, Isuan a phal lo va, a hnênah, ‘I inah, i ṭhiante hnênah haw la, Lalpan i tân thil a tihsak che hi a ropuizia leh a khawngaihzia che hi va hrilh rawh’ a ti ta zâwk a” (Marka 5:19).

Isua rawngbâwlna hi Galili ram, chutah pawh Galili dîl kam leh a chheh vêl khuaahte a insâwr bing deuh ber a. Galili dîl hi dîl lian tak niin, a dung lam mêl 13 (km. 21) leh a vâng lam mêl 8 (km. 13) vêl a ni. He lâi vêlah chuan dîl lian ber a ni a, a bul hnâia chêngte nunna hnâr pawimawh tak a ni nghe nghe.

Marka 4 hi Isua leh a zirtîrten Galili dîl râl leh lam an kâi thua tihtâwp a ni a. Chutia an kâi dâwn lâi vêl chuan thlipui a rawn thawk thut a; mahse, chûng thlipui leh tui rawn fâwnte chu Isua a hau reh leh nghâl mai thung. Marka 6 pawh hetiang deuh tho hian a tâwp a; mahse, hemi ṭum hi chuan Isua hi lawnga awm a zirtîrte awmna lam panin tui chungah a kal ve thung a ni. Hetianga tui chunga a awm ṭum hnihte inkâra hian khawmual lamah thilmak tam tak a ti a; tin, chanchin ṭha hrila a zirtîrte an feh chhuah vawi khatna pawh kan hmu bawk. Hêng chanchinte hi tûn kâra kan zir tûr chu a ni.

Hêng thawnthu ngaihnawm tak takte hian Isua hi tu nge a ni tih min hrilh a. Ani chu thlipui hau reh theitu, ramhuai hnawtchhuak thei, hmeichhe pakhatin a kawr fual hâk lâi a rawn khawih avâng ringawta a lo dam phahna, hmeichhe naupang thi tawh kâitho lehtu, ama sei lenna khua ngeia thu hril, chanchin ṭha hril tûra a zirtîrte tîr chhuaktu, chhângpêr panga leh sangha pahnih lek hmanga mipui 5,000 lâi hrâi puartu leh tui chunga kal thei a ni. Hêng a thiltihtheihna an lan chhuahtîr dân mak tak takte hian zirtîrte kha Pathian Fapa a ni ngei tih hriat thiamna thûk zâwk a neihtîr ta a ni.