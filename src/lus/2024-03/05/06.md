---
title:  Messia chi dang
date:   01/08/2024
---

`Marka 6:34–52 chhiar la. Isua leh a zirtîrten harsatna an hmachhawn chu eng nge ni a, engtin nge chu harsatna chu an chin fel?`

Zirtîrte chu chanchin ṭha hrila an va zin chhuahna aṭanga a lo kîr leh hnu hian Isua hovin Galili dîl kam chhak lam hmun fianrial lâi deuhah châwl hahdam tûrin an va kal a. Nimahsela, an va kal tumna hmunah hian mipui 5,000 vêl zetin an lo va thlen khalh chu niin. Chûng mite Isuan a hmuh chuan, vêngtu nei lo berâm rual angah a chan a. A khawngaih êm avângin chumi ni nilêng chuan Pathian lalram thu a zirtîr ta a ni.

Tlâi lam a lo nihin, zirtîrte chu Isua hnênah an va kal a, mipuite chu an ei tûr lam tûra tîr bo tûrin an râwn a; mahse, Isua lah chuan anmahni’n mipuite chu ei tûr pe zâwk tûrin a lo hrilh hlauh si. Zirtîrte hian an harsatna hmachhawn chu mihring remhriatna hmanga chin fel an tum tih a hriat a (Marka 6:35–38). Isua erawh chuan, mak tak maia chhangpêr panga leh sangha pahnih lek tipungin heti zât mipui pungkhâwm hi a hrâi puar tak vek mai thung a ni.

He thawnthu hian Isua hun lâia Juda mipuiten Messia chungchângah ngaih dân dik lo tak an lo neih dân hre thiam thei tûrin min ṭanpui a. Anni beisei dânah, Messia chuan Israel-te hi an hmêlmate awp behna lak ata tizalênin, felna leh remna a rawn thlentîr ang. Thlalêra mi heti zât zet an pung khâwm pawh hi Rom sawrkâr beng lo thleng ta se chuan, an laka hel tumte inhâwr khâwm ni-ah an ngâi ngei ang le (Johana 6:14, 15; Tirh. 21:38 chhiar ang che).

Hetiang ngaih dân hi an lo nei ngei a ni ang tih rin theihna chu Isuan mipuite an hmuha, “vêngtu nei lo berâm rual” anga a chan thu a sawi hi a ni. He a ṭawngkam hi Mosian Pathian hnêna a âiawhtu tûr ruat tûra a ngenna, Numbers 27:17 thu a ṭhen azâr a sawi chhâwn a ni a. Pathian miten vêngtu an mamawh thu hi Thuthlung Hlui hmun dangah pawh kan hmu nual a, chûngahte chuan Isreal-ten hruaitu emaw, lal emaw an tlâkchham thu sawina a ni deuh zêl bawk (1 Lalte 22:17; 2 Chron. 18:16; Ezek. 34:5, 6 chhiar ang che).

Nimahsela, Isua hi chuan an beisei angin thil a ti ta lo va. Tih ahnehin, a zirtîrte mai bâkah, mipuite pawh a tîr haw ta vek zâwk a ni. Tin, Rom sawrkâr laka helna chawh chhuah âia thil a tih tâk zâwk chu eng nge ni? Ṭawngṭâi tûrin tlângah a chho daih a—chutiang chu a ti ang tih an lo ring lo rêng rêng âwm e.

Messia chu Israel-te zalênna thlentu lal ni tûra mipuiin an lo beisei ṭhupna hmunah hian sual phuara awmte phelh tûrin a lo kal a. Tui chunga a kal khân a zirtîrte hnênah lei lung dân siamtu, thil siamte Lalpa a ni tih a tilang bawk. Chutiang chu ni mah se, rorêl tûra lo kal a ni lo va, mi tam tak tlan nâna ama nun hlân tûrin a ni a lo kal zâwk ni (Marka 10:45).

He thawnthu hian a nih dân dik tak anga hrilhlâwkna awmzia hriat thiam a pawimawhzia engtin nge min hrilh? Krista lo kal ṭum khatna awmzia hriat thiam lohna khân mi ṭhenkhat chhiatna a thlen a nih chuan, a lo kal ṭum hnihna awmzia hriat thiam lohna phei chuan chhiatna nasa leh zual zâwk a va thlen dâwn rua êm? Han sawi fiah teh.