---
title:  Hnâwlna leh pawmna
date:   31/07/2024
---

`Marka 6:1–6 chhiar la. Enga ti nge Isua hi a seilenna khuaa mite hian an lo hnâwl tlat mai le?`

Dân tlângpuiin, khaw lian vak lo aṭanga rawn chawr chhuakten hlawhtlinna an chana, mite hriat an han hlawh hian an khaw mipuite chu an lo phûr ṭhîn a. Nazeret khua chêngte erawh chutiang an ni ve hauh lo mai. Isuan zirtîrtu a nihna leh tidamtu a nihna anga hlawhtlinna a hana, mite hriat a han hlawh chhoh khân mak an ti a, lawmpui chu sawi loh an hâw zâwk tlat nia! Mistiri satliah ve mai nia an lo ngaih kha zirtîrtu hmingthang tak a lo ni ta deuh thut si a, an tân chuan pawm a harsa ve dâwn bawk êm atin ni. Chu bâkah chuan, a thilmak tihte zînga a tam zâwk daih hi Kapernaum khuaa a tih a nih hlawm avângin an inkârah khi a lo awm tawh sa hrim hrim a ni maithei bawk a (Luka 4:23 chhiar la). Tin, ama chhûngte ngei nên pawh an lo inchhâng thinrim deuh tawh bawk a nih kha (Marka 3:31–35).

`Marka 6:7–30 chhiar la. Tirhkoh sâwm leh pahnihte hnathawh leh Baptistu Johana lu tan a nihna hi han khâikhin teh. A inan loh dân in sawi ho dâwn nia.`

Hei hi Marka lehkhabu kan hmuh fo thawnthu inluh thelh pathumna a ni a (zirlâi 3-na en leh rawh). Tirhkoh sâwm leh pahnihten ram tina Isua thuchah puar darh hna an thawk hi Baptistu Johana man a nihna leh thu hril thei lo tûra tântîr a nihna nên hian a inpersan hle mai. Zirtîrte hi chhûn ênga zin chhuaka, mi dangte ṭanpuina dawng ṭhîn tûra hrilh a ni a. He ruahmanna hian missionary-te chu an rawngbâwlsak mipuite chunga innghat tûra dahin, chu chuan an thuchah ken lo mamawhtute nên inṭhian ṭha takah a siam dâwn a ni.

Baptistu Johana erawh hi chuan chutiang inṭhian ṭhatna chu Heroda nên emaw, a chhûngte nên emaw hian a nei ve miah lo va. A thih chhan pawh hi Marka sawi dân chuan Heroda nupui Herodi-in Heroda rilru mumal lohna leh lêrhna chu remchângah laa, tihhlum a nih theih dân tûr kawng a zawn vâng a ni. He inphiarrûkna tenawm takah hian Herodi fanu pawh a inrawlh ve niin a lang a, a pa hrawn hnênah hian thlênga Johana lu pêk a ngên mauh mai nia maw le!

Baptistu Johana au râwl ring leh fiah ṭha tak chu a lo tâwp tâk rual hian Tirhkoh Sâwm leh Pahnihte erawhin Baptistu Johanan a lo hril ṭhin ang khân simna thu an rawn tlângaupui ṭan ve chiah thung a. Johana tihhlum a ni hian Isua pawh tihhlum a la ni thuai dâwn a ni tih a entîr nghâl bawk. Johana hi tihhlum a ni a, phûmin a awm a; mahse, Isua chu tho leh tûr a ni angni (Marka 15 leh 16), ani pawh hi mitthi zînga ata tho leh nia sawi a ni tlat mai (Marka 6:14–16, 29). Hêng thawnthu pahnih inang êm êm mai hian Isua leh amah zuituten harsatna an la tâwk ngei dâwn a ni tih a entîr.

`Isua ang hian mite hnâwl i lo ni tawh em? A nih loh pawhin, a chhan i hriat thiam miah loh buaina leh harsatna i lo tawng tawh em? Chûng i thil tawnte aṭang chuan chutiang deuh thil dang pawh lo thleng leh thei laka rilru put dân tûr i hriat thiam theih nân eng nge ni i zir chhuah?`