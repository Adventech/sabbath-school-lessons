---
title:  Mi au vak vak kâra phun ri i hre thei em?
date:   29/07/2024
---

`Marka 5:1–20 chhiar la. He thawnthu ngaihnawm tak aṭang hian indona ropui chungchâng eng nge kan zir chhuah theih a; tin, engtin nge Isua thiltihtheihna tihlanin a awm bawk?`

Galili dîl ral leh lam an va thlen hma zâna a thil tawn kha theihnghilh theih tawh miah loh tûr a nih chuan, a tûka Gerasin mite ram an va thleng phei hi chuan rilru a khawih leh zual hle mai. He ramhuai bawlhhlawh pâi-pa chanchin hi a lungchhiatthlâk thei ang ber zâwnga sawi chhuah a ni a. Amah khuahkhirh an tumna thil rêng rêng chu tâl chhuahsan vekin thlânmualah leh tlângahte a khawsa ṭhîn a, a taksate chu lung hriamin a zai thi sêng sûng mai bawk si. “Tu mahin an tidawl zo lo va” (Marka 5:4)—mahse, Isua nên an intawng ta hlauh mai le.

He mi hian Isua a hmuh ve leh a lam panin a tlân phei nghâl a—hetih lâi tak hian zirtîrten engtin nge an lo tih sawi lan a ni lo (an tlânchhe vek a ni maithei e). Isua bul a rawn thlen chuan a bawkkhup a. “Bawkkhawp” tih hi Grik Bible-ah chuan, proskyneo tih niin, “chibai bûk” tia lehlin a ni tlângpui ṭhîn (Mizo Bible-ah pawh hian “chibai bûk” tia lehlin a ni). He mi hian Isua hi amah ṭanpui theitu “tu emaw” a ni tih a hria niin a lang a. Nimahsela, a thil duh sawi tûra a ka a han ân chiah hian a kawchhûnga awm ramhuaite chuan Isua chu an rawn ân khum ta vak vak mai bawk si. Isua erawh chuan hetia ramhuai bawlhhlawhte an au vak vak kârah pawh hian anmahni pâitu’n a ṭanpui a ngenna thu chu a hre thei tho thung a. Ramhuaiten vawk rual kawchhûnga luhtîr tûra an ngenna chu a remtihsak a. Tichuan, vawk rual sânghnih vêl zet chu khâmah an tlân chhuk a, dîlah tlân lût lehin, chutah chuan tuihâkin an thi ta phiar mai a. A neitute tân chuan chânna nasa tak a ni ngei ang.

Heti lâia thil mak leh ngaihnawm tak ni bawk chu ramhuaiten Isua nihna an hre chiang êm êm mai hi a ni a, a lakah chuan eng mah an nih lohzia pawh an hre bawk. Chuvâng chuan, an duh ang tihsak tûrin vawi hnih ngawt mai an “ngên” rêng a (Marka 5:10, 12). An chungah thiltihtheihna a nei a ni tih an hre chiang hle a ni.

He thawnthu hian ziarâng pawimawh tak tak pahnih a nei a. A hmasa zâwk chu, he thawnthu-ah hian Thuthlung Hlui dânin a sawi anga thil bawlhhlawh emaw, thianghlim lo emaw kan hmu nual hi a ni. Thlân leh mitthi te hi thil thianghlim lova ngaih a ni a (Num. 19:11, 16). Taksa aṭanga thi chhuak hi thil bawlhhlawh a ni bawk (Leviticus 15). Tin, vawkte pawh sa bawlhhlawh a ni (Lev. 11:7).

A pahnihna chu, Isuan ramhuai a hnawt chhuak hi sual leh ṭha indo tawn dân târ langtu a ni. Isuan ramhuaite a hnawtchhuak a (Isuan point hnih a hmu a), ramhuaite chuan vawk rual an tihlum ve leh a (Setana point hnih a hmu ve leh). Khaw mipuite chuan an khua chhuahsan tûrin Isua ngên a (Setanan point hnih a hmu leh); mahse, Isuan a tihdama chu thu hretu nia, Pathianin thil a tihsak chu mi dang hnêna hrilh chhâwng tûrin an khaw lamah a tîr lêt leh ta thung a (Isuan point thum a hmu leh). He mi hi missionary nih inhmeh loh ber a ni hial mai thei; mahse, amahin a tawn ngei thawnthu ngaihnawm tak sawi tûr a nei chiang êm êm tlat si a ni.

`He thawnthu aṭang hian i harsatna tawh mêk kha eng anga khirh pawh ni se, Isua thiltihtheihna chuan a chin felsak thei tho che a ni tih engtin nge i lo hriat theih ang?`