---
title:  Thlipui hau rehin
date:   28/07/2024
---

`Marka 4:35–41 chhiar la. He thawnthu-ah hian eng thil nge thleng a, chu thil thleng aṭang chuan Isua hi tu nge ni tih kan hriat theih nân eng zirlâite nge zir chhuah theih ka neih?`

Marka 4 tîr lamah hian Isua chu vaukama awm mipuite zirtîr tûrin lawnga chuan kâi thu kan hmu a. Marka 10:10–12 kan chhiar thlen erawh chuan, mite a zirtîr zawh hnu-ah lawng aṭanga chhukin, fianrialah a zirtîrte a rawn bia niin a lang. Nilênga mite a zirtîr hnu chuan “a lo chau ve hnawk tawh” a ni ang, a zirtîrten hmun fianrial deuha chawlh hahdampui tûrin an lawngah an rawn hruai a. Lawnga a lût fel deuh chiah tih hian a muhîl nghâl mai ni tûr a ni, lawng mei lamah chuan lukham kham meuhin a mu a, hnâr bawrh bawrh mai a ni âwm e. Mahse, dîl chungah chuan thlipui a rawn thawk thut a, an chuanna lawng pawh chu a pil mai hlauhthâwnawm kawp a ni ta. Chu ve leh zirtîrte chuan an kâitho a. Ani chuan thlipui leh tui fâwnte chu tâwp tûrin thu a han pe a. Thu a pêk rual rual chuan a reh nghâl ta ṭhuap a. Zirtîrten Pathian aṭanga chhuak thiltihtheihna Isuan a lantîr an han hmuh chuan an hlau ta êm êm mai a ni.

`Sam 104:1–9 chhiar la. Heti lâia Jehova thiltih a sawite leh Kristan thlipui a hau reh mai hi eng nge a inan dân awm?`

Marka 4:35–41-a kan hmuh thawnthu hi Bible-a lo lang fo, “theophany”—Pathian emaw, a vântirhkohte emaw rawn inlârna nên a inang khawp mai. Pathian a rawn inlâr rêng rêngin thil lo lang tel ngei ngei ṭhîn panga a awm a, chûngte chu: (1) Pathian thiltihtheihna târ lanna, (2) mihringte hlauhna, (3) thupêk, “Hlauh suh,” (4) Pathian emaw, vântirhkoh emaw rawn inlâr chhan puan chhuahna, (5) chu thupuan/inpuanna chu mihringin a lo chhân lêtna.

Hêng zînga pali-te hi Isuan thlipui a hau reh ṭum pawh hian a lo lang a—thlipui hauh reh hi Pathian thiltihtheihna tihlanna a ni a; zirtîrte hlauhna hi mihring hlauhna a ni bawk. “Enga ti nge chuti êm êma in hlauh le?”  tia a zawhna hi “Hlau suh u” tihna tluk a ni a. Zirtîrten, “He mi hi tu nge ni le?” tia an zawhna hi mihringten Pathian inpuanna an lo chhân lêtna a ni bawk. Lang tel ve ta lo chu Pathian inpuan chhuahna ṭawngkam, a thu puan chhuah a ni a. He thil lang tel ve ta lo hi Marka lehkhabu pum puia inzam chhuak vek, Isua nihna thup rihna niin, chu chu a hun takah puan chhuahin a awm ang. Zirtîrte zawhna, “Hemi hi tu nge maw ni le, thli leh dîl lam pawhin a thu a âwih hi?” tih hian Marka ziak chhiarute chu Pathian inpuan chhuahnaa tel ve ta lo ṭawngkam chu hnawh khat tûrin a nawr a—amah hi Pathian Fapa, Lalpa ngei chu a ni.

`Pathian thiltihtheihna chungchâng hi ngaihtuah la. He a thiltihtheihnaah hian engtin nge innghah dân i lo hriat theih ang a, i nuna thil thleng zawng zawngah pawh amah chu rinchhan dân i lo thiam theih ang?`