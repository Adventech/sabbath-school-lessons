---
title:  Hmeichhe naupang thi tawh kaihthawh thu
date:   30/07/2024
---

`Marka 5:21–24 chhiar la. Jaira hi eng ang mi nge ni le?`

Sakhua hruaitu, entîr nân, Jaira te ang hi chu Isua ṭhian ṭha tak an ni hlawm lo tlângpui a (Marka 1:22; Marka 3:2, 6; Luka 13:14 chhiar rawh). Chuvâng chuan, Jairan Isua a rawn pan ve ta mai pawh hi a mangan hle a ni ang tih a chiang. A mangang a nih tih chu Isua kebula a rawn bawkkhup thlawp mai hian a tilang a. Hetiang taka a ngênngawl hi nu leh pa tawh phawt tân chuan a hriatthiamawm khawp mai—thi chhâwngin a fanu a let reng tlat alâwm. Isua hian a ṭanpui thei a ni tih rinna a nei tlat a. Isua pawhin eng mah sawi khawtlâi lovin, an in lamah a zui phei ta nghâl a ni.

`Marka 5:25–34 chhiar la. Jaira in an thlen hmaa lo tikhawitlâitu thil thleng chu eng nge ni?`

Kan thawnthu ngaihthlâk lâi kha khawngaih thla la tak mai thawnthu dang pakhatin a rawn tichat lak a, chu thawnthu chu kum sâwm leh pahnih chhûng zet natna khirh takin a tlâkbuak tawh hmeichhe chanchin a ni. Jaira chanchin leh he hmeichhe chanchin hi Marka lehkhabua kan hmuh ṭhin thawnthawn inluh thleh pahnihna a ni a (Marka 3:20–35 chhiar la, zirlâi 3-na kha en lêt leh bawk ang che). He thawnthu-ah hian mi inang lo tak pahnih, Jaira leh hmeichhe thi pût te chu Isua hnênah rawn kalin a ṭanpuina an ngên ve ve a ni.

He hmeichhia hian Isua chu rawn zuiin Isua kawr chu a rûkin a rawn khawih zauh mai a. A khawih ve leh a lo dam ta nghâl mai a. Nimahsela, Isua chu a ding a, a hawi kual a, “Tu nge ka kawr rawn khaih kha?” a han ti a.

Hmeichhia, kum sâwm leh pahnih zet chhûng lo dam lo tawh kha thâwklehkhatah a lo dam ta. Mahse, chumi avâng chuan Isua hi a thinrim emaw a ti a, a hlauthâwng hle mai. Mahse, Isua hi a thinrim rêng rêng lo va. Thinrim ahnehin a taksa mai ni lo, a thlarau lam pawh tihdam tel nghâl a duh zâwk a ni.

Tichuan, Jaira chanchin bawk kha a sawi chhunzawm leh ta a (Marka 5:35–43 chhiar rawh). Inkhâwmna in hruaitu pawh hi a rilru a mangang ve hle mai. Isua hian hmeichhe naupang nu leh pate tih lohah chuan Petera te, Jakoba te leh Johana te bâk mi dangte chu a ruala kal ve a remti lo va. A sawi dân chuan he hmeichhe naupang hi a thi ni lovin, a muhîl a ni zâwk. In chhûnga hmeichhe naupang sûntu lo pung khâwmte chu pâwnah a chhuahtîr vek a, hmeichhe naupang ruang an zalhna pindanah chuan a va lût a. A kut chu chelh chungin, “Talitha kumi” a han ti a. Chumi awmzia chu, “Naupang tê, tho rawh le” tihna a ni. Talitha tih hi a ngialngana lehlin dâwn chuan “berâmno” tih tûr a ni a, nu leh paten an fa la naupang deuhte koh duatna atân a hman ṭhin a ni âwm e. Hemi ṭum pawh hian a tih ṭhin dân pângngâi ang bawkin an fanu a tihdam thu chu tu ma’n hre lo se a duh thu a sawi leh a. Mahse, mite hriat loha awm reng theih chu a ni dâwn chuang lo thung.