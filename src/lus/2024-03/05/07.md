---
title:  Zir belhna
date:   02/08/2024
---

Ellen G. White-i lehkhabu ziah, _Chatuan Nghahfâk_ phêk 333–348-a, “Ngâwi La, Awm Hle Hle Rawh” tih leh “Rinna Kuta Dehna” tih te chhiar ni se.

“Pathian ke bula zirtu zawng zawngte nunah chuan khawvêl nêna inremna te, khawvêl dân anga awmna te leh khawvêl mite thil tih ang tih ve duhna te a lang tûr a ni lo va; mi tinin Pathian duh zâwng an lo hriat theih nân mi mal nun tawng an nei ṭheuh zâwk tûr a ni. Mahni ṭheuhin kan thinlunga Pathianin thu a rawn sawi chu kan lo hre tûr a ni a. Aw dang rêng rêng kan bengkhawn loha, amah chu thâwm dang eng mah hriat tûr awm lova kan lo nghah hunah, chhûng ril reh ṭhapna chuan Pathian âw chu a tilang fiah kâk ang. Ani chuan, ‘Ngâwi ula, Pathian ka ni tih hre rawh u’ Sam 46:10 tiin miin hrilh a. Ngawih ṭhapnaah chuan chawlhna dik tak kan hmu thei ang. Tin, chu chu Pathian tâna hna thawktute zawng zawng tâna inbuatsaihna ṭha leh awmze nei a ni bawk a. Hmanhmawh taka mipui insûl zut zut kârah leh, an hnaa buai êm êm reng maite zîngah hian an nun tihchak thara awmte chu êng leh remna boruak hual vêlin an awm ṭhîn. Chûng mite nun aṭang chuan rimtui a lo zâm chhuak chem chem ang a, mite thinlung thleng phâk Pathian thiltihtheihna chu tihlanin a awm bawk ang.”—Ellen G. White, _Chatuan Nghahfâk_, p. 406.

“Isua hnathawh chungchânga lungngâwihna tâwk an la hmuh rih miau loh avângin an rilru-ah zawhna a lo piang a. An hmuh tâk ang khân Isua hian thilmak ropui tak tak a ti thei si a, chuti si enga ti nge a mite zawng zawng hnênah hrisêlna te, chakna te leh hausakna te a pêk loh le? Anmahni rap bettute lak ata a chhan chhuak lo leh thiltihtheihna leh châwimâwina a pe lo hi eng nge ni a chhan?  Pathian Tirh nia insawi sia Israel-te lal nih erawh a ni tlat bawk si lo hi chu an hriat thiam theih bâk thurûk ril tak a ni a. A duh loh chhan hi dik lo tak takin an lo hrilh fiah ta a ni. Mi tam tak chuan a insawi anga a awm leh ngam si loh chhan chu Pathianin a thawh tûra a hrilh leh a nihna rinhlelh vâng niin a ngâi a. Chuvâng chuan, an thinlung pawh rin lohna luh theihna tûrin an hawng a. Tichuan, chuta Setanan chi a lo tuh tawh chuan rah chhuahin, Isua nihna dik tak hriat thiam lohna leh amah hnâwl duhna an lo nei ta a ni.”—_Chatuan Nghahfâk_, pp. 427, 428.

**Sawi ho tûrte**:

`Mi tu emawin, Eng lak aṭangin nge Isuan a chhuah zalên che? tiin zâwt ta che se la, eng nge i chhânna ni ang?`

`Pathian hian a châng chuan Baptistu Johana te ang, mi ṭha takte hi tân ina an awm leh tihhlum hial a nih te a phal niin a lang a. Hei hi eng vâng nge ni ang? Hêng thil hriat thiam harsa tak takte hi thleng ṭhîn mah se, engtin nge beiseina leh thlamuanna kan lo hmuh theih tho ang?`

`Mipui 5,000 hrâi thu-ah hian sum leh pâi nei tlêm tak kohhrante tân eng zirlâite nge zir chhuah tûr awm?`

`Tûnlâia mi tam zâwkin Isua kan ngaih dân leh Marka 5 leh 6-a Isua nihna kan hmuh dân hi khâikhin la. Politics khelhna atâna leh mi dangte rah behna hmanrua atâna Isua hman tumtute hi engtin nge kan ngaih ang?`