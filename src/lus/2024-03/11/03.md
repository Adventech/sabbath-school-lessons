---
title:  Zanriah Hnuhnûng chu
date:   09/09/2024
---

`Marka 14:22–31 leh Exodus 24:8 chhiar la. He lâi thu-ah hian Kristiante thurina pawimawh êm êm eng nge awm?`

Marka 14:12 kan chhiar chuan, hemi ni hi chhang dâwidim telh loh kûta a ni hmasa ber, Kalhlên Kûtna berâmno an talh ṭhinna ni a ni a. Kalhlên Kût chaw a kîl ho hun pawh hi Ningani tlâi, thim tawh hnu a ni ang.

Hemi ṭum, Zanriah Hnuhnûng an kîl ho lâi ngei hian Isuan hriat rengna inkhâwm thar hlak a rawn tichhuak a. Chu inkhâwm chu Juda-te Kalhhlên Kût lawmna nêna inzawm niin, Israel faten Aigupta ram an chhuahsana, Sinai tlânga Pathianin thu a thlunpuite an lo nih tâkna nên pawh khân a inzawm tlat bawk. Chu thuthlung nemngheh nân chuan inthâwina atâna an talh ran thisen kha Mosian la-in mipuite a theh a, a theh pah chuan, “Ngâi teh u, LALPA chuan hêng thu ang hian nangni nên thu a thlung ta, hei hi a thuthlunna thisen chu a nih hi” (CL) a ti a.

Thil mak deuh mai chu, Isuan a rawn din thar Zanriah Hnuhnûngah erawh hi chuan berâmno an talh ve miah lo hi a ni a. A chhan pawh Isua hi Pathian Berâmno a nih vâng a ni (Johana 1:29 chhiar ang che). Zanriah Hnuhnûng an kîl ho ṭuma an ei chhang hian Isua Krista taksa a entîr a. Thuthlung Thar chu Isua thisena nemngheh niin, chu chu no (uain) hian a entîr bawk. Amah Isua ngeiin, “Hei hi ka thisen, mi tam tak tâna chhuak tûr, thuthlunna chu a ni” a ti (Marka 14:24).

Zanriah an kîl ho lâi tak hian a zirtîr zawng zawngten amah an la phatsan vek tûr thu a sawiin, Zakaria lehkhabua “Berâm vêngtu chu ka vua ang a, berâm rual chu an darh ang” tih ziak hi ama chunga thleng tûr a ni tih a hrilh a. Isua hi berâmpu, berâm vêngtu a ni a, a zirtîrte hi a berâmte chu an ni bawk. Hetiang thu khal tak mai a sawi hian zirtîrte kha a tihnual hle a. Amaherawhchu, beiseina thu pawh a sawi tel tho thung—thi mah se, a tho leh dâwn tho tih thu kha a hrilh nawn leh ta a ni. Tin, a zirtîrte thlen hmain Galili ramah a lo va kal hmasak tûr thu pawh a sawi bawk a. He a thil lo sawi lâwk hi Isua an zalhna thlân ruaka lo awm tlangvâl pakhat khân Isua ruanga eng lo rimtui chulh tumtu hmeichhiate hnênah khân a lo sawi ve leh chiah bawk a nih kha (Marka 16:7). Hei hian Isua thutiam hi a pawimawh hle a ni tih a tilang.

Nimahsela, hêngte hi zirtîrte khân pawm a harsa an ti hle a, Petera phei chuan a pawm thei lo leh zual, a ṭhiante zawng zawngin phatsan vek pawh ni se, ani chuan a phatsan ve chuan loh tûr thu te a sawi pûng pûng a nih kha. Isua erawh chuan ṭha taka sawi chhunzawm zêlin, Petera ngei hian âr vawi hnih a khuan hmaa vawi thum ngawt amah a phatsan tûr thu te thlengin a sawi ta a. He a thil sawi lâwk hian Isua chungthu rêl a nihnaah leh Peteran amah a phatsannaah awmze thûk tak a nei dâwn a; chutiangin, hetah pawh hian awmze pawimawh tak a nei bawk a ni.

`Pathian hnênah thil eng emaw i tih ngei tûr thu emaw, i tih miah loh tûr thu emaw i sawi a; mahse, i sawi ang lo taka i tih leh loh si emaw, tih leh si emaw ṭum a awm tawh em? Chutiang aṭang chuan eng zirlâi nge i zir chhuah le?`