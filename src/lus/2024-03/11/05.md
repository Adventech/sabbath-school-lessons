---
title:  An zavâiin Isua an tlânchhiatsan
date:   11/09/2024
---

`Marka 14:43–52 chhiar la. Heta hian chhandamna ruahmana pawimawh êm êm eng thil nge thleng?`

Isua hi a ṭhian hnâi ber ṭhînte zînga mi ngei maiin a hmêlmate hnênah a hralh a ni a, a mak ngawt mai. Chanchin Ṭha bute hian hetiang thil Judan a tih duh chhan hi chipchiarin an sawi lêm lo hlawm a. Amaherawhchu, hetiang hian Ellen G. White-in a lo ziak hlauh mai: “Juda hi a nih phung rêngah tangka ngaina mi a ni a; chutih rual chuan, tûn ṭuma a pawi khawih ang êm êma lian tham thil hi chu a la ti ngâi bîk lo thung. Duhâmna rilru tenawm zet mai chu a nun khalhtu ber a nih thlengin a châwm lian zêl a. Chu a sum ngainatna chuan Krista a hmangaihna pawh a luahlân ta hial mai. Sual pakhat bâwiha a lo nih tâk hnu chuan, sual dangte pawh la ti leh zêl tûrin Setana hnênah a inpe ta a ni.”—Ellen G. White, _Chatuan Nghahfâk_, p. 805.

Inphatsanna hi thil pawi tak, mi zawng zawngin kan duh loh ṭheuh a ni a, tu emaw lo phatsan tawhtute ngei pawhin a haw hle (Mat. 27:3–7). Juda thiltih phei hi chu a huatthlala zual khawp mai a, a chhan pawh Isua a phatsanna chu inṭhian ṭhatna kâwr hmanga thup a tum kher vâng a ni. Mipuiho hnênah hian a fawh taka chu a mi man tûr a nih thu a lo hrilh lâwk a. A thil tih tum tenawm tak chu Isua leh zirtîr dangte lak aṭang hian thup a tum a ni tih a lang chiang hle.

Isua an han man chiah chu an buai ta nuai nuai mai a. Tu emaw chuan a khandaih phâwiin puithiam lalber bâwihpa beng chu a sah thlâksak ta hlawk mai! (Johana 18:10, 11 chuan he thil titu hi Petera a nih thu a sawi). Isuan mipui pung khâwmte chu zilhin, Pathian biak inah ni tin Pathian Thu a zirtîr ṭhîn a, chutianga a tih lâia man ngam si lo, tûnah a rûk a râla man tum leh si hi dâwizep a ti hle a ni. Nimahsela, hemi zâna an thiltih hi Pathian Lehkha Thu-in a lo sawi thlen dikna a nih thu a hrilh ta hlauh a. Hemi ṭuma thil thleng hi Isua Krista tawrhna chanchina thil pahnih inkâwlkalh tlat thlen ṭhinzia tilangtu dang pakhat ni lehin, Messia kha mihringten tihboral tum eng ang mah se, Pathian thiltum chu a ding chang tho zêl dâwn a ni.

Zirtîrte chu an zavâiin an tlânchhe ta vek a. Petera erawh a bîrûkna aṭanga rawn chhuakin Isua a rawn zui leh hnuhnawh a, a tâlbuai ta zêk nghe nghe. Marka 14:51, 52 kan chhiar chuan Isua kha tlângvâl pakhatin a zui tih kan hmu a; mahse, chumi chungchâng chu he lâiah chauh hian hmuh niin, Chanchin Ṭha bu dangte hian eng mah an sawi ve lo. Mi ṭhenkhat chuan he tlangvâl hi Marka a nih an ring a; mahse, a ni ngei em tih hriat theih a ni lo. Thil ngaihnawm tak mai chu, saruaka a tlânchhia hi a ni a. Eng kim hnutchhiaha Isua “zui” ni lovin, eng kim hnutchhiahin Isua a “tlânchhiatsan” zâwk a ni.

`Juda kha a bâwiha a tânna sual pakhat lekin khatiang thil tenawm leh huatthlala tak mai kha a tihtîr a ni tih hre reng la. Kha khân sual kan huat a ṭûlzia leh Pathian khawngaihna azârah sual kan hneh thei a ni tih min hrilh em?`