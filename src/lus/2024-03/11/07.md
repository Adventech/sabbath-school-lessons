---
title:  Zir belhna
date:   13/09/2024
---

Ellen G. White-i lehkhabu, _Chatuan Nghahfâk_ phêk 784–813-a, “Ana Hmaah leh Kaiapha Hmaah” tih leh “Juda Iskariota” tihte chhiar ni se.

“Peteran Isua a hriat ngâi loh thu a sawi zawh hlim, a benga ân khuang ri pawh a la châm reng lâi hian Chhandamtu chuan, an hmêl lan dân aṭang pawhin an thin a rim ṭûn a ni tih hriat ngawih ngawih rorêltute chu hnuchhawnin, a zirtîr khawngaihthlâk tak hi a rawn thlîr a. Chutih lâi tak chuan, Petera pawh hian a Zirtîrtu chu a lo en ve chiah bawk a. Chhandamtu hmêl lan dân ngainatawm takah chuan amah a khawngaihna leh lungngaihna a hmu thei a; thinrimna erawh a lang miah lo thung.

“Isua hmêl dâng lêp mai, na a tuar a ni tih lang reng, a heh pawh khûr dat dat mai, mahse lainatna leh ngaihdamnaa khat a nihzia hmuh theih si chuan Petera thinlung chu thal fang chhun angin a rawn chhun tlang zawk mai a. A chhia leh ṭha hriatna chu a lo tho leh ta a, a hriat rengna pawh a lo nung leh ta. Dârkâr tam vak lo liam ta maia thu a lo tiam, a Lalpa chu tân inah leh thlânah thleng pawha a zui zêl tûr thu a lo sawi kha a hre chhuak leh a. Pindan chungnunga an awm ho ṭûma Chhandamtu’n chumi zânah chuan vawi thum ngawt a Lalpa a phatsan dâwn tih a hrilh lâia a rilru natzia pawh kha a hre chhuak uarh uarh bawk. Petera hian Isua a hriat loh thu a sawi a zo deuh chiah a ni a; tûnah chuan a Lalpan amah a lo hriat chianzia, a thinlunga a ngaihtuahte lam a rawn hmuhsakzia, amah pawhin a lo hriat miah loh a chak lohna chu Isuan a rawn hmuhsakzia te a han hre ta a, a zah bâkah a inthiam lo ta êm êm mai a ni.”—Ellen G. White, _Chatuan Nghahfâk_, pp. 800, 801.

**Sawi ho tûrte**:

`Marka 14:9-a kan hmuh Isua thil lo sawi lâwk hi ngaihtuah ila, engtin nge Isua thil lo sawi lâwk dangte pawh—a sawi lâia thil awm dân en chuan a thlen tak tak âwihawm miah lohte—a lo thlen dik ngei si a ni tih kan hriat theih?`

`Juda leh Petera te hi khâikhin la. Isua Krista khenbeh a nih hma chawlhkâra thil an tihte hi eng nge a inanna awma, eng nge a danglamna awm bawk?`

`Lalpa Zanriah kan tih mai ṭhin hi eng nge ni a awmzia? Engtin nge he zanriah kîl hohna hi kan kohhranah awmze nei zâwkin kan siam ang a, engtin nge kohhran member tam zâwkte kan teltîr theih ang?`

`Pathianin Gethsemani huana Isua ṭawngṭâina a rawn chhâng miah lo mai hi eng nge a chhan ni ang? Han sawi ho teh u. Keini pawh Pathianin kan ṭawnṭâina a rawn chhâng lo nia a lan ṭum a awm ṭhîn a. Chutiang hunah chuan engtin nge kan tih ang?`

`Petera khân vawi thum ngawt Isua phatsan mah se, Isua erawh chuan a hnâwl chuang rêng rêng lo. He thu hian eng ang beiseina nge a pêk che.`