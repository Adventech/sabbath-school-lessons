---
title:  Theihnghilh theih loh thawnthu
date:   08/09/2024
---

`Marka 14:1–11 chhiar la. Hetah hian eng thuthaw pahnih nge inzep a, engtiangin nge chûng thawnthu pahnihte chu a inzawm?`

Marka 14:1 hian Kalhlên Kût hmaa ni hnih chiah a awm tawh thu a sawi a. Isua man theih dân tûr ngaihtuaha puithiam lalte leh lehkhaziaktute an inhmuh khâwm hun hi chumi chawlhkâra Thawhlehni zân emaw, Nilaini zân emaw a ni maithei. Sakhaw hruaitute hian Isua tihhlum dân tûr bâkah, tihhlum a nih hun tûr nên lam an rêl fel vek a. Tûnah chuan an thiltum hlen chhuah a nih theihna tûr hmanrua chiah an mamawh ta. An rin loh deuh leh beisei phâk miah loh hnên aṭangin puihna an hmuh nawlh dâwn a, chutianga anmahni rawn ṭanpuitu tûr chu Juda a ni.

He thawnthu hi Chanchin Ṭha Marka ziaka thawnthu inluh thelh pangana a ni a (zirlâi 3-na kha chhiar leh ang che). Isua man tuma an phiarna leh Isua lu-a hriak rim tui man tam to tak leihtu hmeichhe chanchin hi a inzawm a. Hêng mi pahnihte hian thil inang lo, inkâwlkalh tak mai tiin, chûng an thiltih ve ve-te chuan Isua laka an rilru puthmang pawh a pho lang chiang hle nghe nghe.

Marka hian he hmeichhia hi tu nge ni tih min hrilh lo va. Isua chunga a thiltih ropui tak hi a Lalpa phatsantu Juda thiltih zahpuiawm tak nên kha chuan a inang lo ngawt mai. A hming tak ngial pawh sawi lan a ni lo va; chutih lâiin Juda erawh sâwm leh pahnihte zînga mi ngei kha a ni thung si. Isua hnêna a pêk hriak rimtui man zât hi sawi lan a ni a; Judan Isua a hralhna man zât erawh puithiam lalte leh lehkhaziaktuten pêk an tiam zât chauh a ni thung bawk.

Eng vânga hetiang thil hi ti nge ni tih sawi lan a ni lêm lo va; Isua zanriah kîlpuite erawh kha chuan hetiang thil man to, patlingin kum khat chhûng hna a thawha a hlawh chhuah theih ang hû vêl zet a lo thlâwna khawh ral mai nia an ngaih avângin a lo ui hle a ni. Isua erawh chuan, he hmeichhe thlavâng hi rawn hauhin, a thiltih chu khawvêl zawng zawngah hian, chanchin ṭha an hrilna apiangah a titu hmeichhe hriat rengna tûrin sawi lan ve zêl a nih tûr thu a sawi ta daih thung a. A sawi ang ngei hian Chanchin Ṭha bu pathumte hian he hmeichhe thiltih chanchin hi sawi lang ṭheuhin, an sawi chhan pawh Isuan amah hriat rengna tûra sawi tel ve zêl a nih tûr thu a lo sawi vâng kha a ni maithei.

Judan Isua a phatsan mauh mai pawh hi theihnghilh rual a ni lo bawk a. Marka sawi dân chuan hetiang thil zahpuiawm tak a tih chhan hi duhâmna vâng a ni. Chanchin Ṭha Johana ziakah chuan chiang leh zual deuha sawi niin, Juda hi rûkru a nih thu a sawi (Johana 12:4–6).

He lâi thua “ṭha” tih thumal lo lang hian awmze phîr, kawh leh sawi tum inang miah si lo a nei tih kan lo hre thiam em aw? Marka 14:6-ah hian hmeichhe thiltih hi Isuan “thil ṭha tak” niin a sawi a. A dawt leh chiah chângah hian an duh hun apiangah mi retheite tân “thil ṭha” an tih theih thu sawiin (Marka 14:7), Marka 14:9-ah pawh hmeichhe thiltih hi “chanchin ṭha” pêng pakhat a nih thu a sawi bawk. Marka 14:11-ah erawh chuan Judan Isua a mantîr theihna tûr “remchâng ṭha” a zawn thu kan hmu ve ta thung a. He thumal hman kî kâwi kual vêl dân hian Messia tihboral tuma an phiar rûkna hi chanchin ṭha sawi ni khua rêng rêngin sawi tel ve ziah a ni tawh dâwn tih min hrilh a, a chhan pawh he an phiar rûkna hian mihringte chhandamna atâna Pathianin a Fapa pêk a tumna chu a tak ram a chantîr tâk vâng a ni.

`Eng tiangin nge Rom 8:28 thu hian heta thil lo thleng tûr hi a lo sawi fiah vek le?`