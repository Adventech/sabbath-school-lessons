---
title:  Gethsemani
date:   10/09/2024
---

`Marka 14:32–42 chhiar la. Gethsemani huana Isua a ṭawngṭâi hian eng nge a dîl? Engtiangin nge a ṭawngṭâina chu chhân a nih?`

Isua leh a zirtîrte hian Kalhlên Kût chaw an eina hmun Jeruselam khawpui chhuahsanin Kidron ruam an kân a, Oliv tlâng pang âwih tlâna awm huan pakhat lam chu an pan a. He huan hi Gethsemani tih niin, Gethsamani tih awmzia chu hriak sâwr tihna a ni a, he lâi hnâiah hian olive hriak sâwrna hmun a awm ṭhîn a ni maithei. Amaherawhchu, a awmna lâi âwm vêl tak hi hriat theih a ni tawh lo thung a, a chhan pawh Rom sipaiten A.D. 70-a Jerusalem khawpui an hual lâi khân Olive tlânga thingkûng awm zawng zawng an lo kih rêm vek tawh vâng a ni.

Isua hian huan an luh ve leh a zirtîrte chu a hnutchhiah a, Petera, Jakoba leh Johana te erawh a ruala kal zêl tûrin a hrilh thung. Nimahsela, anni pawh a piah leh deuh an thlenin a hnutchhiah ve leh ta tho a, amah chauhin a kal hrang ta a ni. Hetianga a zirtîrte laka a inthiarfihlîm daih hian a thil la tawrh tûr chu a ngaihtuahin a mal telh telh a, a khua pawh a har tulh tulh tih a tilang.

Isua hi a hrehawm tawrh tûr lâk kian a nih theih nân a ṭawngṭâi a; mahse, chu chu Pathianin rem a ti nih chauhin a duh thung (Marka 14:36). Hetah hian Aramik ṭawnga thumal pakhat, Abba tih a hmang a, chu chu Marka hian “Ka Pa” tiin a letling a. Amaherawhchu, he thumal hi mi ṭhenkhatin ni emaw an tih ang, “A Pa” tihna chu a ni lo. Naupang chumchiapin a pa kohna atâna a hman Aramik thumal chu abi a ni a (Raymond E. Brown, _The Death of the Messiah_, Anchor Bible Reference Library [New York: Doubleday, 1994], vol. 1, pp. 172, 173 chhiar ang che).  Nimahsela, Abba, Ka Pa tih ṭawngkam a hmang hian chhûngkhat hnâi nihna entîrin Isua leh a Pa inzawm nghehzia kan hriat theih phah bawk.

Isuan a dîl chu a hrehawm tawrh tûr lâk kian a ni a. Amaherawhchu, a Pa thu thua awm tûrin a inpe thlap thung. (Mat. 6:10-a kan hmuh Lal Ṭawngṭâina nên khâikhin ang che). A hrehawm tawrh chanchin ziahna hi ngun takin chhiar ila, a ṭawngṭâina Pathianin a rawn chhânna chu “Ni lo e” tih a ni a tih a chiang hle. Pathian chuan a hrehawm tawrh tûrte hi a lâk kiansak dâwn lo va, a chhan pawh he a thil tawrh avâng chauh hian khawvêl hnênah chhandamna a lo thleng tlat atin ni.

Harhsatna leh mangannate kan tawh lâia min ṭanpui theitu ṭhian ṭha kan han nei ṭhîn hi a thlamuanthlâk hle. Philipi 4:13-ah chuan Paulan amah tichaktu azârah eng pawh a tih theih vek thu a sawi a. Mahse, mi tam tak chuan “nimahsela” tih ṭawngkama inṭan Philipi 4:14 thu hi an theihnghilh ṭhîn a. Heti hian a sawi: “Nimahsela, ka mangannaah te hian mi lo manganpui hi in ti ṭha e” tiin. Hemi ang hi Gethsemani huana Isuan a thlâkhlelh kha a ni. A zirtîrte hnênah hemi beisei hian a va kal a. Mahse, anni lah chu a va kal apiangin a lo muthlu zêl bawk si. A tâwp a tâwpah chuan, ama ruala kala, rorêltute hmachhawn ve tûrin a ti ta ngawt a. Ani chu inpeih mah se, an inpeih ve tlat si lo a ni.