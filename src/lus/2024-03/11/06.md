---
title:  Tu nge i nih?
date:   12/09/2024
---

`Marka 14:60–72 chhiar la. Isuan thil thlengte a lo dawnsawn dân leh Peteran a dawnsawn dân hi khâikhin la. An lo dawnsawn dân inang lo tak aṭang hian eng nge zir chhuah theih kan neih?`

Marka 14:53–59-ah hian Sanhedrin hmaa Isua a din thu kan hmu a, chu chu a chungthu ngaihtuah a nihnaa an thil tih hmasak ber a ni bawk. A chungthu ngaihtuahtute chuan amah hlin tumin ṭan han la viau mah se, thiam loh chantîr a nihna tûr khawp thu pawi a sawi emaw, thil sual a tih emaw an hmu thei si lo va, an beidâwng tlâng hle mai. Amah hêk tûra an mi rawihte lah an thu a inhmu thei bawk si lo va, an sawi tam poh leh an daw tam a ni ber mai.

A tâwp a tâwpah puithiam lalber chu rawn ding chhuakin Isua chu a chhâl ta ngawt mai a. Mahse, Isuan a lo chhâng si lo. Pathian nung chhâl meuha a nawra, Messia a nih leh nih loh sawi tûra thu a han pêk tâkah chuan Isua pawh a ngâwi reng thei ta bîk lo a ni ang, tu mah vêngthâwng hauh lovin Messia a nih ngei thu a hrilh ta a. Daniela 7:13, 14-a kan hmuh Pathian ding lama ṭhu, vân chhûmte nêna lo kal tûr Mihring Fapa chu amah ngei a nih thu a sawi ta vek mai a ni. He thu kher hi chu puithiam lalber tân pawm chi ziazâng a ni lo. A kawrfual hâk lâi chu a pawtthlêr a, Isua chu ânchhia a lawh bawrh bawrh a; chutichuan, ama duh dân ang ngeiin thiam loh an chantîr ta nge nge a. Juda sakhaw hruaitute chuan Isua hmâiah chil chhâkin ânchhia an lawh bawrh bawrh mai a, an bêng bawk a. A hmâi an tuam tlat avângin amah bêngtute chu tute nge an nih a hre thei lo. Anni lah chuan, “Tuin nge bêng che? Min han hrilh teh” an ti el vêl a.

Hetia Isua chungthu ngaihtuah a nih lâi, Isuan thu dik leh rintlâk ngei chauh a sawi lâi hian Petera erawh pâwn lamah awmin thu dik lo tak tak a lo sawi ve thung a. Hei hi Marka lehkhabua thawnthu inluh thelh parukna leh a hnuhnûng ber ni bawk niin, Isua thil sawi leh Petera thil sawi hi a inkalh chiang ngei mai. Isuan thu dik tak chauh a sawi lâiin, Petera erawh hi chuan thu dik lo hlîr a sawi ve thung a. A bula hnâia rawn kalten Isua chu a hmêlhriat a nih leh nih loh a zawh apiangin a hmêlhriat a nih loh thu a lo hrilh zêl a, a vawi thumnaah phei hi chuan ânchhia inlawha chhia chham meuhin a hrilh nghe nghe a ni.

Hetah chiah hian ârpate chu a vawi hnihna atân an lo khuang leh ta a, Petera pawhin Isuan a lo sawi, man a nih zânah vawi thum ngawt a Lalpa a phat dâwn tih kha a hre chhuak a. A inthiam lutuk a, a ṭap ta zawih zawih mai a ni. Hetah hian thil inkâwlkalh tak mai kan hmu a—Isua hi a chungthu ngaihtuah zawh a nih dâwn hnaihah khân a hmâi an tuamsak a, an bêng lawlh lawlh a, amah bêngtu chu tu nge ni tih “sawi” tûrin an ti-el vêl a nih kha. Hetia nuihzabûra Isua an siam mêk lâi hian rorêlna in hnuai lama in hual chhûng kawtlâia awm Petea erawh chuan Isuan a lo sawi lâwk ang ngei khân Isua a hriat loh thu a lo sawi ve thung a. Mahse, hetia Isua a phatsanna hmang ngei hian Isua chu Messia a lo nih ngeizia a tilang zâwk tho a ni.

`Isua zui duh, mahse, zui hlawhchham leh si fo tu emaw hnênah beiseina thu hrilh dâwn ta la, eng ber nge i hrilh ang? Kan zîngah ngei pawh hian Isuan ti tûra min duh tih loh châng nei fo lo tu nge awm le?`