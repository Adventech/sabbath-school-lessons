---
title:  Man A Ni A, A Chungthu Ngaihtuah A Ni
date:   07/09/2024
---

### Chhiar tûrte
Marka 14, Johana 12:4–6, Rom 8:28, Exodus 24:8, Jeremia 31:31–34, Zakaria 13:7.

> <p>Chângvawn</p>
> “‘Abba! (Ka Pa!), eng kim i ti thei a; he no hi ka hnên ata la sawn rawh; nimahsela, keia thu ni lovin nangma thu thu n zâwk rawh se’ a ti a” (Marka 14:36).

Marka 14 aṭanga 16 thleng hi “Krista Tuarna Chanchin” tia hriat a ni a, a chhan pawh hêng bung pathumte hian Isua hrehawm tawrhna, a thihna leh a thawh lehna chungchâng an sawi vâng a ni. Zirlâi 9-naa kan sawi tâk ang khân, Marka bung hnuhnûng lam parukte hian chawlhkâr khat chhûnga thil thleng chauh a sawi a, Marka 14–16 bîka thil thleng lian leh langsâr zual deuh deuhte phei hi chu hemi chawlhkâr, Krista Tuarna Chawlhkâr tia an sawi mai ṭhin Ningani leh Zirtawpnia thleng a ni nghe nghe. Tichuan, Isua kha Zirtâwpnia-ah a thi ang a, a kâr leh Sunday tûkah a thlân aṭangin a tho dâwn a ni.

Tûn kâr zirlâi hian Marka 14 min luh chilhpui ang a, thil pahnih, inkâwlkalh tawn tak ni leh nghâl bawk si a tihte suih zawmtu thawnthu ngaihnawm tak chu min hrilh hmasa phawt dâwn a ni. Chumi zawhah chuan Zanriah Hnuhnûng an kîl ho thu kha kan en ang a; tichuan, Gethsemani huana lungngaihna nasa tak a tawrh thu kha kan en ve leh bawk ang. Gethsemani huana a awm lâi hian man niin, Juda sakhaw hruaitute hmaa a chungthu rêl tûrin an hruai ta a. Hemi zân, a chungthu an rêl zânah ngei hian a zirtîrtute zînga pakhat Petera chuan Isua a hriat ngâi loh thu a sawi mauh mai. Hemi ṭum pawh hian thil inkâwlkalh tawn tak pahnih dang thleng lehin, mahse, chûng thil thleng pahnihte chuan thutak thuhmun an nemnghet dûn hlauh thung si a ni.

A thawnthu pum puiah hian thawnthu pahnih, inkâwlhkal êm êm mai chu kan hmu tluan parh a. Mahse, a ziaktu Marka hian thiam takin hêng thawnthu pahnih hi Isuan hnehna a chan dân puan chhuahna hmanrua atân a hmang a ni.