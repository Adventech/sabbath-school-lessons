---
title:  A Chungthu Ngaihtuah A Ni A, Khenbeh A Ni
date:   14/09/2024
---

### Chhiar tûrte
Marka 15, Luka 13:1, Sam 22:18, Johana 20:24–29, Johana 1:1–3, Daniela 9:24–27.

> <p>Chângvawn</p>
> “Tin, behliang mun hun lâi chuan Isua chu aw ring takin, ‘Eloi, Eloi, lama sabakthani?’ tiin a au chhuak a, (chu chu ‘Ka Pathian, ka Pathian, engah nge mi kalsan?’ tihna a ni” (Marka 15:34).

Marka 15 hi Isua tawrhna chanchina a pawimawh leh langsâr lâi ber a ni a. Hemi bungah hian Isua chungthu ngaihtuah a nih thu te, thiam loh chantîr a nih thu te, sipaiten nuihzabûra an siam thu te, khenbeh a nih thu te, a thih thu leh phûma a awm thu te kan hmu a. A ziaktu hian hêng thil thleng hrang hrangte hi a nihna ang taka kan lo hriat thiam theih nân eng mah thup ṭhen awm lovin, a ruh lang râwt râwtin a sawi vek mai hlawm a ni.

Hemi bungah hian mei nei deuh hleka thil sawina ang chi ṭawngkam kan hmu nual a. Chuvângin, chutiang ṭawngkam chu eng nge a ni tih han sawi fiah hmasak phawt a ṭha âwm e.

Chutiang ṭawngkamte chu bung thuma ṭhen theih a ni tlângpui hlawm a: (1) awmze pahnih a nei thei ṭhîn; (2) chûng awmze pahnih a neihte chu a inang lo mai ni lovin, a inkawlh tawn ṭhîn; (3) chûng ṭawngkamte chuan awmze pahnih a nei a ni tih a thawnthua mite chuan an hre lo va, a phênah eng thil nge thleng tih an hre lo va, tin, chumi nghawngte tuartu chu an ni tih lah an inhre hek lo ṭhîn bawk.

Tûn kârah hian Isua thil tawn hrehawm leh lungchhiatthlâk tak tak, inelhsênna leh mei nei deuh rân ni bawk si, hêng—Pilate Isua hnêna, “Juda-te lal chu i ni maw?” a tih te, Rom sipaiten nuihzabûra Isua an siam te, amah an khenbehna kraws chunga thuziak an târ te, sakhaw hruaituten, “Mi dang mah a tidam ṭhîn a, mahni a intidam thei si lo” tia an ṭawng el khum te, rin loh deuha Arimathai khuaa mi Josepha rawn lang ve nawlh te kan en ho ang a. Hêngte aṭang hian Isua thihna awmzia leh kan tâna a pawimawhna a puan chhuah dân hriat thiam kan lo tum dâwn a ni.