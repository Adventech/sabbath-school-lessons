---
title:  Pathian kalsan
date:   18/09/2024
---

`Marka 15:33–41 chhiar la. Marka ziaka kan hmuh dânin krawsa khâi kân a nih lâia Isua thil sawi awm chhunte chu eng nge ni? Krista thihna hi kan zavâi atân eng nge a pawimawhna awm?`

Chanchin Ṭha Marka ziak hian kraws chu hmuh theih leh hmuh theih loh thlarau lamah pawh hmun thim tak angin a sawi a. Thim chhah tak, a lo awm chhan sawi fiah theih ni bawk si lo chuan chhûn chawfâk hun aṭanga chawhnu lam dâr thum vêl thlengin Kalvari tlâng vêl zawng zawng zawng a rawn tuam ta mup mai a ni âwm e. “Tin, chawfâk hun a lo nih chuan, behliang mun hun thlengin khawvêl a lo thim ta vek a” (Marka 15:33).

Krawsa a awm lâia Isuan thu sawite hi “Hnuchhawnsan Nih Avânga Ṭah Hla” tiin an sawi ṭhîn a, Pathian hnênah mangang taka ṭawngṭâiin, kalsan a nih chhan a zâwt a ni. He a ṭah hla hi Sam 22:1 thu a lâk chhuah a ni a. He sâm aṭang thova lâk chhuah thu dang pawh Marka 15:24-ah leh 29-ahte hian kan hmu bawk. Hêngte hian Pathian Lehkha Thu-ten (Thuthlung Hlui lehkhabuten) an lo sawi chu Isua thihnaah hian a lo thleng famkim ta tih min hrilh a. Mi sualte duh dân anga tihhlum chu ni tho mah se, Pathian ruahmanna erawh a famkim ta a ni.

Krawsa a awm lâia a thil sawi hi Aramik ṭawnga dah a ni a. “Ka Pathian, pa Pathian” tih hi Marka ziakah chuan Eloi, Eloi tih a ni a (chu chu Aramik ṭawng chuan ’elahi a ni). Chuvângin, a âw lo hre pha ṭhenkhat pawh khân Elija a ko emaw an lo tih rêng a (Elija tih chu Aramik ṭawng chuan, ’eliyyah tih niin, a awmzia chu “Ka Pathian chu YHWH [Jehova] a ni” tihna a ni).

He lâi thu hi a ngaihnawm tâk êm êmna chhan chu, Isuan baptisma a chan thu Marka 1:9–11-a kan hmuh nên a lo inzûl viau vâng a ni a. Hetiangin:

| Baptisma: Marka 1:9–11 | Kraws: Marka 15:34–39 |
| --- | --- |
| Johanan Isua a baptis | Isua baptisma channa |
| Johana (Elija entîrtu; Marka 9:11–13 en la) | Elija a ko |
| Vânte a lo inhawng | Pathian biak in puanzâr a thlêr |
| Thlarau (Grik, _pneuma_) | Isua a thi (Grik, _expneō_) |
| Pathian aw-in, “Ka Fapa duh tak” tiin a sawi | Sipai za hotuin, “Pathian Fapa” tiin a sawi |

Hetianga a lo inzûl êm êm mai hian Marka 1-a kan hmuh Isua baptisma channa hi Daniela 9:24–27-in a lo hrilhlâwk anga Isua rawngbâwlna inṭanna a ni a. Marka 15-a kan hmuh krawsa a thihna hi a rawngbâwlnain a vâwrtâwp a thlenna, a tum ram a thlenna niin, mi tam tak tlan nân a thi ta a ni (Marka 10:45). Krawsa Isua thihna hian Daniela 9:24–27-a kan hmuh hrilhlâwkna pawh pawh a ṭhen a zâra chu a rawn hlen chhuak bawk a. Pathian biak in puanzâr lo thlêr ta (Marka 15:38) hian hâl ral thilhlan inthâwinaten a entîr chu a tak a lo thleng ta a, chhandamna chanchina bung thar chu keu ṭan a ni ta tih a entîr a ni.

`Mihringten ruahmanna tenawm leh ṭha lo tak tak siam mah se, Pathian thiltumte erawh a dingchang ta tho a. Eng vângin nge hei hian kan chungah eng thil pawh lo thleng mah se, Pathianah rinna kan la nghat reng thei tho a, a ṭhatna chuan hnehna a chang nge nge dâwn tho a ni tih hre thiam tûrin min ṭanpui ang?`