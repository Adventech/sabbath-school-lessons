---
title:  Thlânah zalh a ni
date:   19/09/2024
---

`Marka 15:42–47 chhiar la. Isua zirtîrte tua mah hmuh tûr an awm loh lâia Arimathai khuaa mi Josepha rawn lang teh nawlh si hi eng nge ni a pawimawhna awm?`

Khâng thil zawng zawng a thlen hnu-ah khân “khawvêl dân” zawh ngei ngâi a lo thleng ve ta a. A awmzia chu, Isua hi mitthi a nih ve tâk miau avângin phûm a ngâi tihna a ni. Hetih lâi hian a ruang an sâwngbâwl zui dânah erawh rilru khawih tak tak a awm nual a, ṭhenkhat phei hi chu chhandamna chanchina pawimawhna nei thûk tak a ni hlawm nghe nghe.

He lâi thu-ah hian a ṭum khatna atân leh Chanchin Ṭha Marka ziakah phei chuan a tâwpna atân ni bawk tûrin Arimathai khuaa mi Josepha a rawn lang ve nawlh mai a. Ani hi Sanhedrin member niin, “khawpui mi liante” an tih zîngah pawh tel phâk ngat a ni. Pa hausa tak leh mite zah kâi a nih avângin Judai ram awptu (governor) Pilata nên pawh an inhmêlhriat ṭha hle a, an inhmêlhriat ṭhat avâng hian Isua ruang phûm tûra lâk pawh a dîl ngam rêng a ni. Rorêltute zînga mi pakhatin Isua phûm dân tûr a rawn ngaihtuah teh tlat hi a mak khawp mai a, hnuk pawh a ti-ulh thei lek lek hial. Hetih lâi hian Isua ṭhian hnâi, a zirtîrte kha khawihah nge an awm tâk diak thung le?

He lâia thil pawimawh êm êm pakhat thleng awm chu, Isua thih leh thih loh fiah a ni hi a ni. Marka 15:43 kan chhiar chuan, Josephan Pilata hnêna phûm tûra Isua ruang lâk a dîl thu kan hmu a. Mahse, Pilata hian Isua thi hma lutuk chu mak a lo ti hle a ni âwm e (Marka 15:44). Chuvâng chuan, Isua khenbehtu sipaite hotu ber chu kovin Isua thihna chu a rei tawh em tih a zâwt a. Sipai za hotu’n a thi tawh ngei a nih tih a hrilh hnu chuan a âwih ve ta chuah a ni.

Hei hi a pawimawh êm êm chhan chu mi ṭhenkhatin Isua kha krawsah khân a thi lo va, a thidang mai mai chauh alâwm tia an la sawi dâwn vâng a ni. Sipai za hotuin Rom governor hnêna a thil hmuh leh hriat ngei a hrilh hian chutianga sawitute thil sawi chu a dik lohzia a tilang a. A thu hrimin, Rom sipaite hian mi sual nia an ngaihte tihhlum dân an hriat chian êm avângin thidang ringawt ni anga sawi chu a âwihawm loh hrim hrim bawk.

Josepha hian Isua tuamna tûr puan zai sîn a lei a; tichuan, Isua ruang chu lunga ker kuak thlânah a zalh ta a. He thlân hi a chhûnga patling luh theihna khawpa lian a ni a (Marka 16:5). Marka hian Isua phûm a nihna hmun hi Josepha bâkah hmeichhe pahnih—Mari Magdalini leh Jakoba nu Mari te pawhin an hria niin a sawi. Hêng hmeichhe pahnih leh Salomi te hian Isua khebeh a nih lâi kha râlkhat aṭangin an lo thlîr a; tichuan, hêng hmeichhe pathumte bawk hi Isua ruanga hriak rimtui chulh tûrin Sunday zîngkârah khân an va kal leh a ni (Marka 16:1).

Hêng hmeichhe pathumte sawi lan a nih chhan hi eng nge ni ang? Anni hi thlânah Isua ruang zalh a ni tih hmutu leh chu thlân chu a lo ruak ta a ni tih pawh va hmuh lehtute an ni a; chuvâng chuan, Isua a tho leh ngei a ni tih hre chiangtute an ni.

`Hetah hian thil mak angreng tak mai awm chu, Isua zuitute zâwkin eng thil mah an tih loh lâia Isua thiam loh chantîrtu Sanhedrin member-te zînga mi ngei a “changtupa ber” a rawn ni teh tlat mai hi a ni. Engtin hun pawimawh lâi berah eng mah ti lova awm mai mai lo tûrin kan rilru kan siam ang?`