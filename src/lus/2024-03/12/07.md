---
title:  Zir belhna
date:   20/09/2024
---

Ellen G. White-i lehkhabu ziah _Chatuan Nghahfâk_ phêk 814–867-a “Pilata Rorêlna Pindanah” tih te, “Kalvari” tih leh “A Kin Ta!” tih te chhiar ni se.

“Pilata hi chuan Isua chhuah a duh hle a. Nimahsela, a dinhmun chelh lâi leh a zahawmna chan te chu la neih reng a duh a nih chuan a thei dâwn lo tih a hria. Khawvêl thila a thiltihtheihna chân âi chuan pawisawi lo nunna hlan mai chu a thlang ta a. Hetianga dinhmun ṭha chân hlauhna emaw, hrehawm tawrh pumpelh duhna emaw vânga mahni duh ang pawh ti ngam ta lo hi mi eng zât tak awm ang maw? Chhia leh ṭha hriatna leh mawhphurhna chuan kawng pakhat min kawhhmuh lâiin, mahni hamṭhatna tûr âwmna pawhin kawng dang min lo kawhhmuh ve tho bawk a. Tûnlâi thil awmzia hi chuan kawng dik lo lam a nger rân mai a; chuvângin, thil ṭha lo nêna inrem siam duhtute chu thiam lohna thim chhah takah len bovin an awm ṭhîn rêng a ni.”—Ellen G. White, _Chatuan Nghahfâk_, p. 738.

“Kan âiawh leh kan zakhamna ni bawk Krista chungah chuan kan zaa sualna nghah a ni a. Dânin thiam loh min chantîrna ata tlan chhuah kan lo nih theih nân ani chu dân bawhchhetua ngaih a lo ni tawh a ni. Adama thlah zawng zawngte sualna chuan a thinlung a delh a. Sual laka Pathian thinurna, bawhchhiatna avânga a lâwm lohna lo lan chhuahna râpthlâk tak mai chuan a Fapa ngaihtuahna a luah khat a, a mang pawh a ang tak zet a ni. Krista hian a nun zawng zawng khân suala tlu tawh khawvêl hnênah Pa khawngaihna leh hmangaihna, a ngaihdamna chanchin ṭha chu a lo puang tawh a. Mi sual ber berte pawhin chhandamna an lo chan theih hi a thupui ber a ni. Nimahsela, tûnah hi chuan sual phurrit râpthlâk takin a delh tlat mai si a, inremna siam duhtu Pa hmêl pawh a hmu thei lo. He a lungngaih hun ber lâia Pathian hmêl thupsak a ni hian a thinlung chu mihringte hriat thiam phâk rual loh khawpa na-in a chhun a. A lungngaihna hi a nasat êm avângin a taksain na a lo tuar ve hi chu a hre chang lo hial a ni.”—Phêk 851.

**Sawi ho tûrte**:

`Isua kha kan âiawhin a thi a ni tih thuin Ellen G. White-i thuziaka (leh Bible-ah pawh; entîr nân, Isaia 53 chhiar la) hmun pawimawh tak a luah dân hi ngun takin ngaihtuah la. Eng vângin nge Krista kha kan âiawh, kan thih âia thi, kan sualte avânga hremna tuartu a ni tih pawm lo zirtîrna rêng rêng chu Pathian thu kalpui dân dik lo a nih?`

`Tûnlâi khawvêla miten Isua âia chhuah an duh zâwk chu tu nge leh eng thil nge ni?`

`Arimathai khuaa mi Josepha chanchin hian an pâwn lam lan dâna mite hmuh dik loh sa ngawtna rilru put a ṭhat lohzia engtin nge min hrilh?`

`Daniela 9:24–27 chhiar la. Eng vângin nge he lâi thu hi a awmzia hre chiang duh apiangte hnêna i hrilh fiah zêl theih a pawimawh? I hrilh fiah thei rêng ang em?`