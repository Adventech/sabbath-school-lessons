---
title:  Khehbeh a ni
date:   17/09/2024
---

`Marka 15:21–38 chhiar la. He lâi thu-ah hian eng ang thil râpthlâk leh na êm êm nge lo lang le?`

Isua Tuarna Chanchina-a he lâi bîkah hi chuan Isua hi ngâwi rênga tuartu, a thihna tûr duhtute thununa awm a ni a. Man a nih thleng kha chuan amah hi thil titu ber, phusa ber ni ṭhînin, tûnah erawh a chungah miin an duh angin thil an ti ve ta thung. Hmun hrang hranga thu hrila kal kual ṭhîn tlangvâl chak ṭha ve thel thawl tak ni mah se, vuak a tawrh nasat êm avâng te, rîlṭâma a awm rei tawh êm avâng te leh mutmu pawh tuah thei lova a awm avâng tein a lo chau tawngkhawng ta a, a kraws pawh mikhual pakhatin a putsak ta ringawt mai a ni.

Krawsah chuan saruakin an khêngbet a, a silhfênte chu sipaihoten insemin an chan ṭheuh tûr an hriat theih nân ṭhum te an vâwr a (Sâm 22:18 chhiar ang che). Krawsa khenbeh hi mi tihhlumnaah rau rau chuan thisen chhuak a tam lohna pâwl tak a ni âwm e. Krawsa khâi kângtu atâna an hman thîrkhente (Johana 20:24–29 chhiar la) chu thisen zâm kal tlang lohna lâi, kutphah hnuai chiaha bânrêkah an kilh lût a.  (Hebrai ṭawngah leh Grik ṭawngah chuan “kut” tih hian kutphah leh bân a huam thei vek a ni).) Kutphah ngawt hi chuan krawsa khenbeh taksa rit tak khâi zo tûrin ruhrêl rinawm tâwk a nei lo. Hriatna thazâm pakhat, median nerve chuan bân lâi tak a pal tlang avângin an khenbehna thîrkhen hian a zuk tichhe vek dâwn tihna a ni a, a nat tûrzia chu sawiin a siak lo. Na an tih êm avângin thâwk pawh an thaw ṭha hlei thei lo ṭhîn a. An thâwk ṭhat theih nân thîrkhena an kilh beh tawh an ke leh bân te chu an tawm châwih châwih ṭhîn a ni âwm e. Mahse, chu chuan tawrh zawh rual loh khawpa na a siam leh bawk si a. An thil tawrh hi a hrehawm êm avâng leh, an taksa a lo chauh tawngkhawng tawh bawk si avângin an thaw a chham a, krawsa an awm lâi hian an chat thla ta nge nge mai ṭhîn a ni.

Isua hian krawsa khenbeh a nih chhûng khân nuihsawhna leh diriamna nasa tak a tâwk a. Chanchin Ṭha Marka ziak hian inpuanna/inthupna kalphung zuiin, Isua chu a nihna sawi darh lo tûra mite hrilh ṭhîn angin a chhuah a. Chutiang chu a nih avângin Isua nihna hrang hrang, entîr nân, “Lalpa” tih te, “Pathian Fapa” tih te leh “Krista” tih te hi a chanchin sawinaah hman a ni zen zen lo rêng a ni.

Mahse, he thil hi krawsah khân a lo danglam ta a. A nihna dik tak chu a thup thei ta bîk lo. Mak angreng deuh chu, hêng a nihnate hmangtu chu amah nuihsawhtu sakhaw hruaitute kha an ni teh tlat a. Hêng mite hian anmahni thiam loh an inchantîr a lo ni reng mai!

Chutianga an nuihsawhna, an diriamna ṭawngkam hrang hrang zînga pakhat phei hi chu a nihna dik tak puang chhuaktu a ni zâwk reng si a. An thil sawi chu, “Mi dangte a tidam tho si a; mahni erawh a intidam thei si lo” (Marka 15:31, ESV) tih hi a ni. Krawsa khenbeh a nih hnua eng mah ti thei lo a nihzia sawina atân mi dangte a tihdam thu an sawi a (heti lâia a ṭawngkam hman, “tidam” tih hi “chhamdam,” “damlo tidam,” “chhanchhuak” tihna pawh a ni thei vek). Chuvângin, hetia an han ti-el vêl hian Chhandamtu a ni tih an pawmzia a tilang hlauh zâwk tihna a ni a. Chu mai a la ni lo, amah a intihdam theih loh emaw, tihdam duh loh emaw chhan chu krawsah hian mi dangte a chhandam, tihdam dâwn vâng a ni.

`Johana 1:1–3 hian Marka ziaka kan hmuh krawsa an khenbeh Isua chanchin tho a sawi a ni tih lo hria la. Isua chanchin a sawi dân hi ngun takin lo ngaihtuah teh. Kan tâna Isua thihna pawimawhzia hi engtin nge i sawi fiah ang?`