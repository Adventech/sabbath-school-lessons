---
title:  “Juda-te Lal chu i ni maw?”
date:   15/09/2024
---

`Marka 15:1–15 chhiar la. Hetah hian eng ang inelhsênna, mei nei leh runthlâk deuh taka inchhawnchhaihna nge thleng?`

Pontia Pilata hi A.D. 26 aṭanga 36 thleng awptu Judai ram governor a ni a. Hotu ngilnei tak a ni lo va, a thiltih eng emaw zât pawhin Judai rama chêngte zîngah manganna a lo thlen tawh nghe nghe (Luka 13:1 chhiar ang che). Juda sakhaw hruaitute khân Isua hi Pathian sawichhia nia ngâiin tihhlum ngei an duh a. Nimahsela, Rom sawrkârh dânah chuan Juda-te hian mi tihhlum theihna an nei si bawk si lo; chuvâng chuan, thiam loh chantîra a awm theih nân Pilata hnênah hian an hruai ta a ni.

Pilata hmaa Isua an puhna hi eng chiah nge ni tih sawi lan a ni lo va; chutih rual chuan, Pilatan Isua hnêna a zawhna a zawh, “Juda-te Lal chu i ni maw?” tih thu aṭang hian an puhna chu eng lam nge ni tih a hriat theih ruak thung (Marka 15:2, ESV). Thuthlung Hlui hun lâi khân Israel-ten an lalte chu hriak an thih ṭhîn a; chuvângin, Messia (“Hriakthiha Chu”) tih ṭawngkam pawh hi lo lâk kawiha, lal sawina ni-ah ngaih theih a ni tlat. Isua pawh Messia a nih chuan Rom lalber chotu, a dinhmun chuhpuitu a ni dâwn tihna a ni a. Chutiang chuan, Sanhedrin hmaa puh a nihna kha chu Pathian sawichhia tih a nih lâiin, Pilata hmaa an puhna erawh hi chu Rom sawrkâr lakna helna, tihhlum hial tlâk pawi khawihna a ni ve thung.

Hetah hian thil thuhmun ni maia lang, awmzia erawh hrang daih ni bawk si a awm a, chu Messia tih leh Juda-te Lal tih hi a ni. Pathian sawichhia leh Rom sawrkâr laka hel nia an puh hi thil an hriat sual vâng a ni a; a nihna takah chuan an zahin chibai an bûk zâwk tûr a ni asin le. Hetih lâi hian Isua erawh lal a nihna ang takin a khawsa zêl tho thung a. Pilata a chhânna, “Nangma’n i ti alâwm” (Marka 15:2, ESV) tih awmzia pawh hi lal a ni tih a pawm tihna emaw, a pawm lo tihna emaw a ni hran chuang lo. A chhânna hian lal a ni tih a tilang a ni maithei a; mahse, lal a nih dân erawh Pilata lo ngaih ang a ni lo thung (Johana 18:33–38 pawh chhiar ang che).

Marka 15:6-ah hian Kalhlên Kût lawm hun lâia mi tâng pakhat chhuah a nih ṭhin thu kan hmu a. Chumi ang chuan Pilata pawhin “Juda-te Lal” hi chhuahsak an duh leh duh lo a zâwt a. Chhuahsak an duh tak tak dâwn lo tih hre sa chunga zâwt chu ni maithei tho mah se, hetia a han zâwt kher hi amah a buai phah ta zâwk hlauh a ni.

Pilata hian thil hriat leh thil hriat loh a nei a (Marka 15:9, 10). Sakhaw hruaituten a hnêna Isua an rawn hruai chhan hi îtsîkna vâng a ni a hriat lâiin, mipui hnêna “Juda-te Lal” chhuahsak an duh leh duh loh a zâwt kher erawh sakhaw hruaitute duh dân ang taka thil a tih a ngaih phah ta thung si.  Sakhaw hruaitute chuan mipuiho chu krawsa Isua khenbeh dîl tûrin an fuih pawrh a. Mahse, Pilata hian chutiang chu a ti mai ngam lo thung. Krawsa inkhenbeh te chu intihhlumnaah pawh a râpthlâk ber a ni si a, amah ngei pawhin thiam lohna nei lo nia a hriat ngei han khehbeh phei chu a ngamawm loh tawp ang. Hetah hian thil runthlâk tak mai a lo lang leh a, milem be mi governor-in Messia chhuah a duh lâiin, sakhaw hruaitute zâwk erawh chuan krawsa khenbeh ngei an duh tlat thung nia maw le!

`Mipuiin i tih duh loh leh châk loh zâwng tak ti tûrin an nawr che a, chutiang hunah chuan engin nge an duh dân ang chu ti lo thei tûrin vêng ang che?`