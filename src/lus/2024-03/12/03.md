---
title:  Chibai, Juda-te Lal!
date:   16/09/2024
---

`Marka 15:15–20 chhiar la. Rom sipaiten Isua chunga thil an tih chu eng nge ni a, chu an thiltih chu eng nge ni a awmzia?`

Rom-ho hian tihhlum tûra an chungthu an rêl tawhte chu tihhlum an nih hmain an vaw hrep phawt zêl a. An thawmhnawte hlihsakin bânah an ṭâwn bet a; tichuan, saruh te, dârthlalang keh them te, lungte hriam tak tak te leh perek te an ṭâwn beh ṭukna savun hruihrualin an hlap ta ngheng ngheng mai ṭhîn a ni.

Chutiang chuan Isua pawh hi vua  a. An vuak zawh chuan puan sen duk an sintîr a, hlîng lukhum an phiar chu an khumtîr a, “Juda-te Lal” tiin chibai an bûk elhsên vêl bawk a. Hetianga titute hi sipai pâwl khat, “battalion” kan tih ang hi niin, hemi ṭuma awm hi chu 200 aṭanga 600 vêl an ni ang.

Hemi ṭuma thil runthlâk deuh mai lo lang hi a chhiartute tân hai rual a ni lo. A chhan pawh Isua hi Lal a nih ngei vâng a ni a; tin, amah nuihza siam nâna sipaite ṭawngkam hman pawh hian Lal a nih ngeizia a puang bawk. Rom lalber châwimâwina atâna an sawi ṭhin, “Chibai, Kaisar, Lalber” tih chu uangthuang takin Isua hnênah an sawi vêl a. Mahse, he an thiltih hian Isua chu Lal a nihzia a puang zâwk reng si a ni.

Sipaiten Isua tihel nâna thil an tih dangte chu luanga siam tianga a lu-a “vuak” te, “chil chhâk khum” te, ṭhingṭhia chibai bûk der vêl te a ni a. Hêng an thiltih pathumte hi Grik ṭawnga a inziah dânah chuan vawi khat mai ni lovin, vawi eng emaw zât an ti niin a lang bawk. Chutiang chuan, an vua an vua mai a, chil an chhâk khum deuh chhên bawk a; tin, a hmaah chuan ṭhingṭhiin, chibai an han bûk der vêl thûl. Mahse, hêng zawng zawng hi Isua chuan ngâwi rengin a dawh mai a, engtin mah a ti lêt lo hrim hrim a ni.

Rom-hovin krawsa mi an khenbeh hian, thiam loh chang an khenbeh tûra chu saruak vekin an awmtîr a, khenbeh a nihna tûr hmun lamah chuan kraws pu chungin kaltîr ṭhîn a. Hetianga an tih chhan chu vântlâng hmaa a zahthlâk thei ang ber leh a thangtlâwm thei ang bera siam an duh vâng a ni.

Juda-te erawh chuan vântlâng mipui hmuh tûra saruak ngalngata mi âwmtîr an duh ve lo. Isua pawh hi sipaiten puan sen duk an lo sintîr kha hlîpin ama thawnhmaw zâwk an hâktîr leh ta a. Chutiang chuan, hemi ṭum hian Rom sipaiten Juda-te rilru damna tûr zâwngin thil an ti a ni.

He lâi thua runthlâk lo lang zawng zawng hi ngaihtuah mah teh: Isua hi Lal, chu pawh Juda-te Lal chauh ni bîk lovin, anmahni Rom-hote lal pawh a nih tho lâia lal lem lem anga an han cheibâwl a, tihel nâna a hmaa an han ṭhingṭhi vêlte hi a va han runthlâk êm!

`Hêng mite hian an thiltih dik lohzia hi an hre lo rêng rêng a. Chuti chungin, enga ti nge an hriat lohna chu Rorêlna Ni-ah chhuanlam tling a nih theih dâwn chuan loh?`