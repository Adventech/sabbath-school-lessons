### Chanchin Ṭha Marka Ziak

Chanchin Ṭha Marka ziak tîr lamah hian Isua chu Messia—Pathian Fapa a ni tih sawi lan nghâl a ni a (Marka 1:1). Nimahsela, a hun lâia mite khân tu nge a niha, eng ti tûrin nge he khawvêlah hian a lo kal tih an hre hlei thei tlat lo nia! Chutih lâiin, ramhuaite erawh chuan tu nge a nih an hre chiang hle thung a. A thu sawi ropui tak takte an han hriat khân hlauvin an khûr ṭhîn ngh nghe.

Amaherawhchu, amah Isua ber hian Pathian Fapa a nih thu hi sawi chhuak lo tûrin thu a pe tlat a. Eng vângin nge sawi chhuah a phal loh? He zawhna hi Bible zir mite pawhin hmân aṭangin chhân an lo tum tawh ṭhîn a. A hming pawh phuahin, Messia Thurûk tiin an sawi ṭhîn. Eng vângin nge chanchin ṭha hian Isua nihna chungchâng hi ngawihpui tlat tûra min duh le?

Chanchin Ṭha Marka ziak kan zirna aṭanga thil chiang tak lo lang tûr chu, he lehkhabu-ah hian thurûk a awm a ni tih ni mai lovin, thupuan chhuahna ropui leh mak tak pawh a awm tel bawk tih hi a ni a. Chuvâng chuan, Inpuanna/Thurûk ti pawhin sawi ila a dik chiah tho ang. He thupui hi Chanchin Ṭha Marka ziakah hian a inzam chhuak vek a. Chûng thurûk zawng zawng chu a bu tâwp lamah hian mak tak maia tihtâwp niin, Isua inpuanna ropui takin a rawn luahlân ta a ni.

Marka lehkhabu hi hlâwm hniha ṭhen theih a ni a. A hlâwm hmasa zâwk, bung khatna aṭanga bung riatna tâwp dâwn hnaih thleng hian zawhna pawimawh tak, Isua hi tu nge ni? tih chu chhân a tum a. A chhânna chu Isua zirtîrnaahte leh a thilmak tihahte târ lanin a awm. A  rawngbâwl chhûng khân vawi tam tak sual dovin a hneh zêl a, hnehchhiaha awmte hnêna beiseina a pe a, mihringte thinlung hnehtu thutak ropui tak tak a zirtîr ṭhîn bawk. Hêng zawng zawng hian Krista a nihzia a puang a, Hebrai miten kum za tam tak an lo nghah tawh Messia ngei chu a ni tih kan lo hre thei ta a ni.

Amaherawhchu, Marka lehkhabu chanve vêlah chauh hian ramhuai zâwl ni lo, mi pângngâiin a nihna dik tak puangin, a bu hlâwm khatnain Krista nihna chungchânga zawhna a lo siam kha a chhâng a. Chu zawhna chhângtu chu Petera, “Krista chu i ni” (Marka 8:29, ESV) tih sawitu hi a ni.

Marka lehkhabu hlâwm hnihna, Marka 8:31 aṭanga a tâwp thleng hian zawhna dang, Khawiah nge Isua a kal dâwn? tih chu a chhâng ve thung a. A chhânna erawhin mite mak tih a hlawh hle. Rom sawrkâr awp ram hrang hranga thih dân zahthlâk leh hmuhsitawm ber chu tuarin krawsah khenbeh a ni dâwn a. A thil tawn tûr hi Messia, amah zuituten Rom sawrkâr hnehin Israel hnam chu thiltithei takah a la siam dâwn nia an lo beiseia tân chuan a makin âwih a har hle ang.

Isua thil sawi hi a zirtîr, mihring mihrinnaa mâwl ve angreng tak takte kha chuan an hre thiam lo hle mai. Mahse, an han inzui tam telh telh a, he thil lungchhiatthlâk tak chungchâng hi an zâwt tlêm tial tial a, an duh loh tawp thil a lo thlen tâkah phei kha chuan ngawih an chuh ta tawp mai a ni.

Isuan amah dah bo dân kawng zawng ngar ngartu sakhaw hruaitute an han hmachhawn tâk aṭang chiah khân thil a kal fuh lo ṭan ta a. Man a nih a, a chungthu rêl a nih a, krawsa khenbeh a han nih leh tâk zêlah phei kha chuan lalram ropui tak a la din dâwn a ni tih beiseitu a zirtîr chu an tliak hnâwp a ni ber mai.

Nimahsela, hêng zawng zawng kârah pawh hian Isua khân a kalna tûr hmun chu a hre chiang hle a, a thihna leh a thawh lehna chuan eng nge a thlen dâwn tih pawh a theihnghilh ngâi hek lo. Zanriah Hnuhnûng an kîl ho ṭuma chhang leh no an chan tlân khân a taksa leh thisen a entîr a. Ani chu mi tam tak tlan nâna a nun petu tûr a ni (Marka 10:45).

Nimahsela, kraws lamah khân rilru dam tak leh thlamuang takin a kal bîk hauh lo thung. Gethsemani huana a awm lâi pawhin thutlûkna a lo siam tawh chu sût leh mai a duh ve deuh rum rum tho a (Marka 14:32–42); tin, krawsa khâi kân a nih hnu phei kha chuan, “Ka Pathian, ka Pathian enga ti nge mi kalsan a?” (Marka 15:34, NKJV) tiin a au chhuak hial a nih kha. Chanchin Ṭha Marka ziak hian chhandamna kan chan theihna tûra Kristan a lo tawrh thimna chu eng nge ni tih min hrilh a. Amaherawhchu, kraws kha a zinkawng zawh tâwp ber a ni lo. Thlân ata a thawh leh hnu khân a zirtîrte nên Galili rama an inhmuh khâwm theih nân ruahmanna a siam a—tichuan, kan hriat angin Kristian kohhran hi a lo ding ta a ni.

He thawnthu hi thawnthu azawnga chhinchhiah tlâk ber, tâwi kim têa sawi, amah Chanchin Ṭha ziaktu Marka ngeiin a awmzia a hrilh fiah nghâl vek bawk a ni a. Ani chuan Isua chanchin a sawi mai a; tichuan, Isua thu sawi, a thiltih leh nun dân te chuan Nazereth Isua nun leh thihna awmzia chiang takin min hriat thiamtîr ta a nih hi.

_Zirlâi bu ziaktu Thomas R. Shepherd-a (PhD, DrPH) hi Seventh-day Adventist Theological Seminary, Andrews University-ah Thuthlung Thar zirtîrtu a ni a. A nupui Sherry-i nên fa puitling tawh pahnih neiin, tu paruk an nei tawh bawk._