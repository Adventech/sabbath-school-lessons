---
title:  Buaina hun râpthlâk tak chu
date:   04/09/2024
---

`Marka 13:19 chhiar la. He chângin a sawi hi eng nge ni?`

Marka 13:14-a kan hmuh “tihṭiauna” tih hi bung 13 pum pui innghahna, a khâikhâwmtu ber an ni a (Thawhlehni zirlâi kha en leh rawh). Châng 19-ah chuan thil dangah pakâiin, leilung pian tirh ata la awm ngâi miah lo tihduhdahna râpthlâk tak chanchin a sawi ve ta thung. He tihduhdahna a sawi hi chu Jerusalem tihchhiat a nih ṭuma Juda-te tawrh tihduhdahna âi khân a nasain a tawrhhlelhawm zâwk daih dâwn a. Tin, a thlen hun tûr pawh nakînah, Isua thih hnu, vâna a chho hnu daih a ni ang (Marka 13:19).

Marka 13:14 khân Daniela 9 thu min hriat chhuahtîr a, chutiang chiah chuan Marka 13:19–23-a kan hmuh tihduhdahna nasa tak pawh hian Daniel 7 leh 8 thu, ki te tak tê-in Pathian mite “hun khat leh hunte leh hun chanve” (Dan. 7:25) chhûng a tihduhdah hun tûr chu min hriat chhuahtîr leh bawk. He hrilhlâwkna hun ni 1,260 hi kum pângngâi 1,260 nên a intluk a (Num. 14:34, Ezek. 4:6). Chu hun chuan A.D. 538 aṭanga A.D. 1798 thleng kha a huam. Chutichuan, A.D. 1798-ah khân French Lal Napolean-a chuan pope man tûrin a sipai lalber a tîr a. Hemi hun, kum 1,269 chhûng hian ki te tak tê chuan a kohhran inkaihhruaina zawm ve duh lotute chu tihduhdahin tam tak phei chu a tihlum hial nghe nghe a ni.

`Marka 13:20–23 chhiar la. Tihduhdahna a thlen chhûnga Pathianin a mite beiseina a pêk chu eng nge ni? Tihduhdahna hun a tâwp dâwn hnâi lama vaukhânna thu a pêk chu eng nge?`

Marka 13:20 hian Pathianin a mite a khawngaih avânga tihduhdahna hun chhûng a tihtâwi thu a sawi a. Chanchin kal tawh kan thlîr kîr chuan, Kohhran Siamṭhatna a lo chhuah hnu khân tihdudahna mei chu lo mitin manganna hun pawh tihtâwi a lo ni ta tih kan hria ang. Ki te tak tê thiltihtheihna a lo kiam tâkah chuan mi tam zâwkin siamṭhatute hnung an rawn zui ta sup sup a. Nimahsela, Thupuan 13-a kan hmuh hrilhlâwknain a lo sawi angin, he ki te tak tê hian thiltihtheihna nasa tak a rawn nei thar leh dâwn a ni.

Marka 13:21–23-ah hian Isuan vaukhânna thu dang pakhat a sawi leh a, chu chu a lo kal leh hmaa lo chhuak tûr zâwlnei derte leh Krista derte an ni. Amah zuitute chu hêng mite lakah hian lo fîmkhur hle tûrin a chah nghâl bawk.

Kristan zâwlnei derte leh Krista derhte an lo la chhuah tûr thu a sawi lâi vêl hi chuan Kristian kohhran hi ding tîr mai a la ni rih a. Chuti chung chuan hetiang hrilhlâwkna ropui leh huaisâr tak hi a lo puang lâwk ngam tho tlat mai. A hrilhlâwkna hi a takin a lo thleng ta ngei bawk a (tûnlâi hunah pawh hian Isua nia lo insawi mai tâwk an awm leh nawlh ṭhîn a nih hi). Engtin nge he hrilhlâwkna hian Pathian Thu-ah rinna nghat ngam leh zual tûrin min ṭanpui?