---
title:  Mihring Fapa lo kal lehna chu
date:   05/09/2024
---

`Marka 13:24–32 chhiar la. Heti lâia a sawi thil thleng ropui tak chu eng nge ni?`

He lâia a sawi hi chu eng dang ni lovin, ropui taka Isua lo kal lehna a ni a, chumi a thlen hma chuan ni leh thla leh arsi-ahte chhianchhiahna a lo lang phawt ang. Thuthlung Thar lehkhabute hi he thil thleng ropui tak kâwktu hrilhlâwknate-in a khat a ni ber a. Tirhkoh Paula phei chuan 1 Thessalonika 4:13–18-ah chipchiar taka lo sawiin, Kristaa muhîl tate chu kaih thawh an ni ang a; chutichuan, mi thianghlim nung dama lo la awmte nên Krista hmuak tûrin boruakah lâk chhoh a ni dâwn a ni ti. Tin, 1 Korinth 14-ah pawh mitthite chu an thawh leh ngei tûr thu chipchiar takin a sawi bawk a, chu chu Krista lo kal leh hunah a thleng ang.

Petera pawhin chu ni ropui tak lo thleng tûr chanchin chu a lehkhathawn pahnihna 2:3–13-ah a lo sawi bawk a, Lalpa chu a thutiam kawngah a muangchâng a ni lo va, mi zawng zawngin an sualte sim vek se a tih avânga dawhthei a nih zâwk thu a sawi. Tin, Thupuan bu phei chuan Krista lo kal lehna chungchâng hi chiang leh fiah takin a lo sawi a (Thupuan 1:7, Thupuan 6:12–17, Thupuan 14:14–20, leh Thupuan 19:11–21 chhiar ang che). Thuthlung Thar lehkhabu hrang hrangte hian Krista lo kal lehna chu amah ngei a tak taka, hmuh theih leh a ri hriat theiha a lo kalna a ni dâwn tih an sawi ṭheuh a. A lo kal hunah chuan mi tinin an hmu ṭheuh dâwn a ni.

Amaherawhchu, Isuan “tûnlâi chhuan” a tih te, “chumi ni” a tih te leh “chumi dârkâr” a tih te hi eng nge ni a awmzia ni ang? Hêng ṭawngkam hrang hrangte hian mi tam tak rilru a tibuai a, a chhan pawh Isuan hêng thu a sawina chhuante (a sawi hun lâia awmte) kha an thihna a rei tawh êm vâng a ni.

He thu awmzia hrilh fiahna hi mi eng emaw zâtin an lo chhawp chhuak tawh a. Mi ṭhenkhat chuan “chhuan” tih thumal hian eng hnam ber emaw a kâwk thei a, heti lâia a kawh hi chu Juda-te an ni ang an ti. A awmzia chu, Krista lo kîr leh hma chuan Juda hnamte hi an boral dâwn lo tihna a nih chu. Hrilhfiahna dang pakhat chuan Krista lo kal leh hmaa lo thi lo tûrte chu hêng chhinchhiahna zawng zawngte lo thlen famkimna hmute chhuante a ni ang a ti ve thung a.

Nimahsela, a hrilh fiahna hriat thiam awlsam ber chu Marka 13:30-ah hian Isuan “tûnlâi” tih thumal hi “tûnlâi chhuan” tih sawina atân a hmang a; tin, Marka 13:32-ah pawh “chumi” tih ṭawngkam hi “chumi dârkâr” tih sawina atân a hmang a ni tih hriat a ni. Marka 13-ah hian “tûnlâi” tih thumal hi (Grik ṭawngin, houtos, haute, touto) hmun dang zawng âiin châng 1–13, Jerusalem tihchhiat a nih tûr thu sawinaah hian a lang tam zual a. He thumal hian bung chanve hnu lam pawh a la kâihruai ta zêl nghe nghe.

Chuvâng chuan, “tûnlâi chhuan” tih ṭawngkam hian kum zabi pakhatna lâi vêla chêng, Marka 13:30-in a sawi anga Jerusalem tihchhiat a ni lâi hmutute kha a kâwk a. Amaherawhchu, Marka 13:32 hi chuan Krista lo kal lehna kâwk ve thungin, chu chu nakîna lo la thleng tûr, kum zabi pakhatna lâi vêl aṭang phei chuan la hla tak a ni. Chutiang chuan, Marka 13:32 hian “chumi” tih ṭawngkam hi kum zabi pakhatna hnu daiha lo la thleng tûr thilte sawina atân a hmang a ni.