---
title:  Thawhlâwm atân dâr tangka der pahnih
date:   01/09/2024
---

`Marka 12:41–44 chhiar la. He hmeithâi hian thawhlâwm atân eng zât nge a pêk a, chumi chungchâng chu engtin nge Isuan a sawi?`

Jerusalem biak in kha a mâwiin a ropui hle mai a. Jerusalem khawpui mâwitu ber pawh a ni nghe nghe. A sakna lung lah a hrawl hlawm khawp mai a, ṭhenkhat phei chu ton za chuang chuanga ritte a ni. Tin, a chher dân leh an rem dân pawh an uluk êm êm tih a hriat a, tûnlâi hun thlenga mite mak tih a la tling. Kum B.C. 20 vêlah khân Herod Ropuian he biak in hi sa ṭhain a zauh a, chu mai ni lovin, a dinna tlâng pang pawh lungin a rem chhuak vek bawk. A hna hi a hautak hle a ni ang, A.D. 60 thleng pawh khân an la thawk a ni an ti.

He biak inah hian mi tam takin thawhlâwm an rawn keng ṭhîn a, chûng thawhlâwm an rawn kente chu biak in sîra “Hmeichhiate Tual” an tiha thawhlâwm bâwm an hûnah chuan an thlâk ṭhîn a. Hemi hmunah hian Isua chu ṭhu-in, hmeithâi pakhat a lo kal a, dâr tangka dere pahnih a thlâk lâi chu a lo hmu a ni. Hmeithâi thawhlâwm thawh hi patlingin nilênga hna a thawha an hlawh zât, denarius hmun sawmthum leh pahniha ṭhen hmun khat ang vêl chauh a ni a. Chuvâng chuan, a tlêm tham hle tih a chiang.

Amaherawhchu, a thawhlâwm thawh hian Isua thinlung a khawih tlat mai. Mi hausate chuan tam tak tak an rawn thlâk a; mahse, engtin mah a lo fak lêm lo. Chutih lâiin, he hmeithâi thawhlâwm hi chu a fak lo thei lo thung a. Mi dang zawng zawng âia tam a pe a ni a ti hial. Engtin nge chutiang chu a nih theih? Mi hausate chuan a neiha chuang liam an pe a, he hmeithâi erawh hi chuan a neih chhun liau liau an pe thung. Mi hausate chuan an thawh bâng pawh an la nei ṭeuh a, he hmeithâi erawh hi chuan a intunnun ve-na tûra a lo khâwl khâwm sa a pe vek a ni. Chutiang chu a nih avângin a thilpêk hi a ropui ta bîk êm êm mai a, pawisa a nihna anga a hlutna chu tlêm tham hle mah se, Isua ngaihah chuan a thawh tam ber tho tho a ni.

He thawnthu-ah hian Pathianin min pêk kan sum leh pâi, kan thil neihte kan lo enkawl dân tûr chungchângah zirlâi ril tak kan hmu a. Pathian hna thawhna atâna thawhlâwm kan thawh duhna hi hruaitute thil tih dân leh khawsak phungah a innghat tûr a ni lo. Isua hun lâia puithiam, Pathian biak ina rawngbâwltute kha an sual hlawm hle mai a; mahse, anni sual avânga thawhlâwm thawh ui tûr chuan Isuan tu mah a fuih ngâi lo thung. Sakhaw hruaitu sual tak tak an awm a nih ngâi chuan, hetih hun lâia mite hi a sual ber zînga mi an ni nghe nghe ngei ang (Kaiapha te, Anna te kha kha ngaihtuah la). Hêng mite sualzia hi Isua khân a hre chiang lutuk tlat.

Sakhaw hruaitute hian Pathian duh dân anga mite thawhlâwm rawn thawh khâwm lo hman kawngah mawhphurhna pawimawh leh thianghlim tak a nei a ni tih hi chu a dik reng a. Nimahsela, dik tak leh thianghlim taka an hmang lo a lo nih pawhin, Pathian ram zauh zêlna atâna thawhtute chuan he hmeithâi ang hian, malsâwmna an dawng tho dâwn a ni.

Kawng leh lamah, hruaituten kan duh loh zâwng an tih avânga sâwma pakhat emaw, thawhlâwm emaw kan lo pe hreh mai a nih chuan, Pathian chunga kan lâwm avânga pe ni lovin, hotute thil ṭha tih avâng pe zâwk kan ni tihna a lo a ni daih zâwk dâwn a. Chutiang rilru put chu awl viau mah se, a dik hauh si lo a ni.

`He thawnthu hian Lalpa hna thawhna atâna thawhlâwm kan thawhna kawngah kan rinawm a pawimawhzia engtin nge min hrilh?`