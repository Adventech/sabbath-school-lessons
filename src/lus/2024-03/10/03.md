---
title:  Lung pakhat pawh tihchim loha intiang a awm lo ang
date:   02/09/2024
---

`Marka 13:1–13 chhiar la. Engtin nge zirtîrte hian Isuan temple chhiat tûr thu a sawi chu an lo dawnsawn? An zawhna Isuan a chhân dân hi eng nge ni a awmzia?`

Nimin lama kan sawi tâk ang khân Pathian biak in leh a tual vêl hi a ropuiin a mâwi êm êm mai a. Juda-te chanchin ziaktu Josephus-a sawi dânin a chhim lam sîra awm Royal Portico chuan ban 162 ngawt a nei a, chûng bante chu patling pathumin kut insuih zawm veka an pawm tâwk vêla lian a ni (_Antiquities_, 15.11.5 §§413–414). Mahse, hêng zawng zawng hi tihchim vek a ni dâwn tih Isuan a sawi a. Hetiang in lian leh ropui, nghet leh mâwi êm êm bawk si tihchhiat vek a ni dâwn tia a han sawi hi a lo ngâithlatute tân chuan khawvêl tâwpna tûr nia lo ngaih loh rual a ni lo ang.

“Hetia Kristan Pathian biak in mâwi leh ropui êm êm mai a han hmuh hian a rilru-ah a sawi chhuah rem si lo eng nge awm ang le? A hmaa awm biak in chu a mâwi êm êm rêng a; mahse, lungchhe tak chungin ‘Ka hmu vek alâwm’ tiin a sawi tlat mai. ‘In ropui tak chu a ni ngei a. A hungna bangte pawh tihchhiat rual loh a ni tih lang reng mai; mahse, ka thute hi lo ngâithla teh u: ‘Tih chim loha lung intiang rêng rêng pakhat mah a awm loh’ hun chu a lo thleng ngei dâwn a ni’ a ti.”—Ellen G. White, _Chatuan Nghahfâk_, p. 704.

Chutah zirtîrte chuan he Isua hrilhlâwkna hi eng tika lo thleng tûr nge ni tih hriat an châk ta a. Tichuan, a zînga amah hnaih zual deuh—Petera te, Jakoba te, Johana te leh Andria te chuan a lo thleng hun tûr an han zâwt a (Marka 13:4). Hêng thil zawng zawng lo thlen hun tûr leh a lo thleng dâwn hnâi tawh a ni tih lo hriatna tûr chhinchhiahnate chu hriat an duh a ni.

Marka 13:5–13 thua thil mak angreng deuh kan hmuh chu, Isua hian Jerusalem chhiat tûr chungchâng sawi ta lova, kohhran din hna an thawh kawnga an thil tawn tûrte chungchâng zâwk a sawi ta daih hi a ni. Chûng an thil tawn tûrte chu a khirh nek dâwn leh nghâl niin a lang bawk a.

Dik tak phei chuan, tihduhdahna an tâwk ang a, fiahin an awm ang a, an zînga ṭhenkhat phei chu tihhlum an ni nghe nghe dâwn. Nimahsela, hêng zawng zawng hi chu tâwpna tak a la ni dâwn lo tih a hrilh a. Hêng buaina leh thil thleng râpthlâk tak takte hian a bum tûr a ni lo. Chu bâkah chuan, Thlarau Thianghlimin a hun taka an sawi tûr thute a rawn hriattîr ang a, an chhûngkhat lainate leh an ṭhiante ngei pawhin an phatsan vek hunah pawh eng nge an tih tûr an hre thei tho dâwn a ni.

Hêng Isua hrilhlâwkna thuhmahruaitea kan lo hriat reng tûr thil pawimawh tak awm chu: Pathian mite chuan buaina leh fiahna kan hlau tûr a ni lo. Eng tik lâi pawhin kan inrâlring reng tûr a ni a, a chhan pawh Pathian Thlarau chuan hêng buaina kârah pawh hian min hruai zêl dâwn vâng a ni.

`Isua i zuina kawnga fiahna leh harsatna i lo tawn ve tawhte chu eng nge ni? Chutiang chu i la tawng lo a nih chuan, Isua i lo la zui tak tak lo tihna a ni thei mai ang em?`