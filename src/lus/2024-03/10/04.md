---
title:  Tiṭiautu tenawm chu
date:   03/09/2024
---

`Marka 13:14–18 chhiar la. “Tiṭiautu tenawm” chu tu nge tih kan hriat theihna tûra Isuan insihhmuhna a pêk chu eng nge ni?`

Marka 13:14-ah hian Jerusalem tlûkna chungchânga a sawia a pawimawh lâi ber chu kan hmu a. Chu mi chu “tiṭiautu tenawm” tiin a sawi. Lalpa hian a chhiar apiangtin [an thil chhiar] awmzia chu an hriat a ṭûl thu pawh a sawi bawk a. Chutichuan, hêng ṭawngkamte hmang hian a zirtîrte chu Daniela lehkhabuin a lo sawi kha a kawhhmuh a ni. He ṭawngkam hi Daniela 9:27, Daniela 11:31 leh Daniela 12:11-ahte kan hmu a, hemi zûl deuh ṭawngkam dang hi Daniela 8:13-ah pawh kan hmu bawk.

`Daniel 9:26, 27 chhiar la. “hriak thiha” a tih hi tu nge ni a; tin, “lal lo kal tûra” a tih hi tu nge ni bawk?`

Daniela 9:26-a kan hmuh “hriak thiha” tih hi Hebrai Bible-ah chuan masiahò tih a ni a, Mizo Bible-ah hian Messia (Sapṭawng Bible-ah chuan Messiah) tia dah a ni. Daniela 9:24–27 hi ngun taka kan chhiar chuan, hriak thiha a tih hian khawvêla lo kal tûr Isua Krista a kâwk tih a chiang hle.

A nih leh, “lal lo kal tûra,” Jerusalem khawpui tichhiaa tiram vektu tûr a tih hi tu nge ni ve thung le? Jerusalem khawpui hi Rom sipai hotu Titus-a khân a lo tichhe tawh a. Chuti a nih chuan, ani kha Daniela 9:26, 27-a kan hmuh “lal lo kal tûra” a tih hi a nih hmêl riau mai. Hêng mi pahnihte hi an inzawm tawn tlat a, a chhan pawh Juda-ten Messia an tihhlum avânga a thungrulh nân Rom sipaiten Jerusalem khawpui hi an tihchhiat Pathianin a phal ta a ni.

Mahse, Isuan “tiṭiautu tenawm” tia a sawi hi tu nge ni ta ang? Vânduaithlâk takin, Bible zir mi thiam tam tak chuan he ṭihṭiauna tih hian B.C. zabi hnihna lâia Antiochus Epihanes-an Jerusalem temple a tihbawrhbânna kha a kâwk niin an ring a. Nimahsela, ani kha chu a nih hmêl si lo. Isua sawi dânah hi chuan he “tiṭiautu tenawm” hi a thih hnu, vâna a chho hnua lo lang tûr a ni tlat mai a; chuvâng chuan, amah Krista pawhin leia rawng a bâwl hma kum zahnih emaw vêla lo awm tawh kha a nih daih a rinawm loh hle a ni.

Chu âi chuan, tihṭiauna tih hian A.D. 60 chho vêla milem be mi Rom sipaiten Jerusalem khawpui an hual chhûnga an thiltihte kha a kâwk zâwk a nih hmêl a. Hual a nih hi Isuan Jerusalem khawpui tlân chhuahsan tûr hun nia a lo sawi kha niin, an tlân chhuak ta vek rêng a ni.

`Isuan a lo sawi lâwk ang chiah khân Jerusalem chu tihchhiat vek a ni ta a. Hêng hrilhlâwkna zawng zawngah hian engtin nge Isua leh Bible hi an rin tlâk a ni tih kan hriat theih ang?`