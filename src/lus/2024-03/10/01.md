---
title:  Ni Hnuhnûngte
date:   31/08/2024
---

### Chhiar tûrte
Marka 12:41–44, Marka 13:1–32, Daniela 9:24–27, Daniela 7:25, 1 Thessalonika 4:13–18.

> <p>Chângvawn</p>
> “Chutih hunah chuan Mihring Fapa hi thiltihtheihna nasa tak leh ropui nasa tak nên chhûm zînga lo kal an hmu ang. Chumi hunah chuan vântirhkohte chu a tîr chhuak ang a, a thlante chu kâwl kil li ata—lei tâwp aṭanga vân tâwp thlengin—a lâwr khâwm ang” (Marka 13:26, 27).

Tûn kâr zirlâi hi Marka 12 tâwp lama kan hmuh thawnthu tâwitê, Isuan hmeithâi pakhat thil tih bei tham tak chungchânga thu pawimawh êm êm a sawina nên khân a inṭan a. Mahse, tûn kâr zirlâia a tam zâwk hi chu Jerusalem biak in tihchhiat a nih tûr thu leh thil thleng tûr dangte a sawina Marka 13 chhûnga mi a ni hlawm thung. Hemi bung hian, Matthaia 24 leh Luka 21 te ang bawkin Jerusalem a la tlûk tûr thu leh chumi hnua thil thleng zui tûrte chu min hrilh a, chu mai ni lovin, tâwpna hun thlenga khawvêl awm dân tûr pawh min hrilh vek bawk.

Marka 13-in chiang taka a sawi chu, he hrilhlâwkna hian a puangtu zâwlnei Isua hun aṭanga tâwpna hun, Isua lo kal lehna thleng a huam tih hi a ni a. Hetianga hrilhlâwknate hrilh fiahna hi “historist interpretation” (chu chu, hrilhlâwknate hi thlang famkim tawh a awm a, thleng famkim mêk a awm a, tin, nakîna la thleng famkim tûr pawh a awm bawk tihna a ni) tia hriat niin, hrilh fiah dân dang—hrilhlâwknate hi a thleng fel vek tawh (preterism) tih emaw, nakîna la thleng tûr vek a ni (futurism) tih emaw te chuan a inkalh hle.

Marka ziaka kan hmuh Isua tehkhin thu tam takte ang bawk hian, hetiang thu Lalpan a sawi chhan pawh hi a zirtîrten a thil sawi awmzia an hriat thiam loh vâng emaw, zawhna an neih vâng emaw a ni a. Hêng an zawhnate emaw, an thil hriat thiam lohte emaw hian Isua hi Kristian nun leh thil tawn atâna pawimawh êm êm thutak zirtîrna remchâng a siamsak ta hlauh zâwk a ni. Isua hian nakîna thil lo thleng tûrte a lo sawi lâwk a ni ngawt lo va, hmânlâia huna a zirtîrte leh tûnlâi huna a zirtîr keiniho pawh fiahna lo thleng mai tûrte hmachhawn dân tûr min zirtîrna pawh a ni nghâl bawk tih i hre reng ang u.