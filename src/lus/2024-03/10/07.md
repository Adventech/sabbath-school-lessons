---
title:  Zir belhna
date:   06/09/2024
---

Ellen G. White-i lehkhabu ziah, _Chatuan Nghahfâk_ phêk 704–716-a “Oliv Tlangah” tih chhiar ni se.

Khawvêlah hian kan rilru timangang tak taktu thil chi hrang hrang a thleng ṭhîn a. Hêng thil thlengte hian mi tam tak chu a tirâlkhêl hle nghe nghe. Keini Seventhd-day Adventist, hêng thil thlengte ngun taka lo zir chiang reng ṭhîntute hian engtin nge hêng thil thlengte hi mite hnêna Isuaa beiseina kan neih leh a lo kal lehna thutiam kawhhmuhna hmanrua atân kan hman theih ang?

“A lo kal hun tûr chiah kan hriat loh avângin lo ngaihven rêng tûra thu pêk kan ni a. ‘A pu a lo kal hunah bâwih lo nghâk renga a hmuhate chu an eng a thâwl ang’ Luka 12:37. Lalpa lo kal lehna lo ngaihven rengtute chu âwlthâwng takin an lo awm der der ngawt tûr a ni lo. Krista lo kal lehna beiseina hian mite chu Lalpa ṭihna, bawhchhiatna chunga a rorêlna lo thleng tûr chu hlauhna a neihtîr tûr a ni a. Zahngaihna pêk a tiam lo hnar chu sual lian tak a ni tih hriatna pawh a neihtîr bawk ang. Lalpa lo nghâktute chuan thutak zâwmin an nun an tithianghlim tûr a ni a. Ngaihvena thlîr reng chungin, ṭhahnemngâi takin hna an thawk pah reng bawk ang. Lalpa chu kawngkhâr bulah a ding reng tawh a ni tih an hriat avângin ngawrh leh zualin vântirhkohte nên thlarau bote chhandamna hna an thawk tlâng a. Hêng mite  hi Lalpa chhûngte hnêna ‘a hun apianga an chaw chan tûr’ pe zat zat ṭhînte an ni. Luka 12:42. Tûn hun atâna inhmeh êm êm thutak chu an puang a. Enoka te, Nova te, Abrahama te leh Mosia te khân anmahni hun ṭheuh zêlah thutak an lo puang tawh a; chutiang bawkin, tûnah hian Krista chhiahhlawhte pawhin anmahni dam rualpuite tâna bîka duan vaukhânna thuchah chu an puang ve dâwn a ni.”—Ellen G. White, _Chatuan Nghahfâk_, pp. 634, 635.

**Sawi ho tûrte**:

`Lalpa hna thawhna atâna thawhlâwm thawh leh neih zawng zawng pêk tih hi thil thuhmun a ni lo va. Eng nge a danglam ni a, eng vângin nge chu a danglamna chu hriat thiam a pawimawh?`

`Enga ti nge Pathian hian kum zabi hrang hrang leh tûnlâi khawvêla a miten tihduhdahna an tawrhte hi a tihtâwp mai loh le? Engtiangin nge indona ropui thurin hian tihduhdana lo awm chhan hre thiam thei tûrin min ṭanpui?`

`Kristia lo kal lehna hnaih tawhzia tilangtu chhinchhiahna hrang hrang zînga eng ber hian nge a hnâi tawh tak zet a ni tih rinna neihtîr che?`

`Mitthite awm dân leh mitthite chu Krista lo kîr leh hma chuan an lo muhîl rih a ni tih thu hi ngun takin ngaihtuah la. Mi an lo thih hian an mit an chhîng a, chumi hnua an hmuh leh hmasak ber tûr chu eng nge ni? Mitthite awm dân hriat thiamna hian engtin nge mi tin tân Krista lo kal lehna hi a hnâi êm êm reng a ni tih hre thiam thei tûrin min ṭanpui?`