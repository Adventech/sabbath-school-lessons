---
title:  “Eng nge tihsak che ila min tih?”
date:   22/08/2024
---

`Marka 10:46–52 chhiar la. Bartimaian a ṭhutna bul Isuan a rawn thlena a lo tih chu eng nge ni?`

Marka ziak kan zir tawh chinah khân Isuan a tihdamte rêng rêng kha an dam tâk thu leh tu nge a nih tih te tu ma hnêna sawi darh lo tûrin a chah zêl a nih kha. Mahse, he thawnthu-ah hian, Jeriko khua a chhuahsan leh dâwn lâi takin, kawngsîra kutdawh lo ṭhu mitdel pakhat chuan Nazaret Isua a ni tih lo hriain, “Isu, Davida Fapa, min khawngaih rawh” (Marka 10:47) a lo ti vak vak mai a.  Chu lâi vêla lo awm mipuite chuan, Isua nihna hi thupsak an duh ni maw, ngâwi tûrin an rawn hrilh a; mahse, an hlawhchham chiang hle thung.

Ngawih chu sawi loh, a hmaa âia ring sauhin, “Davida Fapa, min khawngaih rawh” tiin a au chhunzawm zêl a (Marka 10:48). A au hla hi Messia nia Isua a pawmzia leh a tidam thei tih a rinzia a puanna a ni. Isua hun lâi khân “Davida Fapa” tih ṭawngkam hian kawh pahnih a nei a, chûngte chu: Israel lalṭhutthleng luah lehtu tûr lal lo chhuahna leh chu mi chu damlo tidamtu (Isaia 11; Jer. 23:5, 6; Jer. 33:15; Ezek. 34:23, 24; Ezek. 37:24; Mika 5:2–4; Zak.. 3:8; Zak.. 6:12 chhiar rawh) leh ramhuaite hnawtchhuaktu a nihna te a ni.

Isua chu a ding a, amah lo autu mitdel chu a hnêna rawn hruai tûrin a hrilh a. He mitdelin Isua hnên a pan rual ruala a puan bah lâi a paih thla nghâl hi lo chhinchhiah ang che. Isua hun lâia mitdelte kha khawtlângah an dinhmun a hniam hle a, hmeithâite leh fahrahte nên an chan a inang reng tih theih a ni. Mipui vântlâng hnuai lamah awmin ei tûr tlachhama thi mai thei dinhmunah an ding a. Thawmhnaw lum leina tûr tak ngial pawh an nei zo ve lo. Bartimaia pawhin a neih chhun chu a puan bah lâi mai hi a ni a. Hetia a han paih thla ta daih hian Isuan a tidam thei a ni tih a ring hle tih a tilang âwm e.

Isua pawhin a tibeidawng lo chiang khawp mai. Chanchan Ṭha bute hi kan chhiar chuan, a ṭanpuina beiseia amah pantu apiangte chuan an duh ang chhânna an dawng ngei ṭhîn tih kan hria ang. Bartimaia hnênah hian Marka 10:36-a kan hmuh Jakoba leh Johana te hnêna a lo zawh ang tho kha a zâwt ve leh a, chu chu: “I chungah engtia ka tih nge i duh?” (Marka 10:51) tih a ni. Chu ve leh eng dang sawi kual lovin, thil hmuh theih a duh thu a hrilh nghâl var a, a thil duh chu Isua a pe nghâl a. Tichuan, Isua a zui ve ta nghâl a ni.

He thawnthu hi Marka ziaka zirtîr nih chungchâng sawina bîk bungte khârna a ni a, Marka 8:22–26-a kan hmuh mitdel tihdam thu dang pakhat nên khân zirtîr nihna awmzia a sawifiahna hi an kâr cheh a ni. Hêng thawnthu pahnihte hian zirtîr nihna chu mit thar nêna khawvêl thlîrna a ni tih an tilang a, a tîrah chuan fiah vak lo mah se, Isuan min hruaina apiangah chuan kan kal zêl mai tûr a ni.

`Eng kawngahte hian nge, “Isu, Davida Fapa, min khawngaih rawh?” tiin i lo au ve tawh le? Chutia i auh chuan eng nge lo thleng a, chu i thil tawn aṭang chuan eng nge ni i zir chhuah?`