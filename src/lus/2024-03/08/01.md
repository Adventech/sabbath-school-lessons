---
title:  'Zirtîrte Zirtîrin: Ṭhen 2'
date:   17/08/2024
---

### Chhiar tûrte
Marka 10; Genesis 1:27; Genesis 2:24; Galatia 4:1, 2; Rom 6:1–11; Isaia 11:1–16.

> <p>Chângvawn</p>
> “Mihring Fapa meuh pawh rawngbâwlsaka awm tûrin a lo kal lo va, rawngbâwl tûr leh mi tam tak tlan nâna a nun pe zâwk tûrin a lo kal a ni si” (Marka 10:45).

Tûn kârah hian Marka 10 thu kan zir dâwn a; tichuan, Isuan krawsa a la thih tûr thu a zirtîrte hnêna a zirtîr dân inziahna lâi bîk chu a zo ang. Hemi bung chanve vêl hi chu anmahni zirtîrte chungchâng sawina niin, a bâk zawngah hian zirtîr nihna atâna thil pawimawh tak tak kan hmu thung a; mahse, chûngte chu Isua nêna inbia mi dangte thlîrna kal tlangin a ni thung. Isua hnênah hian Pharisaite an lo kal a, inmâk chungchângah an inhnial a. Nu leh paten an fate Isua hnênah a malsâwmna beiseiin an rawn hruai a. Mi hausa tak pakhatin chatuana nunna neih theih dân tûr a rawn zâwt a; tin, mitdel pakhatin a mit tihvârsak a ngên bawk.

Hemi bungah hian Isua zui tih chu eng nge ni a awmzia tih chungchângah zirlâi pawimawh tak tak, a bîkin he leia kan nun nêna inzawm: nupui pasala inneihna, naupang leh sum leh pâi kan hmu a. Tin, Isua zui avânga kan chan tûr lâwmman leh hrehawmte pawh a sawi vek bawk. A tâwp lamah hian mitdel dang pakhat a tihdam leh thu kan hmu a (Marka 10:46–52; Marka 8:22–26 nên khâikhin rawh); tin, Isua kan zui avânga kan tawrh tûr leh chumiina min hruai thlen tûr chu tehkhin thu ngaihnawm tak hmangin min hrilh bawk.

Hêng zirlâi pawimawh tak takte hian a zavâiin Isua zuitu ṭha ni thei tûrin mi a buatsaih a. Tin, hêng zirlâite hi kum 2,000 kal ta daiha mite tân chauh ni bîk lovin, keini kum zabi sawmhnih leh pakhatna huna mite tân pawh hian a la pawimawh êm êm reng tho a ni.