---
title:  Pathian ruahman inneihna
date:   18/08/2024
---

`Marka 10:1–12 chhiar la; tin, Genesis 1:27 leh Genesis 2:24 pawh chhiar ang che. Pharisaiten inmâk chungchâng an zawhna phênah hian eng thang nge inphûm ru a, Isuan a lo chhânna hmang hian eng zirlâite nge a zirtîr nghâl?`

Pharisaite chu Isua hnênah lo kalin mipa tân nupui mâk (ṭhen) a phal a nih leh nih loh thu an zâwt a. Anmahni Pharisaite zîngah hi chuan inmâk hi phal nia ngaih a ni. Eng dinhmunah nge phalsak an nih ang tih thu-ah erawh chuan an lung a rual lo hle thung a. Shammaia pâwl an tihte chu an duh fîr deuh hlek a. Mipa chu a nupuiin fa a hrinsak thei lo emaw, a mamawh a phuhrûksak zo lo emaw, a hmangaih tak tak lo emaw, a uire-san emaw a nih chuan a mâk phalsak a ni. Chutih lâiin, Hillela pâwlte erawh an thilphal deuh hlek a, chhan eng vâng pawhin nupui mâk an phal a ni deuh ber mai. Amaherawhchu, inmâk phalna lehkha pêkna tûra thil tih ngâi neuh deuh erawh an tuk tam ang reng a, hun pawh an duh deuh ṭhîn rêng a ni.

Pharisaiten Isua hnêna inmâk phal a nih leh nih loh thu an rawn zâwt hi an ti âwm ang lo kan lo ti pawh a ni maithei a. An zawhna phênah hian Isua tâl buaitîr tuma phiar rûkna, tûna Isua awm mêkna Jordan lui chhak lam bial awptu Herod Antipas huatthu sawitîr tumna a inphûm atin ni. Heroda hian a nupui hmasa zâwk a ma a, chumi hnu chuan a unaupa nupui Herodi a nei leh a. Baptistu Johana khân he a thiltih tenawm tak hi a sawisêl a; chuvâng chuan, Heroda hian Baptistu Johana kha a lu a lo tansak tawh nghe nghe a ni (Mat. 14:1–12 en la).

Isuan hian an zawhna chu lo lâk leu-sakin, inmâk chungchânga Mosian thu a lo pêk tawh kha a zâwt lêt hlauh mai a. Pharisaiten chhânna atâna Mosia ziak an rawn lâk chhuah chu inmâk hnua inneih leh theihna dân inziahna Deuteronomi 24:1–4 thu hi a ni. Mosia hun lâia Israel fate pawh khân nupui mâk an lo chîng tawh a. Deuteronomi 24-a Mosian a lo sawi inmâkna dân hi a nihna takah chuan hmeichhe thlavâng hauhsakna, an chan ṭhatna tûa duan a ni zâwk. Nimahsela, Isua hun lâi khân Hillela pâwlte hian chhan ho tê tê avânga pawha an nupuite an mâk an phalsak theih nân an lo tidanglam kual vêl a. Hmeichhiate thlavâng hauhna tûra duan ni si kha anmahni nawr chhuahna hmanrua atân an hmang ta hlauh zâwk a ni.

Isua pawh hian Deuteronomi 24-a inmâkna leh inneih lehna dân awmzia chu hrilh fiah tum ta bîk lovin, Pathianin inneihna atâna a lo duan duhthusâma ṭha kha (Genesis 1 leh 2) kha a sawi chhuak ta zâwk a. A tîrah khân Pathian chuan mi pahnih, hmeichhia leh mipa a siam thu sawiin (Gen. 1:27), chu thu chu Genesis 2:24-a kan hmuh, mipain a nu leh pate a kalsan ang a, a nupui a vuan ang a; tichuan, tisa pumkhat an lo ni ang tih thu nên hian a sawi zawm ta a ni. He inpumkhatna thu hi Isuan inneihna thutiam a nemnghehzia tichiangtu a ni a. A ngaih dân chuan, Pathianin a zawm tawh chu mihringten an lo tiṭhen thiang lo hrim hrim.

`In kohhran khân in member-te zînga innei tawhte inneihna tihnghehsak sauh tûrin eng nge tih theih in neih? Inṭhen tate an awm em? An awm a nih chuan an inhruai leh theihna tûra hma lâksakna in nei em?`