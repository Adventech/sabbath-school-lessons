---
title:  Zir belhna
date:   23/08/2024
---

Ellen G. White-i lehkhabu ziah, _Chatuan Nghahfâk_ phêk 572–583-a “Naupangte Mal A Sâwm” tih leh “Kawng Khat I La Bâk E” tih te chhiar ni se.

“Isua kha eng lâi pawha naupangte ngaina rengtu a ni. Naupang chhia mai an la nihna anga mi an khawngaih theihna leh an rilru an hawn zauna, thil dangin a la tihchingpen loh an hmangaihna rilrute chu a lâwm êm êm ṭhîn. An hmûi thianghlim tak aṭanga lo chhuak fakna thu lâwmawm takte chu a bengah rimâwi tak ang a ni a, mi vervêkte leh verther tak takten an nêk chêp châng pawha a rilru tihahdam sawng zawng ṭhîntu a ni bawk. Chhandamtu hian a kalna hmun apiangah a hmêl lan dân ngainatawm tak, a ngilneihna leh zâidamna te avângin naupangte ngainat leh rin a hlawh ṭhîn a ni.”—Ellen G. White, _Chatuan Nghahfâk_, p. 511.

“He rorêltu tlangvâl anga dinhmun sâng tak luah leh sum leh pâi rohlu tam tak neite tân hi chuan, Krista zui tûra neih zawng zawng han kalsan tawp mai chu chânna nasa tak ni dâwnin a lang a. Mahse, chu chu a zirtîr ni tûr zawng zawngte tih ngei tûra ruat a ni miau bawk si. Hemi zâwm lotute chu zirtîr atân pawm theih an ni lo va. Mahni inpêkna hi Krista zirtîrnate laimu chu a ni tlat. Mihringte hi anmahnin an lo lawm avânga an nun pum pui tichhe vek thei thilte lak ata lâk hran tawp mai loh chuan chhandam a ni thei dâwn si lo va; chuvâng chuan, ṭawngkam khauh tak leh thuneihna nei ang taka an zawm tûr thute puanchhuah a ṭûl fo ṭhîn a ni.”—_Chatuan Nghahfâk_, p. 523.

**Sawi ho tûrte**:

`In fate/naupangte leh in tleirâwlte kha Krista nên leh kohhranhote nên inzawmna nung an neih reng theih nân engtiang kawngtein nge in ṭanpui theih ang?`

`Mi ṭhenkhat chuan sum leh pâi an ngaihtuah lêm loh thu an sawi ṭhîn a. Mahse, an ti ve mai mai a ni. Mi tin hian sum leh pâi kan ngaihtuah ṭheuh a; tin, chu chu thil sual a ni ngawt hran chuang lo bawk. Chuti a nih chuan, eng chinah nge buai lo awm ta ṭhîn ni a, eng vângin nge Kristian ṭha takte chu—an hausa emaw, an rethei emaw pawh ni se—sum leh pâi thu-ah hian an fîmkhur hle a ṭûl?`

`Isua hian “Eng thil nge tihsak che ila min tih?” tiin zâwt che se la, engtin nge i chhân ang?`

`Marka 10:43–45-a kan hmuh Isua thil sawi hi ngun takin han ngaihtuah leh la. Hetiang hian engtin nge i nun theih ang? Engtin nge mi dangte rawngbâwlsaka awm ni lovin, mi dangte rawngbâwlsaktu zâwk nih dân kan lo hriat theih ang? Chutiang nun chu mi dangte nêna kan chên honaah leh thil tih honaah engtin nge kan lan chhuahtîr theih ang?`