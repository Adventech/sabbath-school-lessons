---
title:  Sum khâwl khâwmna ṭha ber chu
date:   20/08/2024
---

`Marka 10:17–31 chhiar la. He lâi thu-ah hian rinna leh zirtîr nih man chungchânga zirlâi pawimawh êm êm, mi zawng zawngin—mi hausa an ni emaw, mi rethei an ni emaw—an zir chhuah vek tûr awm chu eng nge ni?`

He tlangvâl hausa tak mai hian Isua a zahin zawhna a han zawh dânah pawh hian a ti tak hle a ni tih a hriat a. Isua hnênah hian a tlâna lo tlânin, Isua bul a rawn thlen ve leh a hmaah a ṭhingṭhi nghâl a, mi zawng zawngin hriat kan chak vek tûr zawhna pawimawh tak—Chatuana nunna neih theihna tûra thil tih ngâi awmte chu eng nge ni? tih chu a zâwt ta a ni. Isua hian Thu Sâwm Pêka lungphêk pahnihna zâwka inziakte chu sawi chhâwngin a lo chhâng a. Mahse, he tlangvâl hian chûngte chu a naupang têt aṭanga a lo zawm vek tawh thu-in a chhâng lêt nghâl a.

Chanchin Ṭha bu pali-te zîngah Marka chauhin he tlangvâl hi Isuan a hmangaih thu a ziak a. A mizia leh rilru put hmangah hian hmangaihna tûr chhan ṭha tak a awm a ni ngei ang. Mahse, Isuan chatuana nunna neih chu a duh tak tak nge duh tak tak lo tih hriat nân an thil neih zawng zawng hralh vek tûr leh, chumi hnua amah zui tûra a han hrilh meuh chuan—a sum neih a lo tam tham ve êm bawk si nên—lungngâi tak takin a kal bo ta a. A nihna takah chuan he tlangvâl hian thupêkte hi a lo zâwm miah lo tihna a ni. A nunah Pathian âia dah lal zâwk a neih avângin thupêk pakhatna hi a bawhchhia a. A pathian chu hausaknate hi a ni.

A kal liam hnu hian, Isuan a zirtîrte lam chu hawiin hausaknate hi min titlutu a nih theihzia a hrilh ta a. Mi hausa tak tân vânrama luh âi chuan ran lian tak sanghâwng sei tân hriau beng te reuh tê chhûnga luh tlang pawh a awl zâwk tûr thu a sawi ta nghe nghe a ni.

Isua thu sawi chu a zirtîrte hian mak an ti hle a, “Tu nge chhandam ni thei ang le?” tiin an ngaihtuah a. Mahse, Isua chuan heti hian a sawi tum takah a luhpui ta a ni: “Chu chu mihring tân chuan tih rual a ni lo rêng a; Pathian nên erawh chuan tih rual loh a ni lo thung. Pathian nên chuan eng pawh tih theih a ni si a” (ESV).

Marka 10:27 thu hi a mâwiin, a thawnthu tlângkawmna atân pawh inhmeh tak niin a lang: nangma chakna leh ṭhatna nên kha chuan vânramah i lût thei dâwn lo va, chhandamna chang tûrin Pathian khawngaihna i mamawh a ni.

Petera a ngâwi hle hle thei ta lo, amah leh a ṭhianten Isua zui tûra an neih zawng zawng an kalsan vek thu kha a rawn sawi chhuak a. Mahse, Isua hian a chhâng thiam khawp mai: amah an zui duh avânga an kalsan tâk zawng zawng kha chu tûn dam chhûng la laa an hmuh tûr leh, “hun lo la thleng tûra” an la chan tûr nêna khâikhin râlah chuan eng tham mah a ni lo.

A awmzia chu hetiang hi a ni: Krista thihna khân mihringte sualna a la bo a; tichuan, Krista khawngaihna leh a thawh lehna nun chuan a thupêkte zâwm thei tûrin thiltihtheihna min pe ta a ni.

`Rom 6:1–11 chhiar la. Engtin nge he thu hian kan nuna Pathian khawngaihna a lo thlen dân, thiam min chantîr tâk dân leh amaha mi thar ni tûra mi a siam tâk dân chu a sawi fiah?`