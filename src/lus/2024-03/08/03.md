---
title:  Isua leh naupangte
date:   19/08/2024
---

`Marka 10:13–16 chhiar la. Isuan a hnêna an fate rawn hruaitute tâna a lo tih chu eng nge ni?`

Hmânlâi khawvêlah khân fa neih (chhûngkuaa mipa an lal zâwkna hnamte chuan mipa ngei) an châk êm êm hlawm na chungin, lo pian chhuah leh naupang lâi nun hman erawh a awlâi lo angreng viau thung. Tûnlâi ang hian damdâwi lama inenkawlna ṭha a la awm ve si lo va, nau veitu nu tân te, nau lo piang chhuak hlim tân te, nausên tân te leh naupang tân te pawh hlawhthâwnawm a tam êm êm a ni. Hnam tam tak chuan an pi leh pute aṭanga an lo hman tawh ṭhin ramhmul damdâwite leh dâwi lam thil laka lo invênna chi (amulet) eng eng emaw an nei a, chûngte hmang chuan hêng dimdâwih ngâi tak takte hi anmahni tihnat tumtute lakah an vêng ve ṭhîn a ni.

Fa neih thlahlel viau e ti lovin, naupangte erawh an dah hniam leh hle lawi si a, a nihna takah chuan an sal chhawrte tluk lekah an dah a ni ber (Gal. 4:1, 2). Grik mite leh Rom mite khawvêlah phei kha chuan nausên pian fu lo leh fu-ke kim lote chu ram palailêngah thi tûrin an va dah tawp mai zêl a, luia paih ta daih pawh an tam mai. Hmeichhe naupang âiin mipa naupang an duh zâwk a; a châng chuan, hmeichhe nausênte chu ni-in a em hlum tûrin emaw, ruahin a nan hlum tûrin emaw ram palailêngah an hnutchhiah tawp mai ṭhîn a ni an ti. A châng chuan, hêng an nu leh paten an hnutchhiah nausênte hi mi tuten emaw an va “chhanchhuak” a, enkawl sei lianin an lo tleirâwl chho tiah sal atân an hralh leh ṭhîn a ni.

Zirtîrte hian naupang tê pakhat pawh lâwm apiang chu Pathian lalram lo thlen thlahleltute an ni tia Isuan a zirtîr kha a awmzia an hre thiam lo niin a lang a (Marka 9:33–37). Chuvâng chuan, Isua malsâwmsak beiseia an fate rawn hruaitu nu leh pate hi an lo hau a, chutiang thil ho mai mai tih nân chuan an zirtîrtu hian hun a ni lo niin an ring a ni âwm e.

Mahse, an ring sual chiang khawp mai. Naupang rawn hruaitu nu leh pate an hau lâi a hmuh chuan a thin a rim ta hle zâwk a. Marka lehkhabu-ah hian mi tu tute emaw laka Isua an thinrim emaw, lungnih loh emaw thu kan hmu nual a. Chûng zînga pakhat chu a hnên ata kal bo tûra zirtîrten naupangte an hrilh ṭum hi niin, hei hian Isuan naupangte a dah pawimawhzia min hrilh nghâl bawk.

Zirtîrte chu a hnêna naupang rawn kal tumte lo dang lo tûrin a han hrilh deuh hrâwk mai a. Eng vâng nge ni? E le, vânram chu anmahni naupangte ta hi a nih vâng a ni. Pathian lalram chu naupangte rilru put hmang ang pu ve chunga lo lawm tûr a ni tih thu thlengin a sawi ta a. Naupangten an nu leh pate chunga rinna an nghat thlawp ang deuh hian keini pawhin Pathianah rinna kan nghat ve tûr a ni tihna a nih hmêl e.

“Miten dik lo taka Krista an hmuh phah theihna tûr zâwngin Krista nungchang ang ni lo tak pu suh. Naupang tê tê-te chu i nêlawm lohna leh i kherkhiapna hmang khân hnawt kiang lo la. Vânram chu nangmah i awm ve avânga hmun nuam tak a nih loh rinna an neih theihna tûrin khawsa ngâi rêng rêng lo vang che. Sakhuana hi naupangten an hriat thiam ve theih loh thil angin sawi ngâi suh la; tin, an la naupang têt lâi chuan Krista pawm tûra beisei tûr an ni lo emaw ti ngawt bawk heh suh. Isua sakhua hi sakhaw ngui tak, Chhandamtu hnên pan tûr chuan nun tihlimtu thil zawng zawngte an bânsan vek a ngâi ni anga an hriat theih nân ngaih dân dik lo tak neihtîr lo bawk ang che.”—Ellen G. White, _Tihdam Rawngbâwlna_, pp. 32, 33.

`Engtin nge i bul hnâia awm naupangte hnênah khân Isua rilru i lantîr theih ang?`