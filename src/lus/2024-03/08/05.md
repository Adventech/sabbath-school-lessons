---
title:  Ka in tûr chu in in ve thei dâwn em ni?
date:   21/08/2024
---

`Marka 10:32–45 chhiar la. He lâi thu hian zirtîrte kha Isuan hna a thawh tûr chungchângah pawh ni lovin, amah zui awmzia chungchângah pawh an la ngawng chhunzawm zêl a ni  tih engtin nge a tihlan?`

Isua chu Jerusalem lam panin a chho a, Jerusalem khua an thlen hma deuh hian a zirtîrte hnênah Jerusalem a thlen huna a chunga thil thleng tûr a hrilh a. Chu a thil hrilh chu an hriat châk zâwng a nih loh bâkah, thleng tûr pawha an duh miah lo a ni. Isuan hian a thih tûr thu leh ni thum hnua a thawh leh tûr thu a hrilh a. Mahse, an hriat duh zâwng ni miau hek lo, an benga rawngah an lo khung lo rêng rêng.

A khung lo a ni tih chu Jakoba leh Johana te unau-in an rawn hnaiha a hnêna thil an rawn dîl hian a tichiang a. Eng chiah nge an dîl chu ni tia Isuan a han zawh chuan, ropuina a chan huna a ding lamah leh a vei lama a ṭhuttîr an beisei thu-in an chhâng a. An thil dîl hi mahni hmasialthlâk kan lo ti ngei ang. Nimahsela, he mite unau hi Isua rawngbâwlnaah khân an inpumpêk tawp mai a ni a; chuvângin, an thil duh pawh hi mahni hmasialna hlâwm chu a ni ngawt bîk chuang âwm lo ve.

Isua erawh hi chuan an thil dîl chu a awmzia hriat chiantîr a tum thung a. A thil in tûr chu an in ve theih dâwn leh dâwn loh leh. a baptisma chan tûr chu an chan ve theih dâwn leh dâwn loh a lo zâwt ta a ni. A in tûr chu Gethsemania-a tawrhna leh krawsa thihna no a ni a (Marka 14:36 nên khâikhin rawh); tin, a baptisma chan tûr pawh a thihna leh phûma a awmna a ni ang (Marka 15:33–47)—baptisma a chan ṭuma tui thlâna phûm a ni (Marka 1 chhiar la) ang chiah khân leiah phûmin a awm leh dâwn a ni.

Nimahsela, Jakoba leh Johana te hian Isua thil sawi awmzia chu an la hre thiam ta chuang lo va. Ngaihtuah chiang miah lovin, an theih tûr thu an sawi ve ngawt mai a. Isua pawh hian a run ve deuh hlek emaw ni dâwn ni, “Ka no in tûr chu in in ve ngei ang a, ka baptisma chan tûr pawh chu in chang ve khawp tak ang” tiin a hrilh ta a ni. A sawi ang ngei hian Jakoba hi tirhkohte zîngah chuan martara thi hmasa ber a ni a (Tirh. 12:2). Johana erawh tirhkohte zînga dam rei ber niin, Patmos thliarkârah amah chauha tântîrin a awm thung (Thup. 1:9). Chutichuan, Isua hian a ding lama ṭhu tûrte leh a vei lama ṭhu tûrte chu ama ruat tûr ni lovin, Pathianin a buatsaihsakate tân zâwk a ni tih a hrilh ta a ni.

Isuan Jakoba te unau a chhânna hi zirtîr dangten an lo hriatin eng tin nge an tih? Jakoba te unau chungah hian an lungni lo hle a. He ta “lungni lo” (Marka 10:41) tih sawina Grik thumal, aganakteo hi Marka 10:14-ah pawh zirtîrten a hnên ata naupangte an hnawh bova Isua thinrim thu sawina atân khân hman a lo ni tawh a ni.

Hemi hnu hian Isuan a zirtîrte chu ko khâwmin a thu zirtîrte zînga pawimawh ber pakhat chu a hrilh ta a. Jentail mi rorêltute chuan an thuneihna chu an mimal hamṭhatna atân an hmang ṭhîn a, Pathian lalramah erawh chuan an thiltihtheihna chu mi dangte châwikânna leh malsâwmsakna atân hman ṭhin tûr a ni thung tih a hrilh a. Amah Isua ngei hian Pathian lalram Lal nih angin chu kawng chu a lo zawh tawh nghe nghe asin. Engtin maw a zawh? E le, mihringte tlan nâna ama nun ngei pe-in maw le! A zirtîrte rin loh deuh leh hriat châk loh thil tak a ni ngei ang.

`Kristiante kan nih anga mi dangte “rawngbâwlsaktu” kan nih dân tûr chu eng nge ni? A awmzia chu, he thu hi ni tina mi dangte nêna thil tih ho nikhuain engtin nge i nunpui ang tihna a ni.`