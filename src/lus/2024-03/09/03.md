---
title:  Theipui hau hlum leh Pathian biak in then fâi thu
date:   26/08/2024
---

`Marka 11:12–26 chhiar la. Hemi ṭuma thil thleng hi eng nge ni a pawimawhna êm êm awm?`

Hemi zîng hian Isua chu Jerusalem aṭanga kilometer thum vêla (mêl 2 vêl) awm Bethani khua aṭangin a lo kal a. A ril a ṭam hle a ni ngei ang. Kawng bula lo ding theipui kûng pakhat, a hnahte pawh duah hluah mai chu râlkhat aṭangin a va hmu a. A rah tlêm azâwng tal a awm hlauh beiseiin a va pan hnâi a. A thiltih hi rûkru anga ngaih tûr a ni lo ang, a chhan pawh Thuthlung Hlui dân ang chuan mi tu pawhin ṭâmhnêm atân a ṭhenawmpa buh hmuna mi emaw, a grêp huana mi emaw a ei thei tih a ni (Lev. 19:9, Lev. 23:22, Deut. 23:25). Nimahsela, Isua hian theipui rah pakhat mah a va hmu ta si lo va, a thinrim chuan, “Tûn achinah kumkhuain i lakah tu ma’n rah ei tawh suh se” (Marka 11:14) tiin a hau ta a. He a thiltih dân hi a makin, Isua tih atân phei chuan inhmeh lo hle. Hetiang a nih lâi hian, hemi hnua thil lo thleng zui phei hi chu a mak leh zual khawp mai.

Chu chu inthâwina atâna hman tûr ran chi hrang hrangte an lo zawrhna (hetianga  tih phalna petu chu Kaiapha kha a ni an ti), Jentail-te tualzâwl an tih hmuna thleng a ni a. Chûng thil zualtute chu Isuan a hmuhin a hnawt chhuak vek a, a hnawh chhuah chhan pawh thâwm bengchheng eng mah awm lova Pathian chibai bûkna kalpui leh a nih theih nân a ni. A thiltih hian Pathian biak in enkawltute thin a ti-ur hle mai.

Mahse, an thiltih tenawm tak avânga anmahni zilhhau nân hian Thuthlung Hlu thu pahnih la chhuakin, Pathian biak in chu mi zawng zawng tân—Jentail-te pawh tel vekin— ṭawngṭâina in a nih tûr thu (Isa. 56:7) sawi ta piap piap mai a. A la duh tâwk mai lo, anni sakhaw hruaitute erawh hi chuan suamhmangte tawm khâwmna pûkah an siam ta zâwk niin a sawi bawk (Jer. 7:11).. Tichuan, hemi tlâi ni tlâk dâwn hnâiah hian a zirtîrte nên Jerusalem chu an chhuahsan leh ta rih a ni (Marka 11:19).

A tûkah chuan Jerusalem lamah bawk an chho leh a (Marka 11:20–26 chhiar ang che), zirtîrte chuan kawng kama ding theipui, Isuan a hauh kha a zung chawpin a lo rawih vek tawh tih an hmuhin mak an ti hle mai. Chutah Isuan chutiang a thleng chhan chu hrilh fiahnin, chumi hmang chuan ṭawngṭâina leh ngaihdamna chungchângah zirlâi pawimawh tak a zirtîr pah nghâl ta a ni. Eng nge a awmzia chu ni le?

Hêng thawnthu pahnihte hi Marka ziaka kan hmuh fo thawnthu inluh thelh (zirlâi 3-na kha en leh la) pali-na a ni a. Hetiang thawnthu-ahte hian mi inang pahnihin thil inkalh tlat an tih chanchin emaw, mi inang lo tak pahnihin thil inang tak an tih ve ve si chanchin emaw kan hmu ṭhîn. Chutiang chuan, theipui hau reh thu leh Pathian biak in then fâi thu pawh hian inzûlna a nei a. Isuan theipui a hau hlum leh biak in a thian fâi hi thil inkalh tlat a ni a. Nimahsela, thil runthlâk tak ni zâwk chu sakhaw hruaituten Isua tihhlum tuma an phiar tûr hi niin, chu an thiltih chuan Isuan a rawn tihfamkim tâk temple rawngbâwlna hi a titâwp dâwn a ni.

`I nuna eng thilte kha nge Isua tlen fâi ngâi ni hlawm? Chu chu engtin nge a lo thlen ang?`