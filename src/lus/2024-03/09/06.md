---
title:  Thupêk ropui ber chu
date:   29/08/2024
---

`Marka 12:28–34 chhiar la. Lehkha ziaktute zînga mi a ṭhian pakhatin zawhna ril tak a zawh chu eng nge ni a, Isuan chhânna pahnih a lo pêk chu eng nge?`

Chanchin Ṭha Marka ziak kan zir tawh chinah khân sakhaw hruaitute zînga a tam zâwk hi chu Isua hmêlma, Isua dodâltute an ni hlawm a. Hei hi Jerusalemah phei chuan dik leh zualin, Juda sakhaw biaknaa a laipui ber Pathian biak in enkawltu leh inkhâwmna hotute nên pawh an inhnial hrep nghe nghe a nih kha. Chutiang chu a nih avângin, lehkhaziaktu ni ve thovin a lehkhaziaktupuite leh Isua inhnial lâi lo ngâithla a, Isuan a chhân dân a lo lawm êm êm mai hi chu a huaisenthlâk bâkah, a rilru ngîlthlâk khawp mai bawk—mi zawng zawngin Isua an huat rawn emaw tih mai tûr a ni si a. Isua hi ṭanin khawngaih viau pawh ni se, lo inthiar fihlîm daiha, râlkhat aṭanga lo thlîr mai a awl khawp ang. Mahse, chutiang chuan a ti lo.

Lehkhaziaktu’n thupêkte zînga a pawimawh ber hriat tuma a zâwt hian sakhuanain a tum tak hriat a duh tih a tilang a. Isua chhânna erawh a fiahin a chiang hle. Juda sakhaw thurin, Shema an tih mai, Deuteronomi 6:4, 5 thu hi a la chhuak a. Thupêkte zînga a ropui ber chu thinlung zawng zawng, thlarau zawng zawng, rilru zawng zawnga Pathian hmangaih—i pum puia Pathian i hmangaih a ni. Isua hian a zawh bâk pawh sawiin, thupêkte zînga pawimawh ber dawttu pawh a hrilh nghâl bawk a. Chu pawh chu Thuthlung Hlui thu tho, Leviticus 19:18-a “Nangmah i inhmangaih ang bawkin i ṭhenawm khawvêngte pawh hmangaih ve rawh” tih thu hi a ni.

Mi ṭhenkhat chuan hmangaihna tûr hian thu inpêk ngawt theih a ni dâwn em ni tiin an ngaihtuah ṭhîn a. Mahse, Deuteronomi-a kan hmuh thupêk hi a ziah lâi hun leh hmuna chêngte hnam zia kan thlîr chuan a fiah deuh kuar thung. He thu hi pâwl pahnihte inkâra inremna thu an ziah aṭanga lo kal niin, “hmangaihna” tih thumal hian inremna thuthlungin a phûtte laka rinawm, ṭha taka hlen chhuak tih a kâwk a. Chuvângin, pâwl pahnihte inkâra inhmangaihna thûk tak a awm thu chu pha lo mah se, chu rinawmna chu thiltih hmanga lantîr tûr a nih thu a sawi ber.

Lehkhaziaktu hi a rilru a ngîlin, Isuan a chhânna fiahzia leh hriat thiam awlsamzia pawh a hmu a, a pawm thlap a ni tih pawh a sawi nghe nghe. Hetih lâi hian sakhaw hruaitute dangte chuan an lo ei lo hle ang tih a chiang a, an zîng mi ngeiin Isuan a chhânna chu thu dik tak a ni tih a puang mauh mai bawk si. Isua pawhin lehkhaziaktu’n chhânna a pêk chu a fing hle a ni tih a nemnghet a, Pathian ram a hlat lo a ni tih pawh a hrilh nghâl bawk. Hlat lo a tih hi a chhûngah a awm tawh e a tihna chu a ni lo va. He lehkhaziaktu hian a la mamawh chu Isua hi tu nge a ni tih hriat leh, chumi hnua zui a ni—rinna kawngah ke pên leh zêlna a la nei tihna a nih chu.

`Engtin nge Pathian hmangaih dân leh keimahni ang bawka kan ṭhenawm khawvêngte pawh hmangaih ve dân kan lo hriat theih ang? Enga ti nge kraws hi hêng thupêkte kan zawm theihna tûra thil pawimawh êm êm a nih?`