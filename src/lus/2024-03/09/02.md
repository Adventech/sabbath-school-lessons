---
title:  Ropui taka Jerusalem luh thu
date:   25/08/2024
---

`Marka 11:1–11 leh Zakaria 9:9, 10 chhiar la. Hetah hian eng thil nge thleng?`

He thawnthua a chanve vêl hi chu Isuan Jerusalema a luhna tûr sabengtung la tûra a zirtîr pahnihte a tirh chanchin a ni a. Chumi chanchin mai chauh chu ni se, sei angrang taka Markan a lo ziak hi eng nge a chhan ni ang?

A chhânna pahnih a awm a. A hmasain, hei hian zâwlnei a nihna anga a thiltihtheihzia a lantîr a, Jerusalema a luhna hi a tihzahawm leh zuat sawt bâkah, chu chu Pathian duh zâwng tak a ni bawk tih a târ lang. Pahnihnaah chuan, he thawnthua a chanve hma lam hi sabengtunga chuang lal chu Jerusalem khawpui chhûngah a luh thu inziahna Zakaria 9:9, 10 nên a inzawm a. Sebengtung chunga Solomona a chuang a, Jerusalem a lût (1 Lalte 1:32–48) kha min hriat chhuahtîr bawk. Kan hriat angin, Adonija khân lalṭhutthlêng luah ngei a tum a; mahse, chu chu Davidan a lo hriatin a rang thei ang bera Solomona lallukhum khumtîr a nih theih nân thupêk a chhuah nghâl chûk chûk a nih kha.

“Krista pian hma kum zanga vêlah zâwlnei Zakaria khân Israel-te Lal lo kal tûr thu a lo sawi lâwk a. He hrilhlâwkna hi tûnah a lo thleng famkim dâwn ta. Hun rei tak chhûng lal a nihna anga châwimâwina lo hnâwl tawh ṭhîntu kha tûnah chuan Davida lalṭhutthlêng luahtu tûr dik tak a nih ang ngeiin Jerusalemah a lo lût ta a ni.”—Ellen G. White, _Chatuan Nghahfâk_, p. 633.

Jerusalem hi tlâng chunga awm niin, tuifinriat zâwl aṭanga teha ft. 2,400 vêla sâng a ni a (a meter zâwng chuan chuan mt. 740 vêl a ni). Isua hun lâia mihring awm zât hi 40,000–50,000 vêl an ni mai thei a; mahse, Kalhlên Kût lâi chuan hei âi hian an tam daih ṭhîn ang. Khawpui zau zâwng chu ṭîn (acre) 250 hmun vêl a ni a; mahse, hemia ṭîn 37 vêl zet hi Pathian biak in tlâng (temple mount) an tih chuan a awh thung. He Pathian biak in leh a tualzâwl vêl hi Jerusalem khawpuia a langsâr leh ropui lâi ber a ni nghe nghe.

Isua hi khawchhak lam aṭangin a lût a, Olive tlâng aṭanga rawn chhukin Pathian biak in tlâng rawn pawhtu Rangkachak Kawngka (tûnah chuan he kawngka hi leirawhchanin an ping phui vek tawh a ni âwm e) an tih chu a rawn pal tlang a. A lo lût an hmuh hian khawpuia mi zawng zawng chu an sahâwk a ni ber mai, a chhan pawh a thiltih hian awmze ril tak a nei tih an hre ṭheuh si a. Isua rawn zuitute chu hosanna tiin an au rual tuar tuar mai a. A tîr takah chuan “hosanna” tih hi “tûnah chhandam rawh” tihna niin, a hnu zêlah erawh “Pathian chu fakin awm rawh se” tihna atân an lo hmang ta a ni.

Inthup rih hun, Maka lehkhabu pum pui deuhthawa Isuan a zawm luih hrâm hrâm kha a lo ral ta a. Tûnah chuan lalten an lo tih ṭhin dân ang chu tiin, ûalâu takin Jeruselamah a lût ta a ni. Pathian biak inah chuan a lût phei nghâl a; mahse, a luh hun hi tlâi lam a nih tawh avângin a hawi kual thuak thuak a, chutichuan, a zirtîr sâwm leh pahnihte nên Bethani lamah riak tûrin an chhuk leh ta zâwk a. Nimahsela, a tûk chu ni dang daih a ni tawh thung ang.

`Sabengtunga chunga chuan hi inngaihtlâwmna entîrna a ni a. Enga ti nge chu chu ze pawimah tak, a bîkin Kristiante phei chuan kan neih ngei ngei tûr a nih? Kraws ênga chhuan tûr kan neih chu eng nge ni?`