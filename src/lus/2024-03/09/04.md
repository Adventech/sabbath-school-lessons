---
title:  Tu thuin nge hêng thil hi i tih?
date:   27/08/2024
---

`Marka 11:27–33 chhiar la. Sakhaw hruaituten Isua hnêna zawhna an thlen chu eng nge ni a, chu zawhna chu engtin nge Isuan a lo chhân?`

Isuan biak in a then fâi zawh tûkah chuan biak in tualah bawk hian sakhaw hruaituten Isua rawn chapchâr lehin, a hma nia a thiltih kha tu thua ti nge a nih tih an zâwt a. Hetia an zawh chhan hi thu dik an hriat duh vâng ni lovin, phih awhna tûr remchâng an zawng a ni zâwk. Pathian thua ti nia a insawi chuan, thingtlang chhuak mistiri mâwl ve maiin chutiang thuneihna chu a nei thei lo ang tiin an âwihsak dâwn chuang lo va. Mihring thua ti nia a insawi a nih pawhin, mi â tiin an an hnâwl tho tho bawk ang.

Nimahsela, an thang kam hi Isuan a hmu thiam vek a; chuvâng chuan, an zawhna pawh amahin anmahni a zawhna an chhâng a nih chauhin a chhâng dâwn tih a hrilh sa a. A zawhna chu Baptistu Johana baptisma kha Pathian thu nge ni a, mihring thu zâwk tih a ni. Chu ve leh, anmahni zâwk hi Isuan a thangah a lo phih âwk tawh reng zâwk a ni tih an hre chhuak a. Pathian thu a ni an tih chuan, Isua hian “Enga ti nge a thu in âwih si loh?” tiin a zâwt ngei dâwn a. A leh lamah, mihring thu ti ta se, mipui an hlau bawk si. Chutichuan, dâwt sawiin, “Kan hre lo” tiin a chhâng ta ringawt mai a. Hei hian Isua pawh an zawhna chhân duh loh theihna remchâng a siamsak ta hlauh a ni.

`Marka 12:1–12 chhiar la. Isuan an zawhna a chhan duh loh hnua thil a sawi chu eng nge ni? A tehkhin thu sawi hian eng nge ni a entîr?`

Isua hian grêp huan, a neitu leh grêp huan nei hawhte chungchâng tehkhin thu a sawi a. Isua tehkhin thu sawi hian Isaia 5-a kan hmuh grêp huan tehkhin thu, Pathianin an rinawm loh avânga Israel mite thiam loh a chantîrna nên khân inanna thui tak a nei. Hetianga a inanna hi mi tinin an man thiam vekin a rinawm a, a bîkin, sakhaw hruaitute phei hi chuan an hre thiam leh zual hle ang.

He tehkhin thua thil thleng hi a mak danglam ngawt mai: huan enkawl hlawhtute chuan an grêp rah tharte chu a ram neitu hnênah hian zu pe duh miah lova maw le! Pêk chu sawi loh, a chan âi la tûra a tirh a chhiahhlawhte chu ṭhenkhat an lo vêl a, ṭhenkhat dang chu an lo tihlum bawk a. A tâwpah, ama fapa duh lâi ngei chu, an lo zah ngei beiseiin a va tîr ve leh a. Mahse, an lo zah chuang rêng rêng lo. “A fapa pawh hi lo that ila, tichuan, grêp huan hi kan ta a ni mai dâwn alâwm” tiin an ngaihtuah a. An ngaihtuahna hi a makin a âtthlâk ngawt mai; chuvâng chuan, an chunga hremna thleng ta pawh hi an chan tâwk chiah rêng a ni.

Isuan he tehkhin thu hi a sawi chhan chu sakhaw hruaitute hnêna vaukhânna urhsûn tak pêkna atân hman a duh vâng a ni a. An kawng zawh mêk chu a hmuh chian êm avângin inlam lêt thuai se a duh hle. Chumi êng aṭang chuan he a tehkhin thu sawi hi hmangaihnaa khat vaukhânna a ni tih a lang a. An tân hian insiam ṭhatna, an chunga rorêlna lo thleng tûr chu lo pumpelh nân khua a la tlâi lutuk lo. An zînga ṭhenkhat hi chuan an sualte simin an insiam ṭha ang a, Isua pawh an pawm bawk ang. Chutih lâiin, insiam ṭha miah chuang lo tûr pawh an awm tho bawk.