---
title:  Jerusalema Inhnialnate
date:   24/08/2024
---

### Chhiar tûrte
Marka 11; 1 Lalte 1:32–48; Zakaria 9:9, 10; Isaia 56:7; Jeremia 7:11; Marka 12:1–34.

> <p>Chângvawn</p>
> “Tin, ṭawngṭâia in din hun apiangin tu chungah pawh thu pawi eng emaw in neih chuan ngâidam rawh u; in Pa vâna mi pawhin in bawhchhiatnate chu a ngaihdam theihna tûr che u-in” (Marka 11:25).

Marka 2-ah leh 3-ahte khân (zirlâi pathumna en la) Isua leh sakhaw hruaitute inhnialna panga kan lo hmu tawh a. Tûn kâr zirlâi hi chu Isuan Jerusalem a rawn thlen hnu niin, hemi ṭumah phei hi chuan sakhaw hruaitute nên bawk hin vawi ruk zet an inhnial leh a ni. Khân an inhnialna hmasa pangate kha Isuan he leia rawng a bâwl ṭan tirh lama thleng a ni a. A hnuhnûng parukte erawh hi chu a rawngbâwl tâwp dâwn hnaih lama thleng a ni ve thung. Hêng an inhnialna hlâwm hnihte hian Kristian nuna thil pawimawh tak tak tak min zirtîr ve ve a. Isua zirtîrnate hian—an inhnialna thu chu inang lo tak tak ni tho mah se—ringtute chu rinna kawnga thil pawimawh tak takah leh an ni tin nuna an zawm tûr thil ṭangkâi chi hrang hrangah inkaihhruaina a pe a ni.

Sakhaw hruaitute hi Isua chapchâra, hnial danga hneh tûrin an rawn kal ṭhîn a ni ber a; mahse, an hlawhtling ngâi hauh lo thung. Tûn kâr zirlâiah hian miten Pathian an dodâl ṭhin chhante hriat tumin kan zir ang a; tin, Thlarau sâwmna hnartute thinlunga thu sawi tûr leh a pâwnga puia Pathian an dodâl ngawtna rilru chu an dah bo theih nân engtin nge kan ṭanpui theih ang tih pawh kan ngaihtuah ho bawk dâwn a ni.

Marka 11-ah hian Kalhlên Kût (March–April) hmang tûra Jerusalema Isua a kal thu kan hmu a. Marka 11–16 hian chawlhkâr khat chuang hret chhûnga thil thleng hrang hrangte sawiin, a hun chhûng a rei lo naa, a sawi chipchiar hle thung. Marka bung hmasa lam 10-te hian kum thum leh a chanve vêl chhûnga Isua thiltihte min hrilh a. A hun hnuhnûng lam chawlhkâr khat chhûng vêl leka thil thlengte sawi nân erawh bung ruk zet a hmang si hian hemi chhûnga thil thlengte hi a pawimawh hle a ni tih a tilang.