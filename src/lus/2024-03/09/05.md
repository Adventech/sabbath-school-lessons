---
title:  Sawrkâr lakah leh Pathian laka kan batte
date:   28/08/2024
---

`Marka 12:13–27 chhiar la. Hetah hian eng thil nge thleng a, Isuan thutak a lo hrilhte chu eng nge ni?`

Sakhaw hruaitute hian Rom ram awptu lakah emaw, Juda mipuite lakah emawa thiam loh an chantîr theih nân a insawi awhna tûr zawhna dang an zâwt leh ta a. Hemi ṭuma an inhnialna thupui hi chu chhiah châwi leh châwi loh chungchângah a ni ve thung. Hetih lâi hun leh hmunah hi chuan chhiah pêk duh loh chu Rom sawrkâr laka helna nia ngaih niin, dân bawhchhiatna pawi tak a ni.

Isuan Kaisara thilte chu Kaisara hnênah pêk mai tûr a ni a, Pathian thilte pawh Pathian hnênah pêk ve leh mai tûr tia a chhâng hian an thang kamah awh a pumpelhtîr hlauh mai a. Chu mai bâkah, sawrkâr laka ringtute mawhphurhna chin pawh chiang deuh takin a sawi nghâl bawk. “Rom sawrkâr enkawl leh vênhimna hnuaia awm a nih miau avângin chu sawrkân hnuaiah chuan an intulût tûr a ni a, Pathian laka an mawhphurhna nên a inkalh lo a nih chhûng chuan sawrkârin a phût thilte chu an ti mai tûr a ni bawk. Nimahsela, an chênna ram dânte chu ṭha taka zâwm tûr an nih rualin, an rinawmna hmasa ber erawh Pathian hnênah an pe zêl tûr a ni.”—Ellen. G. White, _Chatuan Nghahfâk_, p. 671.

Hemi zawha an hnialpuite chu Sadukaite an ni ve thung a, an inhnialna pawh mitthi thawh lehna chungchângah a ni. Sadukaite chu puithiam pâwl niin, Mosia lehkhabu pangate chauh hi Pathian Lehkha Thu (Bible) atân an pawm a. Hêng lehkhabu-ahte hian mitthi thawh lehna chungchâng eng mah ziah a nih loh avângin mitthi thawh lehna hi a thlen an ring lo. Isua hnêna thawnthu an sawi hi a tak tak ni lo, Isua ngaih dân hriatna atâna an phuahchawp mai a nih a rinawm a. Unau mipa hlîr pasarihin nupui atâna hmeichhe pakhat an inrochun chhâwn zêl chanchin a ni. Mosia dânah chuan, fapa pakhat mah nei lova mi a lo thih chuan, an chhûngkua ro leh thil neihte humhim zêl a nih theih nân, a nupui thihsan tâk chu a unaupain a rochun ang a; tichuan, an pahnih inkâra lo piang chu dân ang thlapa a unaupa thi ta fa angah ngaih tûr a ni ang (Deut. 25:5–10).

Sadukaite hian, thawh lehna thurin sawi nêp tum rân chungin, chu hmeichhia chu thawh leh hunah chuan tu nupui zâwk nge niin tiin an zâwt ta khauh mai a. Mahse, Isuan an tum a lo hria a, heti hian kawng hnih—Pathian Lehkha Thuin a sawi chu sawi chhâwngin leh Pathian thiltihtheihna ropuizia sawiin a chhâng let ve ta a ni. A hmasain, thawh lehnaa Pathian thiltihtheihna chu a sawi phawt a, vânramah chuan nupui pasal inneih a awm dâwn tawh loh thu pawh a sawi bawk. Tichuan, thawh lehna thurin hi Exodus 3:1–22 thu, Pathianin amah chu Abraham te, Isaaka te leh Jakoba te Pathian a nih thu a sawina hi ṭanchhana hmangin a dikzia a sawi leh ta bawk a. Isua ngaih dân chuan, hêng chângten an sawi awmzia chu, Abrahama te, Isaaka te, Jakoba te kha an tho leh vek dâwn tihna a ni. Pathian chu Abrahama te, Isaaka te leh Jakoba te Pathian a nih si chuan, tûnah hian thi rih mah se, thlânnah an awm reng thei lo ang.

`Mi tu emawin, “Pathian thiltihtheihna i hria em?” tiin zâwt ta che se la, eng nge i chhânna ni ang a, enga ti nge chutiang chuan i chhân ang?`