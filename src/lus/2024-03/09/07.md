---
title:  Zir belhna
date:   30/08/2024
---

Ellen G. White-i lehkhabu ziah, _Chatuan Nghahfâk_ phêk pp. 645–680-a, “Boral Tûra Thiam Loh Chang Mipuite” tih te, “Temple Then Fâi Lehna” tih te leh, “Inhnialna” tih te chhiar ni se.

“Kristan ama thiltihtheihna hmanga a siam ngei thing ânchhia a lawh ta mai hi kohhran zawng zawng leh Kristian zawng zawng hnêna vaukhânna a ni a. Mi tu mahin Pathian dân hi mi dangte chunga dik lo taka ti chungin an zâwm thei lo. Nimahsela, Krista khawngaihna nun, mahni hmasialna tel miah lo ang kha nun chhuahpui si lo mi tam tak an awm a. Kristian ṭha ber ber nia inngâite mi ṭhenkhat ngei pawh hian Pathian tâna rawngbâwlna chuan eng chin nge a huam tih a hre miah lo nia! Anmahni lâwmna tûr tâwk chauhin ruahmannna an siam a, chutiang chuan an zir ṭhîn bawk. Anmahni chauh inngaihtuah rân chungin thil an ti ṭhîn a. Hun pawh hian anmahni tâna an hmang a nih chauhin hlutna neiah an ngâi bawk. An thiltih zawng zawngah hei hi a rilru luahtu ber a ni a. Mi dangte tân ni lovin, anmahni tân chauh rawng an bâwl ṭhîn. Pathian chuan khawvêlah hian mahni hmasialna tel miah lova rawngbâwl tûrin a dah a. A theih dân kawng awm apianga an mihringpute ṭanpuitu ni tûra a siamte an ni. Nimahsela, anmahni hma khua chiah an ngaihtuah avângin thil dang an hmu thei ṭhîn lo va. Mi dangte nêna inpawhna tak tak an nei lo. Chuvângin, mahni tân chauha nungte chu theipui kûng hna duah ṭha tak, rah erawh chhuah miah si lo ang an ni. Biak inah inkhâwmin Pathian chibai bûkna thil chi hrang hrang chu an ti ve tho naa, sual simna leh rinna an nei si lo. A langa mâwiin Pathian dân an châwisâng a; thuâwihna erawh an tlachham hle bawk si. An sawi angin eng thil mah an ti ngâi lo. Kristan theipui kûng a hauhna ṭawngkamah hian takna tel lo, a der maia thiltih a huatzia a tilang a. A langa a pauva thil sual titute hi Pathian rawngbâwltu nia inchhâl, mahse Pathian ropuina atâna rah chhuah chuang miah si lote âi chuan an sual nêp zâwk a ni tiin sawi.”—Ellen G. White, _Chatuan Nghahfâk_, p. 650.

**Sawi ho tûrte**:

`Kristan Pathian biak in a then fâi dân leh a thiltih awmzia kha ngaihtuah la. A tih ang kha tûnlâi kan kohhranah pawh hian tih ve a ṭûlna lâi a awm thei ang em? A awm a nih chuan engtiangin nge kan then fâi ang?`

`Chanchin Ṭha bu pali-ahte hian Isuan Pathian Lehkha Thua (Thuthlung Hlui) inziakte a sawi chhâwng fo a; tin, a lo thlen famkim ngei a ṭûl thu pawh a sawi ṭhîn bawk. Hei hian kan rinna kawnga Bible thute a pawimawh dân engtin nge min hrilh? Mi ṭhenkhat chuan Pathian Lehkha Thute (Bible) hi hmânlâi miten Pathian chungchâng—Pathian hi tu nge a nih, engtiangin nge thil a tih ṭhin—an ngaih dân mai ni-ah an ngâi a. Eng vângin nge chutianga Bible thuneihna sawi nêp tumna chu huaisen taka kan hnâwl ngam a ngaih?`

`Kohhran thuneihna tûr chin leh sawrkâr thuneihna tûr chinah hian ramri kham fel tak a awm thei ang em? Marka 12:13–17-a Isua thu sawiah hian kohhran laka kan bat chin leh sawrkâr laka kan bat chinte kan lo hriat thiam theihna tûr thu pawimawh eng nge awm?`

`Bible-a thawh lehna chungchâng ziahna chângte hi chhiar la. Eng vângin nge he thurin hi kan rinna, a bîk takin thih hnu chungchâng kan pawm dânah phei hi chuan a pawimawh êm êm ni?`