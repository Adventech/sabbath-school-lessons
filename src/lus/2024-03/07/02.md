---
title:  Chiang taka hmuin
date:   11/08/2024
---

`Marka 8:22–30 chhiar la. Enga ti nge Isua hian midel tidam tûrin vawi hnih a khawih kher a ngaih? He thawnthu aṭanga zirlâi kan zir chhuah theih awmte chu eng nge ni?`

Chanchin Ṭha bu-ahte hian Isuan mitdel a tidam thu kan hmu nual a. Marka 8-ah bâk pawh hian mitdel tho, Bartimaia tihdam a nih thu pawh Marka 10:46–52-ah kan hmu bawk. Matthaia chuan mitdel pahnih tihdam an nih thu a sawi a (Mat. 20:29–34); tin, Johana 9 pawhin a pian tirh ata mitdel, Silom dîla a mit va sil ta chanchin kha min hrilh bawk.

Nimahsela, Marka 8-a mitdel a tihdam thu hi chu a danglam bîk hle mai. Marka ziakah chauh a lang a; tin, a lo dam vah theihna tûr hian Isuan thil pahnih a tih a ngâi bîk bawk. Isuan he pa kut hi chelha, khua ata a hruai chhuak phawt kher hi a dân a dang riau a. A rualban zawh lohnaah hian a khawngaih hle a ni tih kan hre thei âwm e.

Eng vângin nge vawi hnih a khawih kher? Sawi tawh angin, hemi ṭuma thilmak a tih hi thil pahnih a tih ngaihna awm chhun a ni a; mahse, Isua hian thiltihtheihna a nei tam tâwk lo tihna chu a ni lo. Chutiang ni lovin, thil eng emaw târ lan pah a duh avânga ti ni zâwkin a lang a, thlarau lama finna leh hriat thiamna thûk tak kan neih theih nân hian hun kan mamawh deuh châng a awm ṭhîn tih min hriattîr a duh a ni maithei. He hrilh fiahna hi a pawmawm riauna chhan chu, Marka 8–16 thute ziah a nih dân hi ngun takin han zir chiang ila, a la thih tûr thu leh a thawh leh tûr thu zirtîrte hnêna a hrilhnaah hian a sawi hawn nân leh a khâr nân mitdel tihdam thu hman a ni ve ve a. Hmuh theihna neih lêt leh chu zirtîr nihna awmzia dik tak hriat thiamna entîrtu a lo ni ta a ni.

Zirtîrtute chuan zawhna zawh an chîng hrim hrim a. A chhan pawh zirlâiten hriat thiamna an neih theih nân a ṭanpui vâng a ni. Marka 8-a he lâi thu-ah hian Marka lehkhabu-a a pawimawh lâi ber a lo thleng a. Chumi a nihzia chu thil pathumin a nemnghet bawk. A hmasa berin, Isuan hian a zirtîrte chu a nihna dik tak an hriat leh hriat loh a han zâwt phawt a, chutiang thu chu tûn hmain a la zâwt ngâi lo. A dawtah chuan, Petera hi ramhuai bawlhhlawh pâi ni ve lo zînga Isua chu Messia a ni tih puang hmasa bertu a ni a. Tin, a pathumnaah chuan, Peteran a nihna a puang zo chiah tih hian, a kalna tûr lam—krawsah khenbeh a ni dâwn tih a hrilh ta a ni.

Enga ti nge Isua hian a zirtîrte hi Messia a nih thu tu ma hnêna sawi lo tûrin a chah le? Pathian ram din a tumna nên hian a inkalh tlat lo em ni? Isua hun lâi hian, “Messia” tih chu Rom sawrkâr paih thlâk tuma beihna tih nên a inzawm tlat a. Nimahsela, Isua hi chutiang messia ni tûr chuan a lo kal si lo; chuvâng chuan, a nihna hi thup rih tlat tûrin a chah ta a ni.

`He thawnthu aṭang hian thil ṭhenkhat chu—thu dik tak pawh a ni tho maithei e—sawi rih loh a ṭhat zâwk châng a awm thei tih kan hre thei em?`