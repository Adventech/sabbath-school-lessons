---
title:  'Zirtîrte Zirtîrin: Ṭhen 1'
date:   10/08/2024
---

### Chhiar tûrte
Marka 8:22–38; Matthaia. 20:29–34; Johana 12:25; Marka 9:1–50; Malakia 4:5, 6; Luka 9:30, 31.

> <p>Chângvawn</p>
> “Tin, mipuiho chu a zirtîrte nên a ko va, an hnênah, ‘Tu pawhin mi zui a duh chuan, mahni hrehawm pawisa lovin, a kraws puin mi zui rawh se’ a ti a” (Marka 8:34).

Marka lehkhabua a chanve hma lam zawng hi chu Isua nihna leh a chanchin sawina a ni ber a. Ama zirtîrna ropui tak takte leh a thilmak tihte pawh hian Messia a nihzia a târ lang vek bawk. Tûnah chuan, a chanve dang kan lo zir ve leh thung dâwn ta a, hetah chiah hian Isuan a zirtîrte hnênah zawhna pawimawh tak, amah chu tu nge nia an lo hriat tih a zâwt dâwn a ni. He zawhna hi Peteran fiah leh chiang takin a chhâng ang a; tichuan, Isua hian Messia a nihna anga a kawng zawh tûrte chu sawi fiah ṭan nghâlin, krawsa khenbeh a nih tûr thu thlengin a hrilh vek dâwn a ni.

Marka 8 tâwp lam aṭanga Marka 10 thleng hi chu Isuan a zirtîrte hnêna a kawng zawh tûr a hrilhfiahna a ni ber a. Hêng bung pathumahte hian krawsa khenbeh a la nih tûr thu pawh a sawi dâwn nghe nghe. Chumi zawhah chuan zirtîr nih chungchâng bîk a sawi zui ang a. Hêng a thil sawi ropui tak takte hi chu tûnlâi hun thleng pawhin a la pawimawh reng a ni.

Marka lehkhabu chanve hnu lamah hian mitdel pahnih tihdam thu kan hmu a. Pakhat chu Marka 8 laihâwl vêlah niin, a dang chu Marka 10 tâwp lamah a ni ve thung. Hêng Isua thilmak tih pahnihte hian thiam leh ngaihnawm takin zirtîr nihnaah chuan Isua hi tu nge a ni a, khawi kawng nge a zawh dâwn tih chungchânga thlarau lama hriat thiamna ril tak neih pawh tel a. A zirtîrna thute hian kum 2,000 liam taa zirtîr sâwm leh pahnihte hnênah khân chona a lo pe tawh angin, tûnlâi huna zirtîrte pawh Isua zui avânga an chân tûr leh hlâwkna an tel tûrte ngun taka chhût thiam tûrin a la phût chhumzawm zêl a ni.