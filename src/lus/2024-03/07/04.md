---
title:  Tlâng sâng tak leh mipui tam tak
date:   13/08/2024
---

`Petera leh Jakoba leh Johana ten Isua hova zâna an hmuh chu eng nge ni?`

Marka 9:1-a Isua hrilhlâwkna puan, a tuar tûr thu leh thih tûr thu a sawi lâia a bula awm ṭhenkhat hian thiltihtheihna nêna Pathian lalram lo thleng a hmuh hma loh chuan thihna an tem dâwn lo a tih hi ni rei vak lo hnu-ah Isuan tlâng sâng tak chunga Petera te, Jakoba te, Johana te a hruai chhoh ṭum khân a lo thleng dik ta ngei rêng a. Chumi hmunah chuan an hmaah a hmêl lan dân a lo danglam ta a, vânram ropuinaa inthuamin an hmu a nih kha.

Elija leh Mosia te chu vân aṭanga lo chhukin Isua nên an titi ho a. Luka min hrilh dân chuan Jerusalema a tleitlâk mai tûr Isua kal chhuahna (Grik ṭawngin, exodos) chungchâng an sawi a ni (Luka 9:30, 31). Chuting chuan, hemi ṭuma thil ropui tak lo thleng hi krawsa Isua a la thihna tûr nên a inzawm tlat a (Marka 9:9 nên khâikhin ang che). Zirtîrten krawsah khenbeh a ni lâi an hmuh hunah pawh beiseina petu tûr a ni ang.

A tûk zîngah tlâng ata chhukin, an chhuk lâi hian zirtîr pathumte chuan Bible-in Messia lo kal hmaa Elija a rawn kal hmasak phawt tûr thu a sawi chungchâng hi an zâwt a. He ngaih dân hi Messia lo kal hmaa Elija rawn lang nawn leh phawt tûra beiseina nên a inzawm tlat a nih hmêl (Mal. 4:5, 6 nên khâikhin rawh). Isuan chhângin Elija chu a lo kal tawh reng a, chu chu tu dang ni lovin Baptistu Johana kha a ni a ti. A hmêlmaten Johana an tihlum ang chiah khân, Isua pawh an kutah a thi dâwn a; mahse, ni thum hnu-ah a tho leh ang.

Chumi zân ropui tak a ral hnu, a tûk zîngah chuan zirtîr dangte awmna tlâng bulṭhut chu an zu thleng a, an lo buai hle mai (Marka 9:14–29 en la). Tlâng chunga han chho ve lo zirtîr dang pakuate chuan ramhuai ṭawng thei lo pâi mipa naupang pakhat, an tihdam theih bawk si loh chu an lo buaipui a. Isua a zuk thlen ve chuan a lamah an rawn tlân khâwm nghâl a. He naupang khawngaihthlâk tak pa hian a fapa chanchin leh a zirtîrten a ramhuai pâi chu an hnawhchhuahsak theih loh thu a rawn hrilh a. A thil sawi zawng zawng chu Isua hian ngun taka lo ngaihthlâksakin eng tik aṭanga awm nge tih te a han zâwt a. Isua thil tih vêl dân hi naupang pa rin zâwng tak a ni ni ngei tûr a ni, “Nangin eng emaw ti tala i tih theih chuan mi khawngaih la, mi pui ang che” a ti chhuak ta phawng mai a ni (Marka 9:22).

Isua hian naupang pa rinhlelh deuhna chu a lo hriatsak nghâl mai a. A chhân lêtna ṭawngkam hi hetiang hian lo phuah ṭhatsak chhin teh ang: “Engtin maw? ‘I theih chuan’ i tia mi?’ (Marka 9:23). Chu veleh vân ata ṭêk rawn tla ang maia rangin naupang pa hian harsatna nei chu a fapa chauh ni bîk lovin, amah ngei pawh hian rin lohna harsatna a nei ve tho tih a lo hre ta a. A rinhlelh deuh tlat avâng hian a fapa pawhin damna a chang thei lo rêng a ni. Tichuan, Isua khawngaihna chang thei tûrin a intulût ta thlawp mai a, he thu, “Ka ring e, ka rinhlelhnaah hian min pui ang che” (Marka 9:24) tih hi a sawi a. Isua pawhin a fapa chu a tidam ta a ni.

`Eng ang dinhmunah nge, “Ka ring e, ka rinhlelhnaah hian min pui ang che” tia i au chhuah lo ngâi ve tawh le? Chûng in thil tawnte aṭang chuan eng nge ni i zir chhuah?`