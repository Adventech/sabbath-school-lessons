---
title:  Tu nge ropui ber?
date:   14/08/2024
---

`Marka 9:30–41 chhiar la. Isuan a ṭum hnihna atâna a thih tûr thu leh a thawh leh tûr thu a sawi hi a sawi hmasak ṭum nên eng nge a danglamna awm (Marka 8:31 nên khâikhin rawh)? Tin, zirtîrten inhnialna hi eng chungchângah nge ni a, chutah chuan eng zirlâi nge Isuan a pêk?`

Isuan a thih tûr thu a sawi lâwk ṭum khatnaah kha chuan amah hnâwltu tûrte leh tihlumtu tûrte pawh a sawi a nih kha. A ṭum hnihnaah erawh hi chuan phatsan a ni dâwn tih chu a sawi ngei a, phatsantu tûr erawh tu nge tih a sawi lang tel lo thung. Chutih rual chuan, a bu tîr lamah hian Juda nihna sawi lan a lo nih tawh avângin (Marka 3:19 chhiar la) amah hian a phatsan dâwn a ni tih kan hre thei tho a. Hemi ṭum pawh hian Lalpa chuan tihhlum a nih tûr thu leh ni thum hnua a thawh leh tûr thu bawk kha a sawi leh a. Mahse, a zirtîrte hian a thil sawi hi a sawi hmasak ṭum âi kha chuan an lo bengkhawn nêp deuh niin lang. Kan hriat châk loh zâwngte chu sawi sawi kan châk lo ṭhîn rêng a ni.

Marka 8:27-ah khân Isua hi Galili dîl hmar lam, Philipa Kaisari khawpera a kal thu kan hmu a. Maka 9:30-ah hian Galili ram a kal tlang thu kan hmu leh a; tichuan, Marka 9:33-ah hian Kapernaum khua a luh thu kan hmu leh bawk. Chuvângin, hmâr lam aṭanga chhim lam hawi zâwnga a zin hi lo mitthla thiam a harsa lêm lo. Amaherawhchu, a zirtîr sâwm leh pahnihte hi an rawn hnufual hlek avângin Kapernaum khuaah hian amah chauhin a lût rih niin a lang a. In chhûng an luh hnu chuan, kalkawngah khân eng thu-a inhnial nge an nih tih a zâwt a. Mahse, tu ma’n an chhâng lo. Naupangten thil ṭha lo an ti lâi kan va phâwk a, an ni pawhin an thiltih chu a ṭha lo tih an hriat avânga inthiam lo taka an lo awm ang deuh hian, zirtîrte pawh hian Isuan a zawhna chu chhân an châk hlawm lo hle mai. An inhnialna chu tu nge ropui ber tih chungchângah a ni a. Sawi duh ngat ila chu, he zawhna mi tin kan ngaihtuah ṭheuh a ni  ve tho mai. Nimahsela, Pathian lalramah chuan he ngaihtuahna hi a inletling thawk dâwn a ni.

An zawhna hi Isuan chhâwng hnihin a chhâng a. A hmasain, hmasa ber (ropui ber) ni tûr chuan, chhiahhlawh (rawngbâwltu) an nih hmasak phawt a ngâi tih thu hi chiang takin a han sawi tlang râwng mai phawt a. Tichuan, a sawi awmzia chu ama thiltih ngei hmangin a entîr zui ta a ni. Heti lâi hian a bul hnâi maiah chuan naupang pakhat a lo ding reng a. Chu naupang chu a va kâi a, an zîngah chuan a dintîr ve a. Naupang tân hian a zâmawm duh ngawt ang. Nimahsela, Isuan a lo kuah a, tlângnêl takin a awm ve thei ta. Chutichuan, zirtîrte chu hetiang naupang tê pakhat pawh an lâwm a nih chuan, ani pawhin anmahni lâwm ve dâwn a ni tih a hrilh ta a. Tin, amah lâwm apiang chu a Pa lâwm a ni tih pawh a hrilh bawk. Chutiang chuan, naupang chumchiap, miin engah mah thama an ngaih loh chu Pathian nên an inzawm reng tih a hrilh fiah ta a.

Chutah Johana a lo ding chhuak a, an zînga mi ni ve lo tu emaw Isua hminga ramhuai a lo hnawt chhuak ve ngawt chu a lo khap tih hrilh a. Isua erawh chuan khap tawh lo tûr leh, anmahni dodâl lo chu an lama ṭang a nih thuin a chhâng lêt thung a. Kristian rawngbâwlnaa inhmangte chu, an thiltih beitham viau pawh ni se, vânah khian chhinchhiah lohin a awm dâwn lo.

`Bible-in ropuina min zirtîr leh khawvêl ngaih dâna ropui te hi eng nge a inan loh dân ni? A khawi zâwk hi nge neih tuma i beih ṭhin?`