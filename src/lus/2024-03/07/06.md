---
title:  Hremhmuna awm mi hrisêl tak chu
date:   15/08/2024
---

`Marka 9:42–50 chhiar la. Isua zirtîrna thu hrang hrangte phuar khâwmtu chu eng nge ni?`

He lâi thu hi kan chhiar liam puat ringawt a nih chuan, Isua zirtîrna thu hrang hrang, inzawm lo tak takte dah khâwm satliah mai emaw kan lo ti mai thei a. Amaherawhchu, ngun taka kan zir a nih chuan, hêng a thil sawi tinte hian a hma chiaha a sawi tâk nêna thlun zawmtu thumal eng emaw a nei ṭheuh a ni tih kan hre thei ang. He lâi thu hian a tahtawl tê têa Isua zirtîrnate kan lo man thiam theih nân ṭawngkam pathum a hmang a, chûngte chu: “suala mi tlûktîrtute,” “mei” leh “chi” te a ni.

Isua zirtîrna hmasa ber chu “mi tê-te” chungchâng a ni a, hei hian ringtu rawn ni thar tîrte a kâwk. Zirtîrtute leh kohhran hruaitute hian Pathian lalramah chuan hêng ringtu rawn ni tharte lo enkawl kawngah mawhphurhna sâng tak an nei a. Thuthlung Hlui hun lâia mi chak lo ber ber—hmeithâi, fahrah leh ram dang miten ngaihsak an mamawh ang chiah khân hêng ring tharte pawh hi a bîk taka ngaihsak ngâi an ni. Isua hian a duhthawh ve angreng khawp mai a, hêng “mi tê-te” zînga pakhat lek pawh thil sual tihtîrtu chu tuifinriatah thlâk daih se, a la ṭha zâwk tho dâwn ni âwm hialin a sawi.

A ṭawngkam hman, “thil sual tihtîrtu” tih hian he lâi thua Isua zirtîrna sei berah min hruai lût a. Thil hriat thiam harsa tak tak pahnih kan hmachhawnte chu: (1) Isua hian an kut emaw, an ke emaw tân tûr leh, an mitmu kher chhuak tûrin mi a zirtîr em? tih leh, (2) Chatuana kâng char char hremhmun a awm tiin a zirtîr em? tih te a ni.

A hmasa zâwk chhânna chu zirtîr lo tih a ni a, Isua hian fû-ke kim lo, ramtuileilova insiam tûrin min zirtîr lo va—chutiang chu Juda sakhaw (Thuthlung Hlui lehkhabute) pawhin a phal lo hrim hrim (Deut. 14:1, 1 Lalte 18:27, 28 chhiar ang che). Lalpa hian a sawi tum tak kan lo man thiam theih nân thu sawi uarna ṭawngkam a hmang leh zauh ṭhîn a. Kut tan chhum, ke tan chhum leh mitmu kher chhuah te hi râpthlâk kan ti a nih chuan, ringtu tâna thil sual tih phei chu a va râpthlâk leh zual dâwn êm!

A zawhna pahnihna pawh hi “zirtîr lo” tih thova chhân tûr a ni a; a chhan pawh Isua hian chatuana kâng char char mai hremhmun a awm tih min zirtîr miau loh vâng a ni. Chu chu engtin nge kan hriat theih? A hmasa berin, he lâi thu-ah hian nuih tiza deuh hlek thei eng eng emaw a awm a. Vân khawpuiah chuan mi leh lam del te, ke leh lam chauh nei te leh bân leh lam chauh nei te an awm ṭeuh dâwn niin han suangtuah chhin teh. Chutih lâiin, hremhmuna kalte erawh an taksa bung hrang hrangte kim biai an ni hlawm thung dâwn si a. Chutiang letling chiah zâwk chu a ni dâwn lo vem ni? Hremhmunah hian mi hrisêl tak tak an awm ang maw? A nih chuan a nuihzathlâk ngawt ang le. Thil chiang tak chu, Isua hian a sawi tum tihfiah nân thu uarna ṭawngkam a hmang a. Sual hi ngaih thutak hle tûr a ni a, thil sual tih dâwn âi chuan kut emaw, ke emaw, mitmu emaw chân mai pawh a ṭha zâwk hial ang.

Hremhmun mei hi chatuana kâng char char tûr a ni nge ni lo tih thu-ah chuan, a mei ni lovin, a nghawngte zâwk chu chatuana awm tûr a ni a. “Pathianin khawvêl a hmangaih êm êm a, chutichuan, a Fapa mal neih chhun a pe ta a, amah chu tu pawh a ring a piang an boral lo vang a, chatuana nunna a nei zâwk ang” (Johana 3:16, ESV). Boralte hi hrehmunah kumkhuanin an kâng chawrh chawrh reng mai dâwn a ni lo va, kumkhua atân an boral zâwk ang—a va inang lo tehrêng êm!