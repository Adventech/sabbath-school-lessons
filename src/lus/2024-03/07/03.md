---
title:  Zirtîr nih man
date:   12/08/2024
---

`Marka 8:31–38 chhiar la. Hetah hian Isuan zirtîr nih man, amah kan zui avânga kan chân tûr awmte min hrilh chu eng nge ni?`

Zirtîrte hian Isua nêna an inlaichînna kawngah a pawimawh lai ber an lo thleng ta a. Tûnah chuan Isua hi Messia a ni tih an hre ta. Keini Marka ziak chhiartute hi chuan he thu hi a lehkhabu kan chhiar ṭan tirh phat aṭang khân kan hre nghâl mai thung a (Marka 1:1); chuvâng chuan, a chânga thil awmzia hre thiam lo leh tlat ṭhîn zirtîrte âi hian kan chan a ṭha zâwk hle âwm e.

Isuan a zirtîr ni tûra mi a sâwm hmasak ber ṭum khân, chûng mite chu sangha mantua a la siam tûr thu a hrilh a nih kha (Marka 1:17). Hetih lâi hi chuan eng mah a sawi thui lêm lo va, amah zuituten an la tawrh tûrte phei chu a sawi lo hrim hrim. Nimahsela, tûnah chuan tu nge a nih tih an lo hre ta a, he khawvêla a lo kal chhan ber pawh a hrilh ta. Thil tam tak a tawrh a ṭûl thu te, hnâwl leh tihhlum hial a nih tûr thu te, mahse, ni thum hnu-ah a thawh leh tho tûr thu te thlengin a hrilh ta vek a ni.

Zirtîrte tân chuan thu thinṭhâwng tak a ni ngei ang. Messia a nih thu puang zo deuh chiahtu Petera phei chuan a ṭhiante zîng ata a hruai hrang a, chutiang thilte chu sawi lo tûrin a hrilh nghe nghe. Hêng zawng zawng hi mi tu emawin a sawi chhâwnna anga sawi ṭhin a ni a; mahse, Marka hi chuan Isua ṭawngkam hman chiah chiah kha lo ziak langin, chûng a ṭawngkam hmante chu Petera tân hian hriat a nuam lo ngawt ang le! Petera hi Satana tiin a ko va, a kawng ata lo awm sawn tûrin a hrilh bawk, a chhan pawh Petera ngaihtuahna hi Pathian duh zâwng nên a inkalh miau vâng a ni.

“Petera thil sawite hi a hma lawka lo thleng mai tûr fiahna hautak tak atân puitu leh thlamuantu a ni dâwn lo tih a hre chiang a. Tin, suala bo tawh khawvêl tâna Pathianin thil tih a tum nên pawh a inrem loh bâkah, Isuan ama nun ngei hmanga zirtîr a tum mahni inhlanna awmzia nên phei chuan a inkalh tlat nghe nghe.”—Ellen G. White, _Chatuan Nghahfâk_, p. 468.

Isua zuitute chu Isuan tih a tum ang hi ti ve tûra koh an ni a—anmahni kraws pua amah zui tûr an ni. Krawsa khenbeh hi Rom-hoin mi an tihhlum dân hrang hrang zînga a râwng ber, zahthlâk ber leh ṭihbâiawm ber a ni a. Mi zawng zawngin pumpelh an duh vek a ni. Chuti a nih chuan, tu-in nge Isua hnêna a inpêk hnehzia entîrna atân kraws put duh ang?

Isua hian zirtîr nih man a sawi fiah a ni mai lo va, zirtîr nih hlutzia pawh a sawi nghâl bawk. Kristian thurina thil mak leh dik êm êm ni bawk si chu, nun chân hi nun humhimna kawng a ni zâwk tlat hi a ni a. A leh lamah, khawvêl hi a pum pawhin lo nei mah ila, chatuana nunna kan chân si a nih chuan awmzia a awm dâwn miah lo tihna a ni thung ang. Missionary pakhat, Jim Elliott-a chuan heti hian a diary-ah kum 1949, October 28 khân a lo ziak a: “A chân theih loh nei tûra a kawl theih loh petu chu mi â a ni lo.”

> <p></p>
> “Tu pawh a nun hmangaihtu chuan a chân ang a, tu pawh he khawvêla a nun hawtu chuan chatuan nunna atân a vawng thung” (Johana 12:25, NKJV).

`Hêng thuten a sawi hi a takin i lo chang ve tawh em?`