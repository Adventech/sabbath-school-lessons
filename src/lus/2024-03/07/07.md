---
title:  Zir belhna
date:   16/08/2024
---

Ellen G. White-i lehhkhabu ziah, _Chatuan Nghahfâk_ phêk 479–498-a, “Rawngbâwlna” tih leh “Tu Nge Ropui Ber?” tih te chhiar ni se.

“Châwimâwina awm hmain inngaihtlâwmna a awm hmasa phawt tûr a ni. Mihringte hmaa dinhmun sâng luah tûrin Vân khian hnathawktu, Baptistu Johana anga inphah hniam takte  kha a thlâng ṭhîn a. Pathian tâna hna thawk hlâwk ber berte chu naupang tê-te anga inngâitlâwm zirtîrte an ni. Vântirhkohte khian mahni inchâwisâng lova, thlaraute chhandam an nih theih dân tûr mawlh zawngtute hi an thawhpui ṭhîn.”—Ellen G. White, _Chatuan Nghahfâk_, p. 490.

“Mi dangte âia hamṭhatna tam zâwk—zirna lamah a ni emaw, thianghlimna kawngah a ni emaw, nungchang zahawmna thu-ah a ni maw, Kristian nun dân ṭha hriatna kawngah a ni emaw, sakhaw nun tawng lamah a ni emaw—chang kan nih avângin kan chan ang chang ve phâk lote lakah bat kan nei a; kan theih chin apiangah an tâna rawngbâwl ṭhîn tûr kan ni. Mi chak zâwkte kan nih chuan, mi chak lote kut tichaktu kan ni tûr a ni a. Ropuinaa thuam vântirkoh, vân hmuna Pa hmêl hmu fote khian Pathian mi tê tak takte rawngbâwlsak nuam an ti êm êm a. Hlauva khûr ṭhîn, an nungchangah pawh sawisêl kâi tak takte hi an ngaihsak ber berte an ni zâwk bawk. Vântirkohte chu mamawh an nihna hmun a piangah an awm reng a, pianpui sual hneh tuma indona hautak ber bei mêkte leh anmahni tihnual vek thei thilten a hual vêla awmte chu an vil reng ṭhîn. Krista zuitu dik takte chuan hetianga rawngbâwltu vântirhkohte hi an thawhpui ve ang.”—Phêk 440.

**Sawi ho tûrte**:

`Marka 8:27–29 chhiar leh la. Engtianga zingin nge mi dangte hnênah Isua hi Krista (Chhandamtu) a ni ngei tih i lo puan ve tawh?`

`Krista nêna tlâng chunga han awm ho leh tlâng bulṭhuta awm ṭanpui ngâite ṭanpui hi engtin nge inbûk tâwk takin kan kalpui theih ang?`

`In class-ah Nilaini zirlâia tu nge ropui ber tih zawhna chhânna kha sawi ho ang che u. Khawvêl ngaiha ropui tih leh Pathian ngaiha ropui tih te hi eng nge a danglamna nia i hriat? Khawvêlin mi ropui nia a ngaih, Pathian erawhin ropui a tih ve miah si loh mi ṭhenkhat han sawi teh. Chutiang bawkin, Pathianin mi ropui a tih, mahse khawvêl erawhin engah mah a ngaih lêm loh emaw, a hmuhsit zâwk hial emaw sawi tûr i hria em? He danglamna hian khawvêlin a ngaihsân zâwng thilte dik tawh lohzia leh kalsual nasatzia engtin nge a tihlan?`

`Engtin nge sual hi—Isuan thil sual tih âi chuan ramtuileilova i awm pawh i tân a ṭha zâwk ti hiala a lo sawi ang khân—i ngaihmawh êm êm theih ang?`