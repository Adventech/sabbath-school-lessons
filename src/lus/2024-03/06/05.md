---
title:  Ṭawngthei lo tihdam thu
date:   07/08/2024
---

`Marka 7:31–37 chhiar la. Isua hnêna an rawn hruai hi tu nge ni a, Isuan a tâna a lo tih chu eng nge ni?`

Isuan Tura leh Sidon bial aṭanga Galili lam a pan leh hian a kawng tâwi ber a zawh lo va. Tura bial ṭangin hmâr lam a pan a; chutichuan, Sidon bial kal tlangin chumi zawhah Galili dîl hmâr chhak lam ram a pal tlang leh a, a tâwpah Galili dîl kam hi a lo thleng ta niin a lang. A kal kual angreng khawp mai a, hetia a kal kual vak chhan hi a zirtîrte nêna hun tam zâwk hman ho a duh vâng a nih a rinawm.

Marka hian Isua hnêna bengngawng, ṭawng pawh ṭawng fiah thei lo rawn hruaitu hi tu nge ni tih a sawi lo va. Mahse, a mi rawn hruaiin a mamawh hi chu a chiang khawp mai—thil ri a hre ṭha thei lo va; tin, ṭawng lamah pawh harsatna a nei bawk. Ri hriatna lama harsatna neite chuan mi zîngah an inkiltawih a, bengngawng tawh chin ngat phei chuan ṭawng thlengin an harsat ṭhîn. He mi pawh hi hun rei tak chhûng chu a lo buai tawh ngei ang tih a chiang.

A harsatna hi Isuan a hriat thiampui a; tichuan, mipui zîng ata a hruai hrang a. Lalpan he bengngawng ṭawng thei lo a tihdam dân hi mi tam tak—a bîkin tûnlâi huna mite—chuan mak an ti deuh maithei. A beng kuaah chuan a kutzungṭang a rawlh a; tin, chil a chhâk a, a lei a khawihsak leh a; tichuan, vân lam en chungin a han thaw deuh hulh a. Isua hian a tihdam theih nân a taksa pêng fel lo lâite chu a khawisak vek a ni. Mahse, enga ti nge a thâwk hulh kher? “A thâwk hulh chhan chu thutak lama an bengte chhi duh ngâi miah lo tûr te, Tlantu a ni tih pawmna thu sawi duh ngâi miah lo tûrte a ngaihtuah a, a thâw a i pik êm atin ni.”—Ellen G. White, _Chatuan Nghahfâk_, p. 453.

He mi ri hriatna ṭha lo hi mak tak maiin Isuan a tihdamsak a; tin, fiah fel fâi takin a ṭawng theihtîr ta bawk. A han thaw deuh hulh hian Pathianin ama chungah ramri a kham tlat a, mihringten duhthlan theihna zalên an neih chungchângah a rawn inrawlh thei bîk lo a ni tih lantîr. Ani chuan kan duhthlanna kalhin min nawr lui dâwn lo va. Mihring zawng zawng hian an nun hruaitu atâna an mi duh—Nunna Lal emaw, thim lal emaw—thlang tûrin zalênna an nei vek. Isua pawh hian bengngawng beng a inhawntîr thei a; mahse, ring duh miah lo thinlungte chu Messia a nihna pawm tûrin a nawr lui dâwn lo thung.

He thawnthu tâwitê hian Pathianin ama lam pan tumte tâna thil a tih theihzia a tilang bawk a. I rinna kha mi dangte hnêna hrilh chhâwn kawngah i lo ṭawngmawh ṭhîn viau a ni mai thei; tin, sawi tûr i neih ve-te pawh sawi ngam lovin, i lei kha phuar beh tlat ni ang maia hriat châng i nei tawh ṭhîn maithei bawk. Hemi ṭuma Isua thilmak tih hian Lalpa Isua chuan mi dangte mamawh hriatsak thei tûrin i ri hriatna a tihchaksak thei che a, an rinna zin kawnga châwi sâng dâwrh thei tûr thu hrilh dân tûr i hriat theih nân huaisenna leh phûrna a pe ngei ang che.

`Ri hriatna leh ṭawng chungchânga thilpêk i dawnte kha engtiangin nge i hman? Pêk i nih chhan ang takin i hmang em?`