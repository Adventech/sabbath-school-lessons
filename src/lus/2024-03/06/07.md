---
title:  Zir belhna
date:   09/08/2024
---

Ellen G. White-i lehkhabu ziah, _Chatuan Nghahfâk_ phêk 441–460-a “Thurochhiah” tih te, “Dâidanna Ṭhiah A Ni Ta” tih te leh, “Chhinchhiahna Dik” tih te chhiar ni se.

“Tûnlâi huna Lalpa zuitute zîngah hian, hmânlâi hun ang tho khân, he bumna sual, a nihna hriat harsa angreng tak bawk si hi a va darh nasa êm! Krista tâna rawng kan bâwlna te, mi dangte nêna kan inzawmna te hi mahni inchâwisân châk rilrûk tlatnain a tihmêlhem fo bawk. Mahni insawimâwi leh mi dangte min fak kan thlahlel tlâng êm êm a. Mahni kan inhmangaihna leh Pathianin kan tâna a lo sial kawng chu zawh âia kawng awlsam zâwk zawh kan châk tlat ṭhîn hian Pathian thupêkte âia mihringte ngaih dân leh thurochhiah ngaihsân zâwknaah mi a hruai lût ṭhîn. Krista chuan heti hian a zirtîrte hnênah vaukhâna thu pawimawh tak a lo pe a: ‘Pharisaite dâwidim lakah invêng ula, fîmkhur hle rawh u’ tiin.

“Krista sakhua chu a takin a thianghlim hle. Pathian ropuina atâna ṭhahnemngaihna hi Thlarau Thianghlimin kan thinlunga a tuh a ni a; chutiang rilru chu Thlarau Thianghlim hnathawh chauhin min neihtîr thei bawk. Pathian thiltihtheihna chauhin mahni nawmna zawn leh vervêkna te a tibo thei a. He danglamna hi kan nunah a lo thleng a nih chuan Pathianin hna a thawk a ni tih kan hre thei ang. Kan lo pawm tâk rinna chuan mahni hmasialna leh duhâmna a tihboral a, keimahni ropuina tûr ni lovin, Pathian ropuina tûr zâwk zawng tûra mi hruai hunah Pathian duh dânin kan nung ta tih kan lo hre thei dâwn a ni. ‘Ka Pa, i hming châwimâwi rawh’ (Johana 12:28) tih hi Krista thupui ber a ni a, amah kan zui a nih phawt chuan, keini pawhin thupui berah kan lo nei ve ang. Ani chuan ‘ama awm ang bawk khân awm ve tûrin’ thu min pe a; tin, ‘a thupêkte chu kan pawm a nih chuan, chumiah chuan amah kan hria tih kan inhre thei dâwn a ni’ 1 Johana 2:6, 3.”—Ellen G. White, _Chatuan Nghahfâk_, p. 460.

**Sawi ho tûrte**:

`Kristianten kan tih ṭhin zîngah hian engte hi nge thinlung thianghlim nei thei tûra min pui thei awm?`

`In khawtlângah khân mi “thianghlim lo” an awm em? An awm a nih chuan tute nge ni? Chûng mite chuan chanchin ṭha an lo hriat ve theih nân eng nge tih theih i neih?`

`In ṭhenawm khawvêngte hnêna chanchin ṭha hrilh theih dân tûr awlsam ber nia in hriat han sawi ho teh u.`

`Mipui 4,000 hrâi thu ziahna Marka 8:1–10 hi chhiar la. Hêng mite hi Jentail an nih deuh vek hmêl si a, lo ni ta se hrilhfiah dân dang a awm thei ang em?`

`Suala tlu tawh kan nih miau avângin kan rilru-ah hian mahni inchâwimâwi châkna a awm ṭheuh mai a. Engtin nge chumi lak aṭang chuan kan invên reng theih ang?`