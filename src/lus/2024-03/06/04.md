---
title:  Uite tân chaw nâwi
date:   06/08/2024
---

`Marka 7:24–30 chhiar la. He thawnthu-ah hian eng zirlâi pawimawh tak takte nge inphûm le?`

Nimin zirlâiah khân thu har tak tak kan lo khel tawh a nih kha. He thawnthu-ah pawh hian ngaihtuahna tibuai deuh map thei zawhna eng eng emaw a rawn chhawp chhuak ve leh a. Enga ti nge Isua hian he hmeichhia hi dêngkhâwng deuh taka a chhân kher le? “Ui” nên te a la tehkhin zui leh ta nghâl a!

Hetianga a chhân chhan hi chiang fakin sawi lo mah se, a chhânnaa ṭawngkam a hman pahnihte aṭang hian a thil sawi awmzia ni âwm chu kan hre thei tho thung. Marka 7:27-ah hian fate chu hrâi puar “hmasak” phawt tûr an ni tih a sawi a. “Hmasa” a awm chuan, a dawt leh emaw, a zuitu emaw a awm ngei ang tih rin theih. A ṭawngkam hman dang pakhat, ui tih hian uitê emaw, kawtthlêr vêla riak mai mai ṭhîn uicho emaw ni lovin, miin duat taka an vulh, an in chhûngah pawh luhtîr an phal ang chi hi a kâwk zâwk niin a lang a. He hmeichhia hian Isua a chhân lêtnaah hêng a ṭawngkam hman pahnihte hi lo thur chhuak nalhin, chu chuan a chhânna awmzia hriat thiam kawngah min ṭanpui ta a ni.

Hmeichhiain Isua a chhânna hi a huangtau angreng khawp mai. Heti hian a chhâng a: “Lalpa, nih zawng a ni a; nimahsela, dawhkân hnuaia uite pawhin fate chhang nâwite chu an ei ṭhîn alâwm” (Marka 7:28) tiin.

Engtin nge hetiang hian chhân nachâng a hriat mai zâwk le? A chhan chu, a fanu a hmangaihna hian eng pawh tih leh sawi a huamtîr a ni tih a chiang. Tin, Isua pawh hian a ti-huai sawt ve bawk a. “Hmasa” tih ṭawngkam a hmang zauh hian chumi “dawt chiah,” a “zuitu” chu a awm ngei dâwn nia beiseina a neihtîr tlat atin ni. Chu bâkah chuan, Isua hian dawhkân hnuaia awm ui nia a lo inngaih theih tûr ṭawngkam a chhâk chhuak bawk a. Ui chu a neitute in chhûngah, an chawi ei dâwhkân hnuaia a awm ṭhîn ang chiahin he hmeichhia pawh hi Isua ke bulah a fanu damna dîlin a ṭawngṭâi mêk a. Chutiang chuan, ui chanpual, chhuata rawn tla thla chaw nâwite chu lo chhar ve hrâm a tum a ni.

Hmeichhiain Isua a chhânna hian a rinna nasatzia a tilang a. In lama awm daih a fanu damlo a lo dam theihna atâna Isua “chaw nâwi” tla a rawn beisei hrâm hian Isua thiltihtheihna hi a ropui a (chutiang thilmak pawh chu chhang nâwi tla mai a la ni a, chhang pum phei chu a va ropui dâwn êm!), chu mai ni lovin, he hmeichhe ngenna tihhlawhtlinsak hi atân chuan thil ho tham tak a ni tih a ti lang bawk. Isua hian a lo khawngaih hle a; tichuan, a thil ngen chu a pe ta a ni.

“He hmeichhia nêna an inchhân tawnna hmang hian Israel miten mi chuangtlâi mai mai nia an ngaih chu mi hrang ni tawh lovin, Pathian chhûng pui fa ngei a lo ni ta zâwk tih a lantîr a. Pathian fa a nih ang ngeiin Pa thilpêkte pawh a lo chang ve thei ta bawk a ni.”—Ellen G. White, _Chatuan Nghahfâk_, p. 449.

`Eng vângin nge hnam dangte leh ram dang mite chungchânga ngaih dân nghet sa lo neih ngawt ang chi hi Isua zirtîrna nên thil inkalh tlat a nih theih? Engtin nge he thil ṭha lo tak hi kan rilru aṭangin kan dah bo theih ang?`