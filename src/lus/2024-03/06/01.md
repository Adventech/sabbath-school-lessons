---
title:  Thinlung A Pawimawh Zâwk
date:   03/08/2024
---

### Chhiar tûrte
Marka 7, Isaia 29:13, Exodus 20:12, Marka 8:11–21.

> <p>Chângvawn</p>
> “Mihring pâwn lam a kawchhûnga lûta amah tibawlhhlawh thei eng mah a awm lo; mihring kawchhûng ata lo chhuakte chu mihring tibawlhhlawhtu a ni zâwk e” (Marka 7:15).

Tûn kâr zirlâi hi Marka 7 leh Marka 8 chanve hma lam zawng a ni a. Marka 7 tîr lamah hian Isuan Juda sakhaw thurochhiah a zawm loh avânga inhnialna a chawh chhuah thu kan hmu a. Amaherawhchu, he thil hi Kristiante nun atâna thil ṭûl leh pawimawh êm êm târ lanna remchâng atân a hmang hlauh thung a ni.

Chutichuan, tehkhin thu awmze ril tak nei a hrilh ta a, chu tehkhin thu chuan rinna hi eng nge a nih chiah tih hriat thiamna a neihtîr ta a ni.

Hemi zawhah hian, Tura leh Sidon bialah a kal ta daih a, chutah chuan Chanchin Ṭha bu pali-ten Isua hnial dangtu awm chhun nia an sawi hmeichhe pakhat nên an intawng ta a ni. He mite pahnih intawn dân hi a mak angreng khawp mai leh nghâl: he hmeichhia hian an inchhân tawnna aṭangin a chan ṭhatna tûr ṭawngkam a lo thur chhuak nalh pek a; tichuan, a rinna avâng hian Isuan a ngen chu a tihsak ta a ni.

Marka 7-ah tho hian bengngawng ṭawng thei lo tihdam thu pawh kan hmu bawk a. Hemi bungin thu pawimawh tak min hrilh chu: thilmakte hi eng anga mak leh ropui pawh lo ni se, a thilmaka ngau ngau hi chuan thutak dawngsawng tûrin thinlung a hawng thei chuang lo tih hi a ni. A thu hrimin, Isua thilmak tihte hi amah hnâwl tum ngar ngartu sakhaw hruaitute tân hi chuan a sawngsawhlawtna a awm dâwn chuang em ni?

Marka 8-ah hian mihringte zirtîrna leh thurochhiah entîrna atâna chhang hman a nih dân kan hmu a. Hêng thawnthute hian sakhaw nun leh thiltih chungchânga zirlâi ropui tak tak a pâi a ni.