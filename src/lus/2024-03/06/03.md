---
title:  Kut fâi nge thinlung thianghlim zâwk?
date:   05/08/2024
---

`Marka 7:14–19 chhiar la. Marka 7:15-a Isua thu har, thu khirhkhân sawi hi eng nge ni a awmzia?`

He lâi chânga Isua ṭawngkam hman hi mi tam tak chuan a awmzia an hre thiam lo ṭhîn a, ei thiang leh ei thiang lo chungchâng inziahna Leviticus 11 thu nên eng nge a inzawmna awm le tiin an ngaihtuah ṭhîn. Isua hian ei thiang leh ei thiang lo thliar hranna dânte hi a hnâwl vek tawh tihna a ni em? Seventh-day Adventist Kohhranin a member-te zînga sa ei mite chu sa an ei a nih pawhin sa thiang chauh ei tûra an zirtîr hi an lo ti sual duai em ni dâwn le?

A hmasa berin, Marka 7:6–13 khân mihringte thurochhiah lakah Mosia thlavâng a lo hauh zo deuh chiah a ni a; chuvâng chuan, Pathianin Mosia hnêna a hrilh ei thiang leh thiang lo thliar hranna dân pawh hi chuti teh thutin a thlauh thla ngawt lo ang (Marka 7:14–19). A dawtah chuan, Pharisaiten an sawi mâwi êm êm thorochhiah hian Thuthlung Thar zirtîrnaah innghahna pakhat mah a nei lo va; chutih lâiin, ei thiang leh ei thiang lo thliar hranna dân erawh hi chuan a nei thung. Pathumnaah chuan, Marka 7:19-in Isuan ei tûr zawng zawng a ti thianghlim vek ni anga a sawi hi a awmzia tak zâwk chu: ei thiang leh ei thiang lo thliar hranna dân kha tihbân a ni ta tihna ni lovin, Pharisaite thorochhiah siam chawp, kut sil lo chuan ei tûr khawih loh tûr tih dân hi a inkhualtelem thil lutuk tihna a ni. An thurochhiah siam hi a dik loh êm êmna pakhat chu, Jentail-te nên an indeh/intawh avângin an lo bawlhhlawh thei a nih chuan, Jentail-ten an khawih hnu ei tûr an ei avâng pawhin an lo bawlhhlawh thei tho dâwn tihna a ni ang.

`Marka 7:20–23 chhiar la. Isuan mi ti bawlhhlawhtu ber ni zâwka a sawi chu eng nge ni?`

Marka 7:19-ah hian Isuan kan thil eite chu thinlungah ni lovin, pumah zâwk a lût thla a; tichuan, rîla a kal kual hnu-ah kan e chhuak leh mai ṭhîn niin a sawi a. Marka 7:21–23-ah erawh hi chuan thil ṭha lote chu thinlung chhûng, kan ngaihtuahna aṭanga lo chhuak a ni thung tih a sawi. Ngaihtuahna sual aṭanga lo inṭan thil sual leh chîn ṭha lo tak takte pawh a sawi hlawm a, chûngte chu thil ṭha lo tihnain a tâwp ṭhîn a ni a ti.

Marka 7:10-ah hian thupêk pangana bawhchhiat pawh thil sual leh chîn ṭha lo a tihte zîngah a tel ve a, chuti a nih chuan, Thu Sâwm Pêk ziahna lungphêk pahnihnaa thupêk parukte chu a zavâiin a tel vek tihna a ni ang. Chu bâkah chuan, Isua hian a thlâwn maia Pathian chibai bûk theih a nih thu pawh a sawi a (Marka 7:7). A awmzia chu, thupêk hmasa pali-te kan bawhchhiat hian Pathian chibai kan bûkna chu a thlâwn mai, awmze nei lo a ni a tihna a ni. Chutiang chuan, Isua hi he lâi thu-ah hian Pathian Dân humhimtu, a thlavâng hauhtu a ni tih chiang takin a lang.

`Thurin dik chu i hriain i pawm pawh a ni maithei e, nimahsela, tuin nge i thinlung kha thunun le?`