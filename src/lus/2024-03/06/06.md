---
title:  Dâwidim ṭha lo lakah invêng rawh u
date:   08/08/2024
---

`Marka 8:11–13 chhiar la. Pharisaite thil sawia Isua tibeidawng êm êmtu chu eng nge ni?`

Amah sawisêltute hmin nân leh Pathian a nihzia tihlan nân hian enga ti nge a thiltihtheihna a hman mai lo le? A buaina hi Marka 3 tâwp lama lo intan daih tawh kha niin, chutah chuan Isuan Thlarau Thianghlim sawi chhiat chungchâng a sawi a nih kha. Miin a beng a chhit duh tlat loha, a mit a men duh tlat si loh chuan thilmak dang, vân aṭanga lo chhuk chhinchhiahna meuh pawhin a hmin zo dâwn chuang lo. A hmaa mite ang bawk khân a lo hnâwl tho dâwn a. Chuvâng chuan, rin loh tum sa hrim hrimte hmin nân hian thilmak meuh pawh a tâwk zo chuang lo.

`Marka 8:14–21 chhiar la. Zirtîrte hian eng nge ni an ken theihnghilh? Chumi chu remchânga hmanga Isuan thu pawimawh tak a sawi tâk chu eng nge ni?`

Zirtîrten chhang an lo ken theihnghilh hlauh mai hi remchângah hmangin, Pharisaite leh Heroda “dâwidim” laka an lo invên a ṭûlzia a hrilh a (Marka 8:15). Heti lâia “dâwidim” a tih hi an “zirtîrnate” a tihna a ni (Mat. 16:12 nên khâikhin rawh).

Nimahsela, zirtîrte chuan a thu sawi hi a awmzia an lo hre thiam huah lo mai. Isua hian chhang tak tak lei lo tûrin a duh emaw an ti a. Zirtîrte hian a thil sawi awmzia an hriat thiam loh apiangin an hnênah zirtîrna a pe zui nghâl zêl ṭhîn. Hemi ṭum pawh hian zawhna chi hrang hrang zâwtin, he khawvêla a lo kal chhan ber chu an hriat thiam loh avânga a beidawn thu a sawi chhuak a. A thu sawite hian Marka 4:10–12-a Pathian lalram thu hre thiam lo pâwn lam mite chungchâng a sawi kha min hriat chhuahtîr a. Hetiang ṭawngkam dêngkhâwng angreng tak a hman chhan hi chu an thlarau lam mutthlûkna aṭanga kaih harh a duh vâng a ni.

Marka 8:19, 20-ah hian Isuan a zirtîrte hnênah zawhna mâwl te, a chhânna pawh an hriat ngei ngei tûr chiang sa a zâwt a, chu chu mi 5,000 a hrâi ṭum (Marka 6:30–44) leh mi 4,000 a hrâi ṭuma (Marka 8:1–10) a bâng nâwi an ruh kha bâwmrâng eng zât nge tih a ni. Hêng zawhnate hi a zawh chhan chu sum leh pâi leh thil dang nei tlêm hle pawh lo ni se, chu chuan Lalpa tirh Messia hnathawhna kawng a dâl chuang lo tih hriattîr a duh vâng a ni a. A zawhna hnuhnûng ber, Marka 8:21-a mi pawh hi a ṭawngkam hman a thlep kual mâwi leh hle mai: “Tûnah pawh a ngaihna in la hre lo fo maw?” tih a ni a. Isua hova an thil lo hmuh tawhte leh tawn zawng zawngte kha ngaihtuah la, Messia a ni tih an la hre thiam lo fo hi chu a mak ve bawk a ni.

`Engtin nge kan thinlung leh rilrute hi Pathian a awm ngei a ni tih leh, ani chuan min hmangaih êm êm a ni tih kan hriat theih nân kan hawn reng theih ang? Pathian kan rin phah theihna tûr leh ani chuan min hmangaih a ni tih kan hriat theihna tûra finfiahna min pêk zozâite hi ngun takin han ngaihtuah teh. Nimahsela, enga ti nge a châng hi chuan rinhlelh mai a awl êm êm bawk si le?`