---
title:  Mihringte thurochhiah nge Pathian thupêk zâwk
date:   04/08/2024
---

`Marka 7:1–13 chhiar la. He lâi thua thutak pawimawh êm êm tân lana awmte chu eng nge ni?`

He lâi thu hi naupangten an Sabbath School class-ah an lo zir angin han mitthla chhin la. An zir zawh chuan an inah hâwngin an nute hnênah Isuan chaw ei dâwna kawt sil a ngâi lo a tia lâwm tiin sawi ta tlat mai se. A buaithlâk duh ngawt ang le. Amaherawhchu, he thawnthu hi hrisêlna dân inzirtîrna lam a ni lo hlauh mai.

Isua hun lâi khân Israel rama chêng mi tam tak chuan serh leh sâng thila thianghlimna leh puithuna an ngâi pawimawh êm êm a. Thuthlung Hlui hunah kha chuan serh leh sâng thila thianghlimna tûra kut sil hi puithiamte tih tûr chauha ruat a ni ṭhîn (Exod. 30:17–21). Mahse, Thuthlung Hlui leh Thuthlung Thar inkâr chhûngah khân chu dân chu mipui nâwlpuite pawhin an zawm ve ṭûl nia ngaihna a lo awm ta a. Chutiang chu a nih avângin sakhaw hruaitute hian Isua zirtîrten kut sil lova chaw an ei ngawt mai chu an sawisêl ta a ni.

Isua hian zawhna an zawh chu chiang taka chhâng ta mai lovin, a zirtîrte thlavâng a hauh ta zâwk a. A hmasain, Isaian an kâ chauha Pathian châwimâwi, an thinlung erawh chuan Pathian hlat hle bawk si hnamte a zilhna thu hriam hrêk hrâwk tak kha a han sawi chhâwng phawt a (Isa. 29:13). He thu Isaian a lo sawi hi a la zo mai lo; Pathian thupêkte âia mihring thurochhiah zâwk an ngaih pawimawh avângin an demawm tak zet niin a sawi bawk.

Isuan a chhân lêtna thu dang pakhat hi chuan Isaia thu lo sawi kha a rawn khing ve thung a. Thu Sâwm Pêka a panga, “I nu leh i pa châwimâwi rawh” (Exod. 20:12) tih thu hi la chhuakin chu chu an sakhaw thurochhiah pakhat, Pathian hnêna eng emaw an pêk (thilpêk, korban) theihna nên a chotuah ta a ni. Mahse, he thurochhiah pawh hi an ṭanpuina mamawh êm êm an nu leh pa upa tawh takte tâna hmang ta lovon, anmahni hamṭhatna atân zâwk an hmang leh mauh mai pek a. Heti hian tlângvâl pakhatin a pa hnênah a sawi angin i han zêldin chhin teh ang: “A pawi ka ti hle mai a, ka pa. Ṭanpui che chu ka duh lutuk a; mahse, i tâna ka lo khâwl sa pawisa kha Pathian biak inah ka lo thawh daih tawh a” tiin.

Hetiang ṭhat derna ang chi hi Isuan a huat êm êm leh nasa taka a beih ṭhin a ni a. Hêng sakhaw hruaitute hian Pathian Thu âiin mihringte thurochhiah an dah pawimawh zâwk a, chutianga an tih avâng chuan thil sual an ti rêng a ni.

Chutichuan, Pharisaite zawhna Isuan a chhânna chu eng nge ni ta? Isuan a chhân lêtna aṭang hian Pathian duh zâwng anga awmna tûrin kut sil a ṭûl ni âwma an zirtîr hi ani chuan a pawmpui lo hle tih a lang a. An zawhna an chhânna hian mihringte thurochhiah âiin Dân thupêkte (Thu Sâwm Pêk) a ṭan zâwk hle bawk a ni (Marka 1:44; Marka 7:10, 11; Marka 10:3–8; Marka 12:26, 29–31 te pawh en ang che.)

`Pathian dânin a tum tak nêna inkalh “thurochhiah” eng eng emaw kan lo nei ve reng lo maw? Kan nei a nih chuan, engte hi nge ni ang?`