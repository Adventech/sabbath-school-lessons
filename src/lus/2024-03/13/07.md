---
title:  Zir belhna
date:   27/09/2024
---

Ellen G. White-i lehkhabu ziah, _Chatuan Nghahfâk_ phêk 881–888-a, “Lalpa Chu A Tho Leh Ta” tih leh phêk 919–933-a “Hnam Tinte Zirtîr Tûrin Kal Rawh U” tihte chhiar ni se.

“Ringtute tân chuan Krista hi thawh lehna leh nunna a ni rêng a ni. Kan Chhandamtu-ah hian sual avânga kan chân tawh nunna chu din thar a ni leh ta a; amahah hian a duh apiangte tinung theitu nunna chu a awm. Mihringte hnêna thih theih lohna pe tûrin a hnênah thuneihna pêk a ni a. Mihring nia nunna a lo pêk tawh chu nei lêt lehin, mihringte hnênah a pe chhâwng a. ‘Kei zawng nun an neih nân, tam tak an neih nân lo kal ka ni’ a ti. ‘Tu pawh an hnêna ka pêk tûr tui in apiang chu kumkhuain an tuihâl lo vang; keiin an hnêna ka pêk tûr in chu an kawchhûngah tuihna a lo awm ang a, chatuan nun thlengin a chik chho ang.’ Tu pawh ka tisa eia, ka thisen in chuan chatuana nunna a nei tawh; ni kin ni-ah chuan ani chu ka kâitho ang.’ Johana 10:10; 4:14; 6:54.

“Ringtute tân chuan thihna hi thil tê tham tak a ni a. Kristan a sawi dân phei chuan hun rei lo te chhûng chauh awh tûr a ni. ‘Miin ka thu a zawm chuan kumkhuain thih ni hmêl a hmu lo ang a,’ ‘thihna a tem lo ang.’ ‘Kristiante tân chuan thihna hi muthilhna a ni a, hun rei lo tê chhûng atâna ngawih rihna leh thim rihna a ni. Nunna chu Pathianah, Krista hnênah thuhrûkin a awm a; tichuan, ‘Krista kan nunna chu a lo inlâr hunah nangni pawh ama hnênah ropui takin in inlâr ve ang.’ Johana 8:51, 52; Kol. 3:4.”—Ellen G. White, _Chatuan Nghahfâk_, pp. 786, 787.

“Isua kha a tho leh a ni tih pawm thei miah lo, Pathian a awm ring lotu mi thiamte ngei pawhin Isua kha tihhlum a ni tih hi chu an pawm ve tho mai a. Chu mai ni lovin, a thih hnu khân mi tam takin tho leh Krista chu an hmu niin an sawi a, chumi avâng chuan Kristian kohhran lo ni ta pawh hi a lo piang a ni tih pawh hi an an hre chiang hle bawk. Mi ṭhenkhat chuan, Isua zuituten tho leh Isua an hmu nia an sawi hi sawi pialsak an tumna lamah Isua khân phîrpui a nei a, chu pa chu Isua emaw an ti a ni ang te an ti hrâm a. Tin, ṭhenkhat dang chuan  Isua kha a thidang chauh a ni a, thlân chhûnga a awm hnu khân a rawn harh chhuah leh a ni ang an ti thung. Khawvêl danga mite rawn kalin a ruang kha an ru chhuak a ni maithei tia sawi pawh an awm bawk. Hêng an hnialkhân zawng zawngte hi chipchiara hriaa, an thil sawi âwihawm lohzia hre duh tân Glifford Goldstein-a lehkhabu ziah, _Risen: Finding Hope in the Empty Tomb_ (Pacific Press, 2021) chhiar ni se.

**Sawi ho tûrte**:

`Eng vângin nge zirtîrte khân Isua thawhleh thu-ah hian dâwt an sawi duh ang ni? Kan hriat theih chinte aṭang hian an rinna avânga mite huat, mihran leh tihduhdah bâk thil dang eng mah an hlawh lo va. Isua thawh leh thu hi an phuahchawp mai mai lo ni ta ang se, chumi avâng chuan eng nge an hlawh chhuah tûr awm?`

`Isua kha a tho leh ngei a ni tih tichiang thu thil chi hrang hrang a awm a. Chûng zînga âwihawm ber nia i hriat chu eng nge ni? I âwih êm êm chhan chu in class-ah sawi ang che.`

`Isua thawh lehnain beiseina ropui tak min siamsak hi ngun takin han ngaihtuah ṭha leh teh. 1 Korinth 15 chhiar la. Engtiang takin nge Paula hian Isua thawh lehna hi a ngaih pawimawh le?`