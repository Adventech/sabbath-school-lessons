---
title:  Thawh lehnaah chuan lâwmin
date:   22/09/2024
---

`Marka 15:42–16:6 chhiar la. Hetah hian eng thil nge thleng a, eng vângin nge hemi chanchin hi Isua thawh lehnaah khân a pawimawh êm êm ni?`

Chanchin Ṭha ziaktu pali-te hian Isua kha “Inrinni” tia an sawi ni-ah a thi a ni tih an pawm ṭheuh a (Mat. 27:62; Marka 15:42; Luka 23:54; Joh. 19:14, 31, 42). Tin, Bible hrilh fiahtu mi thiamte pawhin hemi ni hi Ningani ni tlâk aṭanga a tûk Zirtâwpni ni tlâk leh inkâr sawina niin an ngai vek bawk. Isua kha Zirtâwpni chawhnu tlâi deuh tawh takah a hnuk a chat a; tichuan, hmanhmawh takin, ni tlâk hma siin phûm a ni ta a ni.

Kan Lalpa hi Chawlhni (Sabbath) chhûng zawng kha chuan thlânnah a châwl rih a; chutiangin, Isua zirtîr zawng zawngte pawh an châwl rih vek bawk. “Tin, Chawlhni chuan thupêk angin an châwl ta a” (Luka 24:1). Isua khân thupêk pali-na hi zawm kher a ṭûl hran tawh lo niin zirtîr lo ni ta ang se, Sabbath nia an châwl hi thil âwm ang lo tak a ni dâwn a, ho pawh an ti rilru ngawt ta ve ang.

Chawlhni ral zânah hian hmeichhe pathumte khân hriak rimtui an lei a; tichuan, a tûk Sunday zîngkârah thlân lam pana kalin, an hriak rimtui lei chu Isua ruanga va chulh an tum a. Mahse, Isua chu a lo awm tawh si lo!

Kum zabi pahnihna vêl aṭang daih tawh khân Kristiante chuan Sunday tûka Isua a tho hian pawimawhna a nei niin an lo ngâi ṭhîn a. Hei hi ni thianghlim nia Sunday an lo ngaih tâk tlat chhan pawh a ni nghe nghe bawk. Nimahsela, chutiang chu Thuthlung Thar lehkhabuten min zirtîr dân a ni em le?

`Kolosa 2:10–12 chhiar la. Thuthlung Thar lehkhabuten Isua thawh lehna hriat rengna atâna ti tûra min hrilh chu eng nge ni?`

Bible-ah hian Isua thawh lehna hriat rengna atâna Sunday serh tûr a ni tih sawina thumal pakhat pawh a awm lo va. Isua thawh lehna hriat rengna atâna ti tûra min hrilh chu baptisma chan zâwk hi a ni. “Chutichuan, a thihnaa baptisma kan chan hian ama rualin phûmin kan awm ve a, Krista chu Pa ropuinain mitthite zînga ta a kâitho ta ang khân keini pawh nunna tharah chuan kan lo awm ve thei ta a ni” (Rom 6:4, NKJV).

Sunday serh chungchângah hian zirtîrna dik lo tak chu awm tho mah se, keini Adventist-te hi Sunday tûka Isua a thawh leh avâng hian kan lâwm hle tûr a ni. A chhan chu, a thihna leh a thawh lehna avâng hian thihna lakah hnehna a chang ta a; tin, a thawh lehna azârah keini pawh kan la tho ve leh ngei dâwn a ni tih kan hre bawk a ni.

> <p></p>
> “Kan Lalpa Isua Krista Pathian leh Pa chu fakin awm rawh se, ani chuan a khawngaihna nasa tak avângin mitthi zîng ata Isua Krista thawh lehna azârah beiseina nung nei tûrin min hring leh ta si a” (1 Pet. 1:3, NKJV).

`Paulan Isua thawh lehna a hriat chianzia hi ngaihtuah la. Engtin nge keini pawh hian a tho leh ngei a ni tih hi kan lo hriat chian ve theih ang?`