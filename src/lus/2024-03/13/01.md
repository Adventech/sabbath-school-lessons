---
title:  Tho Leh Lalpa Chu
date:   21/09/2024
---

### Chhiar tûrte
Marka 15:42–47, Marka 16, Kolosa 2:10–12, 1 Korinth 15:1–8, Daniela 9:24–27, Johana 20:11–18.

> <p>Chângvawn</p>
> “Tichuan, ani chuan an hnênah, ‘Mangang suh u; Isua Nazaret mi an khenbeh kha in zawng a ni âwm a, a tho leh ta; hetah a awm tawh lo; en teh u, an zalhna hi’ a ti a” (Marka 16:6).

Isua khenbeh a ni hian a zirtîrte beiseina leh rinna kha a ti thi vek a. A thih ni aṭanga thlâna a la awm chhûng zawng kha chu an tân hun thim tak niin, an Hotupa thihna avânga an beidawn êm êm bâkah, Isua tihlumtute hian anmahni an rawn bitum ve leh mai ang an hlau hle bawk a ni (Johana 20:19).

Chanchin Ṭha Marka ziaka a bung tâwp ber, bung 16-ah hian Isua thih hnua thil thlengte kan thlîr ho dâwn a. A hmasa berin, thlân aṭanga Isua thawh leh hun leh, Sunday zîngkâra hmeichhiate thlâna an va kal chhan kha kan sawi phawt ang.

A châng chuan Adventist-te hian thawh lehna zîngkâr hi—mi tam takin Sunday thianghlimzia sawina atâna an hman ṭhin avângin—sawi ve kan tîm deuh dui ṭhîn a. Tûn ṭum chu—hemi aṭang hian zirtîrna dik lo tak lo chhuak tho mah se—Sunday tûka Isua a tho leh hi kan tâna a lâwmawmzia hriat thiam tumin kan zir ho dâwn a ni.

A pahnihnaah chuan, kan zirlâi hian Marka 16-a a châng hmasa ber hi a awmzia sawi fiahin, hêng thute hi a lehkhabu pum puia inzam chhuak vek thupui nên a suih zawm a. Thawhṭanni zirlâi leh Thawhlehni zirlâi hian chûng thute chu min luh chilhpui ang.

A pathumnaah chuan, Nilaini zirlâiah leh Ningani zirlâiah hian Marka 16:2–20 thu kan thlûr bing ve thung dâwn a, kan kova innghat mawhphurhna chu eng nge ni tih hriat kan tum ang. Tichuan, tûn kuartara kan zirlâi hi a khawvêl zawng zawnga chanchin ṭha hril vek tûra chona nên khâr a ni dâwn ni.