---
title:  Thlâna va kal hmeichhiate kha
date:   24/09/2024
---

“Krista kraws bula ding hmeichhiate hian Sabbath ral hun chu nghâkin an thlîr reng a. Chawlhkâr ni hmasa ber a lo thlen chuan, zîng hma takah, Isua ruanga hnawih tûr rimtui man to tak takte nên thlân lam an pan a. Mitthi zîng ata a thawh leh tûr thu kha chu an lo ngaihtuah chang lo rêng rêng a ni. An beiseina ni chu a tla fel dêr tawh a, an thinlungah zân thim a lo thleng ta thung. An kal pah chuan Kristan mi a khawngaih avânga thil a lo tih tawhte leh thlamuanna thu a lo sawi ṭhinte kha an ngaihtuah chhuak uar uar a. Nimahsela, ‘Ka hmu leh ang che u’ Johana 16:22 tih thu a sawi kha chu an hre chang tawh lo rêng rêng thung.”—Ellen G. White, _Chatuan Nghahfâk_, p. 889.

`Marka 16:1–8 chhiar la. Hemi ṭum hian eng nge thleng a, chu thil thleng chu engtin nge hmeichhiate hian an dawnsawn?`

Chanchin Ṭha Marka ziak chhiartute chuan an chhiar tirh aṭang rêngin Isua hi Messia a ni tih an hre sa mai a. Ramhuai pâite pawhin Messia a nih thu hi chu an sawi fo mai. Nimahsela, a chhûng thu-ah hrim hrim hi chuan ramhuai pâi ni ve lo zînga Messia a nih thu puang hmasa bertu chu Petera a ni tih kan hmu a (Marka 8:29). Tin, hetianga Isua nihna a puan chhuahna hi a lehkhabu laihâwl vêlah chauh a thleng bawk.

Marka lehkhabu pum puiah hian Isua mite chu tu nge a nih tih sawi chhuak lo tûrin a khap tlat ṭhîn a; tin, anmahni a tihdam thu pawh zêp tlat tûrin a hrilh ṭhîn bawk. Marka 1:44-ah chuan a tihdam keibâi pakhat chu a dam tâk thu tu ma hnêna sawi chhuak lo tûrin a hrilh a. Marka 5:43-ah chuan Jaira leh a nupui chu an fanu kaihthawh a nih thu tu mah hrilh lo tûrin a chah a. Marka 7:36-ah chuan a hnêna bengngawng ṭawng thei lo rawn hruaitute chu an ṭhianpa a tihdamsak thu puangzâr lo tûrin a hrilh a. Tin, a zirtîrte chu Messia a nih thu mite hnêna sawi miah lo tûrin a chah bawk (Marka 8:30, Marka 9:9). Mite hnêna a chanchin sawi lo tûra a hrilh chhan ber chu Daniela 9:24–27-a kan hmuh hun hrilhlâwknaten an lo sawi ang tak hian a hun takah a rawngbâwlna hlen chhuah a duh vâng a ni a. A chanchin hi a lo tlângthang chiam ta se, a rawngbâwlna a hlen chhuah hmain tihhlum a ni daih thei tlat atin ni.

Isua an zalhna thlân ruak va hmute hmeichhiate hi, Isua chu a tho leh tawh a ni tih hrilh ni tho mah se—an hlauhthâwn avâng leh mak an ti êm vâng pawh a ni ang a—thlân aṭang hian baklêngin an tlân lêt a, a tîrah chuan eng thil thleng tih pawh an sawi mai thei lo nghe nghe.

Nimahsela, rei tak chhûng chu an ngâwi thei chuang lo va. Marka lehkhabu tâwp lam hi han keu ila, eng thu nge kan hmuh le? “Chutichuan, an kal chhuak a, ram tinah thu an hril ta a, Lalpan anmahni a thawhpui a, an thu hril chu amah zuitute an ni tih tilangtu chhianchhiahnate chuan a nemnghet zêl bawk a” (Marka 16:20, ESV).

Chutiang chuan, Isuan a chanchin leh a thiltihte zêp tlat tûra a chahna chuan zawm a hlawh hlei thei ta lo va. Marka lehkhabu ngei pawh amah zuituten “ram tina” a chanchin an hril thu nên tihtâwp a ni ta a ni.

`Eng vângin nge Isua chanchin leh a thiltih chanchin hi ngawih bopui mai mai tûr kan nih loh? Isua chanchin leh chhandamna ruahman hi tute hnênah nge i sawi ang?`