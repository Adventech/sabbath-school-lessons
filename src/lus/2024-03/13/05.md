---
title:  Mari leh mi dangte hnênah a inlâr
date:   25/09/2024
---

`Marka 16:9–20 chhiar la. Hêng Bible chângte hian Isua thawh lehna chanchinah eng thil dangte nge min hrilh?`

Marka 16:9–20 thute hian a zavâi deuh thaw-in Chanchin Ṭha bu dangahte pawh kan hmuh thote nên inanna a nei a. Entîr nân, thlâna va kal Mari Magdalinin Isua a hmuh thu te (Mat. 28:1, 9, 10; Joh. 20:11–18, Luka 8:2), khaw kâr kawnga ṭhian dûn pahnih zinin Isua an hmuh thu te (Luka 24:13–35) leh, sâwm leh pakhatte tirhchhuah an nih thu te (Mat. 28:16–20, Luka 24:36–49, Joh. 20:19–23) hi Chanchin Ṭha bu pali-te hian an ziak ṭheuh a ni.

Khenbeh a nih hnua a nunga Isua hmu lehtu hmasa ber chu Mari Magdalini a ni a (Joh. 20:11–18). Amah mai bâkah hmeichhe dangte pawhin a hmu ve bawk (Mat. 28:8–10). Tho leh Lalpa hmu hmasa bertute hmeichhia an lo ni hi a chhinchhiah tlâk khawp mai. A chhan pawh hmânlâi kha chuan thu buai hla buaiah hmeichhiate hi thu hretu atân hman tlâkah an ngâi lutuk lo va, Isua thawh leh thu hi phuahchawp mai lo ni ta se chuan, a hmu hmasa bertute hi hmeichhia ni lovin, mipa zâwk nia sawi a ni ngei ang. Nimahsela, mipa, sâwm leh pahnihte zînga mi emaw pawh ni lovin, hmeichhia zâwk a ni tlat mai si a. Ani hian zirtîrte hnênah a thu hriat thar lâwmawm êm êm chu a hrilh chhâwng a; anni lah chuan, rin ang ngeiin, a thil sawi chu an lo âwihsak bawk si lo. A ngaihtuahna kal ding lutukin thil ni lo pui chu ni emaw a tihtîr ni-ah an ngâi pawh a ni maithei a; tin, hmeichhe a lo ni kher bawk nên, thu tak hla taka ngaihsak tlâkah an ngâi lo pawh a ni thei tho bawk.

Isua hi a tho leh ngei a ni tih sawitue chuan he thu, tho leh Isua hmu hmasa bertute chu hmeichhiate an ni tih hi a tho leh ngeizia fiahna atân an hmang ṭhîn nghe nghe.

`Marka 16:14-ah hian, Isua thawh leh thu an sawi hi phuahchawp mai mai lo ni ta se, awmze nei miah lo tûr eng thil nge thleng?`

A thawh leh thu hi an phuahchawp mai mai lo ni ta ang se, eng vângin nge zilhhau ngâi ni angin an insiam ang? An “thinlung sak” avâng hian Isuan a zilhhau a nih kha. Isua chanchin ziahna hian, man a nih aṭanga a thawh leh hnua amah zuitute hnêna a rawn inlâr leh ṭhin thleng mai hian, Isua zuitute kha a chhuah ṭha lo angreng khawp mai a: Isua tlânchhiatsan, amah hre lo ni anga insawi, a thu sawite ring lo, leh a dangte pawh. Chutiang mite chuan Isua thawh leh thu hi an phuahchawp duh hauhin a rinawm loh.

Nimahsela, a thawh leh hnu kha chuan an lo huaisen ta hle mai a, Isua Krista thawh leh thu leh, chumiin mi zawng zawng tâna beiseina a pêk pawh chu tîm hauh lovin an puangzâr ngam ta. Hêngte hian an thil sawi hi a dikin a rintlâk a ni tih a tilang chiang hle a ni.

`Engtin nge rin lohna leh rinhlelhna thlarau lam  thangah hian kan awh lohna tûrin kan lo invên thei ang? Eng vângin nge tho leh Krista nên hian ni tin kan inzawm reng a ṭûl?`