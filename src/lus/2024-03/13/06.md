---
title:  Khawvêl zawng zawngah kal ula
date:   26/09/2024
---

`Marka 16:14–20 chhiar la. Isuan a zirtîrte hnêna a inlan ṭuma a sawi chu eng nge ni? Hêng a thil sawite hi keini tûnlâi hûna mite tân hian eng nge a pawimawhna awm ve?`

Tho leh Isuan a zirtîrte hnêna thu a sawi hmasak ber chu anmahni a zilhhauna a ni tih Marka 16:14 kan chhiar hian kan hre thei a. A zilhhauh chhan pawh a tho leh a ni tih an rin loh avâng leh an thinlung sak êm vâng a ni. Rin lohna avânga zawhna siam hi tûnlâi mite chauh hian kan chîng a lo ni bîk lo va. Kan hmuh tâk ang khân, a tîra Isua zirtîrte ngei pawh khân Isua hi a hring a hrâna lênpui ṭhînin, a thilmak tihte pawh an hmu ngun hle naa, a tho leh tih erawh rin harsa an ti ve hle tho mai (Mat. 28:17, Joh. 20:24–29).

Nimahsela, finfiahna hrang hrang hmangin an hnênah hian a thawh leh ngeizia a tilang ṭhîn a. Anmahni ngei pawhin an hmuh ve bawk leh Thawhṭanni zirlâi kan hmuh finfiahnate hian rinna lungphûm nghet ṭha tak a siamsak ta a ni.

Chutichuan, Isuan a zirtîrte chu khawvêl ram tina kala chanchin ṭha hril darh tûrin thu a pe ta a. A thupêk hian a huam zau hle. Khawêl ram zawng zawngah an kal chhuak vek ang a, thil siam zawng zawng hnênah chanchin ṭha chu an hril dâwn a ni. An hna thawh rah chu miin an lo dawnsawn dân azirin an chan ṭhain a ṭha lo mai dâwn tih pawh a hrilh sa bawk a—ringtute chu chhandam niin, ringte erawh thiam loh chantîr an ni ve thung ang.

Tin, Isua hian zirtîrten chanchin ṭha an hrila anmahni rawn zui zêltu tûr chhinchhiahnate pawh a sawi bawk a, chûngte chu—ramhuai hnawhchhuah te, ṭawng thara ṭawng te, hlauhawm laka vênhim te leh damlo tihdam te a ni. Mi ṭhenkhat chuan Marka 16:18 thu hi dik lo taka hrilh fiahin, Kristiante chuan an rinna entîr nân tûr hlauhawm tak nei rûlte pawh an kutin an khawih tûr a ni tihna ang ten an lo sawi a. Chutiang chu hemi chângin a sawi hi a ni hauh lo. Isuan a sawi hi chu chanchin ṭha hrilnaa mi a inhmana vênhimna a chan tûr a ni zâwk a, chutiang chu Paula pawh khân lo changin mi dangte âi tûr thing a fawm ṭuma rûlin a chuk khân engtin mah a awm lo a nih kha (Tirh. 28:3–6).

Mahse, Bible hian Kristiante chu hlauhawm lakah vênhimin an awm zêl dâwn ti chuan a sawi hran lo thung. Chanchin ṭha hril hnain hma a sâwn zêl theih nâna thilmak a thlentîr châng chu a awm ngei a. Nimahsela, Kristiante hian thu hretu a nih avânga hrehawm an tawrh châng a tam khawp mai. Chutiang hunah chuan, dawhthei takin an awm ṭhîn thung a, chu chu ring lo mite hnêna rinna thiltihtheihzia tilangtu dang pakhat a ni nghâl bawk.

He leia a tih tûr zawng zawngte a tlingtlâk vek hnu chuan, “vâna hruai chhohin a awm ta a, Pathian ding lamah a han ṭhu ta a” (Marka 16:19). Chutiang chuan, Isua hian sual sipai zawng zawng a hneh tâk vek avângin Pathian ding lam, thuneihna chungnung ber awmna hmunah chuan han ṭhu tûrin vâna hruai chhoh a ni ta a ni.

Bung 16 châng tâwp ber hi kan lo chîk êm aw? Chanchin ṭha hrilin “ram tinah” an kal a; mahse, anmahni chauhin an kal lo thung. “Lalpan anmahni a thawhpui a, an thuchah puan chu a dikzia tichiangtu chhinchhiahnate hmangin a nemnghet zêl bawk a” (Marka 16:20, NKJV). Hetih hun lâia a mite hi a awmpui a, an hna thawh chhunzawm zêltu keini pawh hi min awmpui ve zêl tho dâwn a ni.

> <p></p>
> “Kei kumkhuain, khawvêl tâwp thleng pawhin, in hnênah ka awm zêl ang” (Mat. 28:20).

`“Ram tina” chanchin ṭha hril kan tumna kawngah he thutiam aṭanga thlamuanna kan hmuh theih leh kan hmuh tûr ni bawk chu eng nge ni?`