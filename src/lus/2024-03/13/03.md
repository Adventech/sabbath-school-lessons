---
title:  Lung chu lum sawn a ni
date:   23/09/2024
---

`Marka 16:1–8 leh 1 Korinth 15:1–8 chhiar la.  Hêng thu pahnihten inanna an neih chu eng nge ni?`

Isua thawh leh thu hi Chanchin Ṭha bu pali-te hian an ziak ṭheuh a. Tin, a ziaktute hian a thawh leh thu hi thlîrna tlâng hran hran aṭangin ziak tho mah se, an zavâi hian 1 Korinth 15:1–8-ah pawh kan hmuh thu pawimawh tak takte hi an sawi vek a ni.

Hêng Isua thawh leh thu ziahna bu hrang hrang pali-ahte hian thu pawimawh tak tak pali kan hmu ṭhîn a, chûnge chu: Isua kha a thi a, phûm a ni a, a tho leh a, a thawh leh hnu khân mi hrang hrangin an hmu tihte hi a ni. Marka ziakah hian Isua thih thu leh phûm a nih thu chu bung 15-ah kan hmu a. A thawh leh thu leh a thawh leh hnua miin an hmuh thu chu bung 16-ah kan hmu ve thung. Marka 16:7-ah hian Isua chu zirtîrte hmu tûra Galili ram a pan thu kan hmu a, chutah chuan in hmu ang (Johana 21 en ang che).

Mi ṭhenkhat chuan Kristianten kan Lalpa a tho leh a ni tih kan ring hi mak an ti a, thil ni thei niin an hre ve lo. Nimahsela, a tho leh ngei a ni tih tichiangtu Bible-a kan hmuhte hi a tam tham khawp mai a; tin, mihring ngaihtuahna fîm leh thil chhût thiamna nên pawh a inrem thlap bawk.

A hmasa berin, Pathian hi Siamtu a ni tih kan ring phawt tûr a ni a (Genesis 1 leh 2 en rawh), chutianga kan ring a nih chuan thawh lehna mai bâkah thilmakte pawh rin a harsa miah lo ang. Lei leh vânte siamtu leh leia nunna awmtîrtu Pathian chuan a duh a nih phawt chuan Isua kâitho tûrin thiltihtheihna a nei ngei ang tih a chiang a. Amaherawhchu, Pathian a awm hian Isua thawh lehna kha pumpelh theih miah lovah a siam ni lovin, a thlentîr thei a ni mai zâwk.

A dawtah chuan, thlân kha a ruak chiang a. Pathian awm ring lotute ngei pawhin hei hi chu a dik a ni tih an pawm. Ruak lo ni ta se, a tho leh a ni tih thu an sawi hian a tîr aṭang rêngin âwih a hlawh dâwn lo va, a chhan pawh a ruang ber a la awm miau dâwn si avângin tu tân maha han âwih chi a ni lo ang.

A pathumnaah chuan, a zirtîrten a ruang an ru chhuak a ni tih pawh hi thil âwihawm lo tak a ni. Zirtîrte hian thlân vêngtu sipaite kha an pal tlang thei dâwn lo hrim hrim a. Lo pal tlang thei ta mialin, ruang pawh chu va ru chhuak thei hlauh pawh ni se, enga ti nge chutianga an tih avâng chuan man an tawh si loh? A chhânna chu, sakhaw hruaitute hian chutiang chu zirtîrten an ti lo tih an hriat vâng a ni.

Tin, tho leh Isua hi mi tam takin an lo hmu bawk a. A hmutute zînga tam tak hian—zirtîrte ngei pawhin—a tîrah chuan tak tak a nih an ring bîk lo. Kristiante hmêlma râwva ber pakhat Paula phei kha chuan tho leh Lalpa hi a hmu a ni mai lo va, an intawnna khân a nun pum pui thlâk danglamsak vekin, Krista zuitu hmingthang tak a lo nih phah ta hlauh zâwk nghe nghe a ni.

A tâwp berah chuan (a dang tam tak pawh la awm tho mah se), tho leh Lalpa hmu nia insawiten an din Kristian kohhran lo pian chhan hi engtin kan sawi fiah ang? Hêng mite hian an thil sawi hi dâwt a ni tih hre reng siin an thih phah duh dâwn em ni? An thil hmuh dân an sawite hi a inang vek a, Isua chanchin—a thih (Tirh. 3:15) aṭanga a hnu leh zêla thil thlengte (1 Pet. 1:3)—an sawite hian a thawh leh ngeizia chiang takin a nemnghet a ni.

`Mi tuin emaw Isua kha a tho leh ngei a ni tih tichiangtu hrilh tûrin ngên ta che la, eng nge i sawi ang?`