---
title:  Inhnialnate
date:   13/07/2024
---

### Chhiar tûrte
Marka 2:1–3:6, Mika 6:6–8, 1 Sam. 21:1–6, Marka 3:20–35, Luka 12:53, Luka 14:26.

> <p>Chângvawn</p>
> “Tin, amah vêkin an hnênah chuan, ‘Chawlhni hi mihring tâna siam a ni a, mihring hi Chawlhni tâna siam a ni lo; chutichuan, Mihring Fapa hi Chawlhni chungah lam pawh lal a ni’ a ti a” (Marka 2:27, 28).

Marka 2:1–3:6-ah hian Isuan sakhaw hruaitute zîrtîr dân ang ni lova a zirtîr ṭhinzia tilangtu thawnthu panga kan hmu a. Hêng thawnthu hrang hrangte hi awmze nei taka rem khâwm niin, thawnthu tinte hi a hma chiah thawnthu thupui nên a zâwm zêl a. Tichuan, a hnuhnûng ber pawh hi rawn kual lêt lehin a hmasa ber nên a inzawm ve leh tho bawk a ni.

Hêng thawnthu hrang hrangte hian Marka 2:10, 17, 20 leh 28-ahte kan hmuh Isua nihna eng emaw ber an sawi ṭheuh a. Hêng thawnthute hi Sunday zirlâi, Thawhṭanni zirlâi leh Thawhlehni zirlâiahte hian thûk zâwka luh chilhin, Isua thu sawi awmzia hriat thiam kan tum dâwn a ni.

Marka 3:20–35 hi Nilaini zirlâiah leh Ningani zirlâia kan luh chilh tûr a ni ve thung a. Hetah pawh hian Chanchin Ṭha Marka ziaktuin lehkhabu ziah dân phung a hman, “Thawnthu Inluh Thelhte” tia sawi mai ṭhin chu kan hmu ang. Marka lehkhabu-ah hian chutiang hawi zâwnga thawnthu emaw, lehkhabu emaw ziah chu vawi rûk vêl kan hmu a. Chûng thawnthu hrang hrangahte chuan Isua nihna leh Messia a nihna anga a hnathawh emaw, zirtîr nihphung emaw pahnih khat tal sawi lan zêl a ni ṭhîn bawk.

Tûn kârah hian Isua chanchin ṭhenkhat kan zir ho ang a, chûngte aṭang chuan eng nge zir chhuah theih kan neih hriat kan tum dâwn a ni.