---
title:  Levia koh thu leh chaw nghei chungchâng
date:   15/07/2024
---

`Marka 2:13–22 chhiar la. Alphaia fapa Levia hi tu nge ni? Eng vângin nge sakhaw hruaitute hian Isua zirtîr a rawn ni ve hi an lo sawisêl?`

Isua hun lâia chhiahkhawntute kha tualchhûng sawrkâr emaw, Rom sawrkâr emaw hnuaia thawk an ni a. An lâk tûr zâta sawrkârin a tuk-sak âia tam an lâk ṭhiin avâng leh, an hnampuite sum an eisak hmanga intihausa an nih avângin Judai rama chêng Juda-te zîngah chuan huat rawn an hlawh hle. Juda-te sakhaw dân hrilh fiahna, Mishah bu rukna Tohoroth chuan heti hian a sawi a: “In chhûnga chhiahkhawntute an lût a nih chuan in chhûnga thil awm zawng zawng chu a in chawpin a bawlhhlawh nghâl ṭhîn. . . .”

Chutiang chu a nih avângin lehkhaziaktuten Isua chêt dân pawm lo zêta, “Engti zia nge chhiahkhawntute leh mi sualte hnênah eia a in mai le?” tia an zâwt pawh hi an mawh lo rêng a ni.

An zawhna hi engtin nge Isuan a chhân? An zawhna hi chhân tlâkah a ngaihsak lo ngawt lo va. Doctor mamawhtute chu mi hrisêlte ni lovin, mi hrisêl lote zâwk an nih thu a hrilh ta khawl mai a ni. Chutiang chuan thlarau lam doctor, sualin a tihnat thlaraute tidam theitu a nih thu sawi a. Doctor chu dam lote awmna hmunah a kal ṭhîn tûr a ni lo vem ni?

Marka 2:18–22 hian thawnthu dang a rawn phawrh ve leh a. He thawnthu phei hi chu Isua leh sakhaw hruaitute inhnial thu sawina thawnthu pangate zîngah a pawimawh ber a ni hial âwm e. Thawnthu hmasa zâwkah khân Levia ina chaw an kîl ho thu kan hmu a, he thawnthu erawh hi chu chaw nghei chûngchâng zawhna a ni deuh ber thung. Baptistu Johana zirtîrte leh Pharisaiten chaw an nghei ṭhin lâia Isua zîrtirten an nghei ve lêm lo chu mi ṭhenkhatin an hre thiam lo va. An zawhna chu Isuan tehkhin thu pakhat, inneih ruai kîl honaa amah leh a zirtîrte an kal thu nêna khâikhinna hmangin a chhâng a. Inneihnaa kalte chuan chaw nghei ta hlauh si se, a âwm ang lo ngawt ang. Nimahsela, Isua hian mo neitu hruai bo ni a la thleng ngei tûr thu a sawi a. Chu chu krawsa khenbeh a la nih tûr thu a sawina niin, chutih hunah chuan chaw ngheina hun a la tam hle dâwn a ni.

Hemi zawh hian tehkhin thu dang pahnih, ama zirtîrna leh sakhaw hruaitute zirtîrna inan lohzia tilangtu a sawi chhun zawm leh a, chûngte chu puan la thlâk mar loh thema puan hlui pawp lâi bel chungchâng leh, savun uain peng hluia uain thar thun chungchâng a ni. Hêng a tehkhin thu sawi pahnihte hian Krista zirtîrna leh sakhaw hruaitute zirtîrna inan lohzia a târ lang chiang hle a. Sakhaw hruaitute nun dân leh khawsa zia chu a dik tawh lo hle a ni tih a tilang bawk. Ni e, sakhaw dik tak ngei pawh hi a betute an fîmkhur lo a nih chuan thim chhah takah a chang thei rêng asin!

`Tûn lâi hunah hian tute nge Isua hun lâia chhiahkhawntute ang deuh kha ni ve ang? Engtin nge anmahni chungchânga kan rilru put hmang chu kan her rem deuh ang?`