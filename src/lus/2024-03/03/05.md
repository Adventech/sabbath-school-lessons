---
title:  'Thawnthu inluh thelh: Ṭhen 1'
date:   17/07/2024
---

`Marka 3:20–35 chhiar la. He lâi thua kan hmuh thawnthu pahnih inluh thelhte hi a inzawm dân i hmu thiam em?`

He lâi thu hi Marka lehkhabua “thawnthu inluh thelh” (Sap ṭawngin, “sandwich story”) hmasa ber a ni a. Thawnthu inluh thelhah chuan thawnthu pakhat a inṭan phawt a, chumi hnu chuan thawnthu dang rawn lûtin/tlazepin, chu thawnthu chu a sawi zawh hnu-ah a hmasa zâwk kha sawi chhunzawm leh a ni ṭhîn.

Hetah hian a thawnthu hmasa zâwk chu Isua chhûngten Isua hi a â ta nia an hriat avânga man an tum chungchâng a ni a (Marka 3:21). Thawnthu dang rawn tlazep chu Jerusalem aṭanga lo chhuk lehkhaziaktuten Isua hian Beelzebula a zâwl ni âwma an puh thu a ni ve thung. (Vawiina kan zirlâi hi chuan thawnthu dang rawn tlazêp zâwk, Marka 3:22–30-a kan hmuh hi a luh chilh ang.)

Marka 3:22 kan chhiar chuan lehkhaziaktute hian Isua chu ramhuai ṭanpuina a dawn avânga ramhuai hnawt chhuak thei nia an puh thu kan hmu a. He an puhna hi zawhna hmangin hetiang hian a chhâng a, “Engtin nge Setan chuan Setana vêk a hnawh chhuah theih ang ni?” tiin. Amah leh amah indo anga Setana ngaih chu thil âwm ang lo tak a ni a. Chuvâng chuan, ram pawh a chhûnga mite indo tawn tlat leh chhûngkhat pawh indo tawn ṭhêm chu an ding chhuak thei lo ang chiahin, Setana hi mahni indova a inkhing a nih chuan a boral mai dâwn a ni. He thu a sawi zawh hian thil dangah pâkâiin mi chak tak chu a ina sum awmte lâksak kan tum a nih chuan amah kan phuar beh phawt a ngaih tûr thu a sawi bawk a. He a tehkhin thu sawi hnuhnûng zâwkah hi chuan Setana in chhûnga lût rûkru-ah inchanin, thim lal fapain a hrênga a tântîrte a chhanchhuah theih nân thim lal fapa chu a phuar hmasa phawt ta a ni.

`Marka 3:28–30 chhiar la. Ngaihdam theih loh sual chu eng nge ni a, ngaihdam theih loh sual tih chu eng nge ni a awmzia?`

Ngaihdam theih loh sual chu Thlarau Thianghlim laka thil sual tih hi a ni a; tin, Thlarau Thianghlim hnathawh chu ramhuai hnathawh ni anga kan sawi hian ngaihdam theih loh thil sual kan ti tihna a ni bawk. Marka 3:30 thu hi Marka 3:28, 29-a Isuan hetiang thu a sawi chhan a ni a, Thlarau Thianghlim awmpuina changa thil ti a nih reng lâia lehkhaziaktuten thlarau bawlhhlawh ṭanpuina chang ni âwma an lo sawi ve ngawt hi sawi fiah a ngâi tlat atin ni. Thlarau Thianghlim hnathawh ni ngei si ramhuai hnathawh ni anga i sawi ṭâlh a nih chuan Thlarau Thianghlimin hrilh a tum che chu i bengkhawn dâwn miah lo tihna a ni a, a chhan pawh mi tu mahin rilru dik tak pu chunga ramhuai kaihhruaina zui an duh dâwn loh vâng a ni.

`Eng vângin nge “ngaihdam theih loh sual” eng emaw tak lo ti palh nia inringa hlauhthâwnna i nei kha chutiang thil sual i la ti lo a ni tih tilangtu zâwk a nih le?`