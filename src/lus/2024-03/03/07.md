---
title:  Zir belhna
date:   19/07/2024
---

Ellen G. White-i lehkhabu ziah, _Chatuan Nghahfâk_ phêk 292–303-a, “Levia Matthaia” tih leh phêk 304–314-a, “Sabbath” tih te chhiar ni se.

“‘Chawlhniin tihdam a thiang em?’ tia an zawhna chu Isuan heti hian a chhâng a: ‘Nangni zînga tu pawhin berâm pakhat nei ula, chu chu Chawlhniin khuarkhurûmah tla ang sela, tu nge chelhin kâi chhuak lo vang che u? Berâm pakhat âi chuan mihring pakhat chu a va hlu zâwk êm! Chuvângin, Chawlhnia tihṭhat hi a thiang e’ Matthaia 12:10–12.

“Enthlatute chuan chhân dan nih an hlauh avângin mipui hriata Krista chhân zêl chu an ngam ta lo va. A chhan pawh ani hi chuan thutak a sawi tih an hriat vâng a ni. Anni hi chuan an pipute thurochhiah bawhchhiat âi chuan natna neite chuan tuar tlawk tlawk mai se pawi an ti lo va. Chutih lâiin, khuarkhurûma tla an ran erawh an ṭanpui nghâl loh chuan a neitu tân chânna a nih dâwn avângin kâi chhuah ngei tûr niah an ngâi thung lawi si. A awmzia chu, Pathian anpuia siam mihringte âiin rân mâwl mai mai pawh an ngaisak zâwk tihna a ni. Hei hian sakhaw dik lo zawng zawng zia chu a pho lang chiang khawp mai. Sakhaw dik lo rêng rêng chu Pathian chunga mihringten awm a châknaah a lo inṭan ṭhîn a; a tâwpah erawh mihringte chu rân âia dinhmun hniam zâwkah hnuh thlâk an ni ṭhîn thung. Pathian lal berna pawm lo leh dotu sakhua rêng rêng chuan mihringte hi leilung pian tirh ata a neih tawh leh, Krista zâra pêk kîr a nih leh tûr ropuina chu a tihkiamsak ṭhîn a. A zuituite chu mihringte mamawh, tawrhna leh dikna chanvote ngaihthahsak tûrin a zirtîr ṭhîn bawk. Chanchin ṭha erawh chuan mihringte hi Krista thisena tlan an nih avângin a ngâi pawimawh êm êm thung a, an tlâkchhamna leh an hrehawm tuarte ngaihsak tûrin mi a zirtîr bawk. Lalpa chuan heti hian a sawi a: ‘Mihring hi rangkachak thianghlim âi pawha hlu zâwkin ka siam ang a, mihring ngei hi Ophir rangkachak thianghlim âi pawha hlu zâwkah ka siam ang’ Isaia 13:12.”—Ellen G. White, _Chatuan Nghahfâk_, p. 311.

**Sawi ho tûrte**:

`In kohhranah Marka 2-a kan hmuh zeng, ngâwi renga hrehawm lo tuar ngawt ngawt mai ang hi an awm em? Chutiang mite chu engtiang kawngtein nge in ṭanpui theih ang?`

`Huatna, pipute thurochhiah, thurin leh sakhuana ten Isua hnâwltute mit a tihdel nasatzia leh, Isua lama an rilru hawitîrtu tûr Isua thilmak tihte ngei pawhin kawngro a sut tâk loh dân hi ngaihtuah la. An chunga thleng ang hi keini chungah chuan a thlen ve loh nân engtin nge kan lo fîmkhur theih ang?`

`Engtin nge in kohhran kha an rinna avânga an chhûng leh khatten an tuithlâr tâkte tân “chhûngte” in lo nih theih ang?`

`“Ngaihdam theih loh sual” tih chungchâng kha han ngaihtuah leh la. Eng nge a awmzia ni a, engtin nge chutiang sual chu kan tih loh nân kan fîmkhur theih ang?`