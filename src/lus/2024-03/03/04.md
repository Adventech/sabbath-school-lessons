---
title:  Chawlhni Lalpa chu
date:   16/07/2024
---

Marka 2:23, 24-ah hian Pharisaiten Chawlhni bawhchhiaa zirtîrte an puh thu kan hmu a. Juda-te dânah chuan Chawlhnia tih phal loh thil chi hrang hrang 39 zet awmin, chûng zîngah chuan hemi ṭuma zirtîrten an tih pawh hi  a tel niin Pharisaite hian an hre tlat mai.

`Marka 2:23–28 chhiar la. Engtin nge Pharisaiten a zirtîrte an puhna chu Isuan a lo chhân?`

Davida leh a ṭhianten puithiamte chauhin an ei thian chhangdah an ei thu (1 Sam. 21:1–6) khân a chhâng a. Chhangdah chu Chawlhni apianga dah sawn a nih ṭhin avângin, hemi ṭuma Davida te ṭhianho zin hi rîkrûm thil tak tak, Chawlhni pawh sawi thei lova an chhuah ngei ṭûl a nih a rinawm. Davida leh a ṭhianten chhangdah an ei hi ngaimawh an nih hran si loh chuan, zirtîrten Chawlhnia buh vûite an thliak leh a fangte an ei hi a pawina a awm bîk chuang lo niin a sawi a.

Chutah chuan duh tâwk mai lovin, mihringte hi Chawlhni tâna siam ni lovin, a Chawlhni zâwk hi mihringte ṭhatna tûra siam a nih thu pawh a sawi ta nghâl law law bawk a. Chutianga a sawi theih chhan pawh amah hi Chawlhni Lalpa a nih miau vâng a ni.

`Marka 3:1–6 chhiar la. Engtin nge he thawnthu hian Chawlhni chu mihringte tâna siam a nih thu Isua an sawi kha a dikzia a rawn lantîr?`

Hemi ṭum pawh hian Chawlhni thu-ah sakhaw hruaitute nên bawk an inhnial leh a. (An inhnialna erawh eng ni ber hi nge Chawlhni chu ni tih chungchângah a ni ngâi lo.) Sakhaw hruaitute hian Isuan Chawlhnia dam lo a tidam a nih chuan Chawlhni bawhchhiaah an rawn puh nghâl mai dâwn a. Mahse, Isua hian an anmahni a hmachhawn tîm phah chuang rêng rêng lo thung. “Chawlhnia hian thil tihṭhat nge thianga, thil tihchhiat? Nunna chhandam nge thianga nunna lâk?” tiin a zâwt lêt hlauh a. An chhânna ni tûr chu a chiang reng mai; thil ṭha tih leh nunna chhandam chu Chawlhnia tih atân a dikin a inhmeh êm êm zâwk a ni.

Chutichuan, kut zeng chu a tidam ta ngei a, chu chuan amah dotute thin ti-urin amah an tihhlum theih dân tûr an ngaihtuah nghâl ta chûk chûk rêng a. Thil inhmeh lo leh runthlâk tak ni bawk chu, Chawlhni bawhchhiaa Isua puhtu, chumi avânga man tumtute ngeiin Chawlhni thova Isua tihhlum theih dân tûr an ngaihtuah avângin Chawlhni an bawhchhe ve tho tihna a ni.

`Hêng thil thlengte aṭang hian Chawlhni serh dân tûr dik chu engtin nge kan lo hriat theih ang? Tûnlâi hunah hian Chawlhni serh kawngah harsatna leh chona eng eng emaw kan hmachhawn ṭhîn a, chûngte chu engtin nge hêng thawnthute aṭang hian a hmachhawn dân tûr kan lo hriat theih ang?`