---
title:  Zeng tihdam thu
date:   14/07/2024
---

`Marka 2:1–12 chhiar la. He zeng pakhat, Isua hnêna an rawn hruai hian eng nge ni a duh ber? Isua hnên aṭanga a chan tâk chu eng nge ni?`

He mi hi zeng, mahnia kal sawn thei lo a ni a; chuvâng chuan, a ṭhian pali-ten zâwnin Isua hnênah a rawn hruai a. Isua awmna in chung chu ṭhiata an reh pawh hnu-in, chuta ṭang chuan Isua hma zâwn chiahah an zuk thlâk thla ta a. Marka 2:5 chuan, he mite ṭhian za-ho rinna sânzia hi Isuan a lo hmu tih sawi. Engtin nge rinna chu a hmuha hmuh theih a nih le? Hmangaihna ang tho a ni a, thiltihah hmuh theihin a lo lang chhuak ṭhîn. Chutiang chuan zêng ṭhiante pawh hian Isua an rinna chu an ṭhianpa’n damna a lo chan theihna tûra a tih theih ang ang an tih ṭâlhna hmangin an pho lang a ni.

He miin a mamawh chiang tak chu taksa damna a ni a. Anmaherawhchu, Isua awmna hmun a rawn thlen chiaha Isua thu lo sawi hi chuan sual ngaihdamna a kâwk daih thung. He pa hi chuan eng mah a sawi ve lo tluan zak a. Isuan a sawi [an rilrua] lo hnialtute chu sakhaw hruaitute a ni zâwk tlat mai. Isuan thu sawite hi Pathian sawichhiatna, Pathian chauhin a chan tûr han ṭâwmpui ve ṭâlh tumna ni-ah an ngâi a ni.

Mahse, Isua hian chhân dân tâwk a lo thiam khawp mai a, anmahni ngei pawhin mi dangte nêna an inhnial ni khuaa an lo hman fo ṭhin, “thil ho tê aṭanga ṭan a, thil lian zâwka luh chhoh” tih chu hmangin an ṭanhmun a phehsak ta dâwrh a ni ber mai. Mi, a sualte ngaihdam a nih tawh thu hrilh hi thil pakhat a ni a; ama ke ngei hmanga kal tûra zeng tihdam erawh thil hran daih a ni thung. Isua hian Pathian thiltihtheihna hmanga zeng a kaltîr thei a nih chuan, sualte ngâidam thei a nih thu a sawi pawh hi a dik ngei ang tih rinhlelh rual a ni lo.

`Mika 6:6–8 chhiar la. Engtin nge he lâi thu hian Isua leh sakhaw hruaitute inkâra thil thleng kha a sawi fiah?`

Hêng sakhaw hruaitute hian a pawimawh tak tak zâwk chu dik taka thil tih te, khawngaihna ngainat te leh thuhnuairawlh tak chunga Pathian nêna lên dun te a ni tih an hre lo rêng rêng mai a. Pathian duh zâwng leh lawm zâwng nia an lo hriatte chuan a bâwih hneh tawh êm avângin anmahni hma ngeia Pathian hnathawh lo lang pawh chu hmu thei lo tûrin an mit a tihdelsak ta a ni. Hêng mite hian Isua chungchângah an rilru an thlâk tâkna âwm rêng rêng a lang lo va; Isua hi Pathian hnên ata lo chhuk a ni tih an hriat theihna tûrin chhinchhiahna tam tak (entîr nân, an thinlunga an ngaihtuahte chu a rawn hriatsak vek thei a ni tih a hrilh bâkah, anmahni hmuh ngeiin zeng a tidam bawk) a pe chungin an âwih duh chuang rêng rêng lo.

`Engtin nge hêng mite an awhna thang, sakhaw biak dân dik takin min phût thilte chu hre lo lêk khawpa sakhaw serh leh sâng ruih chilhna ang chi-ah hian kan awh ve lohna tûrin kan fîmkhur theih ang? (Jak. 1:27 chhiar ang che)?`