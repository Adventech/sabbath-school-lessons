---
title:  'Thawnthu inluh thelh: Ṭhen 2'
date:   18/07/2024
---
`Marka 3:20, 21 chhiar la. Isua chhûngten mi â nia Isua an ngaih phah chhan hi eng nge ni?`

Mi â nia han inpuh ngawt mai chu a dêngkhâwng angreng khawp ang le! Mahni sahimna tûr ngaihtuahna pawh nei lo leh, mahni nunna atâna hlauhawm pawh hre miah lote hi mi â tia sawi an ni tlângpui ṭhîn a. Isua pawh hian chaw eina hun thâwl tak ngial pawh a insiam ṭhin loh avângin a chhûngte chuan mi â ni-ah an ngaih phah rêng a ni. Amah chu va man tumin an thawk chhuak hial a, chu chu thawnthu inluh thelha a hmasa zâwk a tâwpsan lailâwkna pawh a ni bawk.

Hetih lâi tak hian thawnthu dang rawn tlazepin, Jerusalem aṭanga lo chhuk lehkhaziaktute chuan Isua hi ramhuai nêna inzâwl ni âwmin an rawn puh ve thung a. Hêng thawnthu pahnihte hi inang deuh thuak a nih bâkah, inzawmna nei pawh a ni bawk. Isua chhûngte ngeiin Isua an hmuh dân hi lehkhaziaktuten an hmuh dân ang deuh tho a ni a. A chhûngte hian mi â ni-ah ngâiin, lehkhaziaktute pawhin ramhuai nêna ṭang dûn niin an ngâi  ni.

`Marka 3:31–35 chhiar la. Isua chhûngte hi eng ti tûrin nge an lo kal a, engtin nge Isuan a lo chhân?`

Isua leh a chhûngte intih dân hi a mak angreng khawp mai. Nangmah hmu tûrin i nu emaw, i unaute emaw lo kal ta ang se, i lo hmu ngei dâwn lo vem ni? Mahse, hemi ṭuma thil buaithlâk deuh mai awm chu, Isua chhûngte hi Pathian duh dânin an khawsa tlat lo pêk a. Chu chu Isua hian a lo hriat avângin chhûngte tih awmzia pawh hrilh fiah dân tharin a hrilh fiah phah ta daih rêng a ni. Pathian duh zâwng titu apiangte chu a unaute leh a nute an ni mai a. Pathian Fapa a nih avângin Pathian duh zâwng anga nung leh thil ti apiangte chu a chhûngkhatte an ni mai bawk ang.

Hêng thawnthu pahnihte hian thu dik ril tak an pâi ve ve a. A hnuhnûng zâwkah hian mahni indo chhûngkua chu an ding chhuak ngai lo tih Isuan a sawi nih kha. Han ngaih mai chuan, a hmasa zâwkah hian Isua chhûngte, an chhûngkaw member-te hi mahni indo chu an ni niin a lang. Nimahsela, he thu har tak hi chhûngte tih awmzia hrilhfiahna thar hmangin a rawn ching fel ta a. Isua chhûngte dik tak chu amah ang bawka Pathian duh zâwng titute hi an ni (Luka 12:53, Luka 14:26 chhiar la).

Hun kal tawhte kha han thlîr kîr leh ila, Kristian tam tak chu anmahni chhûngkhatte ngeiin an tuithlâr ṭhîn a ni tih kan hria ang. An thil tawn hi a va han hrehawm dâwn êm aw! Kan thawnthu zir zawh tâk hian Isua pawhin chutiang harsatna chu a lo tawng ve tawh tih min hrilh a. Chhûngte hriat thiam loh hlawh nih hrehawmzia chu ama’n a lo hriat vek tawh avângin chutiang ang tawng ve mi dangte chu a hnêm thei ta rêng bawk a ni.