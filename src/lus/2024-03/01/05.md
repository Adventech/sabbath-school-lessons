---
title:  Isuan baptisma a chang
date:   03/07/2024
---

`Marka 1:9–13 chhiar la. Isuan baptisma a chan lâi hian tu nge lo awm a, eng thil nge lo thleng?`

Isua hi Jordan luiah Johanan a baptis a. Baptisma a chang zo, tui aṭanga a lo chhuak chuan vân inhawng leh chumi aṭanga lo chhuk Thlarau Thianghlim, ṭhuro pianhmang ang pu a chunga rawn fu hi a hmu a. Chumi rual chuan vân aṭanga lo chhuak Pathian âw hian, “Nang ka Fapa duh tak i ni a, i chungah ka lâwm êm êm a ni” (Marka 1:11) a rawn ti bawk a. Hêng thil thlengte hian Isuan baptisma a chang kha a pawimawh hle a ni tih min hrilh.

Pa leh Fapa leh Thlarau Thianghlim te chu rawn langin, an pathum hian he leia Isua rawngbâwlna chu a inṭan ta tih an puang a. Hemi ṭuma thil thlengte hi krawsa khenbeh a nih hunah pawh a rawn thleng leh dâwn a (Marka 15), chu chuan a pawimawhzia a tilang chiang hle âwm e.

Baptisma a chan hnu hian Thlarauvin thlalêrah a tîr chhuak ta daih a. Heti lâia “tîr” tih hi Grik ṭawnga ziah Bible-ah chuan ekbollo tih niin, Chanchin Ṭha Marka ziakah hian ramhuai hnawh chhuah thu sawina atâna hman ṭhin a ni. Thlarau tirha kal a nih thu a sawi hian Thlarau Thianghlim thiltihtheihna chang a ni tih entîr bawk. Lalpa hian a rawngbâwlna kawng chu zawh ṭanin, Setana pawh a hmachhawn nghâl mai dâwn nghe nghe a. A thil hmachhawnte hautakzia chu ni sawmli chhûng zet thlêm chunga a awm te, ramsa zînga a awm te leh vântirhkohten a rawng an rawngbâwlsak te hian chiang takin a lantîr.

Chanchin Ṭha Marka ziak tîr lama thil danglam tak pakhat lo lang chu Pathian leh mihring ni kawp anga Isua a sawi hi a ni. Pathian a nihna lamah chuan: Krista, Messia (Marka 1:1), tirhkohin a lo puan Lalpa (Marka 1:2, 3), Johana âia ropui zâwk (Marka 1:7), a chûnga Thlarau rawn fûkna Fapa duh tak a ni a (Marka 1:10, 11). Mihring a nihna lamah chuan hêngte hi kan hmu ve thung: Johanan baptisma a chantîr a (Marka 1:9), Thlarauvin a hruai a (Marka 1:12), Setanan a thlêm a (Marka 1:13), ramsa zîngah a awm a (Marka 1:13), vântirhkohten a rawng an bâwlsak bawk (Marka 1:13).

Eng vângin nge Pathian nih leh mihring nih chu a kawp le? Hei hian Krista nihna dik tak min hrilh a, ani chu kan Lalpa leh Chhandamtu, kan Pathian ni mah se, mihring dik tak, kan unaupa leh kan entawn tûr pawh a ni tho bawk. He thutak ropui êm êm mai hi engtin nge a famkimin kan lo hriat thiam theih ang? A famkim chuan kan hre thiam thei ngâi dâwn lo. Nimahsela, rinnain kan pawm tawp mai thung a, he thutakin mihringte Pathianin min hmangaihzia a puan chhuah hi mak kan ti êm êm bawk a ni.

`Isua kha Pathian ni mah se, mi a chhandam theih nân keimahni mihring angah a rawn chang duh hian Pathian hmangaihna makzia leh ropuizia engtin nge min hrilh le?`