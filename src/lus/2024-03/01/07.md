---
title:  Zir belhna
date:   05/07/2024
---

Ellen G. White-i lehkhabu, _Chatuan Nghahfâk_ phêk 89–103-a, “Thlalêra Mi Au Râwl” tih leh Tirhkohte Thiltih phêk 166–176-a, “Chanchin Ṭha Tlângaupuitute” tihte hi chhiar ni se.

Thil ngaihnawm deuh mai chu Thupuan 14:6, 7-a kan hmuh vântirhkoh pakhatna thuchah leh Marka 1:15-a kan hmuh Isua chanchin ṭha thuchah inzûl êm êm hi a ni.

Vântirhkoh pakhatna hian ni hnuhnûngah khawvêl hriat tûr chatuana chanchin ṭha chu a puang a, chu thuchah chu Isua Krista lo kal lehna atâna an lo inbuatsaihna tûr a ni. Isua thuchah ang chiahin vântirhkohin a puan tâwpna hun atâna chanchin ṭha pawh hi bung hrang hrang pathumah ṭhen theih a ni a, chûngte chu:

| Marka 1 | Bung hrang hrang | Thupuan 14 |
| --- | --- | --- |
| Hun chu a thleng ta (Daniela 9) | Hun hrilhlâwkna | Rorêl hun (Daniela 7, 8) |
| Lalram lo thlen hun chu a hnâi tawh e | Thuthlung thutiam | Chatuana chanchin ṭha |
| | Sim ula, ring rawh u | Zirtîr ni tûra sâwmna Pathian chu hlau ula, châwimâwi ula, chibai bûk bawk rawh u |

Vântirhkoh pakhatna thuchah hian Daniela 8:14-a kan hmuh ni 2,300 hrilhlâwknain a lo sawi Isua lo kal hmaa ro lo rêl lâwkna, kum 1844-a inṭan chu ṭan a ni ta tih a puang a, a inṭan kum pawh 1844 kha a ni. He rorêlna hian ram chu tihduhdah tuar Pathian mite hnênah a pe ang (Dan. 7:22). Vântirhkoh pakhatnain Pathian chu hlau a, châwimâwi a, chibai bûk bawk tûra mi a sâwmna hi zirtîr ni tûr sâwmna niin, chu sâwmna chu ni hnuhnûnga chêng khawvêl hnêna pêk a ni a. Hetih lâi hian Thupuan 13-a kan hmuh sakawlhte pawh hian hlauh a, châwimâwi a chibai bûk tûr pathian suak an lo siam ve tho bawk.

Marka 1-a Isua thuchah puan hi Daniela hrilhlâwknate nên chanchin ṭha puan darhna bulṭannaah hnâi taka a inzawm ang bawkin vântirhkoh pakhatna thuchah pawh hi Daniela lehkhabu nên tâwpna hunah a inzawm ve leh chiah bawk a ni.

**Sawi ho tûrte**:

`Marka 1:1–13 chhiar la, Baptistu Johana leh Isua hi khâikhinin an inan lohna han sawi teh. An nihna leh hnathawh tûr a sawi dân aṭang hian eng zirlâite nge zir chhuah theih kan neih?`

`Baptisma tih hi eng nge ni a awmzia? Rom 6:1–4 leh Johana 3:1–8 chhiar la, hêng baptisma-te hi Marka 1:9–13-a kan hmuh Isua chan baptisma nên hian khâikhin ang che. Inanna leh danglamna eng eng nge awm? Chûng an inannate leh danglamnate chuan engtiangin nge chiang zâwka baptisma awmzia hre thiam thei tûrin a ṭanpui che?`

`Marka 1:14, 15-a kan hmuh Isua hril chanchin ṭha leh Thupuan 14:6, 7-a kan hmuh vântirhkoh pakhatna thuchah hi khâikhin la, an inan lohna lâi sawi bawk rawh. Hêng thuchah pahnihte awmzia hriat thiamna hian engtiangin nge tûn lâi huna rawng i bâwl dân tûr hre tûrin a ṭanpui che.`