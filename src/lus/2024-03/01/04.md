---
title:  Tirhkoh chu
date:   02/07/2024
---

`Marka 1:1–8 chhiar la. Hêng Bible châng pariatahte hian tu tute nge lo lang a, chûng mite chuan eng nge an sawia eng thil nge an tih?`


Hêng châng pariatte hian mi pathum chanchin min hrilh a, chûngte chu Marka 1:1-in a sawi Isua Krista te, Pa Pathian (Marka 1:2 thua “ka” ti ṭawngkam hmangtu hi Pa Pathian a ni) te leh thuchah kengtu leh puangtu Baptistu Johana te niin, ani phei hi chu he lâi thu tâwp lamin a sawi lan tum ber a ni nghe nghe.

Marka 1:2, 3 hian Thuthlung Hlui thu sawi chhâwngin, chu chu Isua nuna thil thleng tûrte sawi fiahna atân a hmang a. Hêng thu a sawi chhâwnte hi Bible châng pathum: Exodus 23:20, Isaia 40:3 leh Malakia 3:1 te rem taka suih khâwm a ni.

`Exodus 23:20, Isaia 40:3 leh Malakia 3:1 chhiar la. Hêng Bible châng pathumten an sawi ṭheuh chu eng nge ni?`

Exodus 23:20 thu hian Israel fate chu Pathianin an hmaah Kanaan rama anmahni hruai lûttu tûr vântirhkoh a tirhsak tûr thu a sawi a. Isaia 40:3 hian thlalêra Pathian lo lan thu leh a tân lamlian (kawngpui) buatsaih a nih thu a sawi ve thung a. Tin, Malakia 3:1 hian Lalpa hmaah Lalpa kalna tûr kawng buatsaih tûra tirhkoh tirh a nih thu a sawi bawk.

Isaia lehkhabu aṭanga lâk chhuah Bible châng hian Baptistu Johana rawngbâwlna nên inzawmna tam tak a nei a, a sawi tum ber pawh Lalpa Kawng chungchâng a ni. Chanchin Ṭha Marka ziakah hian Lalpa Isua chu zin kawng zawh mêk anga târ lan niin, Isua nuna thil thleng leh a thil tawnte chu a tlângpui a sawi deuh puat puat a, chu chuan zin kawng zawh mêk a nihzia a tichiang leh zual nghâl bawk. Chu a zin kawng chuan kraws a hruai thleng dâwn a, chutah chuan kan tâna sual thâwina ni tûrin a thi ang.

Nimahsela, kraws a thlen hma hian thil dang tam tak a thlen hmasak phawt a ṭûl a. Zin kawng chu la zawh ṭan chauh niin, Marka hian chûng zawng zawng chu min hrilh vek dâwn a ni.

Marka 1:2, 3-a Thuthlung Hlui thu a ziah chhâwn dung zui hian Baptistu Johana khân simna thu a tlângaupui a, mite chu sual kalsana Pathian lam hâwi tûrin a sâwm ṭhîn (Marka 1:4). Hmâsâng zâwlnei Elija thawhnaw hâk ang kha ha ve-in (2 Lalte 1:8), a hnunga lo kal mêka chu amah âia ropui zâwk a ni thu a sawi a (Marka 1:7, 8). Lo kal tûra pheikhawk hrui phelh tlâk pawh a nih loh thu a sawi hian Isua kha a ngâisângin a dah chungnung hle tih a tilang.