---
title: Isuan a rawn thlen Chanchin Ṭha chu 
date:   04/07/2024
---

`Marka 1:14, 15 chhiar la. Isuan a puan chanchin ṭha thuchaha bung hrang hrang pathum awmte chu eng nge ni`

Marka hian Isua thuchah tâwitê leh hriat thiam awlsam tak ni bawk chu a khâikhâwm a. A hnuaiah hian chu thuchaha bung hrang hrang pathum awmte chu târ lan a ni:

| Bung hrang hrangte | A awmzia |
| --- | --- |
| Hun hrilhlâwkna | Hun chu a lo thleng ta. |
| Thuthlung thutiam | Pathian lalram chu a hnâi ta. |
| Zirtîr ni tûra sâwmna | Sim ula, chanchin ṭha hi ring rawh u. |

Isuan hun hrilhlâwkna a sawi hi Daniela 9:24–27-a kan hmuh hapta 70 hrilhlâwkna a ni a. He hrilhlâwkna hi Isuan baptisma a channaah khân lo thleng famkimin, khami ṭum khân Thlarau Thianghlima hriak thih a ni a, a rawngbâwlna a ṭan nghâl bawk (Tirh. 10:38). Hapta 70 hrilhlâwkna chu heti hian lo sawi fiah ila:

![Chart](https://sabbath-school-resources-assets.adventech.io/lus/ss/2024-03/01/chart.png)

Hun hrilhlâwknaah chuan ni khat tih hian kum khat a entîr ṭhîn a (Num. 14:34, Ezek. 4:6). He hrilhlâwkna hi B.C. 457-a Persia lal Artezarzian Jerusalem tung ding leh sa ṭha tûra thupêk a chhuah khân a inṭan ve nghâl a ni (Ezra 7 en la).

Hrilhlâwknaa hapta sawmruk leh pakua chuan A.D. 27 thleng kha a huam a, khami kumah khân Isuan baptisma changin, a rawngbâwlna a ṭan theih nân Thlarau Thianghlim hriak thihna a dawng bawk a nih kha.

Khenbeh a nihna chu kum thum leh a chanve a vei leh hnu-ah a thleng a. Tichuan, hapta sawmsarihna tâwpna chu A.D. 34-ah khân thlengin, khami kumah khân Stephena chu den hlum a ni a; tichuan, chanchin ṭha thuchah chu Juda-te hnênah chauh ni bîk tawh lovin, Jentail-te hnênah pawh puan darh a lo ni ve ta a ni.

`Engtik kha nge hapta 70 hrilhlâwkna chungchâng i zir hnuhnûn ber ni le? Engtiangin nge hre hrilhlâwkna awmzia hriat thiamna hian Isua i rinna mai pawh ni lovin, hrilhlâwkna Thu i rinna pawh a tichak sauh bawk?`