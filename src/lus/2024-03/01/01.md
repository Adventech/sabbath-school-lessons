---
title:  Chanchin Ṭha Marka Ziak Inṭanna
date:   29/06/2024
---

### Chhiar tûrte
Tirhkohte 13:1–5, 13; Tirhkohte 15:36–39; Marka 1:1–15; Isaia 40:3; Daniela 9:24–27.

> <p>Chângvawn</p>
> “Tin, Johana an man hnu-in, Isua chu Pathian Chanchin Ṭha hrilin, Galili ramah a lo kal a, ‘Hun chu a thleng ta a, Pathian ram pawh a lo hnâi ta; sim ula, Chanchin Ṭha hi ring rawh u’ a ti zêl a” (Marka 1:14, 15).

Chanchin Ṭha Marka ziak hi tu ziah nge ni a, eng vânga ziah nge a nih?

Chanchin Ṭha bu pali-te hi a ziaktu hming târ lan a ni lêm lo hlawm a. A ziaktu hming târ lan teuh ber chu Johana hi niin, chumi pawh chuan “Isuan a hmangaih zirtîr” ti chauhin a insawi (Johana 21:20, 24 chhiar ang che).

Amaherawhchu, hmânlâi ata tawh hêng Bible-a telh ve ni ta Chanchin Ṭha bute hi tirhkohte emaw, tirhkohte zin kualpui ṭhin mi tute emaw nêna inzawmna nei nia ngaih a ni char char ṭhîn tho a. Entîr nân, Chanchin Ṭha Luka ziak hi Paula nên inzawm tlat niin (Kol. 4:14, 2 Tim. 4:11, Phil. 1:24 en la), Chanchin Ṭha Marka pawh hi Petera nên a inzawm tlat bawk (1 Pet. 5:13 en rawh).

Marka lehkhabu ziaktu hian a chhûng thu-ah ama hming sawi lang miah lo mah se, Kristian hmasate khân Chanchin Ṭha Marka ziak hi Paula leh Barnaba te lo zin chhuahpui ṭhîntu (Tirh. 13:2, 5), a hnua Petera thawhpuitu lo ni ve leh ta Johan Marka ziah niin an lo sawi ṭhîn a (1 Pet. 5:13).

Tûn kâra kan tih hmasak ber tûr chu Bible-a a chanchin kan hmuh Marka hi tu nge a nih tih a ni a, a nun hmasa lama thil a lo tih sual tawhte leh a hnua a lo pianthar tâk dân te hmuh kan tum dâwn a ni. Chumi zawhah chuan, Marka lehkhabu tîr lam hi chhiarin a thawnthu ziahin a hawi lam chu kan thlîr chho ang a; tin, tûn hmaa thil lo ti sual tawh leh chumi hnua lo piangthar ta chanchin ṭha hriltu-in hetiang lehkhabu a lo ziah chhan hi hriat kan tum bawk dâwn a ni.