---
title:  Chanchin Ṭha hriltu hlawhchham chu
date:   30/06/2024
---

`Tirhkohte 12:12 chhiar la. Tirhkohte bu-ah hian engtin nge Marka chanchin sawi a nih?`

Chanchin Ṭha Marka ziak ziaktu nia ngaih Johan Marka hi Tirhkohte 12-a kan hmuh thil thlengte a thlen lâi, A.D. 45 vêl kha chuan tlangvâl upa vak lo a la nih hmêl a. Châng 12-naah hian hmeichhe pakhat, a hming Mari a tih fapa nia sawi niin, Mari chu hmeichhe awm thei tak, kohhran tâna ṭhahnem ngâi êm êm bawk si a ni. A inah hian kohhranhoten ṭawngṭâi inkhâwm an nei niin lang a, chumi chungchâng chu Tirhkohte 12-ah hian kan hmu nghe nghe. Tân in aṭanga Petera a tlân chhuah dân leh chumi hnua thil thleng te, a hnu leha Heroda a thih thu sawi a nih dân te hi a ngaihnawm mai pawh ni lovin, a mak angreng khawp mai. Petera leh Heroda chan inan loh tâkzia a sawi dân phei hi chu nuihzatthlâk letling zâwk. Hêng a thil sawi hrang hrangahte hian Johan Marka thil tih sawi lan a ni ve lêm lo va; chutih rual chuan, hemi bunga a hming lo lang ve nawlh hian a hnua Barnaba leh Saula te nên rawng an bâwl ho theih nân kawng a lo sial reng a lo ni.

`Tirhkohte 13:1–5, 13 chhiar la. Engtin nge Johan Marka hian Saula leh Barnaba kha a lo hmêlhriata rawng a bâwlpui ṭan tâk le? Anni nêna rawng an bâwl hona rah chu eng nge ni?`

Tirhkohte 13 hian chanchin ṭha hrila Suala leh Barnaba te an zin chhuah ṭum khatna chanchin min hrilh a, chu chu A.D. 46 vêl kha a ni maithei. Johan Marka hming chu châng 5-naah sawi lan ṭan ve chauh niin, a hna pawh Saula te ṭhian dûn tirhchhiah emaw, ṭanpuitu emaw mai a la nghe nghe. Tichuan, he tlangvâl hming hi sawi lan a ni lo leh vang vang a; mahse, châng 13-ah hian lo lang lehin chutah chuan Jerusalema a kîr leh tâk thu kan hmu.

Eng vânga kîr leh nge ni tih chu sawi lan a ni lo va, a rilru emaw, a ngaihtuahna emaw-a thil awm eng mah sawi lan a ni lo hian chanchin ṭha hril hna a râlbânsan tâk daih chhan ni thei âwm hrang hrang min zêldintîr a. Eng pawh ni se, an zin kawng zawh kha a hlauhawmin a hautak hle ang tih erawh a chiang. Ellen G. White-i chuan, “Marka chu hlauhna leh beidawnnain a hneh tâk avângin Lalpa hna atâna a inpumpêkna pawh a lo chuai zo ta a. Harsa la tâwk ṭhang lo tak a ni bâwk nên, an zinkawnga thil hlauhawm an tawnte leh an tlâkchhamnate khân a tizâm ta vek mai a ni” tiin a lo sawi a.—Tirhkohte Thiltih, p. 169. A tâwi zâwnga sawi chuan, a tân thil a lo khirhkhân ta êm mai a; chuvâng chuan, bânsan mai a duh ta a ni.

`Thil eng emaw, a bîk takin thlarau lamah emaw, Kristian nun kawng i zawhnaah emaw aṭanga râlbân daih ṭum emaw, a nih loh leh hlawhchhamsan daih ṭum emaw i lo nei ve tawh em? Chu i thil tawn aṭang chuan eng thil nge i zir chhuah le?`