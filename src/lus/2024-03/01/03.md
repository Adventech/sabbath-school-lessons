---
title:  Hun ṭha dang
date:   01/07/2024
---

`Tirhkohte 15:36–39 chhiar la. Paulan an zin chhuahnaa Johan Marka hruai ve a duh loh chhan hi eng nge ni? Chutih lâiin, eng vângin nge Barnaba erawhin hun ṭha dang a pêk ve thung si?`

Paulan an zin chhuahnaa Marka hruai ve a duh loh chhan chu Tirhkohte 15:38-ah hian kan hmu a. An zin chhuah hmasak ṭum khân Pamphulia ram an thlenin a lo hawsan daih tawh a, khami hnu kha chuan chanchin ṭha hril hna a thawk zui ta lêm lo bawk a ni âwm e. Chutiang chu a nih avângin, Paula rilru put hmang pawh hi a hriathiamawm ve khawp mai tho. Chanchin ṭha hril hna thawh hi hmânlâi hunah phei kha chuan a harsa leh zual hle ang tih a chiang a, inpêkna thûk tak neih ngei ngei a ngâi ṭhîn (2 Kor. 11:23–28 nên khâikhin rawh). Paula hian chutiang hna thawh hahthlâk leh hrehawm tak takte chu thawka a phurritte chhâwk ṭhensaktu atân chanchin ṭha hril ve duh tho mi tu tute emaw a sâwm ṭhîn a. Ama thlîrna aṭang chuan hrehawm tuar peih lova râlbâng mai ṭhîn chu sual sipaite dotu chanchin ṭha hril pâwla tel ve tlâk an ni lo.

Mahse, chutiang chu Barnaba ngaih dân a ni ve hauh lo va. Marka hian theihna a nei tih a hriat avângin hnutchhiah ngawt a duh lo. Johan Marka chungchânga an ngaih dân a inan loh avâng hian nasa takin an inhnial ta a; a tâwpah phei chhuan an inṭhaṭhen ta ngawt mai a. Chutichuan, Paula chu Sila hruaiin a kal ta a, Barnaba erawhin Marka a hruai ve thung.

Tirhkohte Thiltih bu hian Barnaban Marka hruai a duh tlat chhan hi a sawi lêm lo va. Dik tak phei chuan, he lâi thu-ah bâk hi chuan he mite ṭhian dûn hming hi a lang zui tawh lo. Mahse, thil ngaihnawm deuh mai a awm tho thung a, chu chu hemi bung hi Thuthlung Thar lehkhabua Marka hming sawi lanna hnuhnûng ber a ni lo tih hi a ni.

`Kolosa 4:10, 2 Timothea 4:11, Philemona 24, leh 1 Petera 5:13 chhiar la. Hêng Bible chângte hian engtin nge Marka chanchin an sawi hlawm?`

Marka nunah hian thil inthlâkthleng ropui tak a awm niin a lang. Hêng Bible châng hrang hrangahte hian a hmaa lo hruai duh lo tawhtu Paula ngei khân atân leh a rawngbâwlna kawnga Marka hlutzia min hrilh a. A rawngbâwlpui pakhat ni-ah ngâiin, a hnêna rawn hruai tûrin Timothea kha a chah hial nghe nghe. Petera Lehkhathawn Pakhatna pawh hian Petera leh Marka te khân inzawmna ṭha tak an nei tih a sawi a. Hêng lehkhabu pahnih, Paula ziah leh Petera ziahte hi A.D. 60 chho chawhma lama ziah niin, chu chu Tirhkohte 15-a thil thleng sawi lante (Mara chungchânga Paula leh Barnaba te inhnial thu) a thlen hnu kum 15–20 vêl a ni. Marka hi a lo hlawhchham tawhna aṭangin a inhmu chhuak chiang hle a, a inhmuh chhuah theih chhan pawh a unaupa Barnaban amaha rinna a nghah tlat vâng a ni tih chiang viau bawk.

`Nangmah emaw, i ṭhian tu emaw in lo hlawhchham tawh ṭum leh, chumi hnua hun ṭha dang pêk leh in nih dân kha ngaihtuah la. Chu i thil tawn chuan engtiangin nge nangmah leh nangmah ṭanpuitu che a thlâk danglam che u? Mi dangte hnêna rawng i bâwl dân phung pawh a thlâkdanglamsak bawk che em?`