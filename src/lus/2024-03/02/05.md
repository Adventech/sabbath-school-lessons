---
title:  Isua hlawhtlinna thurûk chu
date:   10/07/2024
---

`Marka 1:35–39 chhiar la. Hemi ṭuma thil thleng aṭanga kan zir chhuah theih thil pawimawh tak takte chu eng nge ni?`

Isua chu ni chhuah hma daihin a tho a, mi kal ngâi zen zen lohna thlalêr hmun rehah chuan ṭawngṭâi tûrin a han kal a. Marka 1:35 thu hian a sawi uar duh ber chu ṭawngṭâi pawimawhna niin, chu chu Isua pawhin a leklam ber a ni bawk. He lâi chânga thil tih sawina thumal dangte hi chu thu tlângkawmna ang deuha hman a ni hlawm a—a tho a, a chhuak a, a va kal a (hêng thumalte hi Grik ṭawng grammar-ah chuan aorist an tih ang chi niin, thil tih zawh tawh sawina vek a ni). Nimahsela, “ṭawngṭâi” tih thumal erawh hi chu thil tih zawh vek tawh la ni lo, la tih chhunzawm zêl sawina a ni ve thung a. Isua kha bâng lovin a ṭawngṭâi ṭhîn a, a awmzia chu, ṭawngṭâi a tâwpsan ngâi lo tihna a ni. Tin, he lâi thu hian ṭawngṭâi tûra a chhuah hma ṭhinzia pawh min hriattîr nghâl bawk a. Amah chauha ṭawngṭâina hun a hmang tam êm êm tih kan hre thei a ni.

Chanchin Ṭha bu pali-ahte hian Isua kha ṭawngṭâi mi a nihzia kan hmu a (Mat. 14:23, Marka 6:46, Joh. 17 chhiar la). Ṭawngṭâina hi a rawngbâwlnaa hlawhtlinna a chan ṭhin chhan pawimawh tak pakhat pawh a ni nghe nghe.

`Luka 6:12 chhiar la. He lâi thu hian Isua ṭawngṭâi nun chungchâng eng nge min hrilh?`

Kristian tam tak chuan ṭawngṭâi hun bîk an insiam a. Hetiang hi a ṭhat bâkah a dik êm êm bawk. Chutih rual chuan, tih dân phung pângngâi ang chauha ngaihna rilru min neihtîr thei ve tho mai a, awmze nei miah si lovin kan lo ṭawngṭâi ve tlut tlut thei tlat. Tih dan phung ang chauha neihna tûr pumpelh theihna kawng pakhat chu a hun thlâk zauh zauh ṭhin a ni a; tin, ṭum dang âia han ṭawngṭâi rei deuh châng nei ṭhîn ila a ṭha hle bawk ang. A pawimawh ber chu, kan ṭawngṭâi dân pângngâi ang chiah chiah leh kan ṭawngṭâi ṭhin hunah kher kher chauh ṭawngṭâi tumna rilru put loh a ni.

Hemi zân Petera leh a ṭhiante khân Isua hi a ṭawngṭâina hmunah an va zui ve lo niin a lang a. Mahse, an va zawn hmuh mai theih dânah a ṭawngṭâi ṭhinna hmun hi an hria niin a lang. Mi zawng zawngin an zawn thu an hrilh hian a hma nia a tih ang khân nasa zâwkin tihdam hna leh zirtîr hna bawk thawk leh se an ti a nih hmêl a. Nimahsela, Isuan rem a lo ti hauh lo mai. Khaw danga kal a, chûngahte chuan rawngbâwl zêl a tum zâwk a lo ni a. “Tin, ani chuan an hnênah, ‘Hêng lâi vêla khaw dangahte chuan i kal ang u, chûngahte pawh chuan thu ka hril theihna tûrin; chu chu ka lo kal chhan a ni si a’ tiin a lo hrilh a” (Marka 1:38).

`Isua pawhin ṭawngṭâi nân hun tam tak a mamawh a nih chuan, keini hian eng zâta tam nge ṭawngṭâi nân hun kan hman ang? Isuan entawn tûr min lo hnutchhiah hian kan hnênah eng nge a sawi?`