---
title:  “Mi zui rawh u”
date:   07/07/2024
---

`Marka 1:16–20 chhiar la. Isuan zirtîr ni tûra a kohte hi tute nge ni a, chu mite chuan engtin nge an lo chhân?`

Marka 1-ah hian Isua thu sawi kan hmu tam lêm lo va. Amaherawhchu, Marka 1:17 hian sangha mantu pahnih, “Petera” tia an la koh tûr Simona leh a unaupa Andria te hnêna thu a sawi min hrilh tlat mai. He mite unau hian Galili dîl kamah lên an lo dêng mêk a.

Lawnglêng an neih thu leh sangha manna chi hmanraw dang eng emaw an neih thu sawi lan a nih loh dân aṭang hian sum leh pâi lamah an chu lua lo a ni ang tih a rin theih. Marka 1:19, 20 kan chhiar chuan, Isuan zirtîr ni tûra a koh ve tho Jakoba leh Johana te kha chu an pa leh Zebedaia leh a hlawhfa rawihte nên lawngah lên siam ṭhain an lo awm tih kan hmu ve thung a. Anni uanu hi chu Petera leh Andria te unau âi ngawt chuan an awm thei zâwk a ni ngei ang. Luka ziak kan chhiar phei chuan Petera hian ama pualin lawng pawh a nei lo niin a lang a, an unau hian Jakoba leh Johana te lawng an ṭâwm ve mai a nih hmêl (Luka 5:1–11 en la). Nimahsela, Chanchin Ṭha Marka ziak hian a sawi tum ber chu lawng neih leh neih loh chungchâng ni lovin, chhûngkaw pahnihte dinhmun inan loh thu zâwk niin a lang a. Hêng chhûngkaw khawsak inang lo tak pahnihte aṭang hian Isua chuan khawsak harsa deuhte leh awm thei deuhte pawh zirtîr ni tûrin a ko vek a ni tih kan hre thei âwm e.

Isuan hêng mite a koh dân hi a chiangin, a fiah êm êm mai hlawm a; tin, a koh rual hian an thawh tûr pawh an lo hre nghâl vek thei bawk ang. Amah zui tûrin a ko va, a awmzia chu, a zirtîrte ni tûrin a sâwm tihna a ni. A kohna chu an chhâng a nih chuan, sangha ni lovin, mihring zâwk man dân a lo zirtîr dâwn tih pawh a hrilh nghâl bawk.

`Hêng mi pali-ten an thil neihte kalsana Isua an zui nghâl mai theih chhan hi eng nge ni ang (Marka 1:16– 20)?`

Hêng mi pali-te koh an nih dân hi Chanchin Ṭha Johana ziakah chiang zâwkin kan hmu a (Johana 1:29–42). A hma chuan Petera te unau hi Baptistu Johana zirtîrte an ni a, Johanan Isua chu “Pathian Berâmno, khawvêl sual kalpuitu tûr a ni” (Johana 1:29) tia a lo sawi ṭhin pawh kha an hre ngei ang. Jordan lui kamah hian Isua chu hmu-in, a bulah pawh rei vak lo chu an awm khawmuang ngeiin a rinawm a. Chutiang chu a nih avângin, rawngbâwl tûra Isuan a kohna an lo pawm pawh hi an fiamthu emaw, an tider emaw ni lovin, ngun taka an ngaihtuah hmasak phawt hnua ti ta an ni.

Nimahsela, eng vângin nge Marka hian chipchiar deuh hlekin a ziah ve si loh le? Isua thiltihtheihzia, kohna a siamin mi a hneh ṭhinzia sawi uar a duh a ni maithei e. Kohna a siam a, chu kohna chu a chhâng duh hêng sangha mantu pali-te hian an lo chhâng a, an chhân tâk hnu chuan anmahni nun leh khawvêl pawh a lo danglam ta vek mai a ni.

Isua i zui theih nâna i sim emaw, i kalsan emaw ngâi eng thilte nge awm? (I chhânnain a huam tel leh khawih theih thilte ngaihtuah ang che).