---
title:  Theihnghilh theih tawh loh inkhâwmna chu
date:   08/07/2024
---

`Marka 1:21–28 chhiar la. Kapernaum khaw inkhâwmna ina theihnghilh theih tawh loh tûr thil thleng chu eng nge ni a, chu thil thleng aṭang chuan thlarau lam thutak eng engte nge kan chhar chhuah theih ang?`

Kristiante zînga a tam zâwk daihte hi chuan Kristian nun kawng kan zawhna lamah kan theihnghilh theih tawh ngâi loh tûr thil eng eng emaw kan lo tawng tawh hlawm ngeiin a rinawm. Isua zui tûra thutlûkna kan siam te, baptisma kan chan ni te, Pathian awmpuina kan chang ngei a ni tih kan lo hriat phahna sermon ropui tak kan ngaihthlâk ṭum te te kha kan la hre reng hlawm ang a. Chûng zînga ṭhenkhat phei chu kan theihnghilh theih tawh ngâi loh tûr a nih mai bâkah, kan nun thlâk danglam hlawktu pawh a ni nghe nghe bawk âwm e.

Chutiang chu Sabbath nia rawn inkhâwm Kapernaum khuaa mite thil tawn pawh hi a ni maithei. “A thu zirtîr chu mak an ti hle a; a chhan pawh lehkhaziaktute ang lova, thuneihna nei âwm taka anmahni a zirtîr avângin a ni” (Marka 1:22, NKJV). Isuan a zirtîr mawlh mawlh lâi hian, ramhuai bawhhlawh pâi mi pakhat lo awm ve chu, Isua thu zirtîr thiltihtheihnain a chawh thawh avângin, “Nazareth Isu, engtia min tih nge i tum? Min tiboral tûrin i lo kal em ni? Tu nge i nih kan hria asin—Pathian Mi Thianghlim i nih kha” (Marka 1:24, ESV) tiin a au ta vak vak mai a. Nimahsela, a kawchhûnga ramhuai awmte chu Isuan a hnawt chhuak ta a ni.

Ramhuaiin thil a sawite hi eng nge a awmzia ni le?

A hmasa berin, ramhuai hian Isua chu “Pathian Mi Thianghlim” a ni tih a hria a. Isua chu Pathian tirh palâi thianghlim, Setana tirhkoh bawlhhlawh tak takte dotu a ni tih pawh a pawm bawk. Pathian chibai bûk inkhâwmnaah chuan thil thianghlimte leh mi thianghlimte chauh awma tel tûr niin kan ngâi ṭheuh a, thil thianghlim lo leh thil bawlhhlawh rêng rêng chu lâk luh kan duh ngâi lo. Chutiang chuan, he thawnthu-ah hian thil ṭha leh thil sual inan lohzia chiang takin a lo lang a. Indona ropui chu a taka thleng ngei a ni tih pawh kan hmu thei bawk. Hemi ṭuma inkhâwm ve ṭhenkhat hi chuan Isua kha tu nge a ni tih an la hre lo pawh a ni mai thei a; nimahsela, ramhuaite chuan an hre chiang hle pawh ni mai lovin, an hriatzia an puang chhuak nghe nghe a ni.

A pahnihnaah, a pâitu kawchhûng aṭanga chhuak tûra thu a pe hi chu a hriat thiam theih mai a; mahse, eng vângin nge “Ngâwi la” tih thu hi a sawi tel kher le? Hetah hian a vawi khatna atân Isuan a tih fo pakhat kan hmu a, chu chu tu nge a nih tih chungchâng puangzâr lo tûra mite hrilh a ni. Hei hi Bible zir mite chuan “Messia Thurûk” tiin an sawi.

Isuan tu nge a nih tih sawi lo tûra mite a hrilh chhan hi a hun lâia miten Messia an beisei dân dik loh vâng a ni a. Hetih hun lâia politics inlûm leh dân, Messian an lo beisei dân enin messia nih kha a hlauhawm thei tlat a; ngawih chuh rih mai a finthlâk ang. Chutih rual chuan, a nihna sawi lo tûrin mite hrilh ṭhîn mah se, a nihna dik tak puan chhuahna erawh a awm fo tho bawk a. Hun lo kal zêla lang chiang chho zêl tûr chu, Isua nihna hi thup tak tak theih a ni lo tih leh, tu nge a nih rêng tih hi chanchin ṭha thuchah laipui ber leh pawimawh ber a la ni dâwn tih te hi a ni a. Isua hi tu nge ni tih kan hriat a ṭûl mai bâkah, khawvêla a lo kal hian kan tân eng nge pawimawhna a neiha, engtin nge kan lo chhân dâwn tih thu-ah thutlûkna kan siam pawh a ngâi bawk a ni.

`Mi dangte hnêna chanchin ṭha hrilh dân tûr kan ngaihtuah hian, “tûn hun atâna thutak” chungchânga kan rin dân hi a kip a kâwia sawi vek kher loh a ṭûl hun a awm thei ang em?`