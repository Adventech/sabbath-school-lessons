---
title:  Thurûk i vawng thei em?
date:   11/07/2024
---

`Marka 1:40–45 chhiar la. He lâi thu hian Isua chungchâng leh khawtlânga pawimawhna nei ve phâk lohte a ngaihsak dân engtin nge min hrilh?`

He lâi thua phâr tih hian—Thuthlung Hlui hun lâi zawng zawng pawh khân a ni tho a—tûnlâi huna phâr kan tih (Hansen’s disease) chauh hi a kâwk bîk lo va. Bible ziaktuten phâr tih sawina atâna thumal an hman hi chu “vun natna” tia lehlin theih niin, chu chuan vun natna eng chi pawh a huam thei vek a ni. Phâr natna (Hansen’s disease) hi Isua pian hma kum zabi thumna vêlah khân Israel ramah a lo lût ve ṭan a ni maithei a (David P. Wright and Richard N. Jones, “Leprosy,” _The Anchor Bible Dictionary_, vol. 4 [New York: Doubleday, 1992], pp. 277–282 chhiar ang che). Chuvângin, Marka ziaka kan hmuh phâr natna vei pawh hian Hansen’s disease a nei a ni maithei. Eng ang vun natna ber nge a vei tih chu hre thei tawh lo mah ila, a hrehawm hle ang tih erawh a chiang.

Leviticus 13 kan chhiar chuan, phâr hri vei chu mi bawlhhlawh nia ngaih a ni a; chuvângin, mi dangte bulah a khawsa ve tûr a ni lo (Lev. 13:45, 46 chhiar la). Nimahsela, he phâr hri vei hian a natna chu Isuan a tidam thei a ni tih a ring tlat a. “Tin, Isuan ani chu a lo lainat êm êm a, a lo ban a, a taksa chu a khawih a, ‘Ka duh e, lo thianghlim tawh ang che’ tiin a hrilh ta a” (Marka 1:41, NKJV). He a thiltih avâng hian tlâi lam thleng chu a bawlhhlawh rih dâwn tihna a ni a, a thianghlim leh theih nân a inbual fâi ngei tûr a ni (Leviticus 13–15 chhiar ang che). Nimahsela, Marka sawi dân chuan Isuan dam lo taksa a khawih hian dam lovin a vei phâr natna chu chawplehchilhin a lo reh ta duak a. Chuvâng chuan, Isua hi phâr hri vei taksa a khawih avângin a bawlhhlawh phah lo tih a chiang hle.

He phâr hri vei lo dam ta hi puithiam hnêna kal a, phâr hri vei lo dam taten inthen thianghlim nâna Mosian an tih tûra a lo sawi hâlral thilhlan chu (Leviticus 14) hlân tûrin a hrilh a. Chanchin Ṭha Marka ziakah hian Mosian a lo sawite Isuan a zawm ṭhatzia leh mi dangte pawh zâwm ve tûra a zirtîr ṭhinzia kan hmu tam hle (Marka 7:10; Marka 10:3, 4; Marka 12:26, 29–31). Hetih lâi hian sakhaw hruaitute erawh chuan, Marka 7, 10 leh 12-ahte pawh kan hmuh ang hian Mosia kal tlanga pêk dân thute chu a tum letling chiahin an kalpui ṭhîn ve thung a. Chutiang chu an thil tih ṭhin dân a nih tlat avângin Isua pawhin he phâr hri vei lo dam ta hi eng mah sawi lo tûrin a hrilh ta a nih hmêl (Marka 1:43, 44). Isuan a tihdam thu hi tlângthantîr ta nghâl mai se chuan, sakhaw hruaituten Isua thiam loh chantîrna remchâng an hmu hlauh dâwn tihna a ni si a.

Nimahsela, tihdama lo awm ta phâr hri vei-pa hi chuan a hre thiam lo rêng rêng niin a lang. Isuan a hrilh chu zâwm lovin a dam tâk thu chu hmun hrang hrangah a tlângaupui ta zâwk a, Isua tân pawh khawpuiah chuan ûalâu taka rawngbâwl theih a nih loh phah ta a ni.

`Kan tih tum chhante chu ṭha viau pawh lo ni se, chanchin ṭha darh zau zêlna tûr kawng dâl thei thilte kan tih loh nân engtin nge kan fîmkhur ang?`