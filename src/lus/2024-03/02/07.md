---
title:  Zir belhna
date:   12/07/2024
---

Ellen G. White-i lehkhabu ziah, _Chatuan Nghahfâk_ phêk 266–278-a, “Kapernaum Khuaah” tih leh phêk 279–291-a, “Min Tithianghlim Thei E” tihte chhiar ni se.

Marka bung 1-a kan hmuh Isua hi eng ang mi nge ni? Isua hian zirtîr ni tûra mi sâwm theihna a nei a, chu a sâwmna chu zirtîrte hian an lo chhâng bawk. A thianghlim a, Setana thuhnuaia awm thlarau bawlhhlawhte nên chuan inang lo tak a ni. Tûnah hian sual leh ṭha indo tawnna nasa leh ropui tak chu a thleng mêk a, hetah hian Isua chu ramhuaite âia thiltithei zâwk daih a ni bawk. Isua chuan damlote a lainat a, a ṭanpui ṭhîn a, tu mahin an khawih duh lote pawh a khawih mai zêl.

“Inkhâwmna ina Isuan a zirtîr ṭum hian a lalram thar din tûra lo kal a nih thu leh a hna chu Setana hrênga tângte chhanchhuah a nih thu a sawi a. A thu sawi lâi chu thlabâra ṭê tuar tuar mai mi pakhat hian a rawn tibuai a. Chu mi â-pa chu mipui zîng aṭanga lo zuang chhuakin, ‘Nazareth Isu, min awmtîr hle hle mai teh. Nang leh keiniho hian eng nge inzawmna kan neih rêng êng le? Min tiboral tûrin i lo kal em ni a? Tu nge i nih kan hria che asin, Pathian Mi Thianghlim chu i ni?’ a rawn ti a.

“A ngaihna hre lovin an buai ta nuai nuai mai le! Mipuite chuan Isua lam an en tawh lo va, a thu sawi lah an ngaihsak thei tawh hek lo. Hei tak hi Setanan inkhâwmna ina a saseh a rawn tirh luh chhan pawh a ni rêng a. Nimahsela, Isuan ramhuai chu hauvin, ‘Ngâwi hle hle la, a chhûng ata kha lo chhuak rawh’ a han ti a. A chhûnga awm ramhuai chuan chhuat lâiah a paih thlu ṭhuai a, chumi hnu chuan ti-na miah lovin a chhûng ata a lo chhuak ta a.’ . . . Thlalêra thlêmna a tawh ṭuma Setana lo hneh tawhtu chu tûnah hian a hmêlmapa nên bawk an inhmachhawn leh ta. Setana lah hian a saseh sa, bêl chhûnga awm nia a ngaih tawh chu hum ngei tûrin a tih theih zawng zawng a ti a. A hum zo lo a nih vaih chuan Isua hnênah hnehna a hlân dâwn tihna a ni si. . . . Nimahsela, Chhandamtu chuan thu nei takin thu a han sawi a; tichuan, Setana sala tâng chu chhuah zalên a lo ni ta a ni.”—Ellen G. White, _Chatuan Nghahfâk_, pp. 270, 271.

Kan Lalpa hi a rawngbâwlnaah a buai ṭhîn khawp mai a, hmun hrang hrangah kal kualin mi tam tak a kâwm a. Engtin nge hetiang taka buai si, rilru fîm leh dam thlapa mi a dawnsawn zêl theih le? Ni tina ṭawngṭâina hun a neih ṭhin vâng a ni tih hai rual a ni lo.

Ni tina ṭawngṭâina hun leh Pathian Lehkhabu chhiarna hun i neih theih dân ngaihtuah la. Chumi hunah chuan Thlarau Thianghlim leh Pathian Thu-in a kaihhruai dân ang zêl chea rilru thlamuang tak neih theih tum ṭhîn ang che.

**Sawi ho tûrte**:

`Eng vângin nge ṭawngṭâina hi Kristiante nuna thil pawimawh tak a nih? Ṭawngṭâinain a tum leh kan ṭawngṭâinate a lo sâwt theih dân tûr chu han sawi ho teh u.`

`Kan thurin leh kohhran chanchin te sawi tam vak loh a ṭhat zâwk hun a awm thei ang em? A awm thei a nih chuan eng tik hun ang nge ni ang? Chutiang chu thil finthlâk tak a nih rualin, engtin nge kan rinna hnûk hniam chuang si lovin kan tih theih ang?`

`In khawtlâng emaw, hnam emawa “phâr hri veite” chu tute nge ni? Chûng mite hnênah chuan chanchin ṭha in hrilh theih nân engtin nge in kohhran khân anmahni in va “khawih” theih ang?`