---
title:  Sabbath nia rawngbâwlna dang
date:   09/07/2024
---

`Marka 1:29–34 chhiar la. Engtin nge Petera te chhûngkua hi Isuan a ṭanpui? He thawnthu aṭang hian thlarau lamah eng zirlâite nge zir chhuah theih awm?`


Inkhâwmna mak leh hriat reng tlâk an neih zawh hnu khân Isua chu a zirtîr mi tlêmtê-te (Petera, Andria, Jakoba leh Johana) nên Petera te inah châwl hahdam tûrin an lût a, ṭhian hova inkâwm khâwm pahin chaw ei khâwm an tum a nih hmêl.

Nimahsela, in chhûng an han lût chiah chu ngaihven loh theih loh thil an hmu nghâl a: Petera nupuia nu chu khawsikin a lo na hle mai a, hetih hun lâia khawsik nei rêng rêngte chu ṭhat lam an pan a nih loh vêk chuan a thi nge nge mai ṭhîn. Isua hnênah hian a chanchin an lo hrilh nghâl a; tichuan, Petera pizawn damlo kut chu va chelhin, a kâi tho ta a. A dam hi a chiang âwm hle mai, a khawsik a reh rual rualin an inlêngte ei tûr a siamsak nghâl thei nia le! Ni e, Isuan a chhandam, a tihdamte chu an dam chiang êm êm ṭhîn hlawm a, an dam rual rualin mi dangte tihdam hna, chhandam hna an thawk chhunzawm ve nghâl fo rêng a ni.

Marka lehkhabu-ah hian Isuan damlote taksa a khawih a, an na a lo dam tâk thu kan hmu tam hle a (Marka 1:41; Marka 5:41). Chutih rual chuan, a khawih lova damna chang ve tho pawh a awm nual bawk niin a lang (Marka 2:1–12, Marka 3:1-6, Marka 5:7–13).

Hemi ni hian Petera pizawn lo pawh mi dang tihdam tûr a la nei ṭeuh a. Ni a tlâk hnu chuan damna beiseiin Petera inah hian mi tam tak an rawn kal a. Hêng mite hian inkhâwmna ina thil thleng kha an hmu a; tin, hmu ve chuang lo, mite sawi aṭanga lo hre chhâwng ve pawh eng emaw zât an awm ang. Chanchin Ṭha ziaktu Marka hian Petera ina lo kalte hi Sabbath dârkâr a liam hun an nghah phawt avânga tlâi a ni tih a sawi lo hian a lehkhabu chhiartute chu Sabbath chungchâng hre sa vek tûrah a ngâi tih a lang a. Hei hian a lehkhabu chhiartute chu Sabbath serhtute an ni tih chiang takin min hrilh nghâl bawk.

Marka sawi dân chuan hemi tlâiah hian a khaw nâwtin an rawn thawk chhuak a, kawngkhâr bul vêlahte chuan an inhnawh hung mai ni tûr a ni (Marka 1:33). Isua tân pawh tihdam hna thawh chhûng a rei ve khawp ang.

“Tidamtu chu a tûk thlengin a la châm dâwn nge châm dâwn loh tih an hriat loh avângin damna beiseite chu an rawn kal belh zêl a, tihdam tawhte leh tihdam beiseite chu an insûl pêl zut zut mai a ni ber. Hemi nia thil thleng ang hi Kapernaum khua mite khân an la tawng ngâi lo va. Damna an chan tâk avânga lâwm au ri chu a ri chuah chuah mai a ni. Chhandamtu ngei pawh chu miten amah avânga lâwmnaah an lo chanah chuan a lâwm ve êm êm tho a. Amah rawn pawntute hrehawm tawrhte chu a lo hmuhin a lo lainat êm êm a, hrilhsêlna leh hlimna an lo neih theihna tûra a thiltihtheihna han hman kha nuam a ti êm êm bawk a ni.

“Isua chuan damna duha amah rawn pantu zawng zawng a tihdam kim vek hma chuan hna a thawk chhunzawm zêl a. Mipui an han ṭîn darh fel meuh chuan zân tlâi tak a lo ni tawh a, Simona in pawh a lo reh dak ta mai. Chhûn ni rei tak, phûr taka tihdam hna a thawh hun chu a lo liam ta a, chawlh hahdam pawh a mamawh ve hle ang. Nimahsela, khawpuia chêngte an la mut tui êm êm lâi chuan “zîngah, khawvâr hma daihin a tho a, a chhuak a, thlalêr hmunah a va kal a, chutah chuan a ṭawngṭâi ta a.”—Ellen G. White, _Chatuan Nghahfâk_, p. 276.