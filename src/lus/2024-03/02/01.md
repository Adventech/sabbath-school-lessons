---
title:  Isua Rawngbâwlnaa Thil Thlengte
date:   06/07/2024
---

### Chhiar tûrte
Marka 1:16–45, Johana 1:29–42, Marka 5:41, Luka 6:12, Leviticus 13.

> <p>Chângvawn</p>
> “Tin, Isuan an hnênah, ‘Mi zui rawh u; tichuan, mihring mantu-ah ka siam ang che u’ a ti a” (Marka 1:17).

Chanchin Ṭha bu hrang hrangte hian Isua rawngbâwl ṭan dân  an ziak ṭheuh a; mahse, an ziah dân erawh a inang diak diak lo thung. Matthaia chuan Isuan zirtîrte a koh thu sawi hmasa berin, chumi hnu chuan tlâng chungah thu a sawi ta niin min hrilh a.

Luka ziak kan chhiar chuan, Sabbath ni a lo thlenin Nazareth khuaa inkhâwmna inah Isuan thu a hril thu kan hmu hmasa ber ve thung.

Hetih lâi hian Johana chuan Isua zirtîr rawn ni hmasate koh an nih thu leh Isuan chhinchhiahna a lantîr hmasak berna hmun Kana khuaa inneihna chanchin a sawi a.

Chutih lâiin, Chanchin Ṭha Marka ziak erawh hi chuan zirtîr pali-te koh an nih thu sawi hmasa berin, Kapernaum khuaa Sabbath a hman dân min hrilh leh a, chumi zawh chuan a hnua thil thleng hrang hrangte pawh a ziak ta a ni.

Marka lehkhabu tîr lama “Isuan Sabbath a hman dân” kan hmuh aṭang hian Isua hi tu nge ni a, eng ang mi nge a nih tih chu kan lo hre thei mai âwm e. Tûn kâr zirlâi innghahna Bible châng hrang hrangahte (Marka 1:16–45) hian Isua thil sawi kan hmu tam lo hle a. Kan hmuh chhunte chu: zirtîr ni tûra sangha mantu pali-te a koh thu te, ramhuai hnêna thu a pêk thu te, khaw dangahte pawh kal zêl a tum thu te leh a tihdam tâk phâr pakhat hnêna a lo thianghlim theihna tûra puithiam hnêna va inentîr tûra a hrilh te kha a ni. Hemi bunga a sawi uar duh ber chu Isua thiltihte kha niin, chutah pawh mi a tihdam thu hi a ni leh zual bîk nghe nghe. Marka hian nghâl tih ṭawngkam a hmang ngun hle a, a chhan pawh Isua khân rawng a bâwlin a bual thuai thuai ṭhîn a ni tih hria se min duh vâng a ni ang.