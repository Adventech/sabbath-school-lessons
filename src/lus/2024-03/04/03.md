---
title:  Isua hrilh fiahna
date:   22/07/2024
---

Isuan he tehkhin thu hi a sawi zo a, a hrilh fiahna erawh a sawi nghâl mai lo thung. A inziah dân takah chuan (Marka 4:1) he tehkhin thu hi “mipui tam tak” hmaa a sawi a ni a. Chûng mipui pum khâwm zînga a tam zâwk chu a ṭîn darh hnu, tlêm azâwng chauh an awm tawh tihah a tehkhin thu sawi hi a awmzia a hrilh ta a ni (Marka 4:10).

`Marka 4:13–20 chhiar la. Isuan buh chi tehkhin thu awmzia a hrilh fiahna chu eng nge ni?`

He tehkhin thu hi a tehkhin thu chhûnga tel ve lo, mahse, a tehkhin thua a sawi lan siten an entîr eng eng emaw sawi langin a hrilh fiah a. A hrilh fiahna hian chiang taka a lantîr chu: a thawnthu sawi hi tehkhin thu mai a nih avângin a ngialngana lo lâk vek tum chi a ni lo.

Buh chi tih hian “thu” a entîr tih a sawi a. Chu chuan Pathian Thu, a bîk takin amah Isuan a sawite hi a kâwk. Jakoba 1:21-ah pawh heti hian kan hmu a: “Chutichuan, bawlhhlawhna zawng zawng leh khuahkhirh loh sual chu dah bo ula, thinlunga tuh thu, in thlaraute chhandam thei chu thuhnuairawlh takin pawm rawh u” (ESV).

Hêng buh chi tlâkna leilung chi hrang hrangte hian Isua thu sawi lo ngâithlatu mi chi hrang hrangte a entîr a. Isua hrilhfiahnaah hian mi tinin Thu chu an lo hre vek a; a awmzia chu, leilung chi hrang hrangah hian buh chi chu a tla vek tihna a ni. Nimahsela, an lo dawnsawn dân erawh a inang lo ta nuk mai thung a. Kalkawng dung lei chu a tlângpuiin a ruh a, buh chi tla pawh lei chhûnga a luh theih loh avângin savaten an rawn chuk zo nghâl mai a. Chutiang chu Setanan mite hnên ata thutak a lâk bo dân pawh a ni. Pialtlêp chunga lei awm chu pa tê a ni a. He lei pan tak hi inpêkna pâwnlâng tak neite nên sawi zawmin, chutiang mite chuan zirtîr nih man hautak zet chu pêk an zuam ṭhîn lo. Hnim hlîng nei awmna leia tla buh chi chu lo ṭo mah se, hnimin a dîp ral thuai ṭhîn a. Hei hian mihring khawsak nawmna leh hausakna ngaihtuahnain Pathian Thu a dîp ral ṭhin dân a entîr. Lei ṭha tih hian Pathian Thu hriaa lo pawmtute a entîr ve thung a, chu Thu chu thinlungah lo ṭhang zêlin rah tam tak a chhuah ṭhîn a ni.

Pialtlêp lei pan tih awmzia leh hnim hlîng nei awmna hmun tih awmzia te hi a hrilh fiahna a sei deuh hlek bîk a. Pialtlêp lei pante hian Thu chu lâwm taka lo dawngin zirtîr pawh rei vak lo chhûng chu an ni ve mai bawk a. Nimahsela, tihduhdahna leh harsatna a lo thleng a, an tlu bo leh mai ṭhîn a ni. Hnim hlîng nei ṭona leite erawh hi chu harsatna an tawh avângin an tlu bo ve mai ngâi lo va—an rilrua lian ber chu Pathian ram ni lovin, khawvêl thilte zâwk a ni tlat mai. An ngaihtuah leh vei ber chu khawvêlin a pêk thei thilte a ni a, Pathian hmangaihna tak tak erawh an nei lo rêng rêng.

`Nangma nun kha ngun takin han en teh. Kalkawng, pialtlêp lei pan leh hnim hlîng nei ṭona hmun ziarâng eng emaw a lo awm ve em? Chutiang chu a rûk te-in, i hriat miah lovin a lo thleng reng thei a. Chuti a nih chuan, a thlâk danglam tûrin eng duhthlanna nge i siam ang?`