---
title:  Tehkhin thute a sawi chhan
date:   23/07/2024
---

`Marka 4:10–12 chhiar la. Eng vângin nge Isua hian tehkhin thu hmangin mi a zirtîr ṭhin?`

He lâi thu hi kan chhiar liam puat ringawt a nih chuan, Isuan tehkhin thu hmanga mite a zirtîr ṭhin chhan hi miten a thu sawi awmzia an hriat a hlauh vâng emaw kan lo ti maithei a. Nimahsela, chutiang chu Marka ziak tho hmun danga Isua thiltih dang kan hmuhte nên hian an inrem si lo. Marka 3:5, 6-ah chuan sakhaw hruaitute thinlung sak avânga a lungngaih viau thu kan hmu a. Marka 3:22–30-ah pawh lehkhaziaktuten amah an puhna chu a la thutak hle a, chipchiar tak leh fiah takin an ngaih dân dik lohzia a hrilh nghe nghe. Tin, Marka 12:1–12-ah pawh sakhaw hruaitute chuan Isuan grêp huan thawh hlawh tehkhin thu a sawi hi anmahni chungchâng a ni tih an hre thiam a. Dik tak phei chuan, a chunga tih an tum zawng zawng leh chumiin nghawng a neih tûrte a lo hriat lâwkna a ni nghâl nghe nghe bawk. Anmahni hi ngaihtuah lo ni se chuan, hetiang hian vaukhânna thu a pe hauh lo ang. Chutiang chuan, Marka 4-a Isua thu sawi kan hmuh pawh hi a sawi tum hriat tuma kan zir chian a ngâi a. Isua hian Isaia 6:9, 10 thu a sawi chhâwng a ni.

`Isaia 6:1–13 chhiar la. Isaia chungah hian eng nge ni thleng? Israel mite hnêna hrilh chhâwn tûr thuchah a dawn chu eng nge ni?`

Isaia hi Pathian biak inah kalin chuta a awm lâi chuan Pathianin inlârna a rawn hmuh tûr a. Pathian ropuina a han hmu mai chu, ama bawlhhlawhzia chiang takin a lo hre ta. Mahse, Pathianin a tithianghlim a, chu mai ni lovin, thuchah dêngkhâwng tak puang tûrin thu a pe zui ta nghâl bawk. Isaia lehkhabua a tam zâwk hi Pathian mite tâna thlamuanna thu a ni a; chutih lâiin, he lâi thu bîk erawh hi chu vaukhânna thurum tak a ni tlat mai thung.

Isaia 6-ah chuan he thuchah hi Israel mite tiharh dawt tûr thu thinṭhâwng a ni tih kan hmu a, chu thu chu an sualte an hawisan phah theihna tûr atâna pêk a ni tih pawh kan hre bawk. Isua thu sawite hi a awmzia hre thiam tûr chuan Marka 3:35 kha kan chhiar leh a ngâi a. Miin Isua thu sawite leh a zirtîrna thute hi a awmzia a hre thiam duh a nih chuan, Pathian duh zâwng a tih ngei a ṭûl ang (Marka 3:35). Pathian duh zâwng a ti a nih chuan Isua u leh naute zîngah a lo tel ve ta tihna a ni a. Mahse, Isua hi ramhuai zâwl a ni tih ring tlattu chuan a thu a ngâithla duh miah lo thung ang.

Isuan Isaia 6 thu a sawi chhâwn chhan hi Pathian rama ata Israel mite hnawh chhuah a tum vâng a ni lo tih hriat tûr a ni a. Nih ahnehin, anmahni ngaih dân neih sa an sahuai thing vawn tlutna leh thinlung sakna chuan anmahni chhandam thei thutak pawh pawm lo tûrin a dâl tlat mai a ni.

Hei hi buh chi tehkhin thu thlung khâwmtu, a khâi khâwmtu ber pawh a ni a. Mi tin hian eng leilung ber nge kan nih dâwn tih thu-ah duhthlanna kan siam ṭheuh a ngâi. Isua hnênah kan inpe dâwn nge pe dâwn lo tih thu-ah pawh thu kan tihtlûk ṭheuh a ṭûl bawk a. A pawimawh ber chu keimahni ṭheuh hi a ni.