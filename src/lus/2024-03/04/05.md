---
title:  Khawnvâr leh tehkhâwng
date:   24/07/2024
---

`Marka 4:21–23 chhiar la. Khova khuh khâwnvâr tehkhin thua Isuan sawi uar a duh chu eng nge ni?`

Isua hun lâia inte kha a len zâwng mai bâkah sak dân pawh a inang lo zung hlawm a, an sakna hmun rem leh rem lohah te, a sakna tûr sum an neih tam leh neih tam lohah te a innghat thui hle. Grik miten an sak dân chu zuiin, kawtzâwl nuam tak an nei deuh zêl a; tin, pal ṭha taka hung thlap a ni tlângpui bawk. Isuan a sawi hi chu lo nei mite chênna in lian vak lo ang kha a ni maithei a. Eng pawh chu ni se—in lian tak a ni emaw, in te deuh a ni emaw—a sawi tum ber chu mi zawng zawngin ama nihna dik tak an la hriat vek tûr thu a ni.

Marka 4:21-ah hian Isuan zawhna pahnih a zawh thu kan hmu a. A hmasa zâwkah hian “ngâi lo” tia chhânna dawn beiseiin “Khâwnvâr chu kho hnuaiah emaw, khum hnuaiah emaw dah tûrin an rawn la ngâi em ni?” a ti. A hnuhnûng zâwk erawh hi chuan “ṭhîn e” tia chhânna dawn a beisei ve thung a—”A dâhna tûra siama dah tûrin an rawn la zâwk ṭhîn a ni lo’m ni?” Isua hian a tum tak sawi chhuah nân, thil âwm ang lo angreng tak, nuih tiza lek lek tûr ang chi han sawi châng a nei zauh zauh a. Hetah pawh hian khâwnvâr chu êng petu atâna chhit a ni a, êng an pe lo a nih chuan chhit chhan a awm lo tihna a ni ang. Marka 2:22 thu hian he tehkhin thu awmzia hi a sawi fiah a, chu chu thurûk zawng zawng puanzâr vek a la dâwn tih hi a ni. Mi tuten emaw kan email leh computer te min lo khawih buaisakin, chûnga kan thil dah ṭhatte chu an lo tlângzarh vak tawh em? Nimahsela, Isuan a sawi hi chu chanchin ṭha a ni tih lo hria ila.

`Marka 4:24, 25 chhiar la. Isuan tehkhâwng tehkhin thu hmanga min zirtîr a tum chu eng nge ni?`

Ram ṭhenkhatah chuan thei rah leh thlâi hnahte hi khawlâiah ṭhutpuiin an zuar ṭhîn a. A zuartute chuan an thil zawrhte chu a rih zâwng an hriat a, chuta ṭanga a man zât tûr an chhiar thiam theih nân tehkhâwng eng emaw an nei ṭhîn. A thil zawrh leitute tihlâwm nân, tihlungâwi nân tlêma uai deuhten an bûksak ṭhîn nghe nghe a. Isua pawh hian thutak dawng tûra inhawn a pawimawhzia sawi nân thil zuartu zei takten an thil zawrh leitute tihlâwm nâna tlêm azâwng an han belhsak hlek ṭhin dân chu a rawn sawi chhuak ve niin a lang. Êng chu dawng tûra kan inhawna, êng chu kan zui bawk a nih chuan, êng lian zâwk leh tam zâwk kan dawng zêl ang a. Chutih lâiin, êng chu kan hnâwl a nih erawh chuan, kan êng nei sa pawh chhuhsak leh kan ni daih thung ang.

In tehna hman ang bawk khân nangmahni pawh tehsak in ni ve ang tih thu aṭang hian eng zirlâi pawimawh tak nge kan zir chhuah ang? He thu hi mi dangte nêna in indâwr tawnnaah, in thawh hohnaah leh thil in tih honaah hre reng ṭhîn ang che.