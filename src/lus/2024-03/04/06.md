---
title:  Chi lo ṭiak tehkhin thute
date:   25/07/2024
---

`Marka 4:26–29 chhiar la. He tehkhin thu-in sawi a tum ber chu eng nge ni?`

Chanchin Ṭha Marka ziaka a tam zâwk hi chu Matthaia ziaka mi nên emaw, Luka ziaka mi nên emawa inang a ni hlawm a, a nih loh pawhin an pathuma an sawi vek pawh a awm nual bawk. Mahse, he tehkhin thu bîk hi chu chutiang a ni ve lo va. Marka ziahah chauh kan hmu. He tehkhin thu tâwi tê hian a sawi tum ber chu thil te tak tê ni si, lian taka a lo ṭhan chho theih dân a ni a. Chutiang chu Pathian lalramin hna a thawh dân pawh a ni. Hetah hian mihringten tih ve tûr chin chu an nei ngei a; ṭhanna tak tak erawh chu Pathian hnathawh a ni thung. He ṭhanna hi tâwpin tâi awm lo ṭhan chhunzawm rengna a ni lo va. He tehkhin thu-ah ngei pawh hian rah chu a lo hmin hunin favah phawrh a nih thu a sawi rêng hi. Hetiang chiah hian, a ṭum hnihna atâna Krista lo kal lehna chuan kan khawvêl chanchin tâwpna chu a rawn thlentîr thut dâwn a ni.

`Marka 4:30–32 chhiar la. Anṭam chi tehkhin thua Isuan a sawi uar duh thil pawimawh tak chu eng nge ni?`

He tehkhin thu hian thil te tak tê pawh ni se, thil lian taka a rawn ṭhan chhoh theih dân a sawi a. Anṭam chi pawh hi tê tak mai, a lâia hawlh tlanga millimeter 1 emaw, 2 emaw (inch .039 aṭanga .079) vêl lek a ni. Isuan a sawi hi anṭam dum (a biology hming, brassica nigra) a ni mai thei a, chutiang chu a chi pawh te reh tê a ni (gram khatah fang 700 âia tam a awm thei). Thlâi chi zînga tê be chu ni êm êm lo mah se, a tê khawp mai tho a, a kûng len zâwng nêna khâikhin phei chuan a têt dân hi a âwihawm loh hial zâwk. Hetiang anṭam hi meter 3-a (feet chuan feet 10) sâng te a ni thei a. Isua sawi dân tak phei hi chuan a zârah savaten bu an chhep thei hial a ni. Marka 4:32 thu hian Sam 104:12 thu leh Daniela 4:10–12 thute kha min hriat chhuahtîr a. Sam 104 chuan khawvêl leh a chhûnga thil awmte siamtu Pathian thiltihtheihna sawiin, Daniela 4 erawh chuan Nebukadnezzara kha thingkung lian tak, a zâr hnuaia khawvêl hnam hrang hrangten chawlhna leh ei tûr an hmuh ni angin a sawi ve thung.

Isuan a sawi tum chu tê tham taka inṭan Pathian ram hi lian tak leh ropui tak a lo la ni dâwn tih a ni a. Isua hun lâia mite khân Galili ram aṭanga lo kal, a zirtîrte nên hmun hrang hrang tlawha thu hril kual ṭhîn hi hmusit hle mah se, a khawngaihna lalram chu khawvêl zawng zawngah hian a inzâr pharh chhunzawm zêl a ni tih hai rual lovin an lo hre ta tho a ni.

> <p></p>
> “Tin, he lalram chanchin ṭha hi hnam zawng zawng hnênah hriatpuitu ni tûrin khawvêl zawng zawngah hrilin a awm ang a; chutichuan, tâwpna chu a lo thleng ang” (Mat. 24:14, NKJV).

`He thu Isuan a sawi lâia “kohhran” dinhmun kha han ngaihtuah lêt la. “Eng vângin nge he thu hi kan tân hrilhlâwkna ropui, kan rinna tinghet sauh sauhtu a nih le?`