---
title:  Buh chi thehtu tehkhin thu
date:   21/07/2024
---

`Marka 4:1–9 chhiar la. Buh chi tlâkna leilung chi hrang hrangte chu nge nge ni a, chûngahte buh chi a lo tlâk chuan engtin nge an awm zui hlawm?`

Chanchin Ṭha bua kan hmuh Isua tehkhin thute hi miin an chhiarin Isuan a hrilh fiahna a sawi chu hriat thuai thuai an châk ṭhîn a. Hêng thawnthute hi Kristian nun atâna pawimawh thlarau lam thutak inzirtîrna atâna a sawi a ni rêng lo vem ni? Nimahsela, Isua hian “Pathian ram chu hetiang hi a ni” tiin emaw, “Hriatna tûra beng nei chuan hre rawh se” tiin emawa a sawi zui mai bâk chu thui tak taka a hrilh fiah lêm loh châng a awm tho bawk a.

Chuvângin, hêng thawnthute hi muangchânga chhiar a, a sawi tum hriat ngei tûm chunga zir pah zêl a ṭha hle rêng a ni. Chutiang chuan buh chi thehtu tehkhin thu pawh hi chhiar ila, ngaih dân chi hrang hrang ṭha tak tak a lo chhuak ngei ang. Buh chi thuhmun vek chu leilung chi hrang hrangah a tla a; mahse, a tlâkna leilung azirin a awm zui dân a inang lo ta nuk mai thung a ni. He thawnthu hi thawnthu sei tak pakhat ni lovin, thawnthu tâwi te te pali zawm khâwm a ni zâwk a. Hêng thawnthu pali-te hi sawi zawm vek a nih avângin a sawi chhûng pawhin hun a awh rei ta deuh hlek a ni.

Kalkawng dunga tla buh chi chu a tlâk rual rual deuh thawin savaten an rawn tlân zo nghâl mai a. “Tin, heti hi a lo ni a, a theh lâiin a ṭhen kalkawng dungah a tla a, savaten an rawn tlân zo ta a” (Marka 4:4).  Pialtlêp chung lei pan hmuna tla buh chi chu ṭo ve nghâl mai mah se, ni rei vak lo hnu-ah nî-in a em vuai a, zung a kaih mumal loh avângin a ro râwp thuai mai a. Hnim hlîng nei awmna hmuna tla buh chi pawh chu rei vak lo hnu-ah a rawn ṭo a; mahse, hei pawh hi a bul vêla lo ṭo ve hnimte chuan dîp ralin rah eng mah a chhuah hman ta bîk chuang lo.

Lei ṭhaa tla buh chi hi chu a rawn ṭo chhuak ve nghâl mai lo va, a rawn ṭo chhuah hnu-ah erawh a ṭhang lian ta uak uak a, ṭhâl, nipui leh favâng te pal tlang chho vekin a tâwpah rah tam tak a chhuah ta a ni.

Thawnthu pali zînga a hmasa pathumte hi hlawhchhamna chungchâng a ni a; a hnuhnung erawh hi chu hlawhtlinna, rah tam tak chhuah chungchâng a ni ve thung. Hêng thawnthu hrang hrangahte hian buh chi lo ṭo chhuahna atâna hun ngâi zât a inang lo ṭheuh a; tin, ṭo chhuak ta lova vuai emaw, ṭawih ral emaw mai thei a ni ṭheuh bawk. A rawn ṭo chhuak har ber hi a tâwpa hlawhtlinna chang ta, rah tam tak chhuah ta chu a ni a, a dangte kha chu rah chhuah lovin an ri ral ta vek a nih kha.

He tehkhin thu hian zirtîr nih man pêk tûr leh zirtîr nih avânga chânna leh tawrhna awm theite min hrilh niin a lang a; chutih rual chuan, Isua kan zui avânga lâwmman kan dawn tûr ropuizia pawh min hriattîr tho bawk a ni.

`Leilung awm dân phung pângngâi aṭanga thlarau lam zirlâi kan zir chhuah theih awmte chu eng nge ni?`