---
title:  Tehkhin Thute
date:   20/07/2024
---

### Chhiar tûrte
Marka 4:1–34, Jakoba 1:21, Isaia 6:1–13, Sam 104:12, Daniela 4:10–12.

> <p>Chângvawn</p>
> “Tin, amah vêkin an hnênah chuan, ‘In ngaihthlâk chu eng nge a nih fîmkhur rawh u; in tehna ngâi bawkin an tehsak ang chu u a, an pe tam zâwk mah ang che u. Tu pawh a nei chu an pêk belhchhah ang a; tu pawh a nei lo chu a neih chhun pawh an lâksak ang’ a ti a” (Marka 4:24, 25).

Tûn kâr zirlâi hi Marka 4-a kan hmuh tehkhin thute chungchâng a ni a. Chanchin Ṭha bu inzûl tlâng pathumte (Matthaia, Marka leh Luka) zîngah Marka ziak hian tehkhin thu a nei tlêm ber a ni.

Isua tehkhin thu sawite awmzia leh hrilh fiahna chungchângah hian Bible zir mi mi thiam ṭheuh ṭheuh pawh an lên tlâk a rual bîk lo ve khawp mai a: Engtia hrilhfiah tûr nge, eng nge ni a awmzia, eng vângin Isuan a sawi, eng zirlâite nge chhawp chhuahsak min tum, a ngialngana lâk chi an ni hlawm em, nge ni a, a taka thil thleng pawh ni lêm lo thawnthu phuahchawp liau liau an ni zâwk?

Hêng zawng zawng hi tûn kâr zirlâiah hi chuan kan ching fel vek hman dâwn lo tih chu a chiang a. Mahse, ngun takin kan thlîr ho ang a, Pathian khawngaihna azârah hêng tehkhin thute hmanga Isuan sawi a tum chu hriat thiam ngei kan tum dâwn a ni.

Marka 4-ah hian tehkhin thu panga kan hmu a, chûngte chu—buh chi thehtu tehkhin thu te, khova khuh khawvâr tehkhin thu te, tehna tehkhin thu te leh chi tuh lo ṭiak tehkhin thu te a ni. Mahse, hemi bunga a sawi tam ber hi chu buh chi thehtu chanchin a ni a. A sawi dân pawh he tehkhin thu hi a han sawi phawt a, chu chu tehkhin thu sawi a nih chhanin a zui a; tichuan, tehkhin thu awmzia a sawi fiah ta a. Hêng rahbi pathumte Sunday zirlâi, Thawhṭanni zirlâi leh Thawhlehni zirlâiahte kan luh chilh ang a. Tichuan, tehkhin thu dangte hi Nilaini-ah leh Ningani-ahte kan zir ve leh thung dâwn a ni.