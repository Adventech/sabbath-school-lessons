---
title:  Zir belhna
date:   26/07/2024
---

Ellen G. White-i lehkhabu ziah, Krista Tehkhin Thute phêk 13–41-a, “Buh Chi Thehtu Buh Chi Thehin A Feh” tih chhiar ni se.

“Thianghlimna dik tak chu Pathian rawngbâwlnaa inpêk zawh vekna a ni a. Hei hi Kristian nun dik awm dân tûr rêng pawh a ni. Kristan min beisei chu a bo a bâng awm lo, thianghlimna atâna rawngbâwlnaa inpêk zawh vekna a ni. Ani chuan thinlung, rilru, thlarau leh chakna te a phût tlat a. Mahni inchâwisân kan tum tûr a ni lo va. Mi ama tân chauha nung chu Kristian a ni lo.

“Kan thil tihte hi hmangaihna avânga kan tih ni zêl rawh se. Hmangaihna chu leiah leh vâna Pathian sawrkâr innghahna a ni ang bawkin, Kristian nungchang innghahna pawh ni ve rawh se. Hemi chauh hian himna leh nghehna min neihtîr thei a. Hemi chauh hian fiahna leh thlêmna min do zawhtîr thei bawk.

Tin, hmangaihna chu inhlannaah tihlanin a awm zêl dâwn bawk a. Tlanna ruahman pawh hi inhlanna—teh sên zawh rual loh khawpa zau leh thûk leh sânga innghat a ni. Krista khân a eng kim min pe a, Krista neitu chuan an Tlantu tân an eng kim hlan an huam ve ang. Thil dang zawng âiin a ropuina tûr leh châwimâwia a awm theih dân tûr chu ngaihtuah berah an nei lo thei lo ang.”—Ellen G. White, Krista Tehkhin Thute, p. 28.

**Sawi ho tûrte**:

`“Kan thil tihte hi hmangaihna avânga kan tih ni zêl rawh se. Hmangaihna chu leiah leh vâna Pathian sawrkâr innghahna a ni ang bawkin, Kristian nungchang innghahna pawh ni ve rawh se.” Engtin nge krawsa khân he thutak ropui êm êm hi kan hnênah a lo puan chhuah? Kan nunah hian engtin nge hetiang hmangaihna hi kan lan chhuahtîr theih ang? Eng vângin kan lan chhuahtîr ngei a ṭûl?`

`Engtin nge Isuan tehkhin thua a zirtîr chhan chu a thu awmzia miin hre thiam lo se a tih vâng alâwm titute hi i chhân ang? Mi zawng zawng tâna thi (1 Johana 2:2) Isua hian anmahni chhandam nâna krawsa a thihsakte chu a thu sawi awmzia hre thiam miah lo tûrin a duh ang em?`

`Khâwnvâr chu kho hnuaiah ni lovin, a hûnna hmuna awm mai tûr a ni a (Marka 4:21). He thu hi in khawtlânga in kohhran inhman kawngah hman ṭangkâi tum ang che u. Engtin nge fiah zâwka hmuh theih tûrin in êng kha in châwisân ang.`

`Chi lo ṭiak tehkhin thu (Marka 4:26–29) kha ngun takin ngaihtuah la. Chanchin ṭha chi tuh lo ṭiah theihna atân hian mihringin eng chen nge mawhphurhna an neih a, eng chin nge Pathian tih tûr ni bawk? Tih tûr chin chu nei ve tho mah ila, Pathiana innghat tawp mai tûr kan ni tih hi engtin nge chiang takin kan hriat reng theih ang? He rilru, Pathiana innghah pumhlûm tawpna hi ṭhang lian tûra kan tih mâkmawh a ni thei em?`