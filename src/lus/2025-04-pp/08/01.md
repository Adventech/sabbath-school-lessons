---
title:  Jerusalem Panna Zinkawng
date:   15/11/2025
---

> <p>Chângvawn</p>
> “ ‘Ani chu a ṭha si a, a ngilneihna chu Israel mite chungah a awm kumkhua dâwn a ni’ tiin Lalpa fak leh a hnêna lâwmthu sawiin hlain an inchhâwn a. Lalpa in lungphûm an phûm tâk avânga Lalpa an faknaah chuan mipui zawng zawng chu an au dur dur mai a” (Ezra 3:11).

> <p>Chakna Thu</p>
> Pathian biak dân kawng khat chu a biak in din tûra thawh hona hi a ni.

### Chhiar Tûrte

Ezra 1–3; Nehemia 8:14–18; (1994), Zâwlneite leh Lalte, bung 45, pp. 557–566; The Bible Story vol. 6, pp. 66–70; 77–88; Kan Kohhran Thurin, no. 11, 22, 14.

_I chhûngte chuan i la kal ngâi lohna hmuna insawn tûrin ruahmanna siam ta se, engtin nge i ngaih ang? I hlau ang nge, i phûr viau ang, nge a pahnihin? Tûn kârah hian Ezra leh Nehemia hun lâia insawnna hautak leh lian tham zet chanchin kan zir dâwn a ni._

Babulon saltânna kum 70 a tâwp dâwn meuh chuan, Kura Ropuia chuan Persia lalram chu awpin lalṭhutthlêngah luah tawh a. Sal a nih lâia Babulon rama awm tawh Daniela chuan Kura nunah thil ṭha tam tam a hnutchhiah a. Sakeibaknei puk aṭanga dam chhuak, rorêl thiam ni bawk Daniela chu Persia ram lalber chuan a duhsak hle rêng a ni. Pathianin a mite hnêna a lo sawi tawh angin Jerusalema temple sak ṭhat hun chu a lo thleng ta a, Isaia’n hrilhlâwknaa a lo sawi tawh angin Kura thinlung chu temple sa ṭha tûr thupêk chhuah tûrin Pathianin a buatsaih ta a:

“Lalpa chuan a hriak thih, Kura,\
Hnamte chu a hmaah tudawl tûr leh—\
Lalho kawnghrênte phelhsak tûr leh,\
A hmaa kawngkhârte hawnsak tûr leh,\
Kulh kawngkhârte khâr lova awmtîr tûra,\
A kut ding lam ka chelha hnênah chuan, heti hian a ti…\
‘Kura chu felna nein ka kâi harh a,\
A kawng zawng zawng chu ka tingîl ang;\
Ani chuan a khawpui chu a siam leh ang a.\
An tlanna man duh vâng ni lovin,\
Lâwmman duh vâng ni hek lovin,\
Ka salte chu a chhuahtîr ang, sipaihote Lalpan a ti’ tiin” (Isaia 45:1, 13).

Chu thu chuan Kura thinlung chu a khawihin, Pathian thil tum chu tihhlawhtlin a tum ruh hle mai a. Tichuan, a ram chhûng zawng zawngah thupêk a chhuah ta a:

“Persia lal Kura chuan heti hian a ti, khawvêl ram zawng zawng chu Lalpa, vân Pathian chuan min pe ta a; Tin, Judai rama Jerusalem-ah chuan a in saksak tûrin thu min pe a ni. In zînga ama mite tawh phawt hnênah chuan a Pathian chu awm rawh se; tichuan, Judai rama Jerusalem-ah chuan han chho sela, Lalpa, Israel-hote Pathianin, Jerusalema awm chu han sa rawh se; amah chu Pathian a ni. Tin, tu pawh khawii hmunah pawh, an awmnaa la châmbâng apiangte chu, an awmna hmuna mite chuan Jerusalema awm Pathian in atân anmahni duh thua an thawh tiam lovin, tangkarua te, rangkachak te, bungrua te, ran tein lo ṭanpui rawh se” tiin. (Ezra 1:2–4).

Tichuan le, Juda hnam aṭanga Benjamin hnam thlengin, Levia chite leh puithiamte mai bâkah, Pathian thu anga awm zêl tumte zawng zawng chu Jerusalema kîr leh tûr chuan an inbuatsaih ta a. Tin, Babulona awm chhunzawm zêl thlangtute pawhin an ranvulh te, rangkachak leh tangkaruate leh temple saknaa ṭangkâi tûr thil hlu an neih ang angte chu an rawn theh khâwm bawk a (châng 5, 6 en la).

Chu bâkah, Lal Kura chuan temple bungrua Nebukadnezara lâkte chu a rawn la khâwm bawk a, chûngte chu:\
rangkachak maihûn 30\
tangkâraw maihûn 1,000\
chemte 29\
rankachak no 30\
tangkarua no chi dang 410\
bungbêl dang 1,000\
rangkachak leh tangkaraw bungbêl 5,400

Hêng zawng zawng zawngte hi Babulon aṭanga Jerusalema lâk kîr leh tûr bungruate chu an ni (châng 7–11 en la).

Tichuan, Babulon chhuahsan zât chu mihring 50,000 vêl, sakawr 736, sabengtung 245, sanghâwngsei 435, leh sabengtung te chi 6,720 an ni a. Awm chhun zawm zêl tumte pawhin chhuak tûrte chu theihtâwpin an lo buaipui bawk a. Chhûngkuaa anmahni ram ngeia kîr leh tûrte chu an hlim takzet a ni. Ni eng emaw zât thlalêra an kal hnu chuan, khualzinte chuan tlâng chhîp an thleng ta a, chuta ṭang chuan Jerusalem khawpui chu a lo lang ut mai a. Judai ram awptu leh anmahni kâihruaitu ni bawk Zerubabela chuan an zavâia ko khâwmin, an ram panna him taka an kal theih avângin Pathian hnêna lâwmthu sawi ṭawngṭâi rual a rawt ta a ni.

Mipuite chuan Pathian ngaihsakna, vênghimna leh kaihhruaina an dawn avângin lâwm takin Pathian an fak a. An ṭawngṭâi zawh hnu chuan Zerubabela chuan inkaihhruai dân tûrte a duang a. Mipuite chu pâwl tlêm te teah a sem darh a, an phûr tawh tak zet a ni.

A tîrah chuan mipuite chu sala hruai an nih hmaa an pi leh pute chênna khua ṭheuhah an kîr rih phawt ang a; thla rei lote hnuah Jerusalemah an kîr leh dâwn a ni. Josua leh Zerubabela chuan Pathian mâichâm din thar leh chu an rêl ta a. Mipui zawng zawngte ko khâwmin, inthâwina chu an hlân ta a.

Tichuan, puithiamte leh hruaitute chuan mipuite chu an ko khâwm leh a, dân bu-a inziak angin Bâwkte Kût chu an hmang ta a ni. thing hnahte la in temple kawtah te, in chungah te leh kawtlâiah te chuan bûk te an sa a. Kum tam tak Babulon sala an tân hnuah Jerusalem-ah ngei Bâwkte Kût an hmang leh thei chu mipuite chuan nuam an tiin an hlim tak zet a ni.

### Tih Tûrte

**Sunday**

- Tûn kâr zirlâi “Jerusalema Panna Zinkawng” tih thawnthu awmna Ezra 1 hi chhiar ang che.
- Chângvawn hi ngun takin chhiar la. I hriat thiam dân angin i Bible zirna buah khân i ziaklut dâwn nia.
- Vawiinah hian Pathian hnênah finna leh a kaihhruaina i dîl dâwn nia.

**Thawhṭanni**

- Ezra 1:2–4 chhiar leh ang che.
- Kura’n, “Jerusalema temple sak that lehnaah tha thawh ve i duh em?” ti ta che se la, engtin nge ilo chhan ang?
- Chângvawn en nawn leh rawh.
- I tâna a ruahmannate i hriat theih nân Pathian hnênah finna dîl ang che

**Thawhlehni**

- Ezra 2:1–70 chhiar ang che.
- Mi thenkhat Israel mi nia inchhâl ṭhînte hi eng nge i ngaihdân? (châng 59–63)? Eng vângin nge temple sak that nân mipuite kha an thilphal êm êm?
- Chângvawn en nawn leh ang che.
- Biak in sakna tûra i tih theih tâwk i hriat theih nân Pathianin hnênah dîl ang che.

**Nilaini**

- Ezra 2:68–3:3 chhiar ang che.
- Israel rama an kîr leh khân mipuite kha khawiah nge an awm? Tûn hma lama ilo chen tawhna ṭhînah i leh ve tawh ngâi em?
- Khawi hmun emaw i la kal ngâi lohna, mahse kal i châk êm êmna hmun ni si chu a lem han ziak teh.
- Chângvawn en nawn leh la
- I awmna hmun apiangah Pathian rawng i bâwl theih nân ṭawngṭâi rawh.

**Ningani**

- Ezra 3:4–6 leh Nehemia 8:14–18 chhiar ang che.
- Pheikhawk lem emaw a ruangâm emaw han siam teh le. A tak ang thei tûr leh bun chhin theih tûrin.
- Bâwkte Kût an hman chhan kha eng nge?
- Chângvawn en nawn leh la.
- Biak ina kal nuam i tih theih nân ṭawngṭâi ang che.

**Zirtawpni**

- Ezra 3:7–12 chhiar ang che
- I mit chhingin thil awm dân han ngaihtuah vang vang teh? Eng angin nge i hriatthiam? Eng thil nge? Eng angin nge i ngaih?
-  Chângvawn en lovin ring takin sawi rawh le.
- I Bible zirna buah khân Pathian i fak theih dân tûr kawng nga han ziak teh.
- In worship-naah hmahruaituah ṭangin, i chhûngte Pathian hnêna lâwmthu sawi ṭawngṭâina neihpui ang che. I Bible zirna bua i thil ziahte kha i hmang ṭangkâi thei ang.