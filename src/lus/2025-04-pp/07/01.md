---
title:  Zak Suh!
date:   08/11/2025
---

> <p>Chângvawn</p>
> “Chutichuan, zahngaihna kan hmuh theihna tûr leh puih kan ngaih hun ṭanpuina khawngaihna kan hmuh theihna tûrin khawgaihna lalṭhutphah chu huai takin i hnaih ang u” (Hebrai 4:16).

> <p>Chakna Thu</p>
> Pathianin kan ṭawngṭâinate a chhan hian amah kan rinna a zual sawt ṭhîn.

### Chhiar Tûrte

Daniela 9:1–19; Jeremia 25:11; 29:10–14; Zâwlneite leh Lalte, bung 45, pp. 555, 556; The Bible Story (1994), vol. 6, pp. 66–70; Kan Kohhran Thurin, no. 10, 14, 11.

_In aṭanga hla taka i awm lâi leh hawn hun nghâkhlel taka i awm lâi kha han ngaihtuah teh. I thiante nên zan hnih khat in riak ho emaw, ram hnuai khawi emaw hmunah in riak chhuak emaw pawh a ni maithei. Tichuan, kum 70 chhûng in aṭanga hla taka awm bo chu eng tiang tak nge a nih i rin le?_

Babulon chu khawvêl huap pawha hmingthang tak, Lal Nebukadnezara’n a nupui tana a siam “huan inkhai” te nên chuan a mâwi hle ngei ang. A nihna takah chuan, Babulon chu chutih lâi huna khawvêla khawpui mâwi ber a ni hial zâwk ang. Mahse, milem biakna khawpui a ni a. Sual chuan hmun tin a luah khat si a ni.

Daniela chu Bubulon-ah chuan chêng mah se, a in a ni si lo. Daniela chuan a tukverh hawngin ṭawngṭâia ṭhîn a. An in aṭanga he hmuna sala hruai a nihna pawh kum 70 dâwn a liam ta. Chu hlimna leh lungngaihna inpâwlh kum 70 chu. An in leh a chhûngte hnên ata hruai chhuak a, hnam dang lal ina sal nia an han khawsa ta mai chu hun tawng hrehawm tak a va ni em! Mahse, hei hi a nuna Pathian thiltum niin, thil ṭha a keng tel bawk a ni tih chu a pawm thiam thung.

Daniel chu a lo upa ve ta a, mahni in lama awm ve tawh pawh a châk hle. Pathian mite khawpui thianghlim Jerusalem ang hi khawvêlah hian a awm si lo! Pathian Biak In chu a awm si a. Daniela thinlunga chuan chu hmuna kîr leh chu a duhin, a thi thei lo a ni. Daniela chuan zân hmasa lama a lo chhiar tawh—Jeremia ziakte chu a chhiar nawn leh a. “Lalpa chuan heti hian a ti si a: Babulon tan kum sawmsarih chu a kin veleh ka rawn kan ang che u a, in hnêna ka thutiam ṭha tak chu ka hlen ang a, he hmunah hian ka kîrtîr leh ang che u. Nangni lama ka rilru putzia chu ka in hre si a, in hun hnuhnung tâwpah chuan beiseina pe tûr che uin thil ṭha lo ni lovin ṭhatna ka ngaihtuah asin. Tin, mi lam ang a, ka hnênah in rawn ṭawngṭâi ang a, ka ngâithla ang che u.

“Tin, mi zawng ang a, in thinlung zawng zawnga mi zawn hunah chuan mi hmu ang. Tin, nangmahni hmuhin ka awm ang a, Lalpa thu chuak chuan a ti, in awm dân ka let ang a, hnam zawng zawng zînga ka tihdarhna che u hmun ata kha ka hruai khâwm leh ang che u, tih hi Lalpa thu chhuak a ni; sala ka mantîrna che u hmun ngeiah khân ka rawn thlen leh ang che u” (Jeremia 29:10, 14).

Chu thil avâng ngawt pawh chuan Daniela thinlung chu lâwmin a khat ngei ang. An saltân chhûng kum 70 chu a zo ṭêp si a. Pathianin a hruai hawn hun chu a hnâi tawh a ni. Chutih lâiin, milem biak rah chhuah ṭhat lohzia chu a hriat nawntîr leh a. Pathian chuan a miten a hnên an lo pan leha, a dânte rinawm leh thuâwih taka an zawm thei nân eng chena rei nge a dawhtheihzia a lantîr zêl dâwn le?

Daniela chuan sâiip puan siin vaivutah a ṭhu a, chaw a nghei a, a mite âiawha ṭawngṭâiin Pathian lam a hawi a. Saltâng dangte pawh chuan a tih dân angin sâiip puan an sin ve bawk a. Chu chu Daniela rilru chiah a ni. Lal rorêlnaah mi zahawm tak ni mah se, chu hmunah chuan ram dang mi saltâng a ni miau si a.

“Aw Lalpa, Pathian ropui tak leh ṭihawm tak, amah hmangaiha, a thupêkte zâwm ṭhîntu hnêna thuthlung leh zahngaihna nei ṭhîntu. I thupêk leh rorêlnate laka kal pêngin kan sual ta a, dik lo tak leh suaksual takin kan ti ta a, kan hel ta: i chhiahhlawh kan lalte, hotute leh pate leh ram mipui zawng zawngte hnêna i hminga thusawitu zâwlneite chu kan ngâithla hek lo.

Chuvângin aw kan Pathian, tûnah hian i chhiahhlawh ṭawngṭâina leh dîlnate hi ngâithla la, Lalpa avângin i hmun thianghlim ram tawh chungah chuan i hmêl tiêng ang che. Aw ka Pathian, i beng dawh la, ngâithla teh; i mit meng la, kan ṭiau dânte leh khawpui i hming vuaha awm hi en teh: kan dîlnate chu kan felnate avângin i hmaah kan hlân a ni si lo va, i zahngaihna ropui tak avângin a ni zâwk e. Aw Lalpa, ngâithla teh; aw Lalpa, ngâidam rawh; aw Lalpa ngâithla la, thawk ang che; Aw ka Pathian, nangmah avâng ngeiin i khawpui leh i mite hming vuaha an awm avângin” (Daniela 9:4–6, 17–19).

Daniela a sual leh Israel mite sual puanga ala ṭawngṭâi chhunzawm reng lâi chuan vântirhkoh Gabriela, a tîr lama inlârna hmuhtîrtu ngei mai chu a rawn lang leh a. A ṭawngṭâi zawh hnu chuan vântirhkoh Gabriela chuan, “I dîl tirhah khân thupêk a chhuak tawh a, hrilh tûr chein ka lo kal a ni; duhawm tak i ni si a; chuvâng chuan thil chu ngaihtuah la, inlârna chu hrethiam rawh” tiin (châng 23). Daniela chu a ṭawngṭâina tlâwm tak ngâithlatu Pathian avâng chuan lâwmnain a khat a. Pathian chu khawngaihna leh lâinatnaa khat, fate hnêna thutiam hlen ṭhîn mi a ni tih a chiang thar leh ta a ni.

### Tih Tûrte

**Sunday**

- Tûn kâr zirlâi “Zâm Suh” tih thawnthu awmna Daniela 9:1–3 hi chhiar ang che.
- Paper lian ṭha ve pângngâiah tukverh bula ni tin Daniela a ṭawngṭâi lâi lem awm ang thei berin ziak la. Chu tah chuan zirlâi chângvawn kha ziak chhuakin i hmuh theihna tûr lâiah târin i vawng ṭhîn dâwn nia.
- Dawn inring tak chungin Thlarau Thianghlim dîl ang che.

**Thawhṭanni**

- Daniela 9:4–19 chhiar ang che.
- Eng vângin nge Daniela kha Pathian ṭih mi tak ni chung sii, “Kan dîlnate chu kan felnate avângin i hmaah kan hlân a ni si lova” (Daniela 9:18) tia a ṭawngṭâi?
- I Bible zirna buah khân Daniela hian eng tiang chiahin nge Pathian “khawngaihna ropui tak” hi a hriatthiam i rin ziak ang che? (châng 18).
- Chângvawn en nawn leh la
- Daniela rinna leh inngaihtlâwmna ang kha Pathian hnênah dîl ve ang che.

**Thawhlehni**

- Daniela 9:20–22 chhiar ang che.
- Daniela ṭawngṭâina kha Pathian “ropui leh mak tak” tih thuin ṭan a ni ṭhîn a (châng 4). Eng tiang chiahin nge i nunah Pathian chu “ropui leh mak tak” a lo nih ve?
- I Bible zirna bu-ah khân engtiangin nge Pathianin mal a lo sâwm tawh che i ziak thla dâwn nia. 4. Chângvawn en nawn leh ang che.
- Pathian thiltih “ropui leh mak” tak takte avângin lâwmthu sawi ang che.

**Nilaini**

- Sam 86:6, 7 chhiar ang che
- Chângvawn en nawn leh la
- Tûn kâr chhûnga i ṭawngṭâipui tûr pâwl emaw, mi paruk bawr vêl emaw ngaihtuah chhuah tum ang che.
- A “khawngaihna a nasat” êm avângin chûng mite chu Pathian malsâwmna dîlsak ang che.

**Ningani**

- Jakoba 5:16 chhiar la.
- Mi dang sualna ngâidam tûrin Pathian hnênah i dîlsak tawh ngâi em? Eng sual nge ngaihdam i mamawh chu?
- Chângvawn en nawn leh ang che.
- Phone emaw hmâichhanah emaw i thian nêna inremlohna in lo neih tawh chu siam ṭhat leh tum ang che. I ṭhian nên chuan ṭawngṭâi dûn bawk ang che u.
- I ṭhiannu/ṭhianpa nên chuan inṭawngṭâipui tawn fo tûrin intiam ang che u.

**Zirtawpni**

- Philippi 4:6, 7 chhiar ang che.
- Ṭawngṭâi dân tûr mumal taka ziah ṭhîn hi i lo la kalpui ngâi lo a nih chuan ti ṭan ve nghâl la. Chutah chuan: (1) malsâwmna dawn avânga lâwmthu sawina ziak la; (2) i nuna Pathian khawngaihna lo lang ziak bawk ang che.
- Chângvawn en lovin ring taka sawi han tum teh le.
- Pathian nêna in inkawmna tûr—hmun ṭha leh reh tak—mi dangin an tihbuai theih lohna tûr hmun zawng ang che.
- Pathian nêna in hun hman dun ṭhîn chu malsâwm tûrin dîl la, ni tin amah nêna hun hmang tûrin thutlûkna i siam bawk dâwn nia.