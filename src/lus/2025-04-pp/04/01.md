---
title:  Temple Tifâiin
date:   18/10/2025
---

> <p>Chângvawn</p>
> “‘Lalpa inah i kal ang u,’ ka hnêna a tih lâi khân ka lâwm a” (Sam 122:1).

> <p>Chakna Thu</p>
> Chibai bûkhonain kan kohhran chhûngkuaah Pathian hmangaihna kan lantîr ṭhîn.

### Chhiar Tûrte

2 Chronicles 29; Zâwlneite leh Lalte, chap. 28, pp. 331–339; The Bible Story (1994), vol. 5, pp. 127–132; Kan Kohhran Thurin, no. 12, 11, 21.

_I nu emaw, i pa emawten i pindan tifâi tûrin an ti tawh ngâi che em? Thawmhnaw bâl te, lehkhabu leh thil eng eng emawte chu chhuatlâiah awm deuh nuaihin i kalsan tawh ngâi em? Chutiang deuh chu i lo nih tawh chuan, lal tharin temple a tihfâitîr awm dân chu i hrethiam mai ang._

Lal Joasa khân a pami, puithiam lalber Jehoiada kha a rinchhan lutûk deuh pawh a ni maithei e. A pami’n a hrilh a nih loh chuan mahnia thilṭhâ tih nachang a hre vak lo pawh a ni ve maithei bawk. Jehoidada a thih hnu chuan lal Joasa chu mi tuemawten vân Pathian aia hnam dangte pathian biakpuiah an thlemthlu ta mai a ni.

Thil awm dân chu a duhawm lo hle mai. Jehoiada fapa Zakaria chu Joasa lâichin hnai tak a ni ve thova, ani chuan zilhin, ‘Amah an dodâl a, A thu an âwih loh chuan Pathianin mal a sâwm thei lo,’ tih a hrilh a. Joasa chuan a pami Jehoiada’n a nun a chhanhim leh amah avânga lalna dinhmun chang thei a nihte chu a theihnghilh a, Zekaria chu Ama thuin an tihlumtîr ta nghâl mai zu nia!

Tûn hma lama thil thleng fo ṭhîn angin ‘sual man chu an têl thuai’ a. Suria sipaiten an rawn bei a, nasa taka an hneh bâkah, amah Joasa pawh chu na takin an hliam a, a hnu lawkah, ama khuma a mu lâi chu a sipaihotu pahnihten an that ta mai a. Zakaria a tihhlumtîr vanga phuba laa tihlum ve an ni.

A hnua lal pali lo awm lehte rorêl chhûng chuan Pathian dik biakna chu an hlamchhiah zui a. A tâwp a tâwpah, Joasa aṭanga tu chhuan chhâwng leh Hezekia chu kum 25 mi a nihin a lo lal a. Hezekia pa ngei pawh hi lal sual tak niin, Temple-a Pathian biakna bungbêl ilo vêl chu a tichîngpen zo vek a, Temple pawh a khârtîr tlat a. Jerusalem kawtthlêr tinah milem pathian biakna maichâm a dintîr thluah bawk.

Chutianga a pain a tihtîr vêl chu Hezekia pawh khân a hmu ve reng maithei a. An pafa ngaihdân hi a inpersan hle avangin an inthurual vak lovin a rinawm. A pain Pathian a haw tlat a, ani erawh chuan a hmangaih tlat thung. Ram inrêlbâwlna pawh a mumal lo hle a, ram dang mite chuan hmusit takin an nuihzat nasa mai a ni.

Ram dang sipaite chuan vawi duai lo Jerusalem rawn rûnin, tlangvâlte an thahsak bâkah, nulate leh naupangte chu salah an man a, an kâwi dum dum mai ṭhîn a ni. Khatih lâi hun kha a râpthlâk êm êm a, khatiang a lo thlen chhan kha chu Pathian miten amah chibai bûk lova, an vêla hnam dangte tih dân zuia, an pathiante an biak ve vâng a ni.

A tâwpah lal fel tak Hezekian lalna a chang ve ta hlauh mai a, engkim siamṭhat a tum ruh tlat a. A hmasa berin puithiamte Lalpa hna thawk thei tûra anmahni inhlân thar tûrin a sâwm a. Lal Hezekia leh puithiamte chu Pathian hnênah ṭawngṭâiin, hnam dangten an rawn rûn fo chu titâwp tûr leh, thlamuang taka an awm theihna tûrin an ngên a. Thildang an tih leh chu, Pathian an hmangaih leh zahzia entîr nâna Temple chei ṭhat a ni.

Kum eng emaw ti chhûng chu Temple kha kalh leh Pathian biak nâna hman ngâi lohin a awm a. Pathian biakna hmanruate pawh tihchhiat a nih loh leh rûk bo vek a ni tawh a; milem pathian biakna thilte erawh chu a awm niaih nuaih thung a. Temple chung leh ceiling vêlte han en chuan maimawm rîl a zâm chhah hle a, rannungte hi an vâk noh noh mai a ni. Mahse puithiamte chuan chawlhkâr hnih lek chhûngin Pathian hnêna hlan tûrin an peih hman a. Engmah hnawk leh bâl pawh a awm tawh lo. Hmunte chu fâi taka phiah a ni a, marble-te pawh a lo lang fîm leh ta! Dawhkân leh ṭhutthlêngte pawh a hmunah hûn a ni a, hlanna ni ropui atân chuan tual pawh peih fel vek a ni ta bawk.

Hlimna ni ropui a va tling êm! Mipui nâwlpui chu nilêngin ṭîn zâi pawh an rêl lo. Temple rimâwi tumtute chuan an ṭingṭangte leh kutkhuangte leh ri thei dangte chu mâwi taka an tum lâi chuan mipuite chuan Temple lo mâwi leh ta viau mai chu an fang vêl a. Tichuan, Israelte thlalêra an awm lâia lo tih ṭan tawh inhlanna ropuia inthâwina chu an ṭan tâ a. Inhlanna hmasaber atân, bawngpa pasarih leh berâmpa pasarih an talh phawt a. Tûna mipui inhlân tharte sualna chu kel lu chunga sawn entîrna tûrin puthiamte chuan kel pasarih lu chungah chuan an kut an nghat a.

A tâwpah berâm no pasarih chu Lalpa hnênah an hlân a. Hêng berâm note hian Messia, Pathian Berâm No thihnain an sualna laka a la chhandam tûr chu a entîr a ni.

Mipui pung khâwm luih chu Pathian fakna hla sain hlim takin an zâi a. Puithiam ṭhenkhatte chuan zâi hruai nân an tawtawrâwtte an hâm a. Rimâwi dangte pawh an tum tho bawk. Inhlanna inthâwi neih zawh thlengin Pathian fakin an lo zâi mup mup reng a. Tichuan, anmahni inthâwina an rawn hlân ve ta thung a, bâwngpa 600, berâm 3,000, kel 3,000 rawn hlânin, an ṭhiante nên Temple-ah chuan hlim taka ruai ṭheh hona an nei ta a ni.

Pathian mite chuan amah chibai an bûk ve leh ta a! Pathian châwimâwina leh fakna aṭang leh, an nunte amah inhruaitîr phalna aṭanga thlamuanna duhawm tak chu Jerusalema chêngte thinlungah a lo thleng leh ta a ni.

### Tih Tûrte

**Sunday**

- 2 Chronicles 29:1, 2 chhiar la; tichuan, tûn kâr zirlâi thawnthu, “Temple Tifâiin” tih hi chhiar chhuak bawk ang che.
- In chângvawn hi en lova sawi thei tûrin zir ṭan ang che.
- Ama hnêna inthâwina nung leh thianghlim hlan nun awmzia man thiamna dîlin ṭawngṭâi ang che.

**Thawhṭanni**

- 2 Chronicles 29:1–14 chhiar la.
- Deuteronomi 16:11 sawi dânin, chhûngkuaa Pathian biaknaa tel tûrte chu tute nge ni?
- In kohhran chhûnga i hmêlhriat loh deuhte hriat theihna tûr ruahmanna siam ang che u.
- In kohhran chhûng zînga mite i hriat ṭhat zâwk theih nân Pathian ṭanpuina dîlin ṭawngṭâi ang che.

**Thawhlehni**

- 2 Chronicles 29:15–26 chhiar la.
- In biak in inkhâwm dân nên a inzûl deuh em enfiah la, taksa chêt ngaihna ang chite chu ziak chhuak ang che.
- Pathian biak inkhâwma amah faknaa thiltih tûr hlimawm tak pali emaw ziak la.
- Biak Ina Pathian chibai in bûk theih avângin lâwmthu sawi ang che.

**Nilaini**

- 2 Chronicles 29:27–36 chhiar la.
- Kohhran lehkha târna ang siamin, Pathian biak inkhâwma thil tih hrang hrang a sawite ziak chhuak la.
- A entîrna ang deuh tûr pawh siam tel ang che.
- Chângvawn ennawn leh la.
- In kohhran avang khân Pathian hnênah lâwmthu sawi ang che.

**Ningani**

- Nangma pual deuh thilte tihfâi/chinfel ngâi a awm chuan ti nghâl la. Chutiang i tih pah chuan Hezekia huna Temple an tihfai kha ngaihtuah ang che. Engtin nge a danglam deuh? Sâm 9-na chhiar la, i chhiar zawhah nangma pualin Pathian fakna hla/thu phuah lang, nangma tâna Pathianin thil a tihsak che pathum tal târ lang ang che.
- Chângvawn ennawn leh la
- I nun kha a ‘thianghlim’ theihna tûra a ṭanpuina Pathian hnênah dîl ang che.

**Zirtawpni**

- Sam 51:10 chhiar la.
- 2 Chronicles 29 thu hi in chhûngkaw worship-naah chang teh u.
- I hla ngainat tak chu in chhûngin sa ho ula.
- Insûmna dik hmanga taksa vawng thianghlimin, Pathian Thlarau Thianghlim chênna tlâkah kan siam ṭhîn. Engtin nge i taksa kha tlêma i vawn thianghlim lehzual deuh theih ang? I taksa kha thianghlim leh fai taka i vawh theihna tûrin Pathian ṭanpuina dîl ang che.
- In chângvawn kha en lovin sawi ang che.