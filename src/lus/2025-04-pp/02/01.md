---
title:  Lal Fapa Chhanchhuahna
date:   04/10/2025
---

> <p>Chângvawn</p>
> “Tu pawh chhûngkhat lainate ngaihsak lova, mahni chênpuite ngei pawh ngaihsak lo chuan rinna a phatsan a ni, ring lo mi âiin a sual zâwk” (1 Timothea 5:8).

> <p>Châkna Thu</p>
> Pathian ngaihsaktu chhûngkuate chu an inngaihsak tawn ṭhîn.

### Chhiar Tûrte

2 Lalte 11; Zâwlneite leh Lalte, bung 15 leh 16, pp. 192, 215, 216; The Bible Story (1994), vol. 5, pp. 111–114; Kan Kohhran Thurin, no. 23, 21, 14.

_Chhûngkua chu an inhmangaih tawnin an in ngaihsak tawn tûr a ni, a dik tîraw? Jehoshebi’n a vahpa, lal la ni mai tûr Joasa a chhanchhuah khân a chhûngkua a hmangaihzia a lantîr a ni._

Israel Lal Ahaba fanu Athali chuan a nu leh lalnu ni bawk Jezebel-i nun dân ṭha lo tak chu a chhun fuh hle a.

Athali chu mi dang thuhnuai thiam tak lal nu (lalnu ni lovin) a rawn ni chho a. A fapa Ahazia chu kum 27 mi a nihin a rawn lal a. Ahazia hi Lal Davida thlah kal zêl, Isua lo pianna chhûngkuaa mi ni mah se, Bible chuan mi sual zîngah a chhiar tel thung. Kum khat a lal hnu chuan, Lal Ahazia leh Israel hmar lama a nu chhûngte zawng zawng chu ram phatsantu mipuiten an that vek mai a. Tichuan le, a lam hnâi chhûngte zawng zawng an thi vek a ni tih thuin Athali hnên a rawn thlen chuan, a pasal chhûngte lam—Lal Davida thlahte zawng zawng chu—thah ve vek a duh ta a. A tupa pawh ni se pawi tihna a nei chuang lo. Lalnu nih chu a duh a ni.

Bible chuan Athali chuan Ahazia fate “zawng zawng” chu a that niin a sawi a (thil thleng vek tawh angin a sawi tihna a ni). Chu thu chuan thin a ṭhâwng hle. Chhanchuahna hna thawh nân hun tam a awm lo.

Mahse, he lal nu Athali hi a tum ang êm êm chuan a hlawhtling bîk lova. A pasal Ahaba chuan kum hmasa lam daihah khân hmeichhe dang lakah fa a lo nei reng mai a, chûng naupang zînga pakhat chu puithiam lal nupui ni ta Jehosebi a ni. Jehoshebi chuan lal fapa pakhat chauh pawh a dam khaw chhuak a nih chuan, Lal Davida thlahte chu an la awm chhunzawm zêl thei dâwn tih a hria a. Tichuan, hrilhlâwknaa Davida thlah kaltlanga Messia lo pian tûr thu chu a dik thei dâwn a ni.

Tichuan, eng tin tin emaw Jehoshebi chuan lal fapa (Ahazia fapa) naupang ber, kum khat mi lek—Joasa chu lal in aṭang chuan a ru chhuak thei ta hlauh mai a. Chu naupang leh amah awmtu chu temple-a thil dah khâwmna room-ah chuan nuamsa taka awm tûrin an dah bo ta rih a. Tichuan, Lalnu Athalia-i pawh chuan kum ruk zet rorêlna chu a kengkawg ve ta a. Chutih chhûng chuan naupang Joasa pawh chu rawn thanglian ve zêlin Pathian hmangaihna leh Temple thianghlim chanchinte chu a zir reng a. Tichuan, Joasa pawh kum 7 mi a rawn nih ve tâkah chuan Jehoshebi leh a pasal chuan an thurûk, ‘Joasa lal nih tîr’ tum thu chu puan chhuah an tum ta a ni.

Zirtâwp zânah a ni a, puithiam lalber chuan lal in vêngtute chu kovin, Joasa chu ala dam thu leh lal ni tûra a inpeih tawh thu a hrilh ta a. Chawlhni (Sabbath) zîngah mi zawng zawng temple-a Pathian chibai bûk tûra an lo kal hunah lallukhum chu khumtîr an tum a ni. Vêngtute chuan chu thurûk chu vawng reng tûr leh Lal Joasa vênghim tûrin an intiam a. Amah tihnat tum apiang chu an tihlum mai dâwn a ni. A tûk zîngah chuan vêngtute chuan fei leh phâwte kengin, temple chhûnga inthâwina mâichâm vêl chu an rawn din hual a, mipui lam hawiin an ding bawk a. Mipuite chuan eng thil nge thleng tiin mak an ti hle a; naupang Joasa chanchin engmah lah an hre bawk si lo. Tichuan, chu mipa naupang chu puithiam lalber Jehoiada chuan rawn hruaiin, mipuite hmuhah chuan a pho lang ta a.

Tichuan, Jehoiada chuan naupang te lu chungah chuan lallukhum mâwi tak chu nghatin, Pathian lehkha thu ziak a pe bawk a. Pathian hriak thih a ni tih chhinchhiah nân Joasa chalah chuan a kuta olive oil chu a tât a, Joasa chu lal a nih thu a puang nghâl bawk a. Mipuite hlim leh au thawm chu ava nasa tehlul em! Davida thlah kal zêl chu tihtâwp an nih tâk loh avângin thutiam angin Messia chu a lo kal ngei dâwn a ni! Tâwtawrâwt a ri chuah chuah a. Mipuite chuan kut bêngin, “Lalpa dam reng rawh se! lalpa dam reng rawh se!” (2 Lalte 11:12 en la) tiin an au va. Chu lal duhawm tak chuan nui chungin a bân a rawn vai lauh lauh a.

Lalnu Athali pawh chuan a pindan aṭangin chutiang thil thleng chu a lo hre ve a. Sabbath ni inkhâwmah hian a tel ve ngâi lo va; mahse chutiang takin mipuite chu an la bengchheng ngâi lo—eng thil nge thleng ta? A kawrfual chu a ha a, temple lam pan chuan a tlân vat a. Joas-a’n mipuite lâwmna a lo chhâng lêt lâi tak chu a va hmu a. Thinrim takin a kawr man to tak chu a pawt thlêr a, ring takin, “Phatsanna!” tiin a au va.

Puithiam lalber chuan vêngtute chu rang takin chu hmeichhia chu hruai chhuak tûrin a ti a, amah lo humhim tum apiang chu that nghâl tûrin a ti bawk a. Mahse, chu lalnu ṭâwmkâi lo tak chu vêngtuten ran in lam pana an hruai chhuah lâi chuan tu ma’n dan tumna an nei lem lo.

Temple-ah an kîr leh chuan, Jehoiada chuan Lal Joasa leh mipute chu an inkâra inrintawnna awm theih nân leh Pathian rawngbâwl tûra thutiamna hun a neihpui a. Tichuan, mipuite chu temple aṭanga chhuakin khawpuiah an kal a, Baal mâichâm te, puithiam dik lo te leh Athali hnuhma tha lo zawng zawngte chu an tichhe ta vek a.

Khawpui tihthianghlim a nih lâi hian Jehoiada chuan an lal thar leh a vêngtute chu lal in lamah a hruai a. Chu lal duhawm tak rangkachak lalṭhutthlênga a vawi khatna atâna a thu lâi a han hmuh chuann puithiam thinlung chu sawi sên rual loh lâwmna chuan a khat a. A tâwpah chuan Jerusalemin Pathian hmangaihtu lal a nei ve leh ta!

Ti khân, tu nge Joasa chhûngte zîngah Pathian rawngbâwltu leh hmangaihtu dik tak chu tih hriat a har tawh lo a ni lo’m ni?

### Tih Tûrte

**Sunday**

- Tûn kâr zirlâi, “Lal Fapa Chhanchhuahna” tih thawnthu awmna 2 Lalte 11:1–3 kha chhiar ang che.
- Chhûngkaw inthlahchhâwn dân khâidiat (family tree) siam la, hêng mite hming hi i dah dâwn nia: Ahab, Jezebel, Ahazia, Athaliah, Joash, Jehosheba, Jehoiada, leh Jehoram.
- Chângvawn, 1 Timothea 5:8 ami hi paper-ah ziak chhuak la. I hmuh awlsamna tûr lâiah târ la, “love” lem dah telin, vawn i tum nghâl dâwn nia.
- Pathian hnungzuitu chhûngkua in nih theih nân ṭawngṭâi ang che.

**Thawhṭanni**

- 2 Lalte 11:4–8 hi chhiar ang che.
- In chhûngkaw inthlahchhâwn dân khâidiat (family tree) siam la, i hriat theih chen chena hla ziak ang che.
- I nu leh pate rawnin in thlahtute (family tree a tel) zîngah: tu nge Kristian ni a, tu nge Pathian ngaihsak a, a thu ngaihvên tih te i zâwt dâwn nia.
- Chângvawn en nawn leh la.
- Chhûngkaw ngaihsak mi i nih theih nân ṭawngṭâi ang che.

**Thawhlehni**

- 2 Lalte 11:9–21 chhiar ang che
- In chhûngte zînga mi, mi pathum (nang âia upa emaw, naupang emaw pawh ni se) ngaihtuah la, tûn aia ṭha zâwkin eng tin ngaihsak anga i vênhim theih ang tih i ziak dâwn nia.
- I Bible zirna bu-ah khân in chhûngkaw member-a miin mi dang a lo ngaihsak tawh dân i ziak dâwn nia.
- Chângvawn en nawn leh rawh.
- I chhûngte i ngaihsak theih dân tûr hre tûrin Pathian hnênah dîl ang che.

**Nilaini**

- Sam 92:1–4 chhiar la, Pathianin i nunah thil ropui tak tak a lo tih sak tawh dân i chhûngte i hrilh dâwn nia.
- Eng tiang kawngtein nge i chhûngte hnênah i rinna (faith) chu i lan chhuahtîr theih ang?
- Tûnlâi hun atân i chhûngte a ṭha zâwnga tihhmuhtu nih tum ang che.
- In chhûngkuain fakna hla leh châwimâwina lam hlate sa rual ṭhîn ang che u.
- Chângvawn en nawn leh ang che.
- I rinna huaisen taka i chhûngte hrilh thei tûrin Pathian ṭanpuina dîl ang che.

**Ningani**

- Ephesi 6:1 leh Kolosa 3:20 chhiar la.
- A chunga Bible châng pahnih i chhiar lâi khân, Jehoshebi hian thil dik a ti niin i hria nge, thil dik lo a ti zâwk (Jehoshebi hi Athali fahrawn a ni)?
- In chhûngte zînga miin Jehoshebi anga mi dangte a lo ṭanpui tawh dân kawng thumin ziak ang che.
- Chângvawn en nawn leh rawh
- Pathian hnênah a thupêk leh a duh dân huaisen taka i zawm theih nân ṭanpuina dîl ang che.

**Zirtawpni**

- Exodus 20:12 chhiar ang che.
- Enga ti nge thusâwm pêk zîngah a pangana (Exodus 20:12 en la) chauh hian thutiam a neih chhan ni ang le?
- 2 Lalte 11 thawnthu hi in chhûngkaw worship-naah a lem in chang dâwn nia.
- I chhûngkaw member tinte kha i chunga ngaihsakna an lo lantîr tawhnaah lâwmthu hrilh theuh la. Thuziak, lem ziak hmangte leh thil tha tak hmangin an hnênah lâwmthu sawina i lantîr dâwn nia.
- En lovin chângvawn sawi nawn leh bawk ang che.
- Ngaihsaktu chhûngkua i neih avângin lâwmthu sawi ang che.