---
title:  Engkim Chân Huamna Thil Tih
date:   29/11/2025
---

> <p>Chângvawn</p>
> “Nimahsela, ani chu kan bawhchhiatna avângin hliamin a awm a, kan khawlohnate avângin vuak thitlinin a awm a: kan thlamuanna tûra thununna chu a chungah a tla a; a vuakna vualtea tihdamin kan awm ta” (Isaia 53:5).

> <p>Chakna Thu</p>
> Isuan khawvêl chhandam nân engkim chân huamin (risk) Pathian khawngaihna a rawn târ lang a ni.

### Chhiar Tûrte

Matthaia 1; Chatuan Nghahfâk, bung 4, pp. 43–49; The Bible Story (1994), vol. 7, pp. 23–26; Kan Kohhran Thurin, no. 9, 10, 4.

Engtin nge ka tih tâk ang le? tiin a khum lâizawlah chuan a inngaihtuah nasa mai a. Josefa ngaihtuahna zawng zawng luahtu chu hmeichhe duhawm leh hmêl ṭha tak, a nupui ni mai tûr Mari a ni. Mari, nau hring mai tûr dinhmun a ngaihtuah rual chuan rilru hahna chuan a rawn tlâkbuak ve nghâl zêl a. Mari chu a hmangaih êm avângin mi dang nuihzât bûr ni mai tûra dah chu a phal si lo. Mahse, Josefa ngaihtuahnaah chuan Mari nêna an inhualna tihtâwp mai te pawh a rawn lang a.

A tâwpah chuan Josefa pawh a muhîl ve ta a, a ngaihtuahnaah chuan a hmangaih bâk a lang thei lo. Tichuan le, a mumangah chuan, thâwklehkhatah vântirhkoh rawn lang thutin ti hian a rawn sawi a: “Nimahsela, chûng thu chu a ngaihtuah lâiin ngâi teh, a mangah Lalpa vântirhkoh a hnênah a lo inlâr a, “Josef, nang Davida fapa, i nupui hual Mari chu neih hlau suh; a nau pâi chu Thlarau Thianghlim laka mi a ni asin. Fapa a hring anga a hmingah ISUA i sa ang: ani chuan a mite an thil tihsual lakah a chhandam dâwn si a,” (Matthaia 1:20, 21).

Josefa chu a rawn harh chuan vântirhkoh thusawi kha a hre reng a. Mak a la ti reng a, Pathianin mawhpurhna ropui tak a pe a ni tih a hrethiam ta a. Tûnah chuan thil nihphung a man thiam chho ṭan ta. Isaia hrilhlâwknaa, nula thianghlim a râi ang a, fa a hrin tûr thu inziakte chu a hre chhuak uaih uaih bawk a. Hun rei tak aṭanga Pathian thu a lo zir ṭhin chu a mithmuh ngeiah a thleng famkim dâwn a ni tih a hriatin Josefa chu a va lâwm tehlul êm! Hun rei tak kal taah khân zâwlnei Isaia chuan ti hian a lo sawi a: “Chuvângin Lalpa ngei chuan chhinchhiahna a pe ang che u; ngâi teh u, nula thianghlim pakhat a râi ang a, fapa a hring ang a, a hmingah Immanuela a sa ang” tiin (Isaia 7:14).

Josefa chuan vântirhkoh thusawi chu pawmin a zawm nghâl a. Mari chu a nupuiah a pawm nghâl a. Tin, vângtirhkoh hrilh ang chiahin, Mari’n nau a hrin chuan a hmingah Isua an sa ta a ni.

An chunga mawhphurha hautak tak chu Josefa leh Mari-te chuan engtin nge an ngaih ang tih han ngaihtuahpui ve teh. Chutianga Pathian Fapa he khawvêla mihring anga lo chêng ve tûr, enkawltu nihna dinhmun ropui tak chu phu lo an inti hle a. Engkim chunga Rorêltu leh Thuneituin a Fapa enkawl tûra lei mihring nu leh pa nihna dinhmun a han pe mai chu mak an tiin, tling lo an va inti tehlul êm!

Chutih rualin, an rinna chu a nghet tlat thung. Pathianin he hna pawimawh tak thawk tûr hian a thlang a ni tih an hria a. Pathian chuan he Isua enkawl tûra an inpêknaah hian nu leh pa nihna chanvo ṭha tak hlen chhuak tûrin a ṭanpui ngei ang tih an ring bawk. A nihna takah chuan, Pathian hian a Fapa he leia nausen nia hun hmang chho tûr hian engkim a risk ve tak meuh a ni.

Isua pawhin min chhandam tûr khân engkim chân huamin a rawn kal a. Hremna lakah chhanhim kan nih theih nân leh Pathian fa kan lo nih leh theih nân he khawvêlah mihring anga nunga, a tâwpa kan tân thi tûra rawn kal chu rem a ti a ni. Isaia hrilhlâwk ang neiin Isua chuan hrehawmna leh nghaisakna a tuar a (Isaia 53:3). Chu mai bâkah, he khawvêla a awm chhûng khân a nungchangah sual dum kâi pakhat te pawh a awm a nih vaih chuan, min chhandamna tûra a hna thawh chu engmah lo mai a ni dâwn a; a Pa nên chatuanin an in ṭhen hlen dâwn a ni tih hre vek chungin, engkim kha a risk ve tak meuh a ni. Isua kan tâna a inpumpêkna hi a makin, a thûk in ti ve em?

Chutiang tak chuan a ni Pa Pathian leh Fapa Pathian hian min lo hmangaih ni!

### Tih Tûrte

**Sunday**

- Tûn kâr zirlâi, “Engkim Chân Huamin” tih thawnthu awmna Matthaia 1:1–11 hi chhiar ang che.
- Chângvawn Isaia 53:5 hi zir tan nghâl bawk la
- Hruia inthlung chunga sâng taka zuan (bungee-jump) thlâk hi eng ang taka risk sâng nge a nih i rin? Isua hnung i zuina kawngah hian eng ang risk nge ilo lak ve tawh?
- Nangmah chhandam tûra Pathian thil tih (risk) avângin lâwmthu sawi ang che.

**Thawhṭanni**

- Matthaia 1:12–17 chhiar ang che.
- Pathianin a Fapa, he lei nu leh pate laka piang tûra a rawn tirh hian eng ang risk nge a lâk?
- I Bible zirna buah khân in chhûngkaw inthlahchhâwn dân khâidiat (family tree) siam la, chutah chuan in thlahtute zînga Pathian hmangaihtu leh a rawngbâwl ṭhîntute i ziak dâwn nia.
- Chângvawn en nawn leh la.
- Pathian ngaihsak chhûngkua pêk i nih vângin Pathian hnênah lâwmthu sawi ang che.

**Thawhlehni**

- Isaia 53:2–9 chhiar ang che.
- I nu leh paten eng ang risk i lâk lâiin nge an vaukhân tawh che? Engtin nge risk lâk hun lâi tak a ni tih i hriat theih ang?
- Television-ah emaw, lehkhabuah emaw ramsa ṭhenkhatte khawsak dân en la. Engtin nge an nu leh paten an note te enkawl tûra an inpêk (risk) dân ngaihtuah ang che. Chu chuan engtiang takin nge Pathianin min hmangaih tih a entîr le? Min chhandam tûra Isua inhlanna hi eng angin nge i lo ngaih ve? A hmangaihna chu engtin nge i chhân lêt ve dâwn le?
- Chângvawn en nawn leh la.
- Pathian hnênah engkim chân huama a hnung zui ve tûra huaisenna i neih theih nân dîl ang che.

**Nilaini**

- Rom 5:8 chhiar ang che.
- Tu emawin mi dang ṭanpui ngâia awm a ṭanpui hian eng ang dinhmunah chiah nge a indah le? Tûn hmaa mi dang ṭanpui tûra dinhmun derthâwnga i indah lâi ngaihtuah la, Pathianin dinhmun hlauhawma a indah âi hian a nasa kher ang em? (Rom 5:8 en la).
- Chângvawn en nawn leh la.
- Pathianin thilpêk ropui tak a pêk tûr che chu pawm thei tûrin dîl la, chhandam bawk che rawh se.

**Ningani**

- Johana 3:16, 17 chhiar ang che.
- I Bible keu la, Pathian hmangaihna che târ lanna chângte chu underline-in i chhinchhiah dâwn nia.
- I Krismas hla duh ber sa la. A theih chuan, he hunpui lo thleng tûrah hian kum upa lam khawhar taka awm ṭhînte nêna chûng hlate chu sa ho tûrin ruahmanna siam ang che.
- Chângvawn en nawn leh la
- Fakna hla sakna chhan tûr ṭha tak, engkim huama chhandamna avângin lâwmthu sawi ang che.

**Zirtawpni**

- In chhûngkuain, Sabbath lo inṭanna ni tla tûr chu thlîr ho ang che u.
- A huhovin Isaia 53 chhiar ula, in theih chuan Handel-a phuah Messiah record hi in ngâithla dâwn nia.
- Kâr kal ta chhûnga Pathian hmangaihna i dawnte chu ziak chhuak rawh.
- Chângvawn Isaia 53:5 hi en lovin sawi han tum teh le.
- In chhûngkaw mi mal tinte chhandam nih theih nâna Isua thiltih avângin Pathian hnênah lâwmthu sawi ang che u.