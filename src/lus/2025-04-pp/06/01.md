---
title:  Habakuka Hla
date:   01/11/2025
---

> <p>Chângvawn</p>
> “Theipui thing pâr vul dâwn lovin, grêp hrui rah dâwn hek suh sêng, oliv thing pawh rah lovin, lovin ei tûr chhuah dâwn lo sêng, huang ata ran rual ti bovin, ran inah ran awm lo mah sêng, ka lâwm zêl ang Lalpa-ah chuan, ka chhandamna Pathianah chuan ka lâwm cheu dâwn” (Habakkuka 3:17, 18).

> <p>Chakna Thu</p>
> Pathian chu engtik lâi pawha kan thian leh innghahna tlâk a ni.

### Chhiar Tûrte

Habâkkuka 3; Zâwlneite leh Lalte, bung 32, pp. 381–391; Kan Kohhran Thurin, no. 18, 10, 22.

_Zawhnai i nei fo ṭhîn a. Eng vâng nge? Enga ti nge? ti tein. I nu leh pate ngei pawhin “enga ti nge” tih zawhna zâwt tawh lo tûrin an duh ve mai thei bawk che a. Habakuka pawhin chutiang chuan zawhna a lo zâwt ve a. Pathian hnêna zawhna a zawh leh tak hnu chuan, Pathian rinna chhan tûr ṭha tak a hmu ta a ni._

Zâwlnei Habakuka chu a rilru a hah hle mai a. Pathian chuan an hmêlma Babulon miten Juda ram chu an hneh a phalsak niin a lang bawk si. Mahse, anniho chu Juda mite âia sual zâwk an ni a. Habakuka chuan a hrethiam thei lo, Pathian hnênah thil awmzia hrilhfiah tûrin a zâwt ta tâwp mai a ni.

Pathian chuan Habakuka chu tûn âia ṭha lo zâwk a thleng dâwn tih a lo hrilh leh a. Hnam sual zâwk Babulon ram chuan thuneihna chângin, Juda ram chauh ni lo, Aigupta leh Assuria ramte pawh an hneh a phalsak a. Mahse, a tâwpah chuan a tâwpah rorêlna dik tak chu lan chhuahtîr a tum thung. Tichuan, Pathianin Habakuka chu inlârina ropui tak mai a hmuh tîr a. Chu inlârina kaltlang chuan Habakuka chuan Pathian nihna hmu chhuak tharin—Pathianin dawh thei takin a zawhna a lo ngaihthlâkzia te, Pathian chu eng dinhmunah pawh a ṭhian leh innghahna tlâk a nihzia te a hmuchhuak a ni. A Pathian hmuh fiah dân thar chuan, Habakuka chu ti hian a ziah tîr a:

“Teman ram aṭangin Pathian a lo kal a, Mi Thiannghlima chu Paran tlâng aṭangin. A ropuinain vânte khi a tuam a, a faknain lei a khat a. a tlêtzia chu êng ang mai a ni a; a kut aṭangin êng zâm a lo chhuak a, chutah chuan a thiltihtheihna inthupin a awm” (Habakuka 3:3, 4).

Habakuka chuan Sinai Tlânga Pathian thiltihtheihna leh ropuina lo lang chungchâng Mosia’n a ziahte kha a hre reng a, chu lâi hun chu Israel hnam din tharten ram tiam lam an pan ṭan hun kha a ni. Tin, he lei nun hrehawmna, lungngaihna leh sualna zawng zawng ata a mite hruai chhuak tûra Krista, nikîn huna lo kal leh tûrte chu a thlîr lâwk bawk a.

Tin, chu inlârina duhawm takah chuan Habakuka chuan vân ropui tak a hmu a. Thâwklehkhata hmun tinrêng aṭanga lo chhuak fakna hla rimâwi ropui ber mai chuan a thinlung chu a luah khat a. Krista chu ni chhuak êng ropui tak aṭang chuan a lo lang a. Hmâna kraws lêra kilhna thîr khenin a lo khâi khân tawhna kut aṭang chuan êng a rawn zâm chhuak bawk.

Habakuka chuan ti hian a ziah chhunzawm leh a: “A ding a, lei chu a tinghîng dur dur a, a hawi vêl a, hnamte chu a tithlabâr a; tlâng hlunte chu a tidarh a, kumkhaw mualte pawh an kimki a; a kawngte chu chatuan ata a ni” (châng 6-na). Tûnah chuan Habakuka chuan Pathianin ṭûl a tih huna a mite—amah ringtu leh a chêt chhuah hun nghâktute a chhanchhuah hunah, a kawng dâl thei tûr eng hnam mah an awm lo tih a lo hrethiam ta a ni. Ti hian a ziak leh a:

“Peih diam a ni e, i thal ngûl, hnamte tân chhechham a nghet e. I vaw phel ta, lei chu luiin; tlâng lianten an hmu chia, an hlau, tuifâwnte pawh mual an liam ta: tui thûk takin awrâwl a chhuah, sâng takah a bân a phar ta. Tûrni chhawrthlapui an ding reng mahni hmunah, i thal lêng chhuak êngah te leh, i fei tle zawr zawr êngah chuan.” “I mite chhandam nân i chhuak, i hriak thiha chhandam nân chuan. I sakawrin tuipui i zawh, tuifâwn nasa tak mai chu” (châng 9–11, 13, 15). Tûnah chuan Habakuka chuan buaina hun chu a la tâwp mai lo va, engkim hi Pathian thuhnuai veka awm an ni tih a lo hrethiam leh ta a. Babulon pawh chu a hun takah a dah bo ang a, a hun takah khawvêl buaina leh sualna zawng zawng pawh hi a la kiang dâwn a ni tihte a hrethiam ta bawk a ni.

Habakuka chuan rin tlâk leh rin ngam nia a hriat, Pathian a rinna thu hmang chuan a hla thu chu a khâr ta a:

“Ka lâwm zêl ang, Lalpa-ah chuan, ka chhandamna Pathianah chuan ka lâwm cheu dâwn. Lalpa, Jehova, ka chakna, ka ke a siam, sakhi ke ang, ka hmun sângah mi lentîr ang” (châng 18, 19).

### Tih Tûrte

**Sunday**

- Tûn kâr zirlâi “Habakuka Hla” tih thawnthu awmna Habakuka 3:1, 2 kha chhiar ang che.
- Chângvawn vawng tan ang che.
- Isua chu i ṭhian ṭha ber ni tûrin sâwm la. I ni tin hun hmânnaah rin i duhzia hrilh ang che.

**Thawhṭanni**

- Habakuka 3:3–6 chhiar ang che.
-  Pathian thiltihtheihna ropuizia puang chhuak thei tûr chu hla sa ang che.
- “Lalpa a lâwmna” tih thu-ah hian 1 aṭanga 10 inkârah (1 hi a hniam ber nise) eng zât nge i inpêk theih ang” I inpêk zât number kha thâi bial la: 1 2 3 4 5 6 7 8 9 10? Khatiang zât kha engtin nge i in pêk theih?
- Chângvawn zir nawn leh la.
- I nuna thil thleng hrethiam vek lo mah la, dawhtheih taka kâihruaitu che Pathian hnênah lâwmthu sawi ang che.

**Thawhlehni**

- Habakuka 3:7–10 chhiar ang che.
- Bible-a mi beidawnna hmachhawna, chu an harsatna ata Pathianin a hruai chhuah tâk mi pahnih han ngaihtuah teh le.
- Chûng mite chu i Bible zirnaah khân i ziak dâwn nia.
- Hêng mite thil tawn aṭang hian eng zirlâi nge i zir chhuah tak le?
- Chângvawn en nawn leh rawh.
- Beidawnna i tawh chângin Pathian hnênah beiseina thar dîl ṭhîn ang che.

**Nilaini**

-  Habakuka 3:11–13 chhiar ang che.
- I Bible zirna bu-ah khân hun khirhkhân i tawh lâia Isuan a awmpui che tih i hriatna ziak chhuak ang che.
- Tu emaw hnênah Isuan a châwisân lâi hun che kha hrilh ang che.
- Pathianin hun thim ata a hruai chhuah che a, a enkawl zui che avânga lâwmthu sawina, hla thu emaw, ṭawngṭâina thu emaw (tlar li aṭanga tlar ruk) vêl han phuah chhuak teh le.
- En lovin chângvawn kha sawi tum leh rawh.
- I ṭawngṭâina thuziak emaw, i hla phuah emaw kha Pathian hnênah i sawi dâwn nia.

**Ningani**

- Sam 121 chhiar la.
- Puitling tuemaw kha hun harsa an tawh lâi leh chuta ṭanga Pathianin a hruai chhuah dân i zâwt dâwn nia.
- Pathianin hun harsa i hmachhawn lâia a ṭanpui dân che i hrilh ve bawk dâwn nia.
- Chângvawn en nawn leh rawh.
- Engtik lâi pawha Pathianin a awmpui ṭhîn che avângin lâwmthu i sawi dâwn nia.

**Zirtawpni**

- Sam 95 chhiar la.
- In chhûngkaw worship-naah, Pathian i hriat chhuah ṭhînna Bible châng duh ber chhiar ang che.
- In chhûngkuain Pathian thiltihtheihzia leh chakzia in sawifiah dân leh hriatthiam dân chu dangdâi takin han siam teh u.
- Chângvawn en lovin ring takin han sawi teh le.
- Pathian hmangaihna mak taka avânga lâwmthu sawiin ṭawngṭâi ho rawh u.