---
title:  Kan Ṭhenawm Vêlah Pathian
date:   06/12/2025
---

> <p>Chângvawn</p>
> “Vawiinah hian in tân Davida khuaah Chhandamtu a piang ta, Lal Krista chu” (Luka 2:11).

> <p>Chakna Thu</p>
> Isua mihring channa khân Pathian hmangaihna man thiam tûrin min ṭanpui.

### Chhiar Tûrte

Luka 2:1–40; Chatuan Nghahfâk, bung 4; 5, pp. 43–58; The Bible Story (1994), vol. 7, pp. 35-46; Kan Kohhran Thurin, 4, 9, 3.

_Sikul lama in zirlâi hriatthiam harsa in tih deuh thil eng emawte hriat theih in la nei em? Tichuan, engtik hunah emaw i ṭhian emaw zirtîrtuin hun dangah a’n hrilhfiah leh ta che u amaw? Chutiang deuh chuan Pathian hmangaihna hi kan hrethiam lehzual theihna tûrin, Fapa Pathian chu nausênin mihringah a lo chang a, kan zîngah a lo chêng ta a ni._

Zân a ni a, a thimin a reh ruih mai. Berâm an tlattîrna hmunah chuan zân thlifîm hi a thaw heuh heuh a. Vân lam pawh a thiang kûk mai a, arsite chu an pe uar mai Bawk. Berâmpute chuan Messia lo kal tûr an beisei thu chu an tîtîpui nak nak a.

An zînga pakhat chuan, “Davida lalṭhutthlêng luahtu tûr Lalber lo pian hun chu ka nghâkhel tawh ngawt mai, eng tikah tak lo thleng ang maw?” a ti a.

Berâmpu dang pakhat chuan, “Hrilhlâwkna thu aṭang chuan a hun hi a hlat vak hmêl tawh loh khawp mai,” tiin a lo chhâng a.

“A ni tak a, Pathianin Rom mite kut aṭanga min chhanchhuaktu tûr Messia a rawn tirh hun tûr hi a hla tawh hauh lo vang. A lo kal hun chuan thuneihna changin, kan hmêlmate kut ata hi min chhanchhuak dâwn a ni,” a ti a. Ti hian an ṭawngṭâi zui ta nghâl a: “Lalpa duh tak, Messia chu rawn tîr thuai ang che,” tiin.

An vêl hnâi vân boruak lo êng ta pup avâng chuan an tîtî lâi pawh chu an chhunzawm hleithei ta lo va, an vêl chu thil êng hian a ên fiah khawp mai a, a mâwi êm êm mai bawk. An mithmuha vântirhkohte an lo lan tâkah chuan an hlau hle a. Mahse, vântirhkoh chuan, “Hlau suh ulang, ngâi rawh u, mitin ta tûr chanchin ṭha lawmawm êm êm ka rawn thlen che u a ni. Vawiinah hian Davida khawpuiah in tân Chhandamtu a piang ta, Lal Krista chu. Hei hi in tân chhinchhiahna tûr a ni ang, nausên puana tuam, ranchaw pêkna thlenga mû in hmu ang,” (Luka 2:10–12) a ti a.

Vântirhkohin thu a rawn sawi chhunzawm chiah chuan boruakah chuan rimâwi dang a lo ri leh ta nghâl a. Rimâwi an hriat tawh zawng zawng zîngah chuan a mâwi danglam hle bîk mai. “Chungnung berah Pathian ropui takin awm rawh se, lei chungah rem lêng se, mihringte hnênah chanchin ṭha thleng rawh se,” tih hi an hria a. Isua pian chanchin lâwmawm tak rawn puang chhuak tûr chuan vântirhkohte chu an lo lang huk mai a ni.

Êng a lo êng chhuak phut ang khân kâr lohah a thim leh nghâl ta khup mai a. Engkim mai chu a rehin, a thim leh ta mup mai le. Berâmpute chu an zain an lo ṭawng chhuak ta a, “A ni thei dâwn em ni? Eng nge kan thil hriat tâk hi a awmzia? Davida khawpui chu khawi khua nge ni? Ê! Bethlehem khua a nih kha! Vântirhkohin min hrilh Nausên chu va hmu tûrin Bethlehem lam chu i pan teh ang u,” an ti a. Chu Nausên bîk tak lo piang lawm tûr chuan hmanhmawh takin an chhuak ta nghâl a.

Berâmpute chuan Bethlehem an rawn thlenin, Mari, Josefa leh Nausên Isua chu an hmu a, vântirhkoh hrilh ang chiah kha a lo ni tak tak a. Lâwmawm an va ti kher êm! Ran dahna inah, ran chawpêkna thlengah chuan buhpâwl phah chungah nausên azawnga nausên hlu ber chu a lo mu a. Isua an hmuh chuan an lawmna chu an auchhuahpui ṭhelh a ni.

A tûk zîngah chuan khawpui vêlah chuan chanchin lâwmawm chu an sawi darh ta chiam a. “Eng thu nge han ring teh u? Nausên kan hmu! Nizân khân vântirhkoh kan hnênah a rawn inlâr a, Bethlehema nausên pian thu min hrilh a. Tichuan, mahni ngeia va hmuh duhin kan kal ta a ni. Nausên chu puana tuamin ranchaw pêkna thlengah kan hmu ta a. Ani ngei hi kan nghahfâk ṭhin kha a ni,” tiin an au vêl a.

A hnu ni riatnaah chuan Mari leh Josefa chuan Nausên serhtan leh a hming saksak tûrin an hruai a, an hnêna vântirhkohin a hrilh tawh ang khân, a hmingah chuan ISUA an sa a. Tichuan, a hun a lo thlen (a pian aṭanga ni 40-ah) chuan Mari leh Josefa chuan Isua chu Jerusalem Temple-ah amah hlanna leh inthâwina hlan tûrin an kalpui a. Chutah chuan puithiamin Isua chu mâichâmah nghatin a hlân a. Fa û apiangte hming ziah luhna bûah chuan a hming ISUA tih chu a ziak lût ta bawk a. Mahse, he puithiam hian ama kut ngeia a pawm Nausên chu Pathianin khawvêl chhandam nâna a mi RUAT chu a ni tih a hre lo tlat mai!

Temple-ah chuan Isua chu tu nge a nih lo hre kiautu mi pahnih an awm a, pakhat chu Simeona a ni. Isua chu pawmin, “He Nausên hi chhandamna mi thlentu tûr a ni a, Israel mi tam takin an pawm ang a, mi tam tak erawh chuan an hnar dâwn a ni. Chu chuan an thinlung chhûnga awm dik tak chu a târ lang dâwn a ni,” (Luka 2:34, 35, The Clear Word) a ti a.

Isua hi tu nge a nih i man chiang tawh em? Mihring nausên anga a lo lan chhan hi ‘kan ṭhenawm vêla lêng vêl’ tûr a ni; tichuan, Pathian chu eng ang nge a lo nih chiah kan man thiam thei dâwn a ni.

### Tih Tûrte

**Sunday**

- Luka 2:1–5 chhiar la; tichuan, tûn kâr zirlâi thawnthu, ‘Kan Ṭhenawm Vêlah Pathian’ tih hi chhiar bawk ang che.
- In chângvawn hi en lova sawi thei tûrin zir ṭan ang che.
- Bible ram lem (map) enin, Nazareth khua aṭanga Bethlehem, Bethlehem aṭanga Jerusalem khaw hlat zâwng chhût la, chumi lam pana nupa tuak tharte zinkawng sabengtunga an zawh tûr chu chhût ang che.
- Pathian chu mihringa a lo chan vangin a hnênah lâwmthu sawi ang che.

**Thawhṭanni**

- Luka 2:1–20 chhiar la.
- Mari angah inchanin, thil thleng ngaih pawimawh tûr awm deuhte (châng 19) chu dairy-a ziak tûr angin ziak ang che. ‘Chhiar Pui’ nei ta ulang, in khuaah khân mihring eng zât nge awm ang che u?
- Isua pian chanchin Luka’n a lo chhinchhiah avângin Pathian hnênah lâwmthu sawi ang che.

**Thawhlehni**

- Luka 2:21–40 chhiar la.
- Chanchinbu hlui emaw aṭangin naute lem khawn khâwm la, Isua chu nausên a lo nih pawimawhna chhan awmte ziak ang che. Krismas chawlh awmziate i lo manthiam nân hmun ualau lâi deuhah i târ dâwn nia.
- Enga ti nge Isua kha a serh an tansak a, Pathian hnênah hlan a nih? Leviticus 12:1–8; Exodus 13:2, 12, 13 leh Nambar 18:15, 16 chhiar la.
- In chângvawn kha en lovin sawi rawh.
- Pathian fanu-fapa bîkte kan nih avângin a hnênah lâwmthu sawi ang che.

**Nilaini**

- Matthaia 1:21 chhiar ang che.
- Tûn kârah hian miten Krismas chawlh awmzia dik tak an lo ngaihtuah theih nâna i pui theih dân tûr kawng awmte chu eng nge ni?
- Krismas hla ṭha tak thlangin sa ang che.
- In chângvawn kha zir leh la.
- Krismas awmze dik tak i hriat reng theih nân Isua ṭanpuina dîlin ṭawngṭâi rawh.

**Ningani**

- Luka 2 chhiar la.
- Isua tâna khawvêla lo kal awmzia leh, keimahni ang bawka mihring loh nih ve awmzia tûr chu han sawi ho teh u.
- Hêng Bible chânga thil thlengte hi i nuna hmeh bel tûrin en teh: (1) châng 1–7; (2) châng 8–20; (3) châng 21; (4) châng 22–24; (5) châng25–35; (6) châng 35–38; (7) châng 39, 40; (8) châng 41–50; (9) châng 51, 52.
- In chângvawn kha zir leh la.
- Pathian chu nausên ṭanpui ngâi tak anga rawn chan a inhuam avângin fak ang che u.

**Zirtawpni**

- Luka 1:46–55 chhiar la.
- Mihringte hnêna Isua pian thu hlaa puang tûra mawhphurhna nei vântirhkoh angah inchan la, hlaah chuan eng thu nge i phuah tel ang?
- In chângvawn kha en lovin sawi rawh.
- In chhûngkuain Mari ṭawngṭâina Luka 1:46–55 kha ring deuh takin chhiar rual teh u.