---
title:  Engmah Ti Suh, Ding Ngawt Mai Rawh!
date:   27/09/2025
---

> <p>Chângvawn</p>
> “He indona hi in beih a ngâi lo vang: inzâr ula, ding ngawt mai ula, in lama ṭang Lalpa chhandamna chu en reng mai rawh u, aw Juda mite leh Jerusalem mite u: hlau suh ula, zâm hek suh u, naktûkah bei tûrin thawk rawh u, Lalpa chu in lamah a ṭang si a” (2 Chronicles 20:17).

> <p>Chakna Thu</p>
> Pathian kan fak ho hian hnehna min chantîr ṭhîn.

### Chhiar Tûrte

2 Chronicles 20:1–30; Zâwlneite leh Lalte, bung 15, pp. 190–203; The Bible Story (1994), vol. 5, pp. 107–110; Kan Kohhran Thurin, no. 14, 10, 22

_Hlauhna avânga khawng vekin i awm tawh em? emaw, chutianga awm chu i hmu tawh em? Thil tam takah hi chuan Pathianin kan râl beihte min hnehsak theih nân hetiang hian che lo châng lova kan lo awm ngawt mai a ṭûl châng a awm ṭhîn. Chutiang chiah chuan kum tak tam liam taah khân râl do mi, mi eng emaw zât chuan eng mah ti lova Pathian faka zâi ngawtin, hnehna an lo chang tawh a ni._

Lal Jehosaphata chuan Moab-ho leh Amon-ho, a ṭhenawm indo hnamte chuan hmanhmawh takin Jerusalem lam panin an kal tih a hria a. Hun khawh ralna hman a awm tawh lo. A hnungzuitute lam chu hawiin, “He thuchah hi mi zawng zawng hnênah hriattîr ang che u. Naktûkah hian kan zavâiin chaw kan nghei anga Lalpa hnênah eng nge ti tûra min duh tih kan zâwt ang. Mipuite chu zîngah temple-ah min hmu tûrin lo kal vek rawh se” ti tûrin a hrilh a.

Jehosaphata-a chu Lalpa nêna inpâwl tûrin amah chauhin a kawtlâi vêlah chuan a kal chhuak a. Johosaphat-a chuan râl bei tûr sipai duhtâwka tha a nei reng a; mahse tûn hmaa ama chaknaa a innghah khân, thil a kal fuh lo a ni tih a hre tawh a. Tûnah hi chuan ruahmanna a siam hmaa Lalpa biakrâwn hmasak tawh phawt a tum a ni.

Chumi zîng ni êng chuan temple chu a rawn chhun vâr kual ruih mai a. Jehosaphata, mipuite lo thlîr kualtu chuan chu chu a hmuhin Pathianin a awmpui a ni tih a hre thei a.

Lal chu thu sawi tûra a rawn din chhuah chuan mipuite chu an reh ta ṭhiap a. Pate chuan an fate’n an hmuh that theih loh hlauvin an koki chhuan hlawm bawk a. Jehosaphata chuan a bân pharin mipuite chu ngâwi tûrin a ti a, tichuan a ṭawngṭâi ṭan ta a:

“Aw Lalpa, kan pi leh pute Pathian, vâna Pathian i ni lo’m ni? Hnam tin chunga rorêltu i ni lo’m ni? I kutah chuan thiltihtheihna leh chakna a awm a, tu ma chelh rual i ni lo va. Aw kan Pathian, he rama chêngte hi i mi Israelte i hnawhchhuahsak a, i ṭhian Abrahama thlahte chatuan atân i pe a ni lo’m ni? Tin, he ramah hian an lo awm ta a, ‘Kan chungah thil ṭha lo, khandaiha rorêlnate emaw, hri te emaw, ṭâm te emaw a lo thlen chuan he in bulah leh i hmaah kan lo ding ang a (he inah hian i hming a awm si a) kan mangannnaah chuan kan au ang chia, nangin min ngiahthlâksakin min chhandam ang chu,’ tiin i hming atân hmun thianghlim an dinsak chia.

Tichuan ngâi teh, Amon-a thlahte leh Moab-ho leh Seior tlâng mi, Israel-ho Aigupta ram ata an lo chhuah lâia beih i phal lo va, an kîrsana an tiboral tak lohhoten kan luah atân i ram min pêk atân hnawhchhuaha mi rawn thungrulh an tum dân hi lo hre teh. Aw kan Pathian, an chungah ro i rêl dâwn lo’m ni? Mi chu zozâi, mi rawn bei tûra lo thawkte chu lo han hneh thei ziazâng kan ni si lo va; a tih ngaihna rêng rêng kan hre bawk hek lo, i lam kan lo hawi mai zâwk a ni e,” a ti a (2 Chronicles 20:6–12).

Mipuite chuan eng nge thleng zêl dâwn tiin an ngaihvên ṭhup a. Chutih lâi chuan, mi pakhat Jahaziel-a chu mipui awmna ril lam panin a rawn kal a. “Nangni Judai rama mi zawng zawng leh Jerusalem-a awm zawng zawngte leh nang Lal Jehosaphat, lo ngâithla rawh u: Lalpan in hnênah heti hian a ti, ‘Hlau suh ula, chûng mipui tam tak avâng chuan zâm hek suh u; indona chu nangni indona a ni lo va, Pathian indona a ni zâwk si a. Naktûkah zuk bei rawh u; ngâi teh u, Ziz pan chhohnaah an lo chho va, Jeruel thlalêr bul ruam tâwp lamah chuan in zu hmu ang a. He indona hi in beih a ngâi lo vang: inzâr ula, ding ngawt mai ula, in lama tang Lalpa chhandamna chu en reng mai rawh u, aw Juda mite leh Jerusalem mite u: hlau suh ula, zâm hek suh u, naktûkah bei tûrin thawk rawh u, Lalpa chu in lamah a ṭang si,” a ti a (châng 15–17).

Jehosaphata chuan ṭhingṭhi a bawkkhupin Pathian chibai a bûk a. Mipuite pawhin a tih ang chuan ti vein hnehna thutiam avâng chuan Pathian an fak a. Pathianin an ṭawngṭâina a lo hria tih an hriat bâkah, hnehna ropui tak chan ngei an inring a ni.

A tûkah chuan mipa, hmeichhia leh naupangte chu punkhâwmna hmun lam pana rawn kal khâwm lehin, Jehosaphata chu mipuite hmaah a ding leh a. “Aw, Juda mite leh Jerusalem mite u, ka thu hi ngâithla rawh u; Lalpa in Pathian chu ring ula, nghet takin in awm dâwn nia; a zâwlneite chu ring ula, hmuingîl takin in awm dâwn nia,” a ti a (châng 20).

Jehosaph-a chuan indona hmun lam pana an kal kawnga râldo mite hma hruai tûrin zâi mite a ruat a. “Lalpa hnênah lâwmthu sawi rawh u, a ngilneihna chu kumkhuain a awm dâwn si a” tiin an zâi rual ṭhup ṭhup mai a ni (châng 21).

Juda hnamhovin hla an sak chiah chuan Pathianin hmêlma ho lakah inbeihna a chawk chhuak a. Amon-ho leh Moab-hote chu an buai ta nuai nuai mai a. Anmahni leh anmahni chu an inbei ṭan ta a. Jehosaphata leh a zâipâwl sipaite tlâng chhîp lam panin an rawn kal a, chuta ṭanga phâizâwl thlalêr lam an zuk hawi thlâk chuan, sipai ding rêng rêng hmuh tûr pakhat mah an awm tawh lo a. Anmahni leh anmahni an in that zo vek mai a lo ni!

Lal Jehosaphata chuan a mipuite chu Jerusalem lam panin a kîrpui leh a. Khawpui an va thlen chuan temple-ah kalin hnehna an chan avângin Pathian hnênah lâwmthu sawina an nei a. Perhkhuang, phênglâwng leh tâwtawrâwt te tumin, Pathian an châwimâwi a ni.

Rei lo teah Pathianin Juda tâna hnehna a pêk chu Judai ram vêlah a thang chhuak a. Kum tam tak chhûng chu chu lâi ram vêl chu Juda-te tân an kian tâwp mai a ni. A chhan chu, chûng mite chuan an râl beihnaah Pathian ṭanpuina an lo dîl a, kum tam tak hlim leh muang takin an chên theih phah ta a ni.

### Tih Tûrte

**Sunday**

- Tûn kâr zirlâi, “Engmah Ti Suh, Ding Tâwp Mai rawh!” tih thawnthu awmna 2 Chronicles 20:1–4 hi chhiar ang che.
- Engtin nge Jehosaphata leh a mite khân he hnehna châng tûr hian Pathian an rin theih?
- Chângvawn zir ṭan ang che.
- Pathian hnênah amah rinchhan lehzual thei tûra ṭanpuina dîl ang che.

**Thawhṭanni**

- 2 Chronicles 20:5–12 chhiar ang che.
- Chângvawn hi ziak chhuakin i room khawi emaw lâi hmuh theihna tûrah târ la, ni tin chhiar ṭhîn ang che.
- Chângvawn sawi nên leh ṭhîn rawh.
- Pathian hnênah i thil hmachhawn leh beih mêkah nghet tak ding thei tûr leh hnehna châng ngei tûra ṭanpui tûrin dîl ang che.

**Thawhlehni**

- Jehosaph-a’n Temple aṭanga mi zawng zawng hmaa ṭawngṭâina ang maia a thu sawi 2 Chronicles 20:13–17 kha chhiar ang che.
- Chângvawn en nawn leh rawh.
- Jehosaphata ṭawngṭâina Bible châng tin kha ziak ang che (2 Chronicles 20 en la).
	- a. Amah chu Lalpa a nih avângin fak rawh u (châng _____)
	- b. Israel mite tâna a thil tih avângin Lalpa chu fak rawh u (châng _____)
	- e. Tûn hmain Pathianin engtin nge a mite a lo hruai tawh (châng _____)

**Nilaini**

-  2 Chronicles 20:18, 19 chhiar la.
-  Pathianin nang leh i chhûngkaw tana thil a lo tih tawh leh ala tih chhunzawm zêl avângin engtin nge in fak ang?
- I Bible zirna buah khân Pathian fakna ṭawngṭâina thu ziak la. In chhûngkaw tâna a lo tih tawh zawng zawngte ngaihtuah bîk ang che.
- Chângvawn en nawn leh rawh.
- I buaina te, i ruahmanna te leh i nun te Pathian hnênah hlân rawh.

**Ningani**

- 2 Chronicles 20:20–23 chhiar ang che.
- Nangmah lem siam la. Sipai hruaitu leh zâipâwl kaihruaitu nihna chu i pawm ve ngam eng em?
- Chângvawn en nawn leh la.
- Pathianin a hruai duhna hmuna kal tûr leh vawiina a duhzâwng ti tûra huaisenna dîlin ṭawngṭâi ang che.

**Zirtawpni**

- 2 Chronicles 20:24–27 chhiar ang che.
- Kawngpui hmun sâng tak aṭanga thlalêr lam an han thlîr thlâk khân engtin nge mipuite kha an awm i rin?
- I Bible zirna buah khân paragraph khat vêl emâwin tûn kâr zirlâia thil thlen dân kha han ziak chhuak teh. Naktûk Sabbath School-ah i sawi chhuak dâwn nia.
- I Bible chângvawn kha ring takin han sawi chhuak teh le.