---
title:  Kalhlên Kût Hman Hona
date:   25/10/2025
---

> <p>Chângvawn</p>
> “Lalpa in Pathianin a hming awmna a la ruat tûrah chuan nangni nên, in fapa te, in fanu te, in bâwihpa te, in bâwihnu te, in awmnaa awm Levi-ho te, in zînga awm reng ram dang mi te, pa nei lo te, hmeithâi te nên Lalpa in Pathian hmaah hlim takin in awm ang” (Deuteronomy 16:11).

> <p>Chakna Thu</p>
> Pathian chuan kan kohhran chhûngkuaa hlim taka amah chibai bûk ho tûrin min sâwm a ni.

### Chhiar Tûrte

2 Chronicles 30; Zâwlneite leh Lalte, bung 23; 28, pp. 288, 291, 335–339; The Bible Story (1994), vol. 5, pp. 133–136; Kan Kohhran Thurin, no. 22, 12, 14

_Kâr khat chhûng camp meeting neihna ang chiahte i tel tawh em? Thusawi thiam tak takte thusawi ngaihnawm leh inkhâwm hlimawm takte a ni ṭhîn a. Hla tharte zir a nih bâkah, ṭhian hluite nên inhmuhna remchângte a ni bawk a, Pathian thu lama thil hriat manhla takte pawh hriat thar a ni châwk. Lal Hezekia khân a lalram chhûnga mite chu Pathian hnêna inhlan thar lehna inkhâwmpui neihpuiah a sâwm a ni._

Mihring chungchângah hian thil mak leh ngaihnawm deuh a awm a: keimahnia hriatna chi hrang awmte zînga pahnih emaw tal hi kan hman kawp loh chuan kan thil tawn hi kan theihnghilh leh mai ṭhîn a ni. Thlalâk en hauh lovin, i piancham pha in hman vawi 4-na kha eng ang nge i la hria em? Hriat theih deuh ruak pawh i la nei maithei a; mahse, thlalâk i en loh emaw, i chhûngte ṭanpuina tel lo emaw chuan i hrechiang tawh vak lo vang.

Hezekia hun lâi pawh khân chutiang deuh tho chu a ni ve a. An thlahtute kha Aigupta lal Pharaoa hnuaih bâwih an lo ni tawh a, zan tâwp bera Kalhlên Kût zawhah khân vântirhkohin an fa û ber a zuahsak a. Chutah Mosian a hruaichhuak a, Israelte chuan Kalhlên Kût chu rinawm takin an hmang zui ta fo va. Mahse, tûn khawhnu deuha hun eng emaw ti chhûng Temple kalh a niha, milem an biak tâkah khân Kalhlên Kût hlimawm leh nawmzia kha an lo theihnghilh zo ta a ni.

Lal ṭha tak Hezekia chuan Pathian chhanchhuahna chu hriat thartîr leh a duh a. Tûnah chuan Temple an hawn lehna chin pawh thla eng emaw ti chhûng a lo ni tâ a, mipuite chu hmânlâi thawnthu ang lek ni lo, a taka Pathian hriat tharna nei tûra sâwm an ni. Thu an ngaihthlâk theih bâkah, ruai tuihnâi tak an kîl ho ang a, bati te chhiin, an zâi ho ang a, kâr khat chhûng chu hun hlimawm tak an hmang ho dâwn a ni.

Chutiang thu khaw hrang hranga an than vêl mipuiten an lo dawnsawn dân tûr chu ngaihtuah teh u! Khawpui kawtthlêr tâwt takah chuan mi chu a hlawp hlawp te, an sabengtung leh sawnghâwngseite nên te pawh an kal deuh dum dum ang a.

Tawtawrâwtpu pakhat chuan a dâr tawtawrâwt chu vân lam hawia lek vs chungin a hsn hâm ri fân raih ang a, lal hnên aṭangin thupuan tûr pawimawh a awm tih an lo hre mai ang. Mipuite chu an lo pung khâwm luih luih ang a. Lal thuchah kengtu chu tawtawrâwtpu bulah chuan lo ding chhuakin, lal chhinchhiahna chuang lehkha ziak chu a’n chhiar dâwn a ni. Chuta thu chuang chu Jerusalema Kalhlên Kût lo awm tûr thu a ni a. An thlahtute huna an lo tih tawh ṭhin anga hmang tûrin mi zawng zawngte chu sâwm vek an ni.

Ṭhenkhat chuan thuchah kengtu chu an nuihzat a. Ṭhenkhat chuan, “Eng nge ni Kalhlên Kût chu?” tiin an zâwt he haw bawk a. Ṭhenkhat dangin, “Chutia in sawi rîk tâkah chuan ka pi pawhin chutiang a sawi chu ka hre tawh tak asin. Kum tin hian an chhûngin an hmang ṭhîn a. Lalberin min sâwm a ni bawk a, mahni mit ngeia hmu ve tûrin Jerusalemah chuan i kal teh tak ang u hmiang!” an ti bawk a.

An ni ruatah chuan Kalhlên Kût hmang tûrin mi tam tham tak an lo pung khâwm ta a. Khual bûk leh ran inahte pawh an riak hlawm a ni maithei e. Khawpuia mite pawhin ngilnei takin an lo thleng hlawm pawh a ni thei bawk. Ṭhenkhat chuan an tih ṭhin dân ang deuhin bâwk tê an khawh pawh a ni ang. An thlahtute anga Pathian biakna an nei ho thei tûr chu an hlimin, an phûr angreng hle a ni.

Heta an thil tih ngaihnawm tak pakhat chu Bible-in min hrilh a. Chu chu: Khawpuia mipui lo pung khâwmte chuan Kalhlên Kût hman chu puithiamte âia an hlutsak zâwk avangin puithiamte an mualpho tih a ni! Mipuite ṭhahnemngaihna nasa tak zârah puithiamte pawhin a zâr chu an zo ve ta tho va, Pathian rawngbâwl tûrin mimal taka inhlan tharnate an nei a ni.

Mipuiten nuam an tih êm avangin kâr tâwpah pawh chuan an hâwng duh mai ta lo va. Kâr khat dang an chhunzawm leh ta hial a ni! Chuta an ran talh chu a lo berah—bawngpa 2,000, berâm leh kêl 17,000 zet a ni. Bible chuan, “Lal Davida fapa Solomona hun achinah hetiang taka nasa hian an hmang ta ngâi lo,” tiin min hrilh (2 Chronicles 30:26).

He thawnthu-ah hian awmze nei taka Pathian chibai bûk dân kan hmu a, chu chu in lo man thiam em? Thinlung zawng zawnga Pathian chibai bûk a ni. A hnênah thil neih ṭha ber berte hlânin, mite nêna Pathian fakho nân hunte hman a ni.

### Tih Tûrte

**Sunday**

- 2 Chronicles 30:1-9 chhiar la; tichuan, tûn kâr zirlai thawnthu, “Kalhlên Kût Hmangho” tih hi chhiar chhuak bawk ang che.
- Lal Hezekian Israel ram pum puia Kalhlên Kût hmang tûra mite sâwmna thu a thawn chhuah vek chhan hi eng nge ni ang?
- In chângvawn kha en lova sawi thei tûrin zir ṭan ang che.
- Pathian hnênah amah chibai bûknain hlimna duhawm min thlen theih avangin lâwmthu sawi ang che.

**Thawhṭanni**

- 2 Chronicles 30:1–12 chhiar la.
- Kalhlên Kûta miten Pathian chibai an bûk dân kawng hrang hrangte ngaithtuah ang che.
- Nangnin Pathian chibai in bûk theih dân kawng nga tal ziak la. Chûngahte chuan keimahnia hriatna chi hrang (leia hriatna, mita hmuh, benga hriatna, khawiha hriatna leh rimhriatna) zînga pakhat tal chu a tel ngei tûr a ni.
- Pathian fakna atân kawng khat tal chu tûn kâr chhûnga ni la awmah hian ti chho zêl ang che.
- In chângvawn kha zir leh la.
- I thiltih engkim hi Pathian chibai bûkna a nih theih nâna a ṭanpuina dîlin Pathian hnênah ṭawngṭâi ang che.

**Thawhlehni**

- 2 Chronicles 30:14–27 chhiar la.
- Pathian chibai bûk inkhâwmna hlâwkpuiawm taka i tel hnuhnungber kha ngaihtuah la, eng vânga chhinchhiah tlâk deuh riau nge a nih?
- Chu inkhâwm chungchâng chu ziak chhuak la.
- Chutiang chhinchhiah tlâk deuh i tawn avâng chuan Pathian hnênah lawmthu sawi ang che.
- In chângvawn kha zir leh rawh.

**Nilaini**

- Matthaia 18:20 chhiar la.
- Bible thu zawn awlna hmangin Pathian “bia”/”chibai bûk’ tih chuanna châng pathum tal zawng ang che.
- Chûngte aṭanga i thil zir chuah thar pathum chu i note bu-ah ziak chhuak rawh.
- Chângvawn ennawn leh la.
- Pathian zahna leh phûr taka amah chibai bûk chungchâng sawina tlar zawng la, Pathian biaknaa thiltih zawngchhang tlâk leh tih loh tûrte chu engte nge ni?
- Pathian hnênah awmze nei taka amah biakna hun in neih theih nân a ṭanpuina dîlin ṭawngṭâi ang che.

**Ningani**

- Thupuan 5:11–13 chhiar la.
- Tlêma hla lâr deuh, entîr nân, “Khawvêl Lâwm nân,” “Zân Thiang Reh,” “Isu, Ka Hmangaih Che,” tih ang chite thlang la, a thlûk milpuia sak theih tûrin Thupuan 5:12 thu hi han phuah teh.
- In biak in inkhâwm chungchâng kha in chhûngin sawi ho ula. Engtin nge in chhûngkua kha in inhman deuh ang a, in chhûngkaw tân pawh a lo nawm deuh ang?
- In chângvawn kha zir leh rawh.
- In kohhran inkhâwma in chhûngkua in inhman deuh theih nâna ṭanpuina dîlin Pathian hnênah ṭawngṭâi ang che u.

**Zirtawpni**

- Tirhkohte 2:42–47 chhiar la.
- Tirhkohten Pathian chibai an bûk dân aṭang hian eng nge zir chhuah theih in neih?
- In chhûngkaw worship-naah he thawnthu (2 Chronicles 30) hi chang ang che u.
- Pathian thilsiamte aṭanga entîrna pathum, nun hlimna entîr ṭha bera in hriatte chu ngaihtuah la, i thlan chhuah chhan pawh sawi ang che.
- En lovin chângvawn sawi la.
- Amah chibai bûknaa lâwmna leh hlimna tihlanna remchâng a pêk che avangin Pathian hnênah lâwmthu sawi ang che u.