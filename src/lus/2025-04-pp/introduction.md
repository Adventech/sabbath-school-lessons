### Zirlâi Duh Tak

Pathian hnên aṭanga thil thlâwn pêk i ni a, A hmangaih êm êm che a ni! Lalpa’n arsite khi an hminga a hre vek a nih a, zân tinin an awmna tûrah an awm tih a hre ziah thei a nih chuan (Isaia 40:26), chûngte ai chuan engtiang taka hlu nge i nih ang le?

Mi tin hi inang lo ṭheuh kan ni a. Han hawi kual mah teh. Mi tin hian mitmu rawng, vun rawng, sam rawng leh san zawng (tâwi, sâng, thau, chêr) hran ṭheuh kan nei a. Kawng hran ṭheuhin thil kan zir bawk. Mi ṭhenkhat chu an ngaihthlâk aṭangin an inzir a, ṭhenkhatin an thil hmuh aṭangin, ṭhenkhat chuan an thil khâwih hmangin. Ṭhenkhatte erawh chuan a vâiin thil zir nân an hmang bawk.

I thil zir dân chu eng pawh lo ni se, Lalpa chuan i thinlung zawng zawnga amah hmangaih tûr leh a rawng bâwl tûrin a duh che a ni. Chu chu, i ṭawngṭâi hun te, a chanchin i zir hunah te (i zirlâi hmangin) ti langin, mi dangte hnênah a chanchin sawiin, thil dik chu ti ang che.

Hei hi Lalpa chanchin i hriat tûr thu ropui tak chu a ni: Isua chuan engtianga thiamin nge i ziahin i chhiar theih tih emaw, engtianga ṭhain nge i sawi theih tih emaw a ngâipawimawh ber lo. Isua’n a ngaihvên lâi ber chu engtiangin nge i hmangaiha, engtiangin nge i nunah tel tûra i duh tih hi a ni. I nuna hlawhtlinna ropui ber chu engtiang takin nge i nunah Lalpa’n mal a sâwm nasat che tih mi dangte hnêna tih lan a ni.

School-ah chuan i hriat duh hriat nân kawng hrang hrang in hmang ṭhîn a. Khatiang tih dân tho kha Isua chanchin hriat chian nân hmang ang che: I computer, iPod emaw, iPad emaw te chu i zirlâi ngaihthlâk nân emaw zir nân hmang la. A nih loh pawhin i nu leh pate chu i zirlâi chhiartîr ang che. CD-a Bible chu hmang la, a nih loh pawhin i zirlâi audio podcast hi www.juniorpowerpoints.org/podcast.php?channel=1-ah ngâithla ang che. Lalpaa i ṭhan lena hma i sawn chhûng chuan engtiangin nge hriatna i neih tih chu a pawimawh hran lo.

Hei hi ngaihtuah teh, Isua hmai chhan ngeia i hmuh chuan: Eng emaw kha engtianga ṭha in nge i ziah tih a zâwt dâwn lo che a. Thil eng emaw chhiar chhin tûr pawhin a ti dâwn lo che. A thil tih tûr awm chhûn chu engtiang takin nge i hmangaih tih hre tûrin i thinlung a en zâwk dâwn a ni. Chatuana nangmah nêna hun hman a duh a ni!

### Zirlâi Bu Hman Dân Tûr

He Bible zirna kaihhruainaa zirlâi leh chanchinte hian ni tin nuna i hman zui theih tûr nun dân dik te a huam tel a. Ṭawngṭâina, Bible chhiarna leh i thil chhiar nunpuina hmanga Pathian be ṭhîn tûr chein an fuih che a ni. Chu chu Isua nêna in inlâichinna tih hmasâwn dân chu a ni. Bible-a zirlâite kâr tinin i zir ang a, tichuan Sabbath School-ah in zirtîrtu leh i ṭhiante nên in thlîr nawn leh dâwn a ni. He thlîr nawnna hian zirlâi chu thlarau lama hriatthiamna thûk zâwk nei tûrin a ṭanpui dâwn che a ni.

Sabbath school zirlâia thil pawimawh tak mai chu Bible aṭanga thil i zir leh Sabbath nia in zirtîrtu leh i ṭhiante nêna sawi hona in neih kha a ni. Sabbath school atâna i inbuatsaihnaah chawlhkâr chhûngin chângvawn hi zirin thlîr nawn ṭhîn ang che. Bible-a thute i vawn hian Pathian Thu-a thutakte chu i lo hre ṭhang hle dâwn a, i nuna hman ṭangkai dân pawh i la zir chhuak mai dâwn a ni. In Sabbath School zirlâi in zir hian, i chhûngte chu sawi honaah tel tîr la, i thil zir chhuahte chu an hnênah hrilh ve ang che.

A pawimawh ber chu, khawngaihin a chhiar nân, ṭawngṭâi nân, Isua nun chîk taka ngaihtuah nân hun eng emaw chên ni tinin hmang ṭhîn ang che. I thil zirte hmanga, i ni tin nuna i tih tûr i hriat theih nân amah chu zâwt ang che. Thluaka hriatna ringawt kha a ni lo va, i thinlungin eng nge i hriat tak tak tih zâwk kha a ni—chu chuan Kristian chak leh hmasâwn ni tûrin a ṭanpui ang che.

Hlim takin Isuaah lo ṭhang lian zêl ang che.

—The General Conference Sabbath School Department