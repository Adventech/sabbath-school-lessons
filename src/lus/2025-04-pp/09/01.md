---
title:  Temple Sak A Ni
date:   22/11/2025
---

> <p>Chângvawn</p>
> “Fîmkhur rawh khai; hmun thianghlim atâna in sa tûrin Lalpan a lo ruat tâk che hi; chak takin awm la, bei rawh” (1 Chronicles 28:10).

> <p>Chakna Thu</p>
> Manganna kan tawh lâi pawhin Pathian chu chibai kan bûk thei reng a ni.

### Chhiar Tûrte

Ezra 4–6; Zâwlneite leh Lalte, bung 46, pp. 567–581; The Bible Story (1994), vol. 6, pp. 89–99; Kan Kohhran Thurin, no. 12, 8, 17.

_Ruahmanna phûrawm tak i siam lâiin i rilru tihnual rawihtu i tawng ve tawh em? Chumi chu engtin nge i lo hmachhawn le? Israel faten Jerusalema Temple an sak lâia harsatna an tawh dân chanchin i hriat theih nân, a hnuaia Bible thawnthu hi i chhiar dâwn nia._

Temple sakna tûr lung pawh phûm a ni ta a, tûnah chuan temple sak hna pawh ṭan theih a ni tawh. An saltânna aṭanga rawn kîr leh tateho chuan temple sak hna thawk tûrin an inpe a. Chu temple sakna tûr bul hnâi teah chuan Samari mite an awm a, hêng mite hi Assuria ram aṭanga lo kal Samari hnam leh Galili hnam inneih pawlhho an ni. Chûng mite chu Zerubabela leh an hnam hruaitute bulah chuan lo kalin, he temple saknaa Israel mite ṭanpui ve tûrin an rawn inpe a. “Kan sakpui ve ang che u; keini pawhin in zawn ang hian in Pathian chu kan zawng ve asin” (Ezra 4:2) an ti a. Nimahsela, Zerubabela leh Israel chhûngkaw puipa dangte chuan an hnênah, “Kan Pathian in saksaknaa hian in tel vena kawng rêng rêng a awm lo ve; Persia lal Kura thu min pêk angin keimahniho ngawtin Lalpa, Israelte Pathian kan saksak dâwn a ni,” an ti a (châng 3). Samari mite rilru put hmang dik lo chu an hre chiang hle a, milem la be reng mite nêna thawhho chu an duh lo a ni.

Samai mite chu he lâi hmunah hian rei tak an lo awm tawh a, chu ram chu an ta niin an ngâi nghet tlat tawh a. Hêng Juda mite hian an ram chu lâksak dâwn niin an ngâi a ni. Tichuan, Samari-ho chuan an in sak tum chu tihbuaia, harsatna siam an tum ta a. “Perisa lal Kura lal hun chhûng zawng leh Persia lal Daria lo lal hun thleng khân, an thiltum tihbahlah tumin sawi buaitu tûr an ruai ṭhîn a” (châng 5).

Samari mite chuan Lal Artexerzia hnênah, Juda miten helna chawk chhuak a, sualna khawpui din an tum ni âwmin lehkha an thawn ta a. “Hemi khua hi an din a, a kulhte an siam zawh chuan, chhiah te, thil neih man te leh lei man te an châwi duh lo vang a, a tâwpah chuan lalte tân chhiatna a lo ni mai ang tih lalin lo hre rawh se” tiin an ziak a. “Hemi khua hi an din a, a kulhte an peih vek chuan lui râl lamah rêng rêng chuan chan i neih loh phah ang tih lal kan hriattîr a ni,” an ti a (châng 13, 16).

Lal chuan, “Khâng mite kha chawlhtîr ula, thu ka pêk hma loh chuan khua chu din suh se” (châng 21) tiin a rawn chhâng let a. Chutiang a nih takah chuan, Pathian biak in sak hna chu Persia lal Daria lal kum hnihna thlengin an ti tâwp ta rih a ni (châng 24 en la).

Chutih lâiin, zâwlnei Hagaia leh Zakâria te chuan Judai leh Jerusalem rama Judate hnênah chuan thu an hril ve reng bawk a. Tichuan, Zerubabela chuan Pathian biak in sak hna chu tan leh a rêl ta a, Pathian zâwlneite a bulah awmin, an thlamuan ve reng bawk a (Ezra 5:2). Chutih lâi vêk chuan, Tatenai ram awptu chu a lo kal a, “He in sa tûr leh he kulh tizo tûr hian tu nge thu pe che u?” a rawn ti a (châng 3). Mahse, Pathian chuan Israel fate chu a awmpui reng a, Lal Daria hnên aṭanga in sak chhunzawm phal a nih dâwn leh dâwn loh thu an dawn hma pawhin, an in sak chu an chawlhsan chuang lo. Mahse, Daria’n lal hmasate record aṭanga uluk taka thil awm dân a zir chian hnuin, ti hian thu a thawn lêt ta a:

“Chuvângin, lui râl ram awptu Tatenaia leh Sethar-bozenaia leh lui râla awm an ṭhian Apharsak-hote u, intifihlîm rawh u khai: he Pathian biak in an sa leh hi engmah tih suh u; Juda-te awptu leh Juda upate chuan he Pathian in hi a hmun ngâiah sa rawh se. Chumi sak lehna ṭanpui tûr chuan thu ka pe a che u. Hna a bahlah loh nân a sakna tûr pawh Euphrates lui khawthlang bial chhiah, lal sum tûr aṭanga pêk thuai tûr a ni” (Ezra 6:6–8).

Juda-te temple sak hna chu rei lo teah zawh a ni tak tak ta! Juda hnam puipaten theihtâwp chhuaha an sak chu, zâwlnei Hagaia leh Zakaria ten an lo hrilh lâwk ang ngei chuan an hlawhtling ta a a. “Israelte Pathian thupêk ang leh Persia lal Kura leh Daria leh Artazerzia te thupêk ang chuan an sa a, an zo ta a ni” (châng 14).

Temple sak zawh a nih hnu chuan mipuite chuan Pathian hnênah an hlân a. Lalpa Israelte Pathian rawngbâwl tûra inthen thianghlim nân Kalhlen Kût an hmang bawk. Tin, Lalpa hnêna an lâwmzia lantîr nân chhang dâwidim telh loh kût an hmang leh a. Chu bâkah, Pathianin Assuria lal thinlung chu anmahni lam hawiin a thlâk danglamsak a ni tih an hre bawk a. Tin, mipuite chuan an biak in sak hlawhtlinna leh sak zawhpuitu chu Israelte Pathian a ni tih chu thinlung takin an pawm bawk a ni (châng 22 en ang che).

### Tih Tûrte

**Sunday**

- Tûn kâr zirlâi “Temple Sak A Ni” tih thawnthu awmna Ezra 4:1–5 chhiar ang che
- Kal pahin chângvawn hi zir ang che.
- Eng ti tûrin nge Pathianin a thlan ang che?
- Châng tin hmang khân ṭawngṭâi la. Pathianin i tâna a ruahman i hriat theih nân ṭawngṭâi ang che.

**Thawhṭanni**

- Ezra 4:6–24 chhiar ang che.
- I thil tha tih ti tâwp tûra nawrna thu i dawng tawh ngâi em? Eng vângin nge Juda kha an hmêlmaten Jerusalem thuam ṭha leh tûra an hna thawh tihtâwp an tum?
- Chângvawn en nawn leh ang che.
- Tuten emaw Pathianin ti tûra a duh che i tih lâia tihtâwpsak che an tum chângin a awmpuina dîl ṭhîn ang che.

**Thawhlehni**

- Ezra 5 chhiar ang che.
- Dictionary-ah “tattle” tih thumal hi zawng la. Ezra 5 hian tute nge hetiang hian che?
- Mi tuten emaw an rêl/puh chhe ve tawh che em? A nih, nangma’n mi dang i rêlin, i puh chhe ve tawh em?
- Tu emawin tihnat che an tum emaw, an vau che emaw a nih chuan mi rin tlâk tak hnênah i sawi ṭhîn dâwn nia.
- Chângvawn en nawn ang che.
- I hnênah awm a, a rawngbâwl tûr leh chibai bûk tûr chea a puih avângin Pathian hnênah lâwmthu sawi ang che.

**Nilaini**

-  Ezra 6:1–12 chhiar ang che.
- Thu dik chu lang chhuak har deuh mah se a dingchang zêl ang. Puitling tu emaw harsatna pal tlang tawhte chanchin zâwt ang che.
- Harsatna i tawh lâi pawhin Pathian fak ṭhîn ang che.
- Chângvawn en nawn leh la.
- Dinhmun khirhkhân taka i awm lâiin Pathian ṭanpuina dîl ang che.

**Ningani**

- Ezra 6:13–18 chhiar ang che.
- Engtin nge Israel fate khân temple sak zawh tak kha an lawm?
- Pathian i châwimâwina chu hi engtin nge i lâwm ve (lan chhuahtîr) theih ang? I Bible zirna bu-ah khân ziak ang che.
- Chângvawn en nawn leh la.
- Pathian hmangaihna leh enkawlna avângin lâwmthu sawi ang che.

**Zirtawpni**

- Ezra 6:19–22 chhiar ang che.
- Judate khân Temple sa leh tûra an duhthusâm chu an theihnghilh ngâi lo. Harsatna an tâwk chung pawhin chhel takin an tuar a, a chhan chu Pathian chibai bûk an chak tawh vâng a ni. Eng thilah nge in chhûngkua chu chhel taka in awm a ngaih ve le?
- In chhûngkua ṭangrual ula, in duhthusâm chhel taka in nghah theih nân banner mâwi takte siam ang che u. Rem in tih tlânna nên Sabbath School class-ah te in rawn keng dâwn nia.
- Chângvawn en lovin ring tak han sawi teh.
- In chhûngkuain beidawnna in tawh lâi pawha chhel taka awm thei tûr leh Pathian hnêna lâwmna thinlung in put fan theih nân a ṭanpuina dîl ang che u.