---
title:  Lal Ber Ro Bâwm
date:   11/10/2025
---

> <p>Chângvawn</p>
> “Mi tinin ui chunga pe lovin, pêk loh theih loh anga ngâia pe hek lovin, an thinlunga an tum ang zêlin pe ṭheuh rawh se; Pathian chuan hlim taka petu a ni a hmangaih ni” (2 Korinth 9:7).

> <p>Chakna Thu</p>
> Kan biak in enkawl nâna thawhlâwm thawhin Pathian hmangaihna kan entîr ṭhîn.

### Chhiar Tûrte

2 Lalte 12:1–16; 2 Chronicles 24:1–14; Thlahtu Bulte leh Zâwlneite, bung 50, pp. 525–529; The Bible Story (1994), vol. 5, pp. 115-118; Kan Kohhran Thurin, no. 21, 14, 12.

_Kohhran sum sênna phuhru tûra ngenna leh thawhlâwm sawi uarna thute in lo hre tawh maithei e. Chutiangin he zirlâi pawh hi chutiang deuh chu a ni. Pathian Biak In, kum eng emaw ti chhûng hman mang loh, thawm ṭhat ngâi tak a ni. Sâwmna chu engtin nge anni hian an chhân?_

Maimitchhîng chungin, marble-a sak lal in ropui tak vengtu angah inngâiin han suangtuah vêl teh. Lal in chhûng ropui tak mai chu fang kual zêlin, lalṭhuthlenga mipa naupang la lian vak lo, a pa lal kawr hâa lo ṭhû chu i’n hmû ang a: puan zâi sina siam puan manto, nêl thap mai chu a khûp thleng deuhthâw leh, a pa rangkachak lallukhum a lo khum bâr chu i hmu bawk ang. Lalber a ni miau va, tu mahin an nuihzat ngam lo. A kiangah chuan a pami, Temple puithiam lal ber chu a awm bawk a, ani chu lal tân chuan a pa ang deuh a ni ber mai a, nimin lawka thilthleng pawh khân an inlâichin hnaihzia chu a entîr a, lalṭhutthlêng ruak luah tûra an lo kal pawh khân an rawn inkâi a nih kha.

An awmna kiang lawka Jerusalem Temple hmingthang tak aṭanga lo kal an ni a, lal in nêna khâikhin râlah pawh ropui tak chu a ni. Mahse enkawl leh thawm ṭhat mang lohin hun rei tak chhûng a awm a, a cheinate a ṭial nasa tawhin, a lungremte pawh a khi nasa tawh a, a chhuatphahte chu a râng ruai tawh mai bawk.

Lal naupang tak Joasa chu mahniin lalṭhutthlêngah a ṭhu pha meuh lova; mahse, a pami chuan a ṭanpui a, a ṭhu thei chu a ni ve maia; mahse a ke chu a khâi lauh maia, chhuat a rap pha lo hle thung a.

Lal thar chu chutiang chu a ni! Mahse vânneihthlâk takin a pami chu kawng engkima thurawn petu leh, rorêlna kawnga thusa ber a ni a, thutlûkna siam kawngahte a theih ang angin a ṭanpui ṭhîn a. Puithiam lal ber vâng pawh chu a nih hmêl hle a, Pathian chibai bûkna hi hna hmasa berah an neih ṭhîn a ni.

A hnu kum 23–ah chuan a lo puitling ve tawhin, lal thuam inbelte pawh chu a lo inmâwi ve ta viau mai a. Lalṭhutthlênga ṭhûin puithiamte leh Levia chite chu a ko khâwm a, Temple chungchâng a sawipui a. “Engati nge Temple hi chei ṭhat a la nih loh cheu mai le?” tiin a zâwt a. Tûnhnai lawka puithiamten Temple chhiah an khawn khâwm pawh chu Temple chei nân hman zui a ni lo tihte pawh a lo hre ve vek chu niin. Chutianga chei ṭhat a la nih loh avâng chuan Pathian chibai bûk tûra lo kalte mit chu a kham thei viau rêng a ni.

Joasa ngaihdân chu a nih chiah loh avângin a pami Jehoiada hnênah chuan Temple chei ṭhat kawnga amah ṭâwiâwm tûrin a ngên a. Temple thawhlâwm thawhna bâwm ṭha bîk deuh siama, chuta sum chu Temple chei nâna thawktute hlawha pêk tûrin ruahmanna a siam a.

Tûn hma lama marble Temple ropui tak lo ni ṭhîn luhna kawngka bul takah chuan thawhlâwm thawhna tûr thingrem lian tak a hûntîr a. Marble kâilâwn vêlte pawh chu mi sang tam takin an rah an rah ṭhin a nih avangin a hluiin a khuar zo tawh a, chutiangin kâilâwn lungphahte pawh a ni bawk a. Bang leh ban vêlte pawh chu a mâwi lovin chei a ngâi hle a, hmun ṭhenkhat lâite phei chu a âwng hiau huau tawh a ni. Mipui veivah tamna lâi, chutianga siamṭhat ngâi lâi langsâr tak sîrah chuan thawhlâwm bâwm thingrem chu an hûng a. Temple chu tûn hma lama a mâwi anga chei ṭhat nâna mipuiten an rawn thawh ang ang chu a leng thei vek dâwn a ni.

Tichuan, mi tin mai chuan phûr takin an theih ang ang chu an rawn thawh ta ruih ruih mai a. Temple chei ṭhat tûr chu an phûrpui tlâng ngei mai! Tlâi lam apiangah hian Levia chite chuan thawhlâwm bâwm chu sengin, thawhlâwm chu lal ziaktu hriatpuinain an chhiar fel thlap ṭhîn a. A tûkah chuan thawhlâwm bâwm chu a hmun ngâiah bawk an hûng leh ṭhîn a, hun rei vak lo chhûngin sum tam tham tak an khawn ngah ta mai a ni.

Tichuan le, hun rei tak lo hlamchhiah tawh Temple chei ṭhat hna chu ṭan a ni a. Lung chhertute leh zâitute, thing lam leh dâr leh thîr khawih thiamte chu rawih an ni ta a ni. Temple cheimâwi hna zawh a nih hnu pawh chuan tangkarua leh rangkachak te a la bâng a. Chû chuan lalnu sual Athalin Temple no thianghlimte Baala chibai bûk nâna a lo rûk âiah rangkachak leh tangkaraw no tharte an siam a. Marble-te pawh chu tûnah chuan an vâr fîm thianghlim leh ta sur mai. Rangkachak khâwnvâr thar an siamte pawh chu hmun thianghlimah chuan zahawm takin a lo êng leh ta bawk. Temple chu mipuiten Pathian chibai bûk nâna an hman theih tûra hawn a ni ta a, Temple hnate pawh tih dân pângngâia chhunzawm a ni ta bawk. An thawhlâwm thawhte khân eng hna tak nge a hlen chhuah tih thlîthlâiin mite pawh an lo kal hlawm a. Pathian Temple thianghlim chei ṭhatna kawnga thil tih ve theih an neih avâng chuan an hlimin, an lungâwi tlâng hle a ni.

### Tih Tûrte

**Sunday**

- 2 Kings 12:1–8 chhiar la; tichuan, tûn kâr zirlâi thawnthu, “Lal ber Robâwm” tih hi chhiar chhuak bawk ang che.
- In chângvawn hi en lova sawi thei tûrin zir ṭan ang che.
- Thilpêk chungchâng hla i ngainat deuh sa rawh.
- Pathianin a biak ina thilpêk hlan theihna remchâng a siamsak theihna tûr chein ṭawngṭâiin dîl ang che.

**Thawhṭanni**

- 2 Lalte 12:1–8 chhiar la.
- In chângvawn kha zir leh rawh.
- Lal Joasa robâwm entîrna tûrin khâwl bâwm tûr ngaihtuah la—chutah chuan i thawhlâwm leh sâwma pakhatte khâwl lailâwk ṭhîn la, chu bâwm chu i theih ang tâwka mâwiin chei ang che.
- Pawisa laklawh leh i hmuh remchân theih ang ang chu biak ina thawh tûra khâwl zêl tûrin intiam la.
- I khâwl bâwm chu malsâwma tipung tûra Pathian hnêna hlânin ṭawngṭâi ang che.

**Thawhlehni**

- 2 Lalte 12:9–16 chhiar la.
- Engtin nge Temple puala sum thawh khâwm kha an hman?
- I nu leh pate emaw, i u-te emaw hnênah khân sâwma pakhat awmzia zâwt ang che. Tin, mi hrang hrangin sâwma pakhat an pêk dân pawh ngaihtuah tel bawk ang che. Ram ṭhenkhatah chuan pawisa fâi an hmang vak lo va. Entîr nân, sangha manin emaw, huan siamin emaw ei zawng lo ni ta la, engti nge sâwma pakhat i pêk ang?
- In chângvawn kha zir leh rawh.
- I nuna sâwma pakhat Pathian hnêna pe thei tûra finna dîlin ṭawngṭâi ang che.

**Nilaini**

- 2 Korinth 8:7, 8 chhiar la.
- He lâi thuin sâwma pakhat leh thawhlâwm chungchâng a sawi chu nangma ṭawngkam thiam dânin han sawi fiah teh.
- In chângvawn en nawn leh rawh.
- Thilpêk kawnga mi thilphal (pawk tak) i nih theih nân Pathian hnênah a ṭanpuina dîlin ṭawngṭâi ang che.

**Ningani**

-  Malakia 3:10 chhiar la.
- He chânga ‘ei tûr’ tih awmzia hi i nu leh pa emaw, i u-te emaw hnênah zâwt ang che.
- Pathian hnêna sâwma pakhat kîr chungchâng sawina Bible chângte i chhiar nual tawh maithei e, rinawm taka Pathian hnêna sâwma pakhat leh thawhlâwm thawhtute hnêna Pathianin malsâwmna a tiamsak entîr ṭha thei ber tûr anga i ngaih lem chu siam ang che.
- In chângvawn kha en nawn leh rawh.
- Sâwma pakhat pêk kawnga mi thilphal (pawk tak) i nih theih nân leh Malakia 3:10-a Pathian thutiam kan hmu hi ring ngam thei tûrin Pathian hnênah a ṭanpuina dîlin ṭawngṭâi ang che.

**Zirtawpni**

- Deuteronomy 15:10 chhiar la.
- In chhûngkaw worship-ah 2 Lalte 12:1–15 thu hi drama angin chang rawh u.
- In chângvawn kha en lovin sawi ang che.
- Pathian hnêna sâwma pakhat leh thawhlâwmte pêk a pawimwhzia entîrna tûr (object lesson) ngaihtuah chhuak la.
- I nuna malsâwmna i dawn zozâi avângin Pathian hnênah lâwmthu sawi ang che.