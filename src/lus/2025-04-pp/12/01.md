---
title:  Thilthlâwnpêka Bul Ṭanin
date:   13/12/2025
---

> <p>Chângvawn</p>
> “A tîrin Thu a awm, Thu chu Pathian hnênah a awm, Thu chu Pathian a ni. Chu mi chu a tîrin Pathian hnênah a awm. Engkim a zain ama siam a ni; thilsiam zawng zawng hi ama siam loh engmah a awm lo” (Johana 1:1–3).

> <p>Chakna Thu</p>
> Khawvêl siam a nih hma hauh aṭanga khawngaihna thilpêk hlu ber min pêk chu Isua hi a ni.

### Chhiar Tûrte

Johana 1:1–18; Chatuan Nghahfâk, bung 1, pp. 19–26; The Bible Story (1994), vol. 1, pp. 73–77; vol. 9, pp. 105–109; Kan Kohhran Thurin, no. 1, 10, 11.

_In lo pian chhuah hma hauha in puala tuten emaw thilthlâwnpêk an pêk che u, thlalâk emaw, a ang deuh chuanna lehkhabute emaw in bih tawh ngâi em? Chutiang thilthlâwnpêk zînga a engber emaw chu in nuten an dahṭhatsak maithei che u a sîn! Pathian pawhin thilthlawnpêk hlû leh duhawm tak mai a pe che u tih in hria em? In pian hmâ, kan khawvêl pawh siam a nih hmâ daih khân min lo pe diam tawh a ni._

Tleirâwl pakhat leh a nu chuan thlêngte sengin, an silfâi dûn mawlh mawlh a. A nu silfâi sa lo hrûk hul mawlh mawlh pah chuan, “Krismas hi a lo hnâi leh tawh lutuk a, ka âwih lo deuh rum rum zâwk nia! Ka nu i hre tawh em? Vêngpui hmun laili takah Krismas thil an pho chhuak leh dâwn a, eng thil thil nge an tih leh ang le?” tiin phûr takin a zâwt a.

Chu tleirâwl chuan, “Krismas lo thlen apiang hian Isua chu kan hnêna Pathian thilthlâwnpêk a ni tih hi an sawi ka hre fo nia! Mahse, eng nge a awmzia tak ni le ka nu?” tiin tih tak zetin a zâwt a.

A nu chuan, “Chu chu zawh âwm tak leh zawhna ṭha tak a nih chu Mami. Mi tam tak chuan Isua hi Pathian thilthlâwnpêk a ni tih an hria a, mahse mi tam zâwkte chuan chû thilthlâwnpêk awmzia chu an man lo ve khawp mai. Bible-ah Johana bung khatna hian hetiang thu hriatthiam theihna tûr hi chu min hrilh asin maw le!” tiin a chhâng a. A kut hrûk hul zawh chuan Bible a’n la a, Johana bu chu a keu nghâl a.

A fanu hnênah chuan zawhna a’n zâwt fiam vêl a: “Khawvêl awm tirh khân Isua a awm tawh tih te hi i lo hre ve tawh em? Khawvêl pawh hi ama kutchhuak a ni tih i hre tawh ang chu maw?” a ti a.

Tleirâwl chuam mak ti zet mai hian, “Tak tak maw?” a’n ti deuh hâ a. “Isua chu kum 2,000 vêl kal ta khân a lo piang ve chauh niin ka ngâi asîn! Chhandam kan nih theih nân leia lo pianga, khawsa tûr leh thi-a tho leh tûrin Pathianin a rawn tirh hun takah khân a lo lang niin ka hria,” a ti a.

A nu chuan, “Ni e, chu chu a dik chiah alâwm! Mahse, min chhandam nâna Pathian ruahmanna chu khata inṭan chauh kha a ni hleinêm! A tîr tê aṭangin Pathian leh Isua chu awm dûn reng an ni a, Thlarau Thianghlim nêna ṭang hovin khawvêl leh a chhûnga awmte hi an siam a. Bible chuan, “A tîrin Thu a awm, Thu chu Pathian hnênah a awm, Thu chu Pathian a ni. A tîrin Pathian hnênah a awm, engkim ama siam a ni a, thilsiam zawng zawng a siam loh engmah a awm lo’ a ti a ni,” a ti a.

Uai! Chu chu ngaihtuah zui chi tak a nih chu! Isua hi khawvêla a lo pian hmain a awm tawh tih ka la hre ngâi rêng rêng hleinêm!” tiin a hriat loh thu chu zêp miah lovin a sawi a. A nu hnên aṭanga thil hriat belh châk fahran hian, “Khawvêl siamnaa a ṭanpui bâkah, eng thil dang nge tih a la nei em?” tiin a zâwt a.

“A ni maw? A tîr tê, Pathian mihring siamte pawh suala an la tlûk hma hauh khân Pathian leh Isua chuan an mihring siamte an sual hlauh chuan ama nunna hlânin a tlan leh ang tiin inremna an lo siam diam tawh a ni. Tu mah dangin an chhandam thei lo va, Isua chauhin a thei a ni,” tiin a nu chuan a hrilh a.

Chu tleirâwl chuan, “Ka rei, chutia Pathianin a Fapa leia rawn tirh a duh hial chhan chu eng nge ni ang le? A Fapain a kal bosan hlân chuan Pathian chu a khawhar ve hle dâwn a nih chu!” tiin a ngaihtuah ril ve hle mai a ni.

A nu chuan, “Ni e, Pathian pawh ni se a khawhar ve hle ang le! Mahse, chu âia Pathian tâna la harsa lehzual tûr chu, miten a Fapa duh lova an lo tinawmnah vêl han hmuh tûr mawlh chu a ni. A hmangaihna thilthlâwnpêk hlu tak duh lova, dichim taka lo titute kuta a Fapa neih chhun han hlan chu han ngaihtuah chhin teh, inpêkna sâng ber niin ka hria! Chu bâka Pathian tâna la hrehawm tûra ka ngaih chu, a Fapa kraws chunga na tuar mangang taka a thih thleng han en mai theih tûr chu a ni!” tiin rilru ngui nghaih chungin a sawi leh a.

A fanu chuan thil man thiam ta deuh huai niawm tak hian, “Pathian rilru tûr ni âwm chu hrethiam deuh ruaiin ka inhria. Mi hnêna thilthlâwnpêk han pêka, an lo hnar mai sî chuan rilru chu a na duh khawp ang. Chu tak chu Johana hian ‘Ama mite zîngah a lo kal a; nimahsela, ama miten an lâwm si lo’ tia a sawi tum tak pawh hi a lo nih dâwn hi,” a ti a. “Tu ma’n an lo hlut thiam duh si loh thilthlâwnpêk duhawm tak chu Pathianin khawvêl tân min lo pe reng mai si a le!” a ti a.

A nu chuan, “I ti dik e. Ngun taka Bible zirtute chuan Isua hi Pathiana chhuak a ni tih an man thiam ṭhîn a. Anmahni chhandam nâna thilthlâwnpêk bîk tak a ni tih pawh an hrethiam ṭhîn bawk. A ṭhatna leh ngilneihzia te, Pathiana chhuak a nihzia te an man thiam ṭhîn a ni,” a ti a.

“Chuti chu, chu thilthlawnpêk chu eng zât man chiah nge maw ni le? A man atân eng zât nge kan pêk tûr ni ang le?” tiin a fanu chuan a’n zâwt a.

A nu chuan, “Chu tak chu a duhawm lâi tak chu a ni rêng a ni! A man hlut zâwng chu Pathian Fapa nunna bûk tâwk chiah a ni a, chumi atâna nang leh keiin kan sên theih tûr zât chu 0 a ni. Engmah kan insênso a ngâi lo, lo pawm mai ilang, a thlâwninm, tichuan kan ta a ni mai dâwn a ni,” tiin nui var var chungin a hrilh a.

Tleirâwl chuan an thil sil leh hrûk hul khuh ṭha mawlh mawlh chung chuan, “Kei zawng chu thilthlâwnpêk chu ka hnar phal lo tawp mai!” tiin hlim takin a chhâng a.

“Chutianga i hnar phal bîk loh chu kei beisei rêng a ni!” tiin a nu chuan a Bible chu a khup ṭha ta a.

### Tih Tûrte

**Sunday**

- Johana 1:4, 5 chhiar la; tichuan, tûn kâr zirlâi thawnthu, ‘Thilthlâwnpêka Bulṭanin’ tih hi chhiar bawk ang che.
- In chângvawn hi en lova sawi thei tûrin zir ṭan la.
- Thilthlâwnpêk i dawn tawh zawnga ṭha i tih ber chu eng nge ni? Eng vângin nge chu chu ṭha i tih êm êm?
- Pathianin thilthlawnpêk ṭha tak a pêk che vangin lâwmthu sawi ang che.

**Thawhṭanni**

- Johana 1:6–8 chhiar la.
- ‘Khawngaihna’ tih awmzia hi hrilhfiahna bu-ah en la, mahni ṭawngkauchhehin sawifiah ve ang che.
- Khawngaihna lantîr tih chu kan phu ang mite laka dawng lo tih a nih si chuan engtin nge ni tin nunah kan lantîr tâk ang? Khawngaihna i lantîr theih dân tûr kawng hrang hrangt chu han sawi teh.
- In chângvawn kha zir leh la.
- Mi dangte chunga khawngaihna i lantîr theih nân Pathian hnênah ṭawngṭâi ang che.

**Thawhlehni**

- Johana 1:9–18 chhiar la.
- Kan tâna thilthlâwnpêk ropui ber chu tûn kâr chhûnga mi dang hnêna sem tûrin eng nge i tih theih ang?
- Tu emaw hnêna thilpêk i pêka an lo lâwm vak lo hriat i nei tawh em? Eng angin nge i ngaih?
- In chângvawn zir leh la.
- Pathian thilthlawnpêk Isua chu i lo pawmin i hmangaih a ni tih hrilh pahin lawmthu sawi ang che.

**Nilaini**

- Ephesi 2:8 chhiar la.
- Krismas thilpêk bâwm ang siamin, ribbon rawng lâr takin ṭâwn la, a pangah chuan Ephesi 2:8 thu hi ziak ang che. Pathian thilthlâwnpêk ropui chu i hriat chhuah fo theih nân tun thla chhûng chu hmun ualau lâi takah i dah dâwn nia.
- I lo pian hma hauh aṭanga thilpêk dawn i neih chu i chhûngte zâwt lang. Engtin nge i nuin chûng thilpêk chu a lo dawnsawn?
- In chângvawn kha zir leh rawh.
- A thilpêk ropui ber leh a insenso nasatzia chu i ngaih hlut thiamna tûrin Pathian khawngaihna dîl ang che.

**Ningani**

- Kolosa 1:16, 17 chhiar la.
- Ephesi 2:8 thu hi card-ah ziak chhâwngin, Krismas thilpêk zînga telhin fuih phûrna mamawhtu nia i hriat hnênah thawn ang che. ‘Khawngaihna Mak Mâwi leh Duhawm’ tih kha play/sa/tum ang che.
- He hla phuahtu hi tûn hma chuan sal phurtu lawng captain a ni ṭhîn a, a hnuah Kristian a lo ni ta hlauh mai. Chutiang mi tân chuan engtin nge awmze ril bîk a neih ang le?
- In chângvawn kha han zir leh la.
- Sual bawiha tâng, Pathian thilthlâwnpêk hrethiam lo zawng zawngte tân ṭawngṭâisak ang che.

**Zirtawpni**

- Johana 3:16 chhiar la.
- Martin Lloyd Jone thusawi—”Chanchin Ṭha hi mi zawng zawng tân a ni a; mi sual zahawm ber leh râpthlâk ber pawh engmah a lêm chuang lo,” tih awmzia i ngaihdan chu sawifiah ang che.
- Pathian fa vuah nih hi eng angin nge i ngaih? Eng mawhphurhna leh hamṭhatnate nge chu chuan a ken tel?
- En lovin chângvawn sawi la.
- A fate in nih ṭheuh avanga Pathian hnêna lâwmthu sawiin, a thilthlâwnpêk avâng pawhin in chhûngkuain lâwmthu sawi teh u.