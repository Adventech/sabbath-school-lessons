---
title:  Thilpêk Inthleng Tawnna
date:   20/12/2025
---

> <p>Chângvawn</p>
> “Nangni lama ka rilru putzia chu in hre si a, in hun hnuhnûng tâwpah chuan beiseina pe tûr che u-in thil ṭha lo ni lovin, ṭhatna zâwk ka ngaihtuah asin” (Jeremia 29:11–13).

> <p>Chakna Thu</p>
> Ni tin Isua nêna kan lên dun hian chhandamna thilpêk chu kan hmu dâwn a ni.

### Chhiar Tûrte

Jeremia 29:11–14; Krista Panna Kâilâwn, bung. 7, 8, pp. 57–75; Thuziak Hmasate, pp. 149–153; The Bible Story (1994), vol. 10, pp. 189–191; Kan Kohhran Thurin, no. 17, 10, 9

Pu James-a chuan a ṭhutthlênga ṭhu pahin, “In Krismas thilpêk dâwn piah lama vawiina kan sawi tûr hi tu nge hria?” tiin a han zâwt a.

Trevor chuan, “Aw, Krismas chanchin kha chu kan sawi zo vek tawh emaw ka ti lo ti a” a rawn ti a.

Pu James-a chuan nui deuh suk chunga a zirlâi bu chu keu pahin, “A ni tho a, a ni lo bawk” a ti leh a.

“Tûn thla chhûng hian Isua lo pian dân chungchâng chu eng emaw chen in lo hre tawh ang tih ka ring a” a tih hnu chuan, sawi chhunzawm lehin, “Mahse, vawiinah chuan Isua lo pianna leh krawsa a thihna inkungkaih dân ka hrilh dâwn che u a ni” a ti leh a.

“Hei hi a ni ka sawi tûr chu” a tih chhunzawm leh a. Isua pian lâi khân Bethlehem-ah chuan mihring an tam hle a, chhiah pe tûrin Bethlehemah chuan an lo kal a ni. Tichuan, a hnu kum 33-ah bawk Bethlehem-ah chuan mipui tam tak an lo pungkhâwm leh a. Tûn ṭumah hi chuan Kalhlên Kût hmanga tûra lo kal an ni thung.

Pu James-a chuan room chhûng chu a han en kual vêl a. “Isua a lo pian khân a chaw hmasa ber chu luah hawh chawp inah a ei a. Tichuan, a hnu kum 33-ah, a thih hma lâwk khân a zirtîrte nên zânriah hnuhnung chu room hawh chawpah bawk an ei leh a ni.

“Tichuan a lo pian khân ran thlêngah dah a ni a. Ran thlêng chu in hre ngâi em?” tiin James-a chuan a han zâwt leh a.

Marci chuan, “Ran chaw ei tûr dahna” tiin a lo chhâng a.

“A dik lutuk,” tiin Pu James-a chuan a lo chhâng a. “Isua chu Bethlehema ran ei tûr dahna kuangah an dah a. Tin, ‘Bethlehem hi ‘Chhang In’ tihna a ni tih in hre tawh ngâi em? Isua kha kum 33 hnuah ‘Nunna Chhang’ tia koh a ni ve bawk. Zanriah hnuhnung an kîl lâi chuan chhang chu lain a phel a, a zirtîrte chu sem kualin, “La ula, ei rawh u, hei hi ka thisen in tâna chhuak tûr chu a ni” tiin.

“Thil pakhat hriat chhuah ka nei!” tiin Trevor-a chu a rawn au va. “Isua a lo pian khân amah enkawl leh ṭanpui tûrin Josefa kha a lo awm a. Josefa dang pakhat kha Isua a thiha tuam hlâwm tûrin a lo awm ve leh bawk!” a rawn ti a.

Pu James-a chuan nui sâng chungin, “Trevor, i hre chhuak ṭha hle mai” tiin a lo chhâng a.

Marianne-i pawh chuan, “Kei pawhin hriat ka nei ve asin” a rawn ti ve hlawl a. “Isua pian hlim khân vântirhkohte chu berâm vêngtute hnênah inlârin ti hian an sawi a, “In tân chanchin ṭha lâwmawm êm êm kan rawn thlen a che u!’ an tih bâkah, Mari Magdalene leh hmeichhe ṭhenkhatte thlana an awm lâiin, vântirhkohte bawk chuan Isua chu thihna hneha a thawh leh tawh thu an hrilh asin” tiin a rawn sawi ve leh bawk a ni.

Pu James-a chu a nuih dân dangdâi deuh chuan a rawn nui leh sak a. Vawiin chu a zirlâite chungah hian a va lâwm tehlul êm!

Pu James-a chuan sawi chhunzawm lehin, “Isua a lo pian khân thisen leh tui a chhuak a. Naute an lo pian hian thisen leh tui chu a chhuak ṭhîn rêng a. Chutiangin, Isua krawsa a thih khân sipai pakhatin a thi tawh em tih chian nân a nâkah a chhun a, thisen leh tui a lo luang chhuak leh bawk a. Chutah tak chuan eng thil emaw ni chu a rawn piang leh a. Eng nge a nih in rin?” tiin a han zâwt a.

A class-te chu an reh ṭhiap mai a.

“Pathianin Adama a siam dân kha in la hria em? A nâkruh kha lâksakin a nupui tûr a siamsak a nih kha. Isua pawh krawsa a awm lâia a nâk chhun pawh (hawn) a nih khân, kan tân pianthar lehna kawng a hawng a. Chu chu Bible hian ‘Krista mo’ tia min kovin, a kohhran, a taksa pêng pakhatah chhiar tel kan lo ni ve ta a ni.”

Pu James-a chu a han ngâwi deuh vang vang a. Chutih lâia, an ri hriat theih awm chhun chu kawngka pâwn lama mi pakhat pên ri ṭheuh ṭheuh thâwm chu a ni deuh mai.

Pu James-a chuan ti hian a rawn sawi leh thei hrâm a, “Ih maw, Bible thawnthu ka hriat tam poh leh Pathianin kan tâna a thil tihte hi ka ngâihlu zual a, min Chhandamtu thilpêk ropui tak avâng hian Lalpa fak hi nuam ka ti zual telh telh a ni!” tiin a rawn sawi chhuak a ni.

Marci chuan zâwi deuh sap hian, “Isua hnênah hian engemaw tal pêk lêt ve ka duh hle mai” a rawn ti a.

An zirtîrtupa chuan, “A duh awm chhun chu nangmah kha i ni—i nun zawng zawng a hnêna hlan kha i tih theih chu a ni” tiin a lo chhâng a.

“Chutiang chu a har dâwn loh chu” tia Trevor-a chuan rawn sawi pahin, a dawhkân chunga pencil chu a han tuai vir vêl a. “Mahse, chuti maia awlsam chu a ni leh dâwn si lo” a ti leh ta thung a.

An zirtîrtupa chuan, “Aw le, tih dân ṭha deuh ka hria” tih pahin a dawhkân lam chu a pan a; pawhdawh aṭang chuan thuziak awmna card têl khâwm chu a rawn la chhuak a. Isua kan tâna a inhlan ang bawka a tâna ni tin Isua hnêna inhlan ve duh in awm chuan hei hi in ti ve chhin duh ngei ang” a’n ti a. Tlari tinah chuan chu card te reuh te chu a pe kual vek a.

“He ṭawngṭâina thuziak hi tûk tina Pathian hnêna inhlan thartîrtu atân in lo hmang dâwn nia” tiin a hrilh a. Tichuan, Trevor-a chuan chu ṭawngṭâina thuziak chu ring takin a han chhiar a. “Lalpa duh tak, i ta chauh ni tûrin min nei la. Ka ruahmanna zawng zawngte hi i hnênah ka hlân a. Mi dangte rawngbâwlsaktu ni tûrin min hmang ang che. Ka kiangah awm la, i chakna hmangin ka tih tûr engkim min kawh hmuh zêl ang che. Amen.”

“Tûnah chuan kum thar hmang ṭan tûrin ka inpeih ta niin ka hria,” tiin Marianne chuan a sawi leh sap a.

### Tih Tûrte

**Sunday**

- Tûn kâr zirlâi “Thilpêk Inthlengna” tih thawnthu awmna Johana 3:16, 17 hi chhiar ang che.
- Chângvawn zir tan ang che.
- Zîng tin tûn kâr chhûngin ti hian ṭawngṭâi ṭhîn ang che: “Lalpa duhtak, i ta chauh ni tûrin min nei la. Ka ruahmanna zawng zawngte hi i hnênah ka hlân a. Mi dangte rawngbâwlsaktu ni tûrin min hmang ang che. Ka kiangah awm la, i chakna hmangin ka tih tûr engkim min kawh hmuh zêl ang che. Amen.”.

**Thawhṭanni**

- Jeremia 29:11 chhiar la.
- I Bible zirna buah khân he lâi Bible châng—Pathianin i tana ruahmanna a neih chungchâng inziak hi ziak lût ang che.
- Chângvawn en nawn leh la.
- Sunday ni-a ṭawngṭâi dân tûr ziahsa ang hian ṭawngṭâi rawh le.

**Thawhlehni**

- Jeremia 29:12 chhiar la.
- I Bible zirna bu kha keuin zirlâite kha en nawn leh la. Khawi kha nge ngaihnawm i tih a? Chu chu eng vâng nge?
- I zirlâi ngaihnawm tih ber chu puitling tu emaw hnênah i hrilh chhâwng ve leh dâwn nia.
- Chângvawn en nawn leh rawh.
- Sunday ni-a ṭawngṭâi dân tûr ziah sa ang hian ṭawngṭâi la. Sabbath ni-a sawi thei tûrin vawng la; tichuan, eng hunah pawh Pathian tâna inhlan thar nân i hmang thei ang.

**Nilaini**

- Jeremia 29:13 chhiar la.
- Thinlung zawng zawnga Pathian zawn tih hi entîrna lem siamin emaw i hriatthiam dân han ziak teh.
- Chângvawn en nawn leh rawh.
- Sunday ni-a ṭawngṭâi dân tûr ziah sa ang hian ṭawngṭâi leh ang che.

**Ningani**

- Jeremia 29:14 chhiar la.
- He châng kal tlanga Pathian thutiam chu eng nge ni?
- I Bible zirna buah khân heng hi ziak la (1) Pathianin i tâna ruahmanna a neih, (2) eng thil nge kan lo tih ve ngâi, (3) Pathianin a thutiam.
- Chângvawn en nawn leh rawh.
- Sunday ni-a ṭawngṭâi dân tûr ziah sa ang hian ṭawngṭâi leh la.

**Zirtawpni**

- Sam 63:1 chhiar la.
- In chhûngkaw worship-naah, Pathiana i thlarau tuihâlna chungchâng sawi ang che u.
- Chhûng inkhâwmna in neihnaah chângvawn hi kha i sawi dâwn nia.
- Puitling tu emaw kha Jeremia 29:1-a Pathian thutiam awm hi ring takin i chhiartîr dâwn nia.
- I chhûngte chu ni tin Pathian hnaih dân tûr ṭawngṭâina thu i zir chungchâng kha i hrilh dâwn nia.
- “Father, I Adore You” tih hla kha sa ho ang che u.
- Tûn kâr chhûnga ṭawngṭâi dân i zir hmang khân in ṭawngṭâi rual bawk dâwn nia.