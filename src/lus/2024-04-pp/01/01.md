---
title:  Roluahtu Tûr Biru
date:   28/09/2024
---

### Chhiar tûr
1 Samuela 20:12-15; 2 Samuela 9; _Thlahtubul leh Zâwlneite_, bung 70, p. 713; _The Bible Story 1_ (1994), vol. 4, pp. 89-92; kan kohhran thurin, no. 3, 22, 11.

> <p>Chângvawn</p>
> “Thilpêk ṭha leh thilpêk famkim zawng zawng chu chung lam aṭangin êngte Pa hnên ata a lo chhuk ṭhîn a ni, amahah chuan danglamna leh herna hlim rêng rêng a awm thei lo” (Jakoba 1:17).

> <p>Thu pawimawh lâi</p>
> Ngilnei taka mi tin kan dawnsawn ṭhîn hian Pathian hmangaihna kan lantîr ṭhîn a lo ni.

_I phu lo chung pawhin mite ngilneihna zâr i lo zo ve tawh em? Tun ṭuma Bible thawnthu kan zir tûrah pawh hian a phu hauh lotu chunga mi tu emawin a ngilneihna a lantîr chanchin kan zir dâwn a. He thawnthu hian mi dangte nêna inkûngkaihna ṭha tak neih theih dân min hrilh dâwn a ni._

Ni khat chulal David-a chu a inngaihtuah vang vang a. Chutia a inngaihtuah lâi chuan indonaa thi ta, a ṭhian ṭha ber Jonathana kha a hre chhuak a. Tichuan, “Jonathana avânga khawngaihna ka lantîr theih nân Saula chhûngte zîngah nung dam an la awm mial ang em aw?” a ti a (2 Samuela 9:1).

Mahse, Lal Saula tupa chunga Lal Davida’n khawngaihna lantîr a duh chhan tûr chu eng nge ni ta ang? Lal Davida hun lâi angah kha chuan an laka phuba la tûr leh an thuneihna chuhpui thei tûr an awm loh nân lal an inthlâk rual rualin lal thar chuan lal hmasa chhûngte zawng zawng thah chîmih vek chu an chîn ṭhan dân a ni.

Chuti chung chuan Davida chhiahhlawhte chuan lal thupêk chu zâwmin Lal Saula chhiahhlawh lo ni tawh ṭhîn, Ziba tia an koh ṭhin chu zawng tûrin an feh chhuak ta a. Lal ina Ziba an rawn hruai thlen ve leh chuan, “Pathian khawngaihna ka lantîr theihna tûrin Saula chhûngte zînga mi an la awm lâwm ni le?” tiin Davida a lo zâwt a (châng 3).

Ziba chuan, “Jonathana fapate zînga pakhat chu nung damin a la awm e. A hminga chu Mephibosheth(me-FIB-o-sheth) a ni a, a ke pawh a bâi nghe nghe. Tûnah chuan tleirâwl a ni ve tawh mai ang; amah humhimtu mi hausa pakhat inah a biru thei ang berin a khawsa mêk” tiin Davida chu a hrilh a.

Chutiang chanchin a hriat hnu chuan Davida chuan Mephiboshetha chu a ko tûrin mi a tîr ta a. Lal Davida’n a ko tih a hriat ruala Mephibosheth rilru tûr chu han ngaihtuah ngaihtuah teh u le! A pa, Jonathana leh Lal Davida te chu ṭhian ṭha leh inkawmngeih an nih ṭhin thu te a lo hre fo tawh ngei ang. A pâin a thihsan khân kum 5 chauha upa a la ni a. Chuta chin chu Davida hmêlmate chuan dâwt hlîrin Davida chanchin chu an hrilh ṭhîn a lo ni a. Chutiang thu dik lo hlîr mai hrilh a nih ṭhin avâng chuan Davida lakah rilru dik lo tak a put phah ta nghe nghe a. Chutiang a nih avâng chuan hlau leh khûr chungin Lal Davida hmaah a rawn inlan ta rêng a ni.

Lal thupêk chuan a tihhlauhthâwn êm avângin lal in a lo thlen rual rual chuan Davida hmaah hlauthâwng takin a kûn nghâl a. Mahse, Davida chuan, “Hlau suh, i pa Jonathana avângin ka khawngaih ngei ngei ang che a, i pu Saula ram zawng zawng ka neihtîr leh ang che a, ka dawhkânah chaw i kîl ve fo bawk ang” tiin a hrilh a (châng 7).

Han ngaihtuah chiang teh. A hma zawng kha chuan Mephiboshetha khân eng mah a nei lo va. Minute khat hnu emaw lekah mi hausa a lo ni ta thut mai. Mit khap kâr lek chhûngin ram zau tak neitu a nih bâkah lal dawhkâna chaw ei thei lal chhûngkaw zînga mi anga chhiar a ni ve ta. Davida chuan a pu Saula thil neih eng kim a rochuntîr vek a. Chu mai a la ni lo, Ziba leh a fapa 15 bâkah chhiahhlawh 20 lâi chu Mephiboshetha leh chhûngkua enkawl hna thawk a, a ram zau tak enkawlsak tûrin thu a pe leh ta zêl bawk a.

Mephiboshetha hnêna Davida thilpêk chu beisei ngâi loh thil tak meuh a ni. Mephibosthetha’n lal dawhkâna chawhlui a kîl khân, khual ṭha anga cheibâwl a ni mai pawh ni lovin, lal chhûngkaw zînga mi anga chhiar a ni tih thu Bible chuan min hrilh a. A chunga lal hâwihhâwmna te, thilphalna leh ngilneihna te chuan tleirâwl Mephiboshetha rilru a hnehin a hmaa rilru dik lo a lo put zawng zawng kha a thlâksak chiang hle. Phût lêt nei lo hmangaihna leh zahngaihna târ lannna ropui tak a va ni tehlul êm! Kan ṭhian ṭha berte kan hmangaihna khum zo var var Pathian hmangaihna mak lutuk min hriat fiah chiantîrtu thawnthu ṭha tak a ni.

Hmangaihna chu kan Pa vâna mi Pathian mizia a ni a. A hmangaihna chu a ropui lutuk a, keini mihringte ngaihtuahna tawngchham tak hian a hre thiam phâk lo hial zâwk a ni. Entîr nân, kan hmêlmate hmangaih hi mihring mizia nêna inkalh tlat a ni a. Pathian hmangaihna inluah khahtîr kan inphal chauhin hmangaih phu lote chu kan hmangaih thei ṭhîn. A Thlarau Thianghlim thiltihtheihna zâra Pathian mizia kan nunpui ve theihte chu: hmangaihna te, ngilneihna te, ṭhatna te, khawngaihna te, thilphalna te, ngaihdam theihna te leh thianghlimna te hi an ni a. Pathian hmangaihnaa zung kaih thilphalna leh khawngaih thiltihte hian nasa takin mi dangte nun a nghawng ṭhîn. Chuvâng chuan a ni, “Duhtakte u, i inhmangaihtawn ṭheuh ang u, hmangaihna chu Pathian laka chhuak a ni si a. Mi tin hmangaihna nei apiang Pathian hrin an ni tawh a, Pathian an hre bawk a” (1 Johana 4:7) a lo tih ni. Pathian hmangaihna nungchang chu kan nunah a lan chhuahtîr i phal ṭheuh ang u!

#### Tih tûrte

**Sunday**

1. 1 Samuel 20:12, 13 leh tûn kâr zirlâi, “Roluahtu Tûr Biru Chu” tih hi lo chhiar ula.

2. Gift tuamna bâwm tê fel tak siam ula. Pathian Thuṭha tak lehkha themah mâwi taka ziakin bâwmah chuan dah ula. A Bible châng chiang takin târ lang bawk rawh u. Kâr tluanin chu thu ziak chu ni tin in lo chhiar dâwn nia.

3. Khawngaih thiltih hmangin tu emaw hlimna thlen ṭheuh tum rawh u.

4. A thilpêk ṭha famkim chu fiah taka mi dangte i hrilh chhâwn theih nân Pathian hnênah dîl ula.

` `

**Thawhṭanni**

1. 1 Samuela 20:14, 15 lo chhiar ula.

2. In Pathian Thu ziah kha ngun taka i ngaihtuah hnuin, i phu hauh loh thil tu emawin a tihsak che kha ngun takin ṭum thum tal ngaihtuah nawn leh ang che u.

3. Phone call-in emaw, thu ziak hmangin emaw, in chunga zahngaihna lantîrtute kha biain lâwmthu in hrilh vek ang che u.

4. In Pathian Thu ziah kha en nawn leh ula.

5. Mi dangte hnêna zahngaihna lantîr thei tûrin Pathian ṭanpuina dîl ang che u.

` `

**Thawhlehni**

1. 2 Samuela 9:1-5 leh Thufingte 14:21 lo chhiar ula.

2. In Bible zirna note bu-ah khân Bible-a mi ngilnei pahnih, a phu hauh lote chunga zahngaihna lantîrtute nungchang in ziak dâwn nia.

3. Vawiin hian a mamawhtu hnênah Pathian Thu in hrilh dâwn nia.

4. In Pathian Thu ziah chhuah kha en nawn leh ula.

5. Mi dangte hnêna a hmangaihna hrilh chhâwng tûra hun ṭha leh remchânna in neih avângin Pathian chu lâwmthu hrilh rawh u.

**_Ngaihpawimawh tûr_**: Bible study guide bu phêk hnung lamah khân i Bible journal-a awm a. Phêk âwl zau zâwk i mamawh chuan note bu hran emaw, computer emaw i hmang thei ang. Bible i zir a, i hriat thiam dân leh ngaih dân i neihte i ziah chhuah khân Pathian Thu hriat thiamna thûk zâwk nei tûrin a pui ang che.

` `

**Nilaini**

1. 2 Samuela 9:6-8 chhiar ula.

2. Mephiboshetha chunga Davida a ngilneih chhan kha eng nge ni?

3. Isua nêna in inzâwmna zâra mi dangte laka ngilneihna in lantîr theih dân tûr chu puitling tu emaw nên sawi dûn ang che u. Entîr nân, Davida leh Jonathana inṭhian ṭhatna zâra Mephibosthetha’n Davida ngilneihna a dawng ang te kha.

4. In Pathian Thu ziah chhuah kha en nawn leh ula.

5. Isua nêna in inzâwmna zâr mi dangten an lo zo ve theih tûra nasa taka a luan liam theih nân Pathian hnênah dîl ang che u.

` `

**Ningani**

1. 2 Samuela 9:9-13 chhiar ula.

2. Davida leh Mephiboshetha thawnthu-ah hian Ziba ṭangkâina hmuh hmaihin a awm deuh tlat mai a.

3. Nangmahni kha Ziba dinhmuna dingah lo inngâi ta ula, in Bible journal-ah khân Saula tupa ṭanpui in duh chhan paragraph tâwi fel takin ziak chhuak ang che u.

4. In Pathian Thu ziah chhuah kha en nawn leh ula.

5. A zahngaihna in hriat thiam theihna tûra ṭanpuitu che mi hrang hrang avâng khân Pathian chu lâwmthu hrilh ang che u.

` `

**Zirtawpni**

1. Sam 23:5, 6 chhiar ula.

2. Chaw tuihnâi tak, lal dawhkâna chhawp tûr ang maia tuihnâiin buatsaih rawh u.

3. Pathian hmangaihna leh khawngaihna chungchâng hlate sa ho ula.

4. Pathian Thuin lo ziah chhuah tawh kha en lovin sawi ang che u.

5. Ṭanpui mamawh in ṭanpui theih nân Pathian hnênah dîl ang che u.

` `