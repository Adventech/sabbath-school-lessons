---
title:  Theihna Bîk, Chhiatna Thlentu
date:   19/10/2024
---

### Chhiar tûr
2 Samuela 14:25-15:37; _Thlahtubul leh Zâwlneite_, bung 72, pp. 727-745; _The Bible Story_ (1994), vol. 4, pp. 103-106; kan kohhran thurin, no. 8, 7, 14.

> <p>Chângvawn</p>
> “Pahnih chu pakhat âi chuan an ṭha zâwk, an thawh chhuah ṭhat avângin: an tlûk pawhin pakhat chuan a ṭhian chu a khâi ding dâwn si a; mahni chauha awm kha erawh chu a chung a pik e, a tlûk chuan khâi dingtu a nei si lo” (Thuhriltu 4:9, 10).

> <p>Zirlâi pawimawh lâi</p>
> In-er reng chunga thil tih âi chuan inlungruala kan thawh ho zêl hian thil kan hlen chhuak nasa thei zâwk a ni.

_In chhûngkuain chaw in ei laih laih lâiin tu mai pawh chu sawi tûr neiin ṭawng ta mur mur mai sela, thil eng emaw sawi ṭûl tih deuh mai i nei si a, engtin nge i tih ang? I sawi tûr kha sawi chhuah ngei ngei ngâi ni sela, ṭawng mur mur kârah khân engtin nge an lo bengkhawn theih tûra i sawi theih ang? Tûn ṭumah hian lal fapa pakhatin a pa bengkhawn hlawh tûra dâwt a sawi dân chungchâng kan zir dâwn a ni._

Absaloma chuan a pa Davida hnêna sawi tûr pawimawh a neih sawi tûrin kum hnih zet a lo nghâk tawh a, chuti chung chuan ngaihsak a la hlawh chuang lo. A unuapa, Amnona a thah avâng khan a pa chu a chungah a thinur tih a hre chiang êm êm a.

Eng emaw chen a tlân bo hnu-ah a pa phalnain Jerusalemah a lo kîr leh tawh a. Mahse, a hma boruak nên chuan dang tak a ni tawh. Lal fapa anga eng kim tlachham lo va khawsak chu phalsak a ni tawh lo thung.

Davida kut dinglam ti hiala hriat, Joaba chu a ko a. Nimahsela, a koh nawn pawhin Joaba chuan a ngaihsak duh chuang l. A tâwpah Joaba koh eih ngei ngei theih nân a huan a hâlsak ta vak mai a.

A duh chu a ti thei ta ngat mai le! Joaba chu Absaloma hnênah chuan a rang a ranga lo tlânin, “Enga ti nge i chhiahhlawhten ka huan an hâl vak mai le?” tiin a han zâwt tlang nghâl zat a.

“Lo ngâithla rawh, ‘Eng vânga Geshur-ah hian lo kal nge ka nih? Ka awmna ngâiah khân awm reng ila ka tân a ṭha zâwk daih sia’ tih thu lal hnêna min thlen sak tûrin ka ko che a. Tûnah chuan hmâichhanah keimah ngeiin hmuh ka duh ta zâwk e, thiam lohna ka nei a nih phawt chuan, a duh leh min that mai rawh se” (2 Samuela 14:31, 32) tiin Absaloma chuan a hrilh a.

Absaloma chu lal hmaah chuan a inlan thei ta nge nge a. Zah thei ang berin a pa hmaah chuan a kûn a, a pa pawhin a lo pawm leh ta a. A lan dân maiah chuan an inkûngkaihna chu a hma zawng âia ṭha ni maiin a lang a; mahse, buaina a la inmun mêk chauh a ni.

Absaloma chuan a thinlungah thinurna a pâi nghet ru hle a. A beisei anga ngaihsak a hlawh loh avângin ama duh dân ang ngeia ngaihsak a hlawh theih dân tûr a ruahman ru fel thlap mai a ni. Sakawr tawlâilîr leh sakawr bâkah mi 50 zet Jerusalema a luhna tûr kawng hmahruai tûrin a lo ruai lâwk diam a. Amah pawh chu mi chi hrang hrangin an buaina chin felsak an nih theihna tûra an harsatna ching feltu anga a inlan theih nân Jerusalem kawngkhâr hmaah chuan lal hmêl takin a ṭhu luah mai bawk a.

“Khawi lam aṭanga lo kal nge in nih hlawm le?” tia mipuite chu nêlâwm hmêl taka zâwtin a han hawi kual vêl a; tichuan, lal ni tûra a inpuahchahna thu chu a sawi ṭan ta ṭhîn a.

“I e, in thu chu a ṭhain a dik a; nimahsela, ngaihtuahtu tûr lalin tu mah a ruat lo” a lo ti ṭhîn a. Tin, amah vêk chuan, “Mi tin, thu pawi sawi tûr nei emaw, dîl tûr emaw apiang chu ka hnênah an lo kalna tûrin, kei hi hemi ram rorêltu-ah mi siam sela ka va ti êm ve aw! Chutichuan, fel takin ka rêlsak ṭhîn tûr” te a lo ti bawk ṭhîn a (2 Samuela 15:3, 4).

Chutih lâia an ngainat zâwngte an dawnsawn dân angin, mi tin amah rawn pantute chu kuahin ngainat hmêl takin a lo fâwp ṭhîn a. Lamṭang siam chu a thiamine a zei hle mai! Rei loteah mipui tam tak chu Davida âia amah zui zâwk tûrin an inpeih ta nghâl mai rêng a.

Absaloma chuan inthâwina urhsûn hlân tûr anga lem chângin ram en thlithlâi tûr enthlatute a tîr a, “Tâwtawrâwt ri in hriat ve leh, ‘Absaloma chu Hebron-ah lal a ni’ tiin Israel hnam zawng zawngte hnênah mi a tîr ru ta a” (châng 10). Absaloma rilru natna chu helna puak keh ang maiin a alh chhuak ta a ni ber mai.

Absaloma helna thu chuan Jerusalem khawpui chu a dêng chhuak thuai a, Davida beng pawh a thleng rang hle.

Davida chuan tlânchhiat a ṭûl tih hriain chumi ni la la chuan a mi 600 chuang zet nên sahimna zawngin Jerusalem an chhuahsan ta a. Mi ṭhenkhat, a bîkin Levia chite chu Davida tâna rinawm zêl thlangtute an nih lâiin, mi eng emaw zah chuan helna chu zâwmin Absaloma lamah an ṭang hlawm thung a ni.

Kan khawvêl hi Pathian leh Setana indona tualzâwl a ni a. Absaloma helna hian Pathian laka Lucifer-a helna kha min hriat chhuah thartîr a. Lucifer ang deuh bawkin Absaloma pawh hi lal fapa nihnaah khân lungâwi tâwk mai lovin a pa lalṭhutthlêng kha îtin a pa a phiar ru a. Mahni inchâwisân duhna, ṭânghma sialnaa zung kaih nghet êm êm mai chuan Pathian dân leh a lalna lakah leh, Davida lalna lakah chuan helna a chawk chhuak nasa viau a ni. Absaloma khân a huhâng neih lian tak kha a pa dinhmun luahlan tuma cho nân a hmang ta mauh mai a; Lucifera’n vâna buaina a chawk chhuak ang chiah khân lalber laka helnaah a hruai sual ta a ni.

Sual leh ṭha indona ropui tak hian Pathian hmangaihna nungchang a târ lang a. A hmangaihna ropui tak kal tlângin Pathian chuan Lucifer-a kha tihlum nghâl mai lovin inlamlêta a hnêna intûkluh lehna hun ṭha a siamsak a. He tih chhûng zawng hian khawvêl zawng zawngin Pathian hmangaihna—mahni inphat râl ṭhîn leh chumi nêna inkalh tlat Setana chapona leh ṭanghma sialna nunphung, Pathian laka helna chawh chhuahtîrtu mizia—chu an hmu kawp zêl thei a. Setana’n mihring hmasa berte buma khawvêlah sual a lo luh khân, Pathian chuan khawvêl mihring zawng zawng tân a hmangaihna tâwp nei lo chu chiang takin a târ lang a. Chhandamna ruahman a lo nei lâwk fel diam tawh bawk. Amah ringtu apiangte chhandam an nih theihna tûrin Pathian chuan a Fapa chu khawvêl tâna pêk min lo tiam thlap tawh a. Kan tih ve tûr awm chhun chu Pathian thilthlâwnpêk mak tak lo pawm mai hi a ni. A hmangaihna chuan in nun kha tihdanglamsak ve ngei ang che u!

#### Tih tûrte

**Sunday**

1. 2 Samuela 14:25, 26 leh tûn kâr zirlâi, “Chungchuanna chu Chhiatnaah A Lo Chang Ta a” tih hi lo chhiar ang che u.

2. Thil siamna hmânrua block 40 neih tum ula, block tinah Bible châng pakhat zêl in ziak ang a, (Bible châng 40 in ziak dâwn tihna a nih chu). A indâwt dân ang thlapa rem a nih theih nân mâichâm te, kawngkapui leh bang te ruahman ula. Tûk zâna in hmuh theih tûrin hmun remchângah târ ang che u. Chawlhkâr tluanin hêng thumalte hi in ngaihtuah zui bawk dawn nia.

3. Bible châng kha vawng tûrin lo zir ula.

4. Mi dangte tâna thil ṭha in tihsak fo theih nân Pathian hnênah dîl ang che u.

` `

**Thawhṭanni**

1. 2 Samuela 14:27-33 kha lo chhiar ula.

2. Absaloman ruahmanna ṭha leh fel pawimawhna a hriat chianzia lan chhuahtîr zawnga a thil tih hrang hrangte kha târ lang rawh.

3. Pathian tâna thil ṭha eng emaw tal hlen chhuak tûra ruahmanna fel fâi zâwk in neih theih dân tûr in ṭhiante lo sawipui ula.

4. Bible châng kha en nawn leh bawk ang che u.

5. A tâna ṭangkâina eng emaw tal in neih ve theihna tûrin Pathian hnênah thiamna dîl ang che u.

` `

**Thawhlehni**

1. 2 Samuela 15:1-37 kha lo chhiar ula

2. Pathian hnên aṭanga thilthlâwnpêk in dawn tawhte kha ngaihtuahin, khâng zînga pakhat tal kha mi dangte tâna thil ṭha tih nân vawiin hian hman ṭangkâi ngei tum ang che u.

3. Bible châng kha lo en nawn leh ula.

4. Thiamna leh finna danglam bîk a pêkna zâwnah cheu khân inngâitlâwm taka in awm theih nân Pathian ṭanpuina dîl ṭhîn ang che u.

Nilani

1. 1 Korinth 14:40 kha lo chhiar ula.

2. Dictionary keuvin “fitting” tih leh “orderly” tih awmzia lo zawng chhuak ula, an tlukpui thumal pahnih emaw, pathum tal ziak chhuak bawk rawh u.

3. Bible châng kha lo en nawn chhunzawm ula.

3. In nun dân tûr taka nun dân phung dik leh fel taka in nun theih nân Pathian ṭanpuina dîl ang che u.

` `

**Ningani**

1. Mosian mi maktaduai 3 zet a kaihhruai dân hre thiam tûrin Exodus 18:12-19, 24-26 lo chhiar ang che u.

2. In pastor, ṭhalâi pastor, Sabbath School hruaitu leh church board chairman te lo khâwm ula. A chunga Bible châng târ lanho khi in kohhran chhûngkuaah a taka hman dân tûr lo sawipui ang che u.

3. Biak in leh kohhran chhûngkua khâikhin ula. A inlâichin dân chungchâng in hriat angin hla chham chi (poem) lo phuah tum teh u. (Entîr nân: kohhrana member hrang hrangte hi kan biak in ruangâm pêng hrang hrang ang hi an ni a. Naupang zâwkte hi an phûrna leh hlimna hmanga kawng hrang hranga kohhran tihlimtute an ni. . . tih ang deuhin )

4. Bible châng kha en nawn chhunzawm ula.

5. In kohhrana mi chi hrang hrang leh theihna chi hrang hrang avâng khân Pathian hnênah lâwmthu sawi ang che u.

` `

**Zirtawpni**

1. 1 Korinth 3:16, 17 lo chhiar ula.

2. Nimina biak in leh kohhran chungchâng poem in ziah tak ang khân kohhrana thlarau thilpêk leh thiamna hrang hrangte kha ngaihtuah zui ula. Kohhranah khân a eng lâi takah khân nge ṭangkâina neia nia in inhriat le? In ṭangkâi theihna tûr zawn nia in inhriatna lâiah chuan kâr leh lamah phûr leh ṭangkâi taka in inhman theih dân tûr kawng hnih ṭheuh ziak chhuak rawh u.

3. Bible châng, Thuhriltu 4:9, 10 kha en lo va sawi chhuah tum ang che u.

4. Talent a pêk ang cheu a mi dangte nêna rawngbâwl hona remchâng ṭha in neih theih nân Pathian hnênah dîl ang che u.

` `