---
title:  Bumna Avânga Thihna
date:   05/10/2024
---

### Chhiar tûr
2 Samuela 11; _Thlahtubul leh Zâwlneite_, bung 71, pp. 717-720; _The Bible Story_ (1994), vol. 4, pp. 96-98; kan kohhran thurin, no. 7, 8, 23.

> <p>Chângvawn</p>
> “Hmûi dâwthei hi Lalpa ten zâwng tak a ni a, dik taka titute erawh chu a lâwm zâwng an ni” (Thufingte 12:22).

> <p>Thu pawimawh lâi</p>
> Remchâng lâk nâna mi dangte kan hman loh a, an laka kan rinawm tlat hian zah takin kan dâwr ṭhîn tihna a ni.

_Mahni hmasialnain a hrin chhuah buaina hrang hrang awm theite chu engte nge ni? Engin nge mi dangte zah leh ngilnei taka dawngsawng thei tûra ṭanpui ṭhîn che?_

Ṭhâl lâi a ni a, lalte chu indo tûra an ram mut hun lâi a ni a. Israel-ho leh Amon-hote chu inêp tawna an indo mêk lâi a ni. Sipai commander rothap leh hrât khawkhêng Joaba leh a hoten an hmêlma Amon-ho khawpui an hual mup mup lâiin Lal Davida chu Jerusalem lamah a kîr ve mêk thung a. Tlâi khat a mu hlei the lo chu kulh chung zâwlah vei tawn sek mai a. Chutia a vei tawn chhên lâi chuan nu pakhat, hmêlṭha zet mai hi a va hmu fuh a. Chu nu chu hriat chian a duh ta tlat mai. Tichuan, a chanchin hre chiang tûrin chhiahhlawh a tîr ta a.

Chhiahhlawh lo kîr leh chuan chu nu chu Bathshebi, Davida sipaite zînga huaisen ber leh rinawm ber pakhat Uria nupui a ni tih thu a rawn thlen a. Davida chuan chu nu chu a hnêna rawn hruai tûrin mi a tîr leh ta a. A hnêna a rawn thlen chuan eng emaw chuan a kawm fâl hnu chuan a hawtîr leh a.

Rei pawh a rial hmâin Bathshebi chuan Davida hnêna a fa pâia a râi thu a rawn hrilh ta mai. Thil a ti sual a ni tih a inhriat avângin Davida chu a mangang ta hle mai a. Dân ang chuan uire chu den hlum tûr tih a ni. A thil tih sual chu pawma Pathian lam hawi âi chuan a thil sual sih thup nân a duh dânin thil a ruahman ta zâwk a. Uria chu râl ram aṭanga chah haw a, a nupui chu mutpuitîr a tum ta a. Tichuan, tu mahin Bathshebi fa pâi chu Davida fa a ni tih an hre lo mai dâwn niin a ring a ni.

Davida thil ruahman chu a taka tihhlawhtlin a nih theih nân Joaba hnênah, “Hit mi Uria chu thâwn haw rih tûr a ni” tih thu thawn a ni a. Uria chulal hnênah a lo thleng a, Davida chuan indona kal mêk dân leh thil kalhmang hriat chian duh anga lemchângin Uria chu a lo dawngsawng vêl a. Uria chuan a hriat duh ang angte chu ṭha takin a hrilh ve zêl bawk a. Tichuan, Davida chuan ani chu hahchâwla a nupui bula hun hmang rih tûrin a hrilh a.

Nimahsela, Uria chu a nupui hnên lamah chuan a haw duh tlat lo. Lalin hung pâwnah chuan chhiahlawhte leh lalin vêngtute zîngah chuan a riak ve ta ngat ngat mai a. Uria a khawsak dân chu Davida’n a lo hre thuai a, “Indona aṭangin i lo haw hlim chauh a ni si a, enga ti nge i in lamah i haw loh?” tiin a zâwt a.

Sipai rinawm tak Uria chuan, “Thuthlung bâwm, Israel leh Juda sipaihote chu sipai hotu Joaba hova râl ram riah bûka an inkhuar lâiin engtin nge ka in lamah hahchâwl tûra ka lo haw bîk theih ang ni? I la dam chhûng chuan, in lamah hahchâwl tûrin ka haw thei lo a ni e!” tiin a chhâng thung a.

Davida chuan Uria chu hawtîr tumin ni khat hun a pêk belh leh a. “Ni khat châm leh rih la, naktûkah ka thâwn kîr leh dâwn che nia” a ti a. Uria chu ni khat a châm belh lehin lal ina zanriah kîl tûra sâwm a nih ang chuan lal inah zanriah a kîl a. Zanriah ei kham chuan a rûi hle nghe nghe a. Nimahsela, chumi zân pawh chuan a in lamah a haw duh chuang lo. Davida sual thup tum ruahmanna chu a tlawlh ta.

Zîngah Davida chuan Joaba hnênah thu a thâwn ta a. “Râl hmatâwng hlauhawm lâi berah Uria chu dah a, hmêlmaten an thah ngei theihna tûra kalsan tûr” tih thu a hrilh a.

A thu dawn ang chiah chuan Joaba chu a che ta a. Israel sipaihoten hmêlmaho khawpui an hual beh reng lâiin Uria chu a hautak leh hlauhawm lâi berah dah a ni a. Sipai thi tam tak zîngah chuan a tel ta ngei a.

Davida hnênah indona chanchin chipchiar chu hrilh a ni leh a.

Thup ṭhen leh belh chhah nei hauh lovin thu thawn kengtu chuan, “Hmêlmate chuan min tam hnehin min rawn chîm nasa viau a; nimahsela, an khawpui kawngkhâr pui thlengin kan nawr lêt a. Anniho chuan kulh bang chung zâwl aṭanga thal thlahin min rawn bei zui reng a, lalber sipai eng emaw zah an thih phah ta. Chu mai bâkah, i chhiahhlawh, Hit mi Uria pawh thi zîngah a tel ve” tih thu chu an thâwn a.

Davida chuan Joaba chu thu thawn lêt lehin, “He thu hian ti hnual che suh se; khandaihin a tawn fuh chu an vânduai deuh tihna a ni ngâi. Na takin nawr zêl ula, khawpui chu tichhe vek rawh u” tiin (2 Samuela 11:10-25).

Davida chuan a thil tih sual chu thup bo taah a inngâi a. Insûnna hun bithliah a zawh fel hnu chuan Bathshebi chu Davida nupui a lo ni ta nge nge a.

Thutlûkna dik lo pakhat vâng chauha Davida kha tluc hhe ta a ni lo. Tukdawla a awm chhan chu thil sual te tham te te anga lang ngaihthah a, kawng dik lo a zawh chhunzawm zêl vâng a ni zâwk. Pathiana innghah pumhlûm âiin, a thiltihtheihna leh thuneihna hmanga a chheh vêl hnamte tih dân ṭha lo leh chîn dân sual lam a âwn zual zêl vâng a ni a, Pathianin a hruai ang zêla nun âiin ama finna leh thiltihtheihna hmachhuana nun a thlan zâwk vângin a lo tlu chhe ta a ni.

Bible chuan chiang takin, “Davida thil tih chuan Lalpa a ti lung ni lo va” tiin a lo târ lang hial a. (2 Samuela 11:27).

A tîrin Pathianin ama anpuiin mihringte a siam a. A tîrah chuan Pathian Thu zâwm a, dik taka thil ṭha leh dik tih kha mihring mizia leh nunphung a ni. Nimahsela, bawhchhiatna avângin kan khawvêlah hian sualna a lo lût a, mihring ngaihtuahna te, a rilru puthmang te, a duhzâwng te, a thu sawi ṭhîn te, a thil tih duh dân te chu a lo khaw lo zo ta a ni. Chuvângin, kan khawvêl hmabâk chu a lo thim ta hle a. Chuti chungin, Pathian chuan kan sualnaah chuan min tiboral mai lovin, min rawn zawng a, min zawng hmuin min chhandam leh ta a ni.

Thil te tham leh ho tham te teah pawh Pathian thu âwih i thlan zêl zârah i nunkawng kha a danglam viau thei a ni! Hlimna leh thlamuanna tluantling chu Pathian thuâwihnaah hmuhin a awm ṭhîn a. A thu i âwih zêl phawt chuan i tân ṭha ber tûr hretu a nih avângin i tân ruahmanna mak tak a nei a ni.

#### Tih tûrte

**Sunday**

1. Isaia 33:15, 16 leh tûn kâr zirlâi, “Bumna Avânga Thihna” tih hi lo chhiar ula.

2. Hmûi lem ziak la. Bible in hmûi chungchâng a sawina chângah chuan hmui in ziak dâwn ang a; tichuan, chu Bible châng chu vawng tûrin in zir nghâl dâwn nia.

3. Thutak nunpui thei tûrin Pathian hnênah ṭanpuina dîl ang che u.

` `

**Thawhṭanni**

1. 2 Samuela 11:1-13 hi lo chhiar ula.

2. He thawnthu-ah hian a chângtupa dik tak tu nge ni? In thil tih sual thup tûrin emaw, thil sual ti tûra thlêmna eng tik lâi khân nge in tawh? Sual lakah engtin nge in fihlîm theih ang?

3. In Bible châng ziah chhuah kha en nawn leh ula.

4. Thil dik chauh ti thei tûra finna leh chakna in neih theih nân Pathian ṭanpuina dîl ang che u.

` `

**Thawhlehni**

1. 2 Samuela 11:14-26 chhiar ula.

2. In Bible journal-ah khân, Davida’n duhthlanna dik siam tûra hun ṭha a neih hrang hrangte kha ziak chhuak ula. Dik leh ṭha zâwka a tih theih dân tûr chu engtin nge ni ang? Sipai hotu khân engtin nge Davida kha a ngaih in rin?

3. In Bible thu ziah chhuah kha en nawn leh ula.

4. In ram leh in kohhrana hruaitute ṭawngṭâipui ula. Isua chu anmahni mimal Chhandamtu a an pawm ngei theihna tûrin dîlsak ang che u.

` `

**Nilaini**

1. 2 Samuela 12:1-9 chhiar la.

2. Nat hana’s chêtdân kha engtin nge i ngaih? A thiltih sual kha hmâichhanah hrilh tlâng nghâl pawp sela Davida khân thinrimin hmâi sen a hmuh in ring em?

3. A thil tih sual chungchângah mi tu emaw in hmachhawn dân tûr i hriat theih nân puitlingte nên inrâwnin sawi ho rawh u.

4. In Bible thu ziah kha en nawn leh ula.

5. Dikna ṭan ngam tlat thei tûrin finna in dîl ṭhîn dâwn nia.

` `

**Ningani**

1. Marka 12:31 lo chhiar ula.

2. In Bible thu ziah chhuah kha en nawn leh bawk ula.

3. In Bible study journal-ah khân, in ṭhian chhar te nêna ṭhianṭha tak in nih theihna tûra in duh dân kha ziak chhuak rawh u.

4. Mi dang tana ṭhian ṭha tak in nih theih nân Pathian ṭanpuina dîl ang che u.

` `

**Zirtâwpni**

1. Thufingte 12:19-22 chhiar la.

2. In Bible study journal-ah khân in Bible chânga târ lan mi rinawm nih theih dân advertisement siam ang che u.

3. Isua anga awm dân emaw, Kristian dik tak nih dân emaw, chutiang lam hawi chu hla siam/phuah ula.

4. In hla ziah/siam/phuah chu in chhûngkaw inkhâwmah sa chhuak/chhiar chhuak bawk ang che u.

5. In Bible thu ziah chhuah kha sawi chhuak bawk rawh u.

6. In ṭhiante nêna in inkawm chânga mi dangte hre thiamtu, hmangaih theitu leh rintlâk in nih theihna tûrin Pathian hnênah dîl rawh u.

` `