---
title:  Lu Sûn Pa, Hnehna Chângtu Lal
date:   26/10/2024
---

### Chhiar tûr
2 Samuel 16:15-18:33; _Thlahtubul leh Zâwlneite_ bung 72,pp. 744, 745; _The Bible Story_ (1994), 5 vol. 4, pp. 109-111; kan kohhran thurin, no. 23, 14, 11.

> <p>Chângvawn</p>
> “Kei erawh chuan ka hrilh a che u, in hmêlmate chu hmangaih ula, a tiduhdahtu che chu ṭawngṭâisak rawh u. In pa vâna mi fate in nih theih nân; ani chuan mi sualte leh mi ṭhate chungah chuan a ni a chhuahtîr ṭhîn a, mi felte leh mi fel lote chungah pawh rah a sûrtîr ṭhîn a ni.” (Matthaia 5:44, 45).

> <p>Thu pawimawh lâi</p>
> Mi dangte laka kan dawhtheih a, kan laka kan tlângnêltîr hian Pathian hmangaihna kan lantîr ṭhîn.

_Kawng in bo tawh ngâi em? Mi hnênah kawng chin in zâwt ve fo tawh ṭhîn em? Mi tam zâwk chuan kawng boin kawng chin an lo zâwt fo tawh ṭhîn a ni. Hetih mêk lâi hian mi ṭhenkhat chuan mite thurâwn an zâwm duh lo va. Kawng chin hre chiang tâwk hlein an inngâi ṭhîn a ni. Hmânlâi Israel-ho hun lâi pawh khân Lal Davida sipai lal pakhat, Joaba chuan thil chinchâng hre tâwk hleah a lo inngâi ve hle mai a. A ngaih dân chu a dikin in ring em? Eng nge in ngaih dân le?_

Israel lal chu ram dangah a bîk bo lâi a ni a. A fapa Absaloma chuan helna chawk chhuakin a pa chu thaha, a dinhmun luahlan a tum a ni.

Abishaia te, Ittaia leh Joaba te chuan an hote hruaia helna chu hmehmih châka inpeih atin an tha a za zak zak hle mai a. Chûngho inrâlringa inpuahchah suau suauho che vêl chu Davida chuan kulh kawngka aṭang chuan a lo thlîr reng a. Sipai rualho chuan Davida chu an ngainain atâna râl do chu eng tik lâi pawhin an inpeih at reng ṭhîn a ni. Davida chuan Abishaia te, Ittaia leh Joaba hnênah chuan, “Keimah vâng hian tleirâwl Absaloma chu va dîm hrâm hrâm ang che u” (2 Samuela 18:5) tiin thu a chah a. A thusawi chu sipai zawng zawng chuan chiang takin an hre vek a. Eng thil pawh lo ti tawh mah se, Davida chuan a fapa chu nungdama a hnêna hruai tûrin a duh a. A fapa nêna inrem leh theih hun a la thlen ngei ringin a beisei tlat a ni.

Indona chu a so sâng ta hle a. Davida sipaite chuan huaisen tak leh chak takin an bei a. Sipai tam takin ngaw chhûngahte an bei a, chu ngaw chhûnga inbeihnaah chuan Absaloma chu a sabengtung chunga chuangin sipaihote chuan an hmu a. Hmanhmawh taka tlânchhiat a tumna lamah thing zâr pêng hnawk tak hnuaiah a sabengtung chung chuang chunga a tlânchhiat lâiin thing ṭang hnawkah a sam zial chu nghet taka a tân avângin a sabengtung chuan a tlânsan ta daih mai a. Chutia che thei lo va thingzâr hnawka a inkhâi lâi tak chuan sipai pakhat chu Joaba hnênah an lo va tlân a.

“Absaloma chu sasaw zârah che thei miah lova inkhâiin tûn mai khân ka hmu” tiin a hrilh nghâl zung zung a.

“I hmu si a, enga ti nge i tihhluma leiah i tihthlâk nghâl loh? Chutiang chuan ti la chu tangkaraw sâwm leh kâwnghrên ka pe tûr che a” a ti a. Tin, mi chuan Joaba hnênah, “Tangkaraw sâng pawh hmu dâwn mah ila, lal fapa chungah kut ka thlâk lo rêng rêng ang; kan beng hriat ngeiah lalin nang leh Abisaia leh Itaiaa hnênah, ‘Tlângvâl Absaloma chu tu mahin khawih hlek suh se’ tiin thu a pe si che u a. Rinawm lo takin lo that ta ringawt mai ila (lal lakah chuan eng mah thup theih a ni awm si lo va), nang chu i inthiarfihlîm leh mai awm si a” a ti a. “Nang ang hian hun ka khawhrâl mai mai ve thei lo ve” tiin Joaba chu dawhtheihna tlachham tih hriat takin a au ṭhawt ṭhawt a (châng 10-14).

Absaloma inkhâina thing lamah chuan va kalin Absaloma chu a that ta nghâl a. Joaba chuan tâwtawrâwt a han ham tuar tuar tâkah chuan a sipaite chuan an râldo chu an tâwpsan ta a. Indona chu a tâwp zui ta nghâl a.

Davida chhiahhlawh rinawm Ahimaaza chuan, “Ka va tlân ang a, Lalpan a hmêlma phuba a lâksak dân chanchin hi lal chu ka va hrilh ang e” a ti a.

Tin, Joaba chuan a hnênah, “Vawiinah zawng chanchin va la hrilh suh, ni dangah la hrilh zâwk ang che. Lal fapa chu a thih tâk avângin, vawiinah zawng chanchin eng mah va hrilh suh ang che” a ti tlat a.

Tin, Kus mi hnênah chuan, “Kal la, i thil hmuh va hrilh rawh le” a ti a. Tin, kus mi chuan Joaba chu kûnin chibai a bûk a, a tlân ta a.

Chutichuan, Zadoka fapa Ahimaaza chuan Joaba hnênah, “Eng pawh ni sela, Kus mi kha ka va ûm ta’ng e” a ti leh a.

Tin, Joaba chuan, “Ka fapa, chanchin hrilh man i hmu dâwn si lo va, engah nge i tlân ang?” a ti a.

Nimahsela, ani chuan, “Eng pawh ni sela, ka tlân ang e” a ti a. Tin, ani chuan a hnênah, “A nih chuan va tlân mai rawh le” a ti a.

Tichuan, Ahimaaza chu chak taka tlânin Kus mi chu a lehpêl a (châng 19-23 lo en ula).

Lal hnên a lo thlen chuan kûnin, “Lalpa ka pu beih tuam kut thlâk tumtute dang chatu Lalpa i Pathian chu fakin awm rawh se” a ti a.

Tin, lal chuan, “Tlângvâl Absaloma chu a dam alâwm maw?” a ti a.

Tin, Ahimaaza chuan a chhâng a, “Joaba’n lal chhiahhlawh, kei i chhiahhlawh ngei hi mi tirh chhuah lâiin an buai mur mur ka hmu a; nimahsela eng nge ni tih erawh chu ka hre lo” a ti a.

Tin, lal chuan, “Ka sîrah hian lo ding rih rawh” a ti a. Tin, a sîrah a lo ding a.

Tin, ngâi teh, Kus mi chu a lo thleng a; tin, Kus mi chuan, “Lalpa ka pu tân chanchin ka rawn thlen e; i chunga helho zawng zawng phuba chu vawiinah hian Lalpan a lâksak ta che a ni” a ti a.

Tin, lal chuan Kus mi hnênah chuan, “Tlângvâl Absaloma chu a dam a lâwm maw?” a ti a. Tin, Kus mi chuan a chhâng a. “Lalpa ka pu hmêlmate leh i chhiatna zawngtute zawng zawng chu chu tlângvâl ang chuan awm vek rawh se” a ti a.

Davida chuan Absaloma chu a thi tih a hre thiam ta a. Kulh kawngka chunga pindanah chuan chhovin, “Aw ka fapa Absalom, ka fapa, ka fapa Absalom, i âiah han thi teh zâwk ila aw! Aw Absalom ka fapa, ka fapa!” tiin a ṭap ta a (châng 19-33 lo en ula).

Chumi hnu rei loteah chuan Davida chuan a lalṭhutthlêng chu a luah chhunzawm leh ta a. Absaloma ngâia Davida thinlung ngui tih loh chu eng kim ṭha zâwkin a kal ni âwmin a lang. Chutiang chu Pathianin a fate zawng zawng chunga a rilru put dân a ni a. Chutiang hmangaihna chu a ni mi zawng zawng pêk a duh chu ni.

Mihringten an inlâichinnaa a hmangaihna an lanchhuahtîr ve chu thil a siam lâia Pathian ruahman dân a ni a. Chhûngkuaa inhmangaihtawnna te, inzah tawnna te leh inngaihsak tawnna te kal tlâng hian Pathian hmangaihna nasatzia chu kan hre thiam chiang leh zual thei ṭhîn a ni. Naupangten an nu leh pate thu âwiha an zahna hmanga nu leh pate an hmangaihna an lantîr ṭhîn ang chiah hian, a thu kan zâwm hian Pathian chu kan hmangaih a ni tih kan lantîr ṭhîn. Hei vâng hian a ni Pathian Thuin, “Nangnin min hmangaih chuan ka thupêkte zâwm rawh u” (Johana 14:15) a lo tih ni. Kan ṭhatna tûra a duh dân kan zâwm hi Pathian kan hmangaih a ni tih lantîr tûra kan hamṭhatna a ni.

#### Tih tûrte

**Sunday**

1. 2 Samuela 16:15-17:4 leh tûn kâr zirlâi, “Lusun Vânga Pa Lungngâi, Hnehna Changtu Lal Chu”

2. Bible châng târ lan hmang hian hla lo phuah ula, a bung leh châng târ lang bawk ang che u.

3. Bible châng hi vawng tûrin zir nghâl ula.

4. Rei tak tawrh huam khawpa a hmangaihna avângin Pathian chu lâwmthu hrilh ang che u.

` `

**Thawhṭanni**

1. 2 Samuela 17:5-17:29 kha lo chhiar ṭheuh ula.

2. In nu leh pate kha an naupan lâi chanchin lo zâwt ula, “In naupan ve lâiin in nu leh pate chanchin eng lâi nge in thinlunga in vawn ngheh ber” tiin lo zâwt hlawm rawh u. An naupan lâi leh nu leh pa an nih hnu dinhmun danglam dân te, an nu leh pate hun lâi aṭanga an nuna nghawng nei lian ber eng nge a nih tih lo zâwt ang che u.

3. Bible châng kha en nawn leh ula.

4. Nu leh pa in neih avâng leh an hmangaihna nasa tak dawngtu in nih avângin Pathian hnênah lâwmthu sawi ang che u.

` `

**Thawhlehni**

1. 2 Samuela 18 kha lo chhiar ula.

2. Bung 18-naah khân eng tik niah emaw chuan Absaloma kha Davida’n ngaihdam theih a inbeiseizia târ lanna in hmu em?

3. In mi ngainat êm êmin i duhloh dân deuha a tih dân che chung pawha in ngaihsak chhunzawm dân zêl dân ziak ula. Engvânga chutia ti thei nge in nih le?

4. Bible châng kha en nawn leh ula.

5. In laka mi suaksual deuh te pawh in hmangaih theih nân Pathian ṭanpuina dîl ang che u.

` `

**Nilaini**

1. Luka 15:11-24 lo chhiar ula.

2. Bible-ah pa leh fa inngeih lo chanchin dang in hriat chuan han sawi ula. An inngeih lohna an chin fel dân leh chin fel a nih theih dân tûrte sawi hoin an chanchinte khâikhin hlawm bawk ula.

3. Thilsiam chanchin video emaw an chanchin ziahna lehkhabu aṭangin an note te an ngaihsak dân chîk chiang ang che u.

4. Bible châng kha en nawn leh ula.

5. In unaute nêna inhmangaih tlâng taka an enkawl theihan tûr cheuin Pathian ṭanpuina dîlsak rawh u.

` `

**Ningani**

1. Ephesi 6:1-4 lo chhiar ula.

2. Fa enkawl dân lamhawi thawnthu lo dap ula. Chûng thawnthu beh chhan chuan nu leh pate leh an fate an inchhawnchhaih dân tûr mi dangte nên lo sawi ho ang che u.

3. He thawnthu hi in chhûngkaw tâna zirlâi ṭangkâi a nih leh nih loh in chhûngkaw member-te hnênah lo zâwt ula.

4. Bible châng kha lo en nawn leh bawk ula.

5. Ringtute tâna entawn tûr hmangaihna nun zirlâi pawimawh tak takte avângin Pathian hnênah lâwmthu sawi ang che u.

` `

**Zirtawpni**

1. Matthaia 6:26-33 lo chhiar ula.

2. SDA Hymnal, no. 101-na, “Children of the Heavenly Father” kha lo keu ula. In sak thiam chuan rimâwi tum pahin mâwi takin in lo sa ho dâwn nia. A thlûk in thiam loh pawhin a thu kha uluk takin in lo chhiar dâwn nia.

3. He hlain vân Pathian chanchin a sawina ṭawngkam pahnih kha eng nge ni?

4. Bible châng in vawn kha a riin sawi chhuak ula.

5. A hmangaih nasat êm cheu avângin vâna in Pathian chu lâwmthu hrilh ang che u.

` `