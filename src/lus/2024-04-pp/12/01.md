---
title:  Pathian Hnêna Hlan
date:   14/12/2024
---

### Chhiar tûr
Luka 2:21-40; Chatuan Nghahfak, bung 5, pp. 50-58; _The Bible Story_ (1994), vol. 7, pp. 43-46; kan kohhran thurin, no. 12, 4, 22.

> <p>Chângvawn</p>
> “I chhandamna mi tin hmuha i siam kha, ka mitin a hmu ta e; Jentail-te hnêna i êng puang chhuak tûr leh i mi Israelte ropuina tûr chu” (Luka 2:30-32).

> <p>Thu pawimawh lâi</p>
> Kan thinlungah Isua a chên chuan, amah chu chibai bûk kan châk hle ṭhîn.

_In mithmuha hun inher danglam in lo hmu tawh rêng em? Engtin nge in ngaih le? Eng angin nge in nun a nghawng? Khawvêl tidanglamtu he thawnthu hi lo ngaihtuah chiang teh u._

Dân anga hun tiam a lo thlenin Mari leh Josefa te chuan Isua chu Lalpa hnêna hlan tûrin Temple-ah an tawn hruai a. Pathian hnêna fa tîr hlan hi kan tân khawvêlah Tlantu a la rawn tîr dâwn a ni tih Pathian thutiam entîrna a ni.

Hâl râl thil hlan atâna ran hmanga inthâwina chuan Messia inhlanna tûr a entîr a. Mi neinung deuhte chuan hâl râl thilhlan atân berâm an rawn keng ṭhîn a; mi harsate erawh chuan pârva an hlan ṭhîn thung.

Nau hlanna inkhâwmah chuan puithiamin naupang chu mâichâm chungah pawm kângin Lalpa hnênah a hlân ṭhîn a. A nu hnêna a hlan kîr leh hnu-ah puithiam chuan chhinchhiahna lehkhabu-ah naupang hming chu a ziak lût ṭhîn.

Mari leh Josefa’n an naute chu puithiam hnêna an hlan hian mi dangte ang bawkin a tih dân pângngâiin puithiam chuan nau chu a hlân ve mai a. A hlan zawh chuan, “ISUA” tiin a hming chu a ziahsak a. Khawvêl chhandamtu hlaântu chu puithiam chu a va nihlawh tehlul êm! Nimahsela, thutiam fa, Tlantu chu a ni tih reng a hre châng si lo. Chu naupang lo pian dân tlâwm lutuk chu Messia rawng rawn bâwl dân tûra a lo suangtuah dân nên a inpersan lulâi êm a ni. Khatih hun lâia mite ngaih dân chuan Messia chuan Rom-ho rah behna lak ata Israel hnam a chhanchhuak ang a, Davida lalram a rawn din dâwn niin an ring a. Chuvângin puithiam chuan chhinchhiahnate, puithuna leh hrilhlâwkna zawng zawng famkimna chu Isua a ni tih rêng a hre thiam phâk lo a ni.

Nimahsela, Pathian thutak hriat thiam tuma hrilhlâwkna ngunthlûk taka lo zir ngat ngat ṭhîn mi tlêmte an awm a. Sumiona leh Anna te chuan Tlantu lo lan hun chu an nghâkhlel zual êm êm ṭhîn a. An rinna tithar sauh sauhin Messia lo lan hun tûr chu beiseinain an lo thlîr ngat ngat ṭhîn a ni.

Puithiamin nau a hlan zawh chuan putar Sumiona chuan a hmaa mite chu rawn tâwn tlângin naute nu lam chu a rawn pan a. Naute chu pawmsak tumin a ban a rawn phar chhuak a. Puithiam leh naute nu leh pa chuan Sumiona chu an lo thlêk ngun hle mai.

“Lalpa, tûnah i thu ang zêlin i bâwih hi thlamuang takin i kaltîr dâwn a; i chhandamna mi tin hmuha i siam kha ka mitin a hmu ta e: Jentail-te hnêna i êng puang chhuak tûr leh i mi Israel-te ropuina tûr chu” a ti a (Luka 2:29-32).

Sumeon-a khân Isua rawngbâwlna tûr chu Pathian hmangaihna êng, Jentail-te hnên thlenga puan darh a ni tih a puang a.

Mari chu enin, “Ngâi rawh, he naupang hi Israel zînga mi tam tak tiral tûr leh din chhuahtîr tûra ruat a ni, miin an hnial tûr chhinchhiahna nên. A ni, nanga thinlung pawh ngûnhnâmin a la chhun tlang ang, mi tam takin an thinlunga an ngaihtuahte chu a lan nân” a ti a (châng 34, 35).

A thu sawi kal tlangin Sumeon-a khân kan chhandamna hna hlen chhuak tûra Isua inhlanna leh a thihna tûr a lo târ lang a ni.

Sumeon-a’n thu a sawi zawh rual rual chuan, Anna-i, kum upa tawh tak chuan hma a rawn tâwn tlang ve leh a. He nu hi Temple-a Pathian chibai bûk taima tak a ni. Sumeon-a thusawi a lo hriatin, Anna i chuan lâwm êm êmin Pathian fak a. Anni pahnih hian hrilhlâwkna thlen famkim dân tûr chu chîk leh ngunthlûk takin ṭawngṭâina nên an zir ṭhîn. An rin dânah Messia lo lan dân tûra hrilhlâwknate chu Pathianin an hnênah a hriattîr niin an ngâi hmiah mai a. “Ama mite hnênah a lo kal a, ama miten an lo lâwm si lo” tih ziak ang khân (Johana1:11, 12).

Thuthlung Hlui hun lâi khân Pathianin Israel mipuite chu an vêla hnam dangte hnêna a thutak puang tûrin a thlang a. Nimahsela, Messia a lo lan khân, ringtu mi tlâwm tak tak tlêmte chauh chu amah dawngsawng tûrin a lo inpuahchah si.

Chhuan tinah Pathian hmangaihna êng chu khawvêla chhi darh tûrin Pathianin mi rinawm a nei zêl a. Vawiina Pathian kohhran hian Isua pawma mi dangte hnêna a chanchin puang darh tûr mite chu a nei. Kohhran hi khawvêla Pathian chhûngkua a ni a, Isua chuan mi tin hi a âiawhtu atân min ruat vek a. “Chutichuan, kal ula, hnam tina mi zirtîrah te siam ula, Pa leh Fapa leh Thlarau Thianghlim hmingin baptis ula; thu ka pêk apiang cheu pawm tûrin zirtîr rawh u. Kei kumkhuain, khawvêl tâwp thleng pawhin in hnênah ka awm zêl ang” a ti (Matthaia 28:19, 20).

Kan nunah Isua chu chêng tûrin sâwm ṭheuh ila, a lo kal lehna tûr chanchin ṭha chu mi tin hnênah i puang darh zêl ang u!

#### Tih tûrte

**Sunday**

1. Luka 2:21 leh tûn kâr zirlâi “Pathian Hnêna Hlan” tih hi lo chhiar ula.

2. Sunglass lem ziak ula, in lem ziahah chuan Bible châng thlan kha a bung leh châng nên ziak bawk ang che. Vawng tûrin in zir nghâl bawk dâwn nia

3. Sumeon-a leh Anna-i ten Isua lo pian hun nghâkhlel taka an lo thlîr ang khân Isua lo kal lehna in lo nghahhlelh theihna tûrin ṭawngṭâi ang che u.

` `

**Thawhṭanni**

1. Luka 2:22-24 chhiar ula.

2. Puitlingho kha an naupan lâiin Pathian hnêna hlan an nih leh nih loh zâwt ula, hlan an ni tih nemnghehna certificate te, thlalâk leh thilpêk an dawn leh dawn loh zâwt bawk ang che u.

3. Bible châng thlan kha lo en nawn ṭheuh ula.

4. Pathian hnênah inhlan thar ṭheuh ula. A chênchilhna dîl ang che u.

` `

**Thawhlehni**

1. Luka 2:25-35 lo chhiar ula.

2. In thilpêk dawn tûr chu rei tak in lo nghâk ve tawh ṭhîn em? In lo nghah lâi chuan engtin nge in lo awm? A tak taka in han dawn chiah khân engtin nge in awm hlawm le?

3. Bible châng thlan kha en nawn leh ula.

4. A thil tiam tawh tihlawhtling zêl ṭhîn a nih avângin Pathian hnênah lâwmthu sawi ula. Chhel tak leh dawhthei taka a thilpêk tûr che u nghâk thei tûra a buatsaih che u avângin Pathian hnênah lâwmthu sawi bawk ang che u.

` `

**Nilaini**

1. Luka 2:36-38 lo chhiar ula.

2. Anna-i anga Pathian châwimâwi nuam ti êm êm hriat in nei em? Chung mite chu eng nge an nun dân le? Chûng mite nun aṭang chuan eng ang zirlâi nge zir chhuah tûr in neih?

3. Pathian chênchilhna chânga amah chibai bûk chu in nuam tih zawng a nih theih nân ṭawngṭâi ṭhîn ang che u.

` `

**Ningani**

1. Luka 2:39 chhiar ula.

2. Nangmahni irâwm chhuak ngeiin fakna hla emaw, hla chham chi emaw phuah lo tum teh u.

3. Isua’n a awmpui reng che u a ni tih nangmahni in inhrilh nawn fo theih nân ran chaw thlêng lem siam ang che u.

4. Bible châng thlan kha en nawn leh bawk ula.

5. A hnênah chatuana kan awm theihna tûra Isua a lo kal leh dâwn avângin Pathian chu fakin châwimâwi ang che u.

` `

**Zirtawpni**

1. In chhûngin Luka 2:40 kha lo chhiar ṭheuh ula.

2. Bible châng kha en lo va sawi chhuah theih ngei tum ṭheuh ang che u.

3. Krismas hla leh hun pui lam hawi fakna hlate lo sa ho ṭhîn ang che u.

4. Krismas niah tu emaw talin hlim taka hun a hman theih dân tûr lo ruahman ṭheuh ang che u.

5. In thinlungah Isua a pian ṭheuh theih nân amah chu sâwm ang che u.

` `