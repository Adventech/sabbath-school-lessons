---
title:  Hmun A Awm Lo Em Ni?
date:   30/11/2024
---

### Chhiar tûr
Luka 2:1-7; Chatuan Nghahfak, chaps. 3; 4; pp. 31-49; _The Bible Story_ (1994), vol. 7, pp. 31-34; kan kohhran thurin, no. 4, 11, 23.

> <p>Chângvawn</p>
> “Nimahsela, a hun bi a lo kim khân fa nihna kan hmuh theih nân, Dân hnuaia awmte chu tlân tûrin Pathianin a Fapa, hmeichhe hrin, Dân hnuaia lo piangin a tîr chhuak ta a.” (Galatia 4:4, 5).

> <p>Thu pawimawh lâi</p>
> A Fapa min pêk kan lo pawm hian a tân hmun kan siamsak a, Pathian chu chibai kan bûk tihna a ni.

_Hun nghahlelhawm tak lo thleng tûr beisei taka in lo thlîr mêk, rei tak lo chhûng tihkhawtlâi ni si in tawng tawh em? In nghahhlelhna chu a zual tulh tulh nge? In thil beisei chu a lo thlen theih mai loh avânga beidawngin in ngaihsak peih tawh lo zâwk?_

Khawvêl hunbi chhiar lo inṭan chhoh lâia Pathianin mihring hmasa berte a siam hun lâiah kha i chhui kîr ang aw. Adama leh Evi te kha chhia leh ṭha thlang thei tûra zalênna neiin, Pathian anpuia siam an ni a. Vânduaithlâk takin, anmahni thlêmtu thu chu âwihin Pathian vaukhânna leh a thu hrilhte chu an lo bawhchhe ta a. An thuâwih loh rah chu khawvêla mihring zawng zawngte tân chhiatna namên lo tak a lo ni ta a ni.

Sual chuan Pathian lak aṭanga ṭhen hrangin chhiatna leh thihna lamah a hruai lui ta a. Chuti chung pawhin, Pathian chuan a chhûngkuaa a lâwm luh leh theih nân mihring boral mai tûrte chu a chhan chhuah theih nân ruahmanna fing tak a lo nei reng a. Mihringte chu Pathian chhûngkua nêna an inrem leh theih nân Siamtu Pathian chuan sualin a tihkhaw loh vek tawh khawvêl hi ama thu ngeia rawn thih chilh a thlang ta a ni.

Siamtu chuan hmêlma thiltihtheihna nuai chimit tûr leh sual chu hneh tûrin “Tlantu, hmeichhe hrin” chu min lo tiam a. “Nang leh hmeichhe thlahte chu ka indotîr ang a, i lu a tithitling ang a, nangin a ke artui i tithitling ang” a ti (Gen 3:15). He thutiam hian hrihlâwkna kal tlanga Tlantu lo lang tûra beiseina chu chhuan zawng zawngte thinlungah a vawng nung reng a. Nimahsela, hun a lo liam zêl a, mite chuan Tlantu lo lang tûr leh hrilhlâwkna awmzia chu ngaihthahin an theihnghilh ta a ni.

“Nimahsela, a hun bi a lo kim khân fa nihna kan hmuh theih nân, Dân hnuaia awmte chu tlan tûrin Pathianin a Fapa, hmeichhe hirn, Dân hnuaia lo piangin a tîr chhuak ta a” (Galatia 4:4, 5).

Isua lo pian dân tûr chungchâng thu Chanchin Ṭha buten kimchâng taka an lo ziah hian a lo kalna tûr chungchâng leh a lo thlen famkim tak dânte chu a târ lang a.

Mari, Nazareth khaw nula thianghlim chu Josefa, Lal Davida thlaha mi nên innei tûrin an inhaul lâwk tawh a. Mari hnênah chuan vântirhkoh rawn inlârin, fapa a hrin tûr thu leh, a hmingah Isua a sa tûr a ni tih thu a rawn hrilh a (Isaia 7:14; Matthaia 1:18-25 lo chhiar la).

Vântirhkoh thu puan dân chuan, Pathian thutiam chu thleng famkimin Mari chu Tlantu hringtu nu ni tûra thlan a ni a. Chutiang dinhmun luahtu nih chu a va vânneihthlâk dâwn tak êm!

Mari leh Josefa chu Galilee khawpuia Nazareth khuaah an chêng a. Nimahsela, hrilhlâwknaten an sawi dân chuan Messia chu Davida khuaa piang tûr a ni (Mika 5:2 lo en ula). Mahse, hrilhlâwkna a thlen famkim theih nân thilmak danglam tak a lo thleng ta tlat mai. “Chutih lâi chuan Kaisara Augusta’n Rom lalram pumah chhiar pui neih tûrin thupêk a chhuah a” (Luka 2:1). Mi zawng zawng chu hming ziak tûrin anmahni khaw lam ṭheuhah an haw khâwm ta a ni.

“Tichuan, Josefa pawh chu Galilee rama Nazareth khua aṭang chuan Davida khua, Judai rama Bethlehemah chuan a chho ve a (Davida thlah a mi a nih avângin). A nupui hual, nau hring ṭêp tawh Mari nên chuan hming ziak tûrin an kal ve a. Chu lâiah chuan nau pian hunin a nang ta a, a fa hmasa ber ni tûrin fapa a hring ta a. Khualbûk an chan loh avângin nausên chu puana tuamin ran chaw thlêngah chuan a mut a (châng 3-7).

Riahna hmun an chan chhun chu ran in a ni. He hmunah hian a ni hrilhlâwkna ti famkim tûra khawvêl hun inher zêl hun bi chhiarna tûr pawimawh ber chu a thlen tâk ni. A lo pian hun nghâka lo thlîr reng ṭhîn Pathian hnam thlan ten kum sâng tam tak an lo nghah tawh chu hre lo leh anmahni Tlantu tûr lo dawngsawng tûra an lo inrâlring miah lo hi thilmak a ni tih loh rual a ni dâwn em ni? “Ama mite hnênah a lo kal a, ama miten an lo lâwm si lo” (Johana 1:11). Chuti chungin, mihringte an boralna laka chhanchhuah dân kawng awm chhûn chu vân ropuina kalsana keimahni anga a lo pian kha a ni tih a hriat avângin, ama duh thu ngeiin Isua chu khawvêlah a lo kal ta a ni. Mi hnuaihnung leh rethei ber berte pawh rawng a bâwlsak theih nân dinhmun tlâwm ber a rawn thlang a. Pathian hmangaihna târ lang tûr te, sual vânga hremna laka min chhanchhuak tûr leh thihna laka min chhanchhuak tûrin kan zîngah a lo chêng ta. Kan entawn tûr ṭha famkim a nih theih nân mihring anga rawn khawsa ve-in kan harsatna tawh tinrêng pawh rawn tuar ve vek a. A nihna takah chuan, a nun hmang khân Pathian dân kan zâwm theih nân leh a thiltihtheihna zâra sual kan hneh theihna tûrin kawng min rawn kawhhmuh a ni.

Isua lo kal leh hnâi tawh takah kan chêng mêk a. A lo kal lehna tûr chhinchhiahnate chu kan mithmuhah a thleng famkim mêk zêl a nih hi (Matthaia 24 lo en ula). Isua lo kal hmasakna kha hrilhlâwkna ang chiah chiaha a lo thlen famkim dân Chanchin Ṭha buten an lo ziah avângin, a thutiam ang ngeia a lo kal lehna tûr chungchâng thu hi kan chiang êm êm a ni (Johana 14:1-3; Matthaia 16:27; Thupuan 1:7 lo en ula). Isua tân in thinlungah hmun in lo buatsaihsak dâwn em? Chatuana a hnêna chêng tawh tûra min hruai haw hlân nghâkhlel êm êmtu kan Tlantu leh kan Lal lo kal thuai tûr hmuak tûr hian i inbuatsaih ṭheuh ang u!

#### Tih tûrte

**Sunday**

1. Mika 5:2 leh tûn kâr zirlâi “Hmun A Awm Lo E Ni?” tih hi lo chhiar ṭheuh ula.

2. Bâwm eng emaw kha ran in ang tûrin lo chei ula; tichuan, in nunah Isua tâna hmun in buatsaihsak dân tûr lo ngaihtuah ṭheuh ula. Bible châng thlan kha en nawn bawk ang che u.

3. Isua chu ama siam ngei he khawvêlah a lo kal duh avângin lâwmthu hrilh ang che u.

` `

**Thawhṭanni**

1. Isaia 7:14 thu hi Bible lehlin hrang hrangah lo en kual hlawm ang che u.

2. Bible châng thlan kha lo en nawn ṭheuh ula.

3. Naupangte tân Krismas thawnthu ziakin emaw, a thuin emaw lo hrilh ṭheuh ang che u.

4. Min chhandamna tûra thilpêk hlu ber, amah ngei kan tâna a rawn inpêk avângin Pathian chu lâwmthu hrilh ang che u.

` `

**Thawhlehni**

1. Luka 2:1, 2 lo chhiar ula.

2. “Chhiar pui” tih awmzia hi in dictionary-ah lo zawng ṭheuh ang che u.

3. In nu leh pate kha chhiar puiah an tel ve tawh leh tawh loh zâwt ula, an thil tawnte sawitîr hlawm ang che u.

4. Bible châng thlan kha lo en nawn leh vek ula.

5. Kan chanchin eng kim hretu a nih avângin Pathian chu lâwmthu hrilh ang che u.

` `

**Nilaini**

1. Luka 2:3-5; 1 Samuela 17:12; 20:6; and Mika 5:2 chhiar ula.

2. Chhiarpui vâng ni kher lo khân, Mari leh Josefa Bethlehema an kal kha eng nge a pawimawhna?

3. In nu leh pate kha in khaw chhuahna dik tak zâwt ula, engtia thui nge in thlahtute an chhui kîr theih zâwt ang che u.

4. Bible châng thlan kha en nawn leh bawk ula.

5. Ngaihsaktu nu leh pa in neih avâng khân Pathian hnênah lâwmthu sawi ang che u.

` `

**Ningani**

1. Luka 2:6, 7 lo chhiar ṭheuh ang che u.

2. Tu emaw kha: a pianna hmun leh a pian lâi vêla khawvêla thil thleng in lo zâwt dâwn nia.

3. Bible châng thlan kha en nawn leh ang che u.

4. A chanchin hre thei tûr leh a hmangaihna ropui tak in hriat theihna tûr hmuna in lo pian avâng khân Pathian hnênah lâwmthu sawi ang che u.

` `

**Zirtawpni**

1. Matthaia 2:1-6 chhiar ula.

2. Chhûng inkhâwmnaah Krismas awmzia sawiho ula. Mi chanhai leh vânduai zâwkten beiseina êng an lo neih theih nân in chhûngkua khân eng emaw ruahmanna siam ṭheuh in tum dâwn nia.

3. Kan Tlantu châwimâwina hla lo sa ho ula.

4. Bible châng thlan kha en lo va sawi chhuah ṭheuh tum ang che u.

5. Vânram thilpêk hlu ber, Isua i pawm tih leh in nunah ṭheuh a tân hmun in buatsaihsak a ni tih Pathian chu hrilh ṭheuh ang che u.

` `