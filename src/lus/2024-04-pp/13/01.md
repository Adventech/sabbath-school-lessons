---
title:  Khawchhak Mi Fingte leh Messia
date:   21/12/2024
---

### Chhiar tûr
Matthaia 2:1-12; Chatuan Nghahfak, bung 6, pp. 59-67; _The Bible Story_ (1994), vol. 7, pp. 47-52; kan kohhran thurin, no. 1, 4, 22.

> <p>Chângvawn</p>
> “Aw, Lalpa hnênah lâwmthu hril ula, hnamte zîngah chuan a thiltihte chu hriattîr rawh u. Amah châwimâwiin hla sa ula, amah fakin zâi rawh u; a thilmak tihzawng zawng thu chu hrill rawh u” (1 Chronicles 16:8, 9).

> <p>Thu pawimawh lâi</p>
> Isua tâna keimahni kan inpêk hian amah chu chibai kan bûk tihna a ni.

_In kal tumna chin chiang mang lo chungin in la hriat ngâi loh khawi lâi hmunah emaw in kal tawh? Khawchhak mi fingte kha chutiang chiah chuan Isua zawng chhuak tûrin an thawk chhuak asin. An kalna tûr kawng chin chu hre chiang lovin thui hle mah sela, Isua lo piang chu zawn chhuah a, chibai bûk ngei ngei an tum a ni._

Bethlehem-a Isua lo pian lâi khân khawchhak lamah chuan mi fing, lehkhathiam leh mi zahawm pui pui an awm a. Chûngho chuan Isua lo pian hun tûr kha ngun taka zirin an lo ngaihven êm êm reng ṭhîn a ni. Juda hnam zînga mi an ni lo va; nimahsela, thu dik hmuhchhuah tuma thil awm dân zira chhût ṭhîn mi an ni thung. Hêng mi fing leh zahawm pui puite hian thil siamte an han belh chianin siamtu a awm ngei an ring a, chu siamtu chu Pathian a ni tih an hre thei bawk. Hebrai -ho Bible pawh chu nasa taka zirin Isua lo pian hun hnâi tawh tak chu phûrna danglam tak nên an zir uluk hle a. Chutiang taka thil pawimawh khawvêla lo thleng tûr an han hriat chuan a chhinchhiahna hrang hrangte chu an zir chîk leh zual êm êm a ni.

Bethlehema berâmpu tlâwm tak takte hnêna vântirhkohten Isua pian thu lâwmawm tak an rawn hrilh lâi vêl tho khân hêng khawchhak mi fingte hian arsi mak danglam bîk an lo hmu ve chiah a. A pawimawhna chhan tûr hre thiam ve lo mah se, Hebrai-ho Bible aṭang chuan a hrilhfiahna an zawng ta char char a, Balaama hrilhlâwkna chuan an mit leh ngaihtuahna chu a la fâl a: “Jakoba aṭangin arsi a lo chhuak ang a, Israel aṭangin lal tiang a lo chhuak ang” (Numbers 24:17) tih thu chu ngun thlûk takin an zir chiang ta a ni.

Pathian thupuan chhuah êng chu mi fingte chuan inhawng takin an lo dawngsawng a. Lalpan an mumang lama a lo hriattîr angin Messia zawng chhuak tûr chuan arsi mak danglam tak an hmuh zui tûr thu chu i he lovin an lo pawm mai a ni. Arsi chu zui zêlin zân lamah an zinkawng chu an zawh ṭhîn a. Pathianin a hriattîr ang zêlin chhûn lamah arsi chanchin chu zir chiang tûrin an hahchâwl ṭhîn a ni.

Israel ram chin an thlen chuan arsi chu Jerusalem Temple chung zâwnah a ding ta a. Chûng khualzinte cuan phûrna nasa tak nên, “Khawiah nge Juda-te lal lo piang chu? Khawchhak lamah a arsi kan hmu a, amah chibai bûk tûrin kan lo kal a ni” an ti a (Matthaia 2:2).

An beisei loh lutukin an zawhna chu mite chuan an lo bengkhawn lo hle mai a. An ram leh hnam chanchina thil ropui lutuk lo thleng chu hre âwm pawhin an lo khawsa hlawm lo.

Khawchhak mi fingho lo zin chanchinin Lal Heroda beng a lo thlen chuan hlauhthâwnna, thinurna leh thîknain a khat nghâl a. Rang takin puithiam lalte leh lehkhaziaktute chu Messia lo piang tûr chanchin hrilh fiah tûrin a ko khâwm nghâl rum rum a.

“Tin, anni chuan a hnênah, ‘Judai rama Bethlehem khuah; heti hian zâwlneiin a ziak kha: “Nang, Bethlehem, Judai rama mi, Judai khawpuite zîngah I te ber tâwp lo! I chhûng aṭangin awptu a lo chhuak dâwn si a, ka mi Israelhote vêngtu tûr chu” tih hi’ an ti a” (châng 5, 6).

Hrilhlâwkna thu a han hriat chian chuan, lal chu a buai ta êm êm mai a. Bethlehema nau lo piang chanchin chu a rûka zawng chhuak a, a chanchin chipchiar chu a hnêna hriattîr tûrin a hrilh ta a. Davida khawpui thlenga arsi in a hruai ang zêla kalin mi fingte chuan lal ngenna anga ti tûr chuan an kalsan ta a. Isua chu hmun tlâwm takah an va hmu a. Khawchhak lama an hnam tih dânin mi fingte chuan Isua chu rangkachak te, rimtui leh murra te an hlân a, a hmaah chuan kûnin chibai an bûk ta a. Nimahsela, Bethlehem khua an chhuahsan hma chuan vântirhkohin a rawn bia a, lal Heroda in lama kîr tawh lova, kawng danga haw tûrin a lo hriattîr lâwk diam a.

Heroda’n naute chu thah a tum avângin Josefa chu naute leh a nu nên Aigupta rama tlân bo tûra hriattîr a ni ve bawk a. Zawhna zâwt khawtlâi hlek lovin Josefa chuan a chhûngte chu Aigupta ram lam panin a tlân bopui ta a ni.

Khawchhak mi fingte thilpêk khân Aigupta rama an bîk bo chhûnga an mamawh eng kim a phuhru vek a. Vântirhkohin Lal Heroda thih tawh thu Josefa a rawn hrilh hnu chuan an chhûngin Israel ramah an kîr leh a, Galilee rama Nazareth khuaah an inbêngbel ta a ni.

Pathian Thu, Bible hi kawng hruaitu rintlâk a ni a (Sam 119:105 lo en ula). Ṭawngṭâina nêna ngun taka zir a nih chuan Isua nêna inzâwmna nung tak min pe thei a ni. “Ni e, Bible bu pum hian Krista chanchin min hrilh a. Thil siam chanchin, ‘Eng kim ama siam loh rêng a awm lo’ tih aṭanga intanin, ‘Ngâiteh ka lo kal thuai dâwn e’ tia eng kim khâikhâwmna tûr chen hian Pathian hnathawhte leh a aw thangkhâwk ri kan hre thei. Chuvâng chuan, Pathian Thu hi ngun taka zir ṭhîn tûr a ni” (Ellen G. White, Krista Panna Kailawn, p. 88).

Isua hun lâia khawchhak mi fingte ang khân Bible hian Chhandamtu hnên min hruai thlen ngei ngei dâwn avângin, Pathian Thu êng chu min hruaitu ni tûrin kan thlang ve tûr a ni.

#### Tih tûrte

**Sunday**

1. Numbers 24:17 leh tûn kâr zirlâi, “Khawchhak Mi fingte leh Messia” tih hi lo chhiar ula.

2. Paper-a siam arsi lem siamin chutah chuan Bible châng thlan leh a bung leh châng ziak ula, in hmuh fo theihna lâi tûrah târ ang che u. Bible châng thlan kha en nawn nghâl bawk ula.

3. Amah chibai bûk duhna thinlung in neih avâng khân Pathian chu lâwmthu hrilh ṭheuh ang che u.

` `

**Thawhṭanni**

1. Matthaia 2:1, 2 lo chhiar ula.

2. Isua zawn chhuah an tum lâi khân khawchhak mi fingte khân engtin nge an zawn? Eng ang zawhna nge an zawh?

3. Anmahni Sabbath School zirlâia chângvawnte hmang khân in nauteho tân ro phûm rûk zawn chhuah hmanga intihhlimna siam sak ula. An hmuh hmasak apiang vawng tûrin zirtîr zêl ang che u.

4. Bible châng thlan kha vawng tûrin zir nawn leh ang che u.

5. Amah zawng hmu thei tûra rem min ruatsak avângin Pathian chu lâwmthu hrilh ang che u.

` `

**Thawhlehni**

1. Matthaia 2:3-6 lo chhiar ula.

2. Enga ti nge puithiamte kha nausên Isua kha an zawn ve loh? Heroda’n Messia lo pianna hmun tûr a zawh khân engtin nge an awm in rin?

3. Isua hnênah chibai bûkan lehkhathawn ziak ula. Amah châwimâwi in theihnghilh loh nân chu lehkhathawn chu hmun remchâng lâiah târ ṭheuh ang che u.

4. Bible châng thlan kha en nawn ang che u.

5. Isua chu in hmangaihzia hrilh ṭheuh ang che u.

` `

**Ningani**

1. Matthaia 2:7, 8 lo chhiar ula.

2. Heroda’n khawchhak mi fingte a rûka a kawm chhan kha eng nge ni ang? Nausên chibai bûk a duh vâng a nih in ring em?

3. In chhûngte kha tu emaw zanriah kîlpuia sâwm an remtih leh remtih loh in chhûngte lo zâwt ula.

4. Bible chan thlan kha en nawn leh ang che u.

5. Mi dangte hnêna a hmangaihna in puan darh theih nân Pathian ṭanpuina dîl ang che u.

` `

**Ningani**

1. Matthaia 2:9-12 lo chhiar ula.

2. Dictionary-ah “gold” “frankincense” leh “myrrh” awmzia lo zawng ula, an hmanna ṭhinte zawng chhuak bawk ang che u.

3. Vawiin hian Isua hnênah eng ang thilpêk nge pêk in tum le? In Bible study journal-ah khân ziak chhuak ang che u.

4. Bible châng thlan kha en nawn leh ula.

5. I thil neih ṭha ber Pathian hnênah hlân ang che u.

` `

**Zirtawpni**

1. Matthaia 2:1-12 in chhûngin lo chhiar ula.

2. Bible châng thlan kha en lovin sawi chhuah tum ṭheuh ang che u.

3. Zirtawpni tlâiah zanriah ei tûra in mi in sâwm a nih chuan, nuam ti taka ei hovin Isua pian chanchinte sawi hopuiin Isua hnêna thilpêk in pêk theihte sawi ho ang che u.

4. “Keini Khawchhak Lal Pathumte” tih hla (The SDA Hymnal, no.137) kha lo sa ho ula.

5. In thinlung hlanin, Isua hnênah ṭawngṭâi ho ang che u.

` `