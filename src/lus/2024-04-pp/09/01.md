---
title:  Hriak Zo Thei Lo Chu
date:   23/11/2024
---

### Chhiar tûr
2 Lalte 4:1-7; Reflecting Christ, p. 269; _The Bible Story_ (1994), vol. 5, pp. 69-73; kan kohhran thurin, no. 21, 5, 18.

> <p>Chângvawn</p>
> “Tin, ka Pathian chuan Krista Isuaa a ropuina ngahzia ang zêlin, in tlâkchhamna tinrêng pawh a phuhrûksak ang che u” (Philippi 4:19).

> <p>Thu pawimawh lâi</p>
> Pathian buhzêm a phâi ve ngâi lo.

_In birthday-ah emaw, Krismas-ah emaw in thil awh zâwng tak, mahs,e dawng tûra in inbeisei ngam si loh kha eng thil nge ni le? In nu leh pate dîl mai te in duh rum rum fo ang ti r’u? In dîl leh beisei ang chhânna in hmu ta em?_

Lalpa Thlarau chuan Elisa chu chênchilhin a zâwlnei rinawm tak kal tlang chuan thilmak ropui tak tak a ti ṭhîn a. Elija’n bul a lo ṭan tawh Israel ram puma Pathian dik chibai bûkna thar thawh leh tum chuan a beih chhunzawm zêl a. A huhâng leh a thiltum chuan ram pum a fan chhuak ta thuai a.

Zâwlneiho fapate pawh chu mi tam takin kalsualna lam kawng an zawh lâi pawhin Pathian lakah chuan rinawm takin an awm tlat ṭhîn a. Baal hmaa kûn ve duh lovin, Pathian dik chauh chu chibai an bûk ṭhîn a ni. Hêng mi rinawm tak takte hian Pathian nung hriatna tûra hna thawktute chu ṭanpuiin ṭhahnem ngâi takin an thawhpui ṭhîn a.

Elisa hun lâi hian zâwlneite rawngbâwlna pui ṭhîntu pa pakhat chu boralin a nupui leh a fapate pahnih a kalsan hlauh mai a. Vânduaithlâk takin chu hmeithâi chuan a pasal dam lâia a leiba rulhna tûrin sum lâk luhna eng mah a nei ta lo. Rei loteah a pawisa batna pa chuan leiba an rulh vat theih loh chuan a fapate chu chhiahhlawha chhawr tûra chhuhsakah a rawn vau zui leh ta nghâl a. Chutia mangang leh baihvâi taka a awm lâi chuan Pathian mi zâwlnei kha a hre chhuak ta. A harsatna thlen tûrin a va pan a.

“I chhiahhlawh, ka pasal khân min boralsan ta si a, ani kha i hriat angin Pathian tih êm êmtu a nih ve kha. Nimahsela, a pawisa batnapain pawisa min rawn ṭhîng a, kan rulh vat theih loh chuan ka fapate pahnih chu a chhiahhlawh atâna chhuhsakah min vau zui a, ka mangang lutukin ka rawn pan ngawt mai che a nih hi” a ti a.

Elisa chuan, “Eng nge tihsak theih che ka neih le? I inah eng thilte nge i neih rêng rêng?”tiin a lo zâwt a. “Olive hriak bûr te reuh te bâk chu i bâwihnu hian neih eng mah ka nei lo” tiin a chhâng a.

“Elisa chuan, ‘Kîr leh ta la, i ṭhenawm ho bêl ruak zawng zawng va hawh khâwm rawh. Tlêm te kha i hawh mai mai ang e. Tichuan, i fapate nên chuan chhûng lamah kawng inkalh khung ula, in hriak chu bel zawng zawngah chuan thli khat vek ang che u, a khat hmasa apiang kha in dah hrang zêl dâwn nia” tiin a lo chhâng a.

“Tichuan, a va haw a, zâwlnei sawi ang chuan tiin a fapate nên chuan inchhûngah inkalh khungin an bêl ruak hawh khâwmah chuan hriak chu an han thli ṭan ta a. Bêl zawng zawng an chhûn khah vek hnu chuan a fapa pakhat chu, “Bêl dang han la leh rawh” tiin a hrilh a.

“Bêl ruak a awm tawh lo” tia a chhân ve leh chuan an hriak bûra hriak chu a zo ve ta nghâl a.

“Pathian mi hnêna a va kal leh chuan, “I hriak thun khah ho kha va zuar la; tichuan, i leiba chu rûl ang che. I hralh bâng zawng chu nang leh i fate dam khawchhuah nân a tâwk ang” a lo ti a (2 Lalte 4:1-7).

He thawnthu hian awmze ril tak a pâi a, fîmkhur taka thutak zawngtute chuan zirlâi pawimawh tak zir chhuah tûr an hmu ngei ang.

Hmeithâinu nêna an inbiakna ṭawngkam aṭang hian Elisa chu mi thilphal tak niin a lang a. A ṭanpui mamawha a hnên pantu apiang puih duh leh puih inpeih reng mi ni ngeiin a lang a ni. Israelte lal a ni emaw, hmeithâi a ni emaw, a ṭanpuina mamawhtu chu tu pawh ni se, an nuna danglamna thlen hial khawpin a ṭanpui mai ṭhîn. Ṭawngṭâi mi a ni a, ṭanpuina mamawhtute tân Pathian hnênah a ngensak a. Tichuan, Lalpa’n a chhiahhlawh rinawm kal tlangin thilmak a rawn tihsak ṭhîn a ni.

A thil neih rawn la tûra Elisa’n hmeithâi a tîr kha chhinchhiah tûr pawimawh lâi tak chu a ni. A thil neih eng emaw dîl kher lo pawhin Pathian chuan kha hmeithâi tlâkchham kha a phuhrûksak thei reng a. Nimahsela, kha hmeithâi khân tih tûr a neih ve a ṭûl tlat a ni. A thu âwihna kal tlang khân rinna thiltihtheihzia leh Pathian thiltihtheihna mak tak chu a hmuh theih leh hriat theih ngeiin ama nun ngeiah a tawn hriat theih phah ta a ni.

Kan vawiin hunah pawh hian Pathianin thlarau thilpêk min pe ṭheuh a, chûng thlarau thilpêk min pêkte chu amah leh mi dangte rawngbâwlsak nân kan hman ṭangkâi ngei a duh a ni. Tin, hriak kha Thlarau Thianghlim entîrna a ni a. Kan thinlungah Pathian Thlarau chuan rah a chhuah a nei ngei ṭhîn (Galatia 5:22, 23 lo chhiar ula). Thlarau Thianghlimin keimahniah rah chhuah a neih leh neih loh chu mi dangte nêna kan khawsak honaah hmuh theihin a lang chhuak ang.

Pathian miin ti tûra a hrilh chu ti mai tûrin a inpeih a. Kha hriak bur te reuh te mai kha Pathianin a hmang duh dâwn em ni tiin a ringhlel khawtlâi vêl mai mai lo. Rinnaa chêt chhuah inring renga nun dân khân a fapate nun kha a lo hneh daih tawh a. Amah pui tûra a han hrilh pawh khân, a fapate khân i he lovin an pui ve nghâl mai a ni. Ba an rulh theih loh chuan an leibatnapa bâwih an ni mai dâwn tih an hria a, chutianga an awm lohna tûr chuan thil eng emaw an tih ngei a ngâi tih an hre chiang ve hle bawk. An nu rinna chuan a hneh êm avângin, Pathian ruahmanna tihlawhtling tûrin an nu chu an ṭanpui ta mai a ni. Thu an âwih lâwmman chu mak taka hriak lo pung zêl an mit ngeia hmuhtîrtu a lo ni ta. A hriak hralh tûr chin a hralh zawh chuan, a leiba chu a tlâk thei ta a. A fate chu bâwih an nihna tûr ata a chhanchhuak thei ta hial a nih kha! Hei mai a ni lo. Pathian hian a dîl âia tam zâwk daihin a vûr a. A fapate bâwih an nih lohna tûra an leiba rulhna tûr kha a dîl tak chu a ni a. Mahse, a leiba rulhna bang khân a fate nêna an ni tin ei tûr pawh Pathian chuan a pe tel vek bawk a ni. Dik tak chuan, Pathian chu, “kan dîl leh kan ngaihtuah zawng zawng âia nasa zâwk ti theitu a ni si a” (Ephesi 3:20).

Pathian chu malsâwmna tinrêng hnâr a ni a. Kan nihna leh kan neih zawng zawng hi a hnên aṭanga kan hmuh vek a ni. Kan hun, kan theihna, kan hrisêlna leh kan bungraw kawl eng kim hi Pathian hnên aṭanga kan hmuh vek a nih avângin keini hi chu a enkawltu mai kan ni a. Kan taksa pum—kan rilru, kan taksa, kan thlarau zawng zawng hi Pathian ta a ni” (1 Korinth 6:19 lo chhiar ula).

He thu in hriat hian engtin nge in awm hlawm le? In hun leh thil hlu eng kim kha nangmahni duhzâwng tih nân nge in hman ṭhîn Pathian châwimâwi nân? Kan nuna thil ṭha eng kim hi Pathianin min pêk a ni tih kan hriat chianna chiang tak kan neih hian Pathian chunga kan lâwmna kan lantîr zêl a lo ni a. Khawvêl huapa a rawngbâwlna ṭâwiâwm tûra sâwma pakhat leh thawhlawmte a hnêna kan kîr hian Pathian laka kan rinawm leh rinawm loh kan lantîr ṭhîn. Malsâwmna kan dawn eng kim hi a hnên ata kan hmuh leh dawn a nih avângin Pathian lakah i rinawm tlat zêl ang u!

#### Tih tûrte

**Sunday**

1. 2 Lalte 4:1-5 leh tûn kâr zirlâi, “Hriak Zo Thei Lo Chu” tih hi lo chhiar ṭheuh ang che u.

2. Bible châng thlan hi vawng tûrin lo zir ṭheuh ula.

3. In thil tlâkchham eng kimah amaha rinna in nghah tlat theih nân Pathian ṭanpuina dîl ang che u.

` `

**Thawhṭanni**

1. 2 Lalte 4:6, 7 lo chhiar ula.

2. Hmeithâinu fapa pakhat zâwk angah khân lo inngâi chhin ula, in Bible study journal-ah khân in thil hmuh leh mak in tih dân tûr mitthla chungin lo ziak chhuak ang che u.

3. Bible châng thlan kha en nawn ula.

4. Hmeithâinu fapate rinna ang khân, Pathian khawngaihna mamawh tu emaw tân lo ṭawngṭâisak ṭheuh ang che u.

` `

**Thawhlehni**

1. Luka 6:38 lo chhiar ula.

2. Bâwm ruak lo ngaihtuah ula. “Pathian Thilthlâwnpêk Bâwm” tih ziakin mâwi takin chei ang che u.

3. In thil tlâkchham ṭhenkhat chu lehkha themah ziakin “Pathian Thilthlâwnpêk Bâwmah” khân thlâk ula.

4. Bible châng thlan kha en nawn leh ṭheuh ang che u.

5. In mamawh zawng zawng chu Pathian kutah dahin a ruahmanna fel famkima innghat tlat thei tûrin Pathian hnênah dîl ang che u.

` `

**Nilaini**

1. 1 Lalte 17:7-24 lo chhiar ula.

2. Hmeithâi pahnihte tlâkchham phuhru tûra zâwlnei pahnih kal tlanga Pathianin hriak a hmang kher kha eng a chhan nia in rin?

3. Pathian malsâwmna in dâwnte kha mi dangte hrilh chhâwng ve ang che u.

4. Bible châng thlan kha lo en nawn leh ṭheuh ula.

5. Paper themah “Rinna” tih thumal ziak ula, “Pathian Thilthlâwnpêk Bâwmah” khân thlâkin, rinna nasa zâwk dîl ang che u.

` `

**Ningani**

1. Sam 37:3, 4 lo chhiar ula.

2. Nangmahni irâwm chhuakiin Bible châng thlan kha ziak chhuak ang che u.

3. Bible châng thlan kha lo en nawn leh ṭheuh ula.

4. Pathian malsâwmna kan dawnna tûr dâl theitu thilte chu puitling ho nên sawi ho ang che u.

5. Pathianin mal a sâwm theihna tûr cheuin nangmahni lam in lo inpeih theih nân Pathian hnênah dîl ang che u.

` `

**Zirtawpni**

1. Matthaia 7:7-12 lo chhiar ula.

2. In chhûngte chu an inkimin paper them pe ṭheuh ula. Pathian hnên aṭanga malsâwmna an dawn ziah tîr ṭheuh ula. “Pathian Thilthlâwnpêk Bâwm” kha dawh kualin an lehkha ziah chu khawn khâwm leh vek ang che u. Tichuan, in chhûngkaw member tin chuan anmahni ziah ṭheuh chu tâwi kim taka an sawi theih nân hun pe ṭheuh bawk ang che u.

3. Bible châng thlan kha en lovin sawi chhuah leh ṭheuh in tum dâwn nia.

4. In bâwm siamah kha din hualin in chhûngkaw mamawh eng kim a ngaihtuahsak ṭhîn cheu avângin Pathian hnênah lâwmthu sawi ang che u.

` `