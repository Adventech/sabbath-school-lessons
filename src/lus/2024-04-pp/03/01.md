---
title:  Sual Hriat Chhuah leh Ngaihdam
date:   12/10/2024
---

### Chhiar tûr
2 Samuel 12; _Thlahtubul leh Zâwlneite_, bung 71, pp. 720-726; _The Bible Story_ (1994), vol. 4, pp. 99-102; Kan kohhran thurin, no. 10, 18, 23.

> <p>Chângvawn</p>
> “Mi an bawhchhiatna in ngaihdam chuan in Pa vâna miin a ngâidam ve ang che u” (Matthaia 6:14).

> <p>Thu pawimawi lâi</p>
> Pathianin min ngaihdam tawh avângin mi dangte leh keimahni ngei pawh kan inngâidam thei ṭhîn.

_Davidan khân a thil tih sual hâi lansak a nih khân engtin nge a dawnsawn le? Pathian hnênah ngaihdam in dîl ve tawh ṭhîn em? He thawnthu aṭang hian eng ang zirlâi nge kan zir chhuah theih ang le?_

Lal Davida leh Israel sipaite khân Amon-ho chu indonaah khân an hneh a. Davida chuan Bathshebi chu nupuiah a nei zuiin fa pawh an nei dâwn hnâi ta. Eng emaw chen chu Davida chuan a hmaa lal fing leh thiltithei tak ang khân a la inngâi reng a. Tualthatin a uirena chu a thup tlat a. Joaba, Bathshebi leh amah bâk chu tu mah a thil tih sual hre tûr awm an awm lo.

Davida’n a thil tih sual thup tuma a hma lâkna kha Pathian tihmualphona a lo ni reng si a. Khati chung pawh khân Pathian chuan a hmangaih êm avângin a kawng dik lo zawh chu a a tihbahlahsak chuang lo. Davida hnêna A thuchah hrilh tûrin zâwlnei Nathana chu Pathianin a ruat a. Amah tihlum hial thei khawpa thiltithei ni mah se, Nathana chu Davida zilhhauhna thu hrilh tûrin a huaisen tâwk a. Pathian chuan Nathana chu Davida rilru hneh hmasa thei tûrin thawnthu fing tak a pe a.

Nathana chuan mi hausa leh mi rethei thawnthu fing tak mai chu a hrilh ṭan ta a. “Mi rethei tak pakhat hian berâm no duhawm leh mâwi tak mai, fanu ang maia a duat leh duh êm êm mai chu a vulh a. Chu berâm no chu ama ruala chaw te kîl tîrin ama thlêng leh no ngei hmangin chaw a pêk ṭhin bâkah, zânah pawh a bulah a riahtîr hial ṭhîn a. An ṭhenawm hnâiah chuan mi hausa tak pakhat a awm bawk a.

“Tin, mi hausa hnênah chuan khualzin pakhat hi a va thleng a; tin, a hnêna mikhual lo thleng chu ama berâm leh ran chu talh phal lovin, mi rethei berâm no chu a va chhuhsak a, a hnêna lo kal pa chu a talh ta a” (2 Samuela 12:4).

Nathana’n a lo rin lâwk ang chiahin chu thu chuan Davida chu a tithinur hle mai. “Lalpa nunna chhâlin ka sawi e, chu thil titu chu tihhlum mai tlâk a nih chu! Hetiang thil a tih avâng leh khawngaihna a neih loh avângin a berâm no chu a leh li-in a rûl tûr a ni” tiin a inhrosa ta kûk kûk mai a (châng 5, 6).

Nathana chuan Davdia chu a mitah tak chiang kel kawlha enin, “Chu mi hausa pa chu nangmah ngei hi i ni” a ti ta siah mai a (châng 7). Chutiang chuan Pathianin Davida hnêna thu sawi tûr a pêk chu a sawi ta vek a. “Lalpa chuan heti hian a ti a ni; ‘Ngâi teh, nangma chhûngkaw zîng aṭang ngeiin i chungah thil ṭha lo ka chhuahtîr ang a’ a ti a” (châng 11).

Davida chuan Pathianin a beisei ang chiahin atâna thuchah chu a lo dawngsawng a. “Tin, Davida chuan Nathana hnênah chuan, ‘Lalpa chungah thil ka tisual ta a ni’ a ti a.” A pawikhawih chuan Uria, Bathshebi, Joaba leh Israel mipuite rilru a tihnatzia chu chawplehchilhin a hre thiam ta nghâl a. Chûng zawng zawng âia nasa chuan amah châwi sânga laltîrtu Pathian thinlung a ti na leh zual a ni. Nunna chu nunna hmang vêka rulh tûr a ni si a. Chutiang chu ni mah sela, Nathana khân Pathian ngaihdamnain thil a tih theihzia Davida hnênah fiah takin a sawi tel bawk a. “Lalpa pawhin i sual chu a dah bo ve ta e; i thi lo vang. Amaherawhchu, he i thil tih hian Pathian sawichhiatna remchâng tak Lalpa hmêlmate tân a siam avângin naupang, i laka lo piang chhuak tûr chu a thi ngei ang” tiin (châng 13, 14).

Davida thinlung chu a keh sâwm ta. A rum ngawl ngawl a, a thil tih sual avânga pawi tihna leh inchhîrna avâng chuan chaw te a nghei hial ṭhîn a ni. A lal kawr chu hlîpin chhuatah a theh thla a, a fa lo piang tûr nunna chu zuahsak tûrin Pathian chu ṭap chungin a ngên fo ṭhîn. A khâwnbâwl upahote chuan inthing harha chaw ei tawh tûrin an rawn thlêm ṭhîn a; mahse, an ngen ang chuan a ti ngâi lo. Pathianin a lo sawi lâwk tawh angin a fa lo piang chu a pian rual rualin a thi ta nghâl a.

Chhiahhlawhho chuan Davida chu an hrilh hreh hle mai a. Dingdihlîpin an inhrilhru leh sep sep ṭhîn a. Davida chuan lo hre thiam thuaiin, “Naute chu a thi em ni?” tiin a zâwt hlawm a.

“Aw, lalber, naute chu a thi hlauh mai” tiin an chhâng nghâl sap sap a.

Davida chu rilru nat vângin a rûm chhunzawm vawng vawng a. A pawikhawhin mi dang nuna nghawng a neih pawi thuizia avâng chuan inchhîra pawi ti hle tûr pawh a ni reng a ni. Nimahsela, Pathian hretu a ni hlauh a, Pathianin a ngâidam vek tawh tih a hre chiang êm êm a. Tichuan, tho chhuakin a inthing harh a, inbual fâiin a lal kawr chuan a inthuam leh a; tichuan, zanriah tuihnâi tak buatsaih tûrin a chhiahhlawhte chu a hrilh ta zâwk a.

Pathian ngaihdamna chângtu ni mah se, Davida thil tih sual chuan nghawng ṭha lo tak tak a la neih chhunzawm zêl a. Che sual fo mah se, Davida chuan a tih sual aṭang chuan zirlâi pawimawh tak a zir phah thung . A hmasial ṭhinna chu hnehsak tûrin Pathian rin tlat pawimawhzia a zir chhuak chiang hle a ni.

Davida hi chuan Saula anga thinlung tisak lui tlat lovin inngâitlâwm takin a sualte a puang a. A thinlunga inchhîrna dik tak nên Pathian hnênah a kîr leh ta a ni.

Lal Davida chuan a finna leh thiltihtheihna hnâr chu Pathian a ni tih a zir chhuak chiang êm êm a. Pathian pawh chu a thutiama dingin Davida chu a ngâidam a, chhandam hlimna duhawm tak a neihtîr leh nghe nghe a ni. Tichuan, eng emaw chen hnu-ah Pathian chuan Davida leh Bathshebi te chu amah ngeiin a lâwm êm êm fa a pe leh ta a. Chu nau lo piang chhuak chu khawvêla lal lo piang chhuak tawh zawng zawng zînga fing ber, Solomona kha a lo ni ta a ni.

Lal Solomona chuan a naupan lâi aṭangin Pathian rin tlat pawimawhzia a hre chiang êm êm a. “I thinlung zawng zawngin Lalpa chu ring la, nangma hriatnaah innghat suh; i kawng zawng zawngah amah hre reng la, i kawngte chu a kawhhmuh zêl ang che” (Thufingte 3:5, 6) tiin a lo ziak hial a ni.

Davida chanchin hi kan tân entawn tûr zirlâi pawimawh tak a ni. Bible chhiara ṭawngṭâia Pathian pâwlna hun kan ngaihthah viau a, keimahni remhriatnaa kan innghah luih tlat chuan kawng hlauhawm tak kan zawh mêk tihna a ni. Solomona’n a lo sawi ang khân, kan thinlung zawng zawnga Lalpa kan rin tlat chuan, amah ringtu zawng zawngte hnêna pêk a duh êm êm chhandam hlimna lâwmawm leh duhawm tak chu a taka chângtu kan ni ṭheuh dâwn a ni.

#### Tih tûrte

**Sunday**

1. Sam 51:1-10 leh tûn kâr zirlâi, “Hmuh Chhuah leh Ngaihdam” tih hi lo chhiar ula.

2. Hmâikâwr siam ula, chutah chuan Bible châng ṭha deuh ziak ula, Bible bung leh châng kha theihnghilh lo bawk ang che u. In hmâikâwr siam chu in vuah theih nân leh dârthlalanga in in-en theih nân hrui vuah ula. (Hmâikâwra in thu ziah kha dârthlalanga lang thei tûrin fiah takin ziak ang che u).

3. In Bible châng ziah chhuah kha vawng tûrin lo zir ṭan nghâl rawh u.

4. Pathian hnênah in sualte puangin a ngaihdam dîl bawk rawh u.

` `

**Thawhṭanni**

1. Sam 51:11-19 chhiar ula.

2. In tâna hlutna leh awmze nei pawimawh lâi apiang chhinchhiah zêl ula.

3. He Bible chânga Davida ṭawngṭâinaah hian Davida hian ngaihdam ni ngeia inhriat chianna neiin in hria em? Khawi lâi châng hian nge in ngaih dân/in chhânna thlâwp nia in hriat?

4. Mahni inthiam lohna phurrit hrehawm takin a delh beh mêk tu emaw kha Pathianin a ngâidamin a harsatna a chin felsak thei tih hrilhin lo fuih sauh sauh rawh u.

5. In Bible châng thur chhuah tâk kha en nawn ula.

6. Sam 51 kha ṭawngṭâi hlaah hmangin lo chham chhuak ṭheuh rawh u.

` `

**Thawhlehni**

1. Sam 32:1-4 chhiar la.

2. Eng emaw avânga inthiam lohna in lo nei ve tawh ṭhîn em?

3. In Bible journal-ah khân Thlarau Thianghlimin eng emaw vânga inchhîrna neihtîr che a, ngaihdamna mamawh im nihzia a hriattîr dân che u kha ziak chhuak rawh u.

4. In Bible châng thur chhuah tak kha en nawn leh ula.

5. In sualna leh fel lohnaahte Pathian hnênah ngaihdam dîl bawk rawh u.

` `

**Nilaini**

1. Sam 32:6, 7 kha lo chhiar ula.

2. Châng 7 hi “Nang chu ka inhumhimna hmun” tih hla nên khân a inang hle mai. (He hla hi in sak thiam chuan Hla Bu, no. 96-na kha a ni a, in lo sa ho dâwn nia).

3. Bible châng kha lo en nawn leh rawh u.

4. A hmangaihna leh humhimna tluantling avângin Pathian chu fak rawh u.

` `

**Ningani**

1. Sam 32:8, 9 kha lo chhiar ula.

2. In Bible study journal-ah khân sakawrin kambarh a neih chhan ziak chhuak ula. Chumi leh mahni duhthlanna ngeia Pathian zui inan lohna târ lang rawh u.

3. Bible châng kha en nawn leh ula.

4. A thu i âwih theih nân Pathian ṭanpuina dîl ula.

` `

**Zirtawpni**

1. Sam 32:10, 11 chhiar la.

2. “Ringtu” tih te, “mi fel” tih te, “thinlunga mi ngîl” tih ṭawngkamte hi thil eng mah ti sual ve ngâi lo angah nge in ngaih ngaihdamna pawm thlaptute zâwk? In Bible study journal-ah khân in chhânna in ziak chhuak ṭheuh dâwn nia.

3. “Thinlung hlim” tih hian hlimna emaw nasa taka lâwmna emaw a kâwk thei a. In duh dân taka lâwmna lan chhuahtîr dân ṭha nia in ngaih kha lo ngaihtuah ula. Tu emaw nuna hlimna thlen tûrin thil hlimawm eng emaw tihsak ṭheuh rawh u.

4. Bible châng in lo vawn tawh sa kha a riin sawi chhuak ula.

5. Mi dangte ngâidam theitu ni tûrin Pathian ṭanpuina dîl ṭheuh ang che u.

` `