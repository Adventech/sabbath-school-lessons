---
title:  Sa Ula, Sawi Ula, Theh Darh Bawk Rawh U
date:   09/11/2024
---

### Chhiar tûr
Sam 103; 107; Lift Him Up, p. 36; _The Bible Story_ (1994), vol. 4, pp. 28-30; kan kohhran thurin, no. 22, 12, 7.

> <p>Chângvawn</p>
> “Aw ka nunna, Lalpa chu fak la, a thiltih ṭhat zawng zawng chu theihnghilh suh. Ani chuan i khaw lohna zawng zawng a ngâidam ṭhîn a; i natna zawng zawng a tidam ṭhîn a; boralna lak ata i nun chu a tlân ṭhîn a; ngilneihna leh lainatnate a khumtîr ṭhîn che a; i ka chu thil ṭhain a titlai ṭhîn a; chutichuan, i tleirâwlna chu mupui anga siam tharin a awm leh ṭhîn” (Sam 103:2-5).

> <p>Thu pawimawh lâi</p>
> A khawngaih thilpêk avângin Pathian chu kan fak a ni.

_Engtin nge Pathian in fak ṭhin? Kohhran leh chhûngkuaah engtiang kawngin nge Pathian chibai bûkna a tak taka in lo tawn hriat ve ṭhin le? Engtiangin nge in lâwmna leh harsatnate chun Isua hnênah in hrilh ṭhin?_

Israel hnam nunah khân fakna hlate hian Pathian chibai bûknaah hmun a luah thûk hle a. Fakna hlate kha rimâwi nên inchawih mâwi takin an rem ṭhîn a ni. Lal Davida kha hla phuah thiam a nih bâkah rimâwi tum thiam tak a ni bawk a, Bible-ah pawh hian a hla phuah tam tak a tel nghe nghe a ni. A hlate kal tlang hian Pathian a rinna takzia kan hmu a; tin, keini nun ngei ngei pawh a taka nghawng nei nasa tak takte an ṭhahnem viau a ni. Jerusalem Temple-a Israel fate an inkhâwm apianga an tih dân phung nghet ni tûrin Lal Davida khân fak hla sak leh rimâwi tum kha a zirtîr a. Davida hlate hian kawng tinrêngin mihring nun a fan chhuak kim hle. Nun dân ṭha lovin a nghawng beidawnna leh lungngaihna ruam aṭangin khawngaihna leh ngilneihnaa khat Pathian chunga lâwmna hlate niin a hâwl kim hle a ni.

Israel lal ni tûra Pathianin a ruat khân, zâwlnei Samuela chuan “Pathian thinlung ang pu mi” a nih thu Davida kha ziak ngeiin a hriattîr ngat a (1 Samuel 13:13-15 lo chhiar ula). Nimahsela, lal a han nih meuh chuan a tleirâwl lâi nungchang, Pathiana innghat pumhlûm ṭhîn a nihna chu a hloh ṭhen ve viau a ni. A râl dote lakah hnehna chang hnem viau mah se, a hnehna chan ropui ber berte erawh chu ama tisa thinlung leh mizia chunga hnehna a chanhote an ni daih thung. Fel lohna leh famkim lohna tam tak nei ve bawk mah se, Pathian hmangaih êm êmtu, rilru leh thinlung zawng zawnga a thil tih sual chunga inchhîra ngaihdam dîl ṭhîn mi a ni. A hla phuahte hi thinlung taka ngaihdam dîla ṭawngṭâina hla an ni hlawm nghe nghe.

Sam 51-na hi zâwlnei Nathana kal tlanga Pathianin a zilh hnu lâwka a sual a puanna leh a ṭawngṭâina hla a ni a. He hla hi “Aw Pathian, i ngilneih êm avângin mi khawngaih la; i lainatna nasat avângin ka bawhchhiatnate hi ṭhâi bo ang che. Ka khaw lohnate hi mi sil fâisak var la, ka sual hi mi tlen fâisak ang che” tia mi sualin Pathian ngaihdamna leh tihdamna dîla mittui nêna Pathian a auhna hla a ni a. Ngaihdamna mai bâkah, Thlarau Thianghlim malsâwmna changa Pathian biakbûka a chên leh theihna tûrin thinlung thianghlim dîlin a ṭawngṭâi bawk a. “Aw Pathian, keimahah hian thinlung thianghlim tak siam la, ka kawchhûngah hian thlarau dik tak siam thar leh ang che. I hnên ata hi mi paih bo suh la; i Thlarau Thianghlim hi mi lâksak suh ang che”(châng 10-12) tia a ngênngawl taka Pathian a auhna hla a ni. Pathian ngaihdamna chiang taka châng nih inhriatna neiin Davida chuan, “Aw Pathian, i hnêna ka thilhlan rawn ken chu thinlung keh sâwm leh lungchhia hi a ni a; thinlung lungchhia leh inchhîr ngawih ngawih hi i hmusit lo vang” (châng 17).

Lal Davida chu thinlung zawng zawnga Pathian chibai bûk pawimawhzia hre chiangtute zînga mi a ni a. Pathian chu ṭhian rinawm tak anga kâwm theitu, “Ani chuan i khaw lohna zawng zawng a ngâidam ṭhîn a; i natna zawng zawng a tidam ṭhîn a; boralna lak ata i nun chu a tlan ṭhîn a; i natna zawng zawng a tidam ṭhîn a; ngilneihna leh lainatnate a khumtîr ṭhîn chia” tia Pathian chu hnâi taka dâwr ṭhîn a ni (Sam 103:3, 4). Pathian chu “lainatnaa khat, mi khawngaih thei tak, thinnel tak, ngilneihna ngah tak” tia hretu a ni bawk (châng 8).

“Sam 103-na hi fak hla zawng zawnga hlimawm ber zînga mi nia sawi a ni a. A ṭhatna leh khawngaihna a taka tawnhriatna thinlung luang liam aṭanga hla thu rawn piang chhuak a ni a. He hlaah hian Davida chuan a nuna malsâwmna tinrêng avângin Pathian chu a fak a. A fate zawng zawng tâna hmangaihna leh khawngaihna a ngahzia te, mihring hi Pathian zahngaihnaa innghat vek a nihzia leh thilsiam tinrêng chu Pathian chibai bûk tûra sâwmna hla niin hril hfiahna lamah chuan sawi a ni” (The Seventh-day Adventist Bible Commentary, vol. 3, p. 861).

Mitthlaa ngaihruat zui theih tûrin Davida chuan Pathian hmangaihna ropui tak chu hetiang hian a târ lang a: “Vân khi lei chung sâng taka a awm angin, amah ṭihtute chunga a ngilneihna chu a nasa a ni. Chhak leh thlang a inhlat ang hian kan bawhchhiatnate chu kan hnên ata a dah sawn ta daih a” tiin (châng 11, 12). Pathian duhawmzia a va han târ lang chiang tak êm! Lei leh vân inkâr zau zawng chu teh sên rual loh a ni ang hian Pathian min hmangaihna chuan tâwp chin a nei lo.

Sam 107-na hian amah pantu apiangte chhanchhuak tûra Pathian thiltihtheihna makzia min kawhhmuh a.

“Tuipuiah chuan lawngin mi tam tak an vei vêl ṭhîn; tuifinriat ropui taka sumdâwng ṭhînte chu. Lalpa thiltihte an hmu a, tuipui thûk tak chhûnga a thiltih mak tak takte chu. A aw chhuak chuan thlipuite siamin tuifâwn nasa tak a thlentîr thei si a” (châng 23-25).

“An mangannaah chuan Lalpa chu an auva, an manganna ata chu a chhanchhuak ṭhîn. Thlipui chu a hmûi phun chuan a khap dâi a; fuifâwn nasa takte chu an reh ṭhuap ṭhîn. Thlipui leh tuifâwn a lo reh chuan mite chu an lâwm êm êm a, an tum ram ṭheuh chu tluang takin a hruai thleng ṭhîn” (châng 28-30).

Mangannaten min chîm lâia Pathianin min awmpui reng tih hriat hi a va thlamuanthlâk ṭhîn tak êm!

Pathian a nihna leh kan tâna min thawhsak tawh zawng zawng hriat reng hi Pathian chibai bûkna hian a keng tel vek a. Ṭawngṭâina leh fak hla sakte pawh a tel vek bawk. “Ṭhian bulfûk tak takte hnêna kan inbun ruak bawrh bawrh ṭhîn ang hian Pathian hnêna kan thinlung kan phawrh fâi vekna hi ṭawngṭâina chu a ni” (Ellen G. White, Steps to Christ, p. 93). “Ṭawngṭâina hi Engkimtitheia rohlu chhiar sên rual loh vawnṭhatna hmun, Pathian robâwm hawnna chahbi, rinna kuta awm reng a ni” (Steps to Christ, p. 94). Thil ropui tak tak min tihsak tawhte avângin, ṭawngṭâi leh hla sain Pathian chu i châwimâwi ang u. A duh dân rema a hnêna kan ṭawngṭâi phawt chuan, Pathianin kan ṭawngṭâina min chhâng ngei dâwn tih kan ring ngam tûr a ni (Johana 15:7 lo en ula).

#### Tih tûrte

**Sunday**

1. Sam 103:1-5 leh tûn kâr zirlâi, “Sa Ula, Sawi Ula, Theh Darh Zêl Bawk Rawh U” tih hi lo chhiar ang che u.

2. Bible châng thlan hi vawng tûrin zir ṭan nghâl bawk ula.

3. Pathian hnên aṭanga malsâwmna in dawn tawh zawng zawng kha ziak chhuak ula.

4. A ṭhatna leh ngilneihna avângin Pathian chu châwimâwi ang che u.

` `

**Thawhṭanni**

1. Sam 103:11-22 lo chhiar ula.

2. Pathian hnêna lâwmthu sawina lehkhathawn ziak ula; in nuna thil a tihsak tawh zawng zawng cheu kha ziak chhuak vek ang che u.

3. In vânneihzia kha in chhûngte emaw, in ṭhiante sawipui ula. In nunkawng tinrêngah Pathian in rin tlatna chhan tûr zawng zawngte pawh sawi ho ang che u.

4. Bible châng thlan kha en nawn ula.

5. A hmangaihna tâwplo avângin Pathian chu lâwmthu hrilh ang che u.

` `

**Thawhlehni**

1. Sam 51 chhiar la.

2. In ṭawngkam emaw, in chêtzia emawa mite rilru in tihnatsakin, ngaihdam dîl hi eng nge a pawimawh viauna? (Sam 51:7, 8 lo en ula.)

3. Sam 51:10-12 kha lo chhiar nawn leh ula. Thinlung thianghlim emaw, chhia leh ṭha hriatna ṭhiang emaw tih awmzia hi eng chiah nge ni? Thinlung thianghlim tak neih zâra malsâwmna kan dawn theihte lo ziak chhuak ṭheuh teh u.

4. Bible châng thlan kha en nawn leh ṭheuh ula.

5. Thinlung thianghlim tak in neih theih nân Pathian hnênah dîl ang che u.

` `

**Nilaini**

1. Sam 91 kha lo chhiar ula.

2. “Chungnungbera ângchhûnga hahchâwlte” hnêna malsâwmna dawn tûr thutiamte chu lemziak hmangin târ lang ang che u.

3. In chunga Pathian ṭhatna târ langin, in ṭhiante emaw, in nu leh pate emaw hnênah in lem ziah kha entîr ula. Pathian ṭhatna an lo chan tawh dân zâwt ve bawk ang che u.

4. Bible châng thlan kha en nawn leh ṭheuh ula.

5. Bible châng thlan kha nangmahni hriat thiam dânin sawi fiah ula, tûn kâr chhûng hian tu emaw tâna fuihna thu tâwi leh mâwi tak atân ruahman ang che u.

6. I thu ziak i pêk tûr chu Pathianin mal a sâwm ngei theih nân Pathian hnênah in dîlsak ṭheuh dâwn nia.

` `

**Ningani**

1. 1 Thessalonika 5:18 chhiar la.

2. Pathian hnêna lâwmthu sawi in chak lâi ber leh in hreh lâi ber kha eng tik lâi kha nge ni le? Bible châng târ lan takte aṭang khian, eng tikah nge Pathian hnênah lâwmthu kan sawi ang?

3. Sam chu Pathian chungchâng— sak theih tûra thlûk neia phuah emaw, thu chham chi hmanga phuah emaw hi a ni a. In mimal nun ṭheuhah khân a khawngaihna leh malsâwmna in dawnte hriattîrin Pathian hnênah Sam lo phuah ve chhin teh u. In Bible-a sam bu kha keuin, ni tina Pathian chibai bûk nân lo chhiar nawn leh vek ang che u.

4. Bible châng thlan kha en nawn leh ṭheuh ula.

5. A malsâwmna zawng zawngte avângin Pathian chu lâwmthu hrilh ula. In thlarau nun châwmtu an nih ṭhin avângin hun harsa in tawh ṭhinte avâng pawh khân lâwmthu hrilh bawk ṭhîn ang che u.

` `

**Zirtawpni**

1. Sam 103-na kha in chhûngte hriatah lo chhiar chhuak ang che u.

2. In chhûngte zînga mimal tin kha in chhûngkua Pathianin mal a sâwm dân nia an hriatte mimal taka zâwtin chûng malsâwmna avângte chuan Pathian fakna thu hla tlar khat tal ziah chhuah tum vek ang che u.

3. Pathian khawngaihna a taka changtu in nihzia in chhûngkuaa mi tinin in hriat thar fo theih nân in thu ziah poster kha in inchhûnga hmun remchâng lâiah târ ṭheuh ang che u.

4. Bible châng thlan kha en lovin sawi nawn leh ṭheuh bawk ula.

5. In chhûngkua malsâwmna tam tak a vûr che u avângin Pathian chu lâwmthu hrilh ula. A khawngaih thilthlâwnpêkte chu a tûr ve renga in ngaih loh nân Pathian ṭanpuina dîl ang che u.

` `