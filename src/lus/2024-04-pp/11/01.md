---
title:  Fakna Puak Chhuak Chu!
date:   07/12/2024
---

### Chhiar tûr
Luka 2:8-20; Chatuan Nghahfak, bung 4, pp. 43-49; _The Bible Story_ (1994), vol. 7, pp. 35-42; kan kohhran thurin, no. 11, 4, 9.

> <p>Chângvawn</p>
> “Tin, thâwk leh khatah vântirhkoh hnênah chuan vâna miho mipui an lo awm ta chiam a, Pathian an fak a, ‘Chungnung berah Pathian ropui takin awm rawh se, lei chunga a lâwm êm êm mihringte hnênah remthu lêng rawh se’ an ti a” (Luke 2:13, 14).

> <p>Thu pawimawh lâi</p>
> Vântirhkohten an tih ṭhin angin keini paw’n ni tin Pathian chu chibai kan bûk ve thei a ni.

_Hmâichhan ngeiah thil mak lutuk lo thleng thut chu hmuh châkna in nei ve ṭhîn em? Isua pian lâia Berâmpute kha han ngaihtuah ula, anni mi satliah ve mai hnêna Isua a hring a hrâna a rawn inlâr ta mai chian a tilâwm ve hlawm cheu em le?_

Berâmpute chuan an puan vênte chu pawt chhîngin meipui chu an kîl hnâi sauh sauh a. Zân boruak chu a vawt deuh lam a ni a, zân pawh a rei tawh viau a ni. Hêng mite titi hian an suangtuah phâk piah lamah ngaihven a lo hlawh hle chu niin.

An thlarau mit chuan hmânlâia Davida’n berâm a lo vên ṭhinna Bethlehem dâi vêl chu a thlawh khûm daih a. Tûn ṭum zet hi zawng Israel ram luah china mi zawng zawngin an ngaihhlut ber, Messia lo lang tûr chungchâng sawi hona boruak atâna duhthusâm ni rênga mâwiin an vêla thil eng kim mai chu a reh hian a reh ruih mai a ni.

An beiseina zawng zawng chu Tlantu lo lan hun tûr thutiam ngaihtuahnaah chuan a insâwr bing hle a. Hetih mêk lâi hian sakhaw hnârkâitute erawh chuan an puithuna serh leh sâng chu an lo buaipui leh mêk a. Messia lo lan hun tûr hrilhlâwkna lo thlen famkim hun tûr boruak urhsûn tak lam rêng rêng an ngaihtuah chang lo thung. Thil ropui tak lo thleng mai tûr chu hnam hruaitu zawng zawng deuhthawin ngaihthah hle mah se, berâmpute chu nghâkhlel tak leh rinawm taka Tlantu lo lan hun tûr thlîra lo ṭawngṭâi fan ṭhîn mi tlêmte zîngah an tel thung a.

Zân a rei tial tial a, thil eng emaw lo thleng mai tûr chuan boruak chu a luah khat ni ngei tûra ngaih theihin a reh ṭhuap mai. Bethlehem khaw chung zâwn êng zual zêl chu thlîrin eng emaw lo lang mai tûr chu mak tihnaa khatin berâmpute chuan an thlîr ṭhap a. Vawi leh khatah Pathian vântirhkoh chu vân aṭanga lo thlâwk thlain chanchin ṭha chu a rawn tlângaupui ta a. An thil hmuh ropui lutuk avâng chuan berâmpute chu hlauin an thaw dêp dêp ngam chauh a ni. Nimahsela, vântirhkoh chuan an tâna thlamuanna thu chu rawn aupuiin, “Hlau suh u lang, ngâi rawh u, mi tin ta tûr chanchin ṭha lâwmawm êm êm ka rawn thlen che u a ni. Vawiinah hian in tân Davida khuaah Chhandamtu a piang ta, Lal Krista chu. Tin, hei hi in tân chhinchhiahna tûr a ni; nausên puana tuam, ran chaw pêkna thlênga mu in hmu ang” a ti a (Luka 2:10-12).

Vântirhkoh thu sawi chuan berâmpute chu a thlamuan ta êm êm a. An beisei leh nghahhlelh êm êm, “Messia a lo lang ta” tih thu lo thlen famkim thu an hriat chuan a hlim ta êm êm mai a ni. An vêl êntu ropui tak chu ngaihṭha tak chunga an han en chian chuan, Bethlehem dâi vêlah chuan vântirhkoh tam tak chu an lo khat hmur mai hi a lo ni a. Vânram luah khattu an lâwmna chu anmahni tân chauh chuan an khek thei ta ngang lo va. Sual ânchhe lak aṭanga khawvêl chhandamtu tûr Messia chu a lo kal ta ngei si. Vân mite hlim thâwm puak darh chuan boruak chu luah khat nghâlin, “Chungnung berah Pathian ropui takin awm rawh se, lei chunga a lawm êm êm mihringte hnênah remthu lêng rawh se” tia vântirhkohte zâi ri chuan hmun tin chu fan chhuak nghâl vek a ni (châng 14).

“Vântirhkohte an ṭîn hnu chuan êng pawh chu a chuai zui ve ta nghâl a, zân thim chuan Bethlehem tlâng chu a hma ang bawk khân a luah khat zo leh ta. Mihringte mitin a hmuh tawh a zawng êng mâwi leh ropui ber erawh berâmpute mitthlaah chuan a châm hlen ta thung a” (Ellen G. White, Chatuan Nghahfak, p. 48).

Vân thuchah lo thlengin a chawh phûr leh hlimna ropui takin a luah khah takah chuan, “Hawh u, Bethlehem khaw thlengin kal ila, Lalpan thu min hrilh lo thleng chu i en ang u” an ti a (châng 15).

Berâmpute chuan an riahna mual aṭangin khaw lam an pan a, eng mah hre lo ang maia khawpui mite lo muhîl reh ṭhuap mai an han hriat chuan an hrilh a hai hle a. Vântirhkohin chhinchhiahna a hrilh kha anmahni ngeiin finfiah thuai thuai ṭûl nia an hriatna a zual sauh thung. “Tichuan, an kal thuai thuai a, Mari nên, Josefa nên, ran chaw pêkna thlênga nausên mu nên chuan an hmu a. Tin, an va hmuh chuan nausên chanchin thu vântirhkohvin a hrilh kha an sawi vêl a. Tin, a hrai apiang chuan berâm vêngtute thusawi chu mak an ti hle a. Mari erawh chuan thu sawi zawng zawng chu a rilruin a ngaihtuah a, a vawng reng a. Tin, berâm vêngtute chuan an hmuha an hriat avângin, Pathian châwimâwi leh fak chung zêlin an kîr leh ta a” (Luka 2:16-20).

Bethlehem tlângrama vântirhkohten an rawn hrilh ang chiaha Messia lo piang an hmuh chuan an za chuan an lo danglam ta a.

“Ni khi êng lo tûra hliah khuh tum ang tlukin berâmpute thinlung kâp êngtu chu thup theih ni hek lo le. An chanchin ṭha dâwn chu mahni chauha vawn mai atân chuan a pamhmâi lutuk a, Jerusalema puithiamte, upaho leh zirtîrtute beng chu a lo thleng ve ta thuai a. Nimahsela, anniho chuan bengkhawn thamah pawh an lo ngâi duh lo. Tûn hunah pawh hian an thinlunga Krista pianna lo dawngsawng thartu apiang chuan Bethlehema berâmpute ang khân mi dangten an hre ve lo vang tih hlauvin mite chu an hrilh chhâwng zêl dâwn a ni” (The Seventh-day Adventist Bible Commentary, vol. 5, p. 700).

“Berâmputen vântirhkoh zâipâwlte hla sak an hriat hun lâi âi khân lei leh vân inkâr hi a la zau belh chuang rêng rêng lo va. Vânram kawtthlêra vântirhkohte chuan Pathian hruaina lo chhâng lêttute chu an ṭâwiâwm zêl dâwn a ni” (Ellen G. White, _Humble Hero_, p. 17).

#### Tih tûrte

**Sunday**

1. Luka 2:8-10 leh tûn kâr zirlâi “Fakna Puak Darh” tih hi lo chhiar ula.

2. Bible châng thlan kha vawng tûrin zir ula.

3. Lehkha phêk tawn tawna vântirhkoh lem rîn bial chhûnga ziah leh, triangle te deuh hlek pahnih bâkah a lian fâl bîk pakhat siam ula. Bible bung leh châng târ lang ngei bawk ang che u.

4. Vân thilthlâwnpêk, Isua avângin Pathian chu châwimâwi rawh u.

` `

**Thawhṭanni**

1. Luka 2:11, 12 lo chhiar ula.

2. Khual bûk vêngtu hnên ni lo, berâm vêngtute hnêna vântirhkohte an rawn inlâr chhan kha eng nge nia in rin?

3. Bible châng thlan kha en nawn ula.

4. Duhsak bîk nei lo va mi tin chunga dik leh zahngâi thei a nih avângin Pathian chu châwimâwi rawh u.

` `

**Thawhlehni**

1. Luka 2:13 chhiar ula.

2. Vawiin hian in vêngah vântirhkoh rawn inlâr anga ngaihruatin hla han phuah teh ule.

3. Bible châng thlan kha en nawn leh bawk ula.

4. Min siamtu leh min enkawltu a nih avângin Pathian chu châwimâwi ang che u.

` `

**Nilaini**

1. Luka 2:15-20 lo chhiar ula.

2. Berâmpute thu sawi lo hretu apiangin mak an lo tih zêl chhan kha eng nge ni le (châng 18na lo en ula)?

3. “Pondered” tih thumal awmzia hi lo zawng ula, eng thil nge Mari khân chîk taka a ngaihtuah ni ang le?

4. Bible châng thlan kha lo en nawn leh ula.

5. Isua chanchin puan darh hna thawktute avângin Pathian chu lâwmthu hrilh ula, chhandamna ruahmanna avângin amah chu châwimâwi rawh u.

` `

**Ningani**

1. Isaia 7:14 leh 9:6 lo chhiar ula.

2. A naute chanchin ziahna tûr lehkkhabu pêk ni ta se, Mari khân engtiangin nge Isua pian zân boruak kha a ziah in rin le? In pian lâi boruak kha in nute zâwt ṭheuh ang che u.

3. Bible châng thlan kha en nawn leh ṭheuh ula.

4. Isua min hmangaihna ropui tak chanchin hi mi tu emaw tal hrilh tum ṭheuh ang che u.

5. A ngâithla duhte leh nghâk hrâm hrâm peihte hnêna a thiltum a puan chhuah ṭhin avângin Pathian chu lâwmthu hrilh ula. Mi dangten eng maha an ngaih loh mi tlâwm te te-te a hmangaih avângin Pathian chu lâwmthu hrilh bawk ang che u.

` `

**Zirtawpni**

1. Luka 2:8-20 in chhûngkaw worship-ah lo chhiar ṭheuh ang che u.

2. Isua lo kal hmasak leh lo kal lehna tûr inanna lâi leh danglamna lâi te in chhûngkuain sawi ho ṭheuh ang che u.

3. In Krismas hla duh ber lo sa ho ula.

4. Bible châng thlan kha en lovin sawi chhuah ṭheuh tum ang che u.

5. In thinlungah Isua tâna hmun buatsaihsak tûr chein Pathian ṭanpuina dîl ang che u.

` `