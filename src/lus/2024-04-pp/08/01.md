---
title:  Elija Puan
date:   16/11/2024
---

### Chhiar tûr
2 Lalte 2:1-15; _Thlahtubul leh Zâwlneite_, bung 17, pp. 217-228; _The Bible Story_ (1994), vol. 5, pp. 55-60; kan kohhran thurin, no. 5, 17, 14.

> <p>Chângvawn</p>
> “Nimahsela, Thlarau Thianghlim chu in chunga a lo thlen hunah thiltihtheihna in la nei ang; tichuan, Jerusalem khuaah te, Judai leh Samari ram khaw tinah te, kâwlkîl thleng pawhin ka thuhretute in ni ang” (Tirhkohte 1:8).

> <p>Thu pawimawh lâi</p>
> Pathian Thlarau chuan a tâna nung tûr leh thawk tûrin thiltihtheihna min pe ṭhîn.

_In ṭhian ṭha takte nên inṭhen hlen tûrin in inmangṭha ve tawh em? Chutiang thil chu sawi nuam i tih zâwng a ni em?” A lo thleng ngei dâwn a ni tih in hriat chian êm avângin chutiang hun lo thleng tûr atân chuan in lo inpuahchah lâwk rêng rêng em?_

Kawng khu zet zawha ṭhian dûn kal ṭhauh ṭhauhte kawng zawh mêk chu zîng ni chhuak chuan a rawn kâp êng phût mai a. Kal hmasa deuh zâwk chu a upa zâwkin Elija a ni a; a hnuhnûng zâwk chu Israel hnamte thlarau lam pa leh an hruaitu, zâwlnei Elija thlâktu atâna Pathianin a ruat a ni thung.

Elisa chuan a pu chu eng tik niah emaw chuan vânah lâk chhohin a la awm dâwn tih a lo hre lâwk diam tawh a. A danglam dân a mak duh ngawt ang!

Elija chu a ding thut a. A ṭhuihruai hnênah chuan, “Hetah hian lo awm teh, Pathianin Bethela kal tûrin min tîr tlat mai” a tiin a hrilh a.

Nimahsela, khawvêla a hun tâwp ni tûrah chuan Elisa chuan Elija chu kal bosan a tum hauh lo. “Pathian leh nang hi in dam chhûng chuan ka phatsan ngâi rêng rêng lo vang che” a ti tlat mai a.

Bethel an lo thlen chuan, zâwlnei sikula inzir mêkho chuan Elisa chu an lo hual nghâl tuau tuau a. “I pu hi Lalpa’n vawiin hian vânah a hruai daih dâwn tih i hria em?” tiin an lo zâwt nghâl laih laih a.

“Aw, ka hria e” tiin Elisa chuan a chhâng a. Mite chuan nêk nûlh nûlh mah se, Elisa chuan khaw dang a hawisan phah rêng rêng chuang lo.

Thâwk leh khatah Elija chuan Elisa chu pawt dingin, “Hetah hian lo awm teh, Jeriko-a kal tûrin Lalpa’n min tîr a ni” a ti leh a.

“Lalpa leh i nunna chhâlin ka sawi e, ka kal botîr hauh lo vang che” a ti a. Khualzin pahnihte chu an kal leh ta a. Ni chu a lo tlâng sâng zêl a. Khawpui bit leh mipui an zîk mur murna Jeriko an lo thlen chuan, zâwlnei sikula zirlâiho chuan Elisa chu an lo bâwr leh nghâl laih laih a, “Vawiin hian i pu hi Lalpa’n vânah a hruai chho dâwn tih i hria em?” an lo ti leh a.

“Aw, hria e” tiin Elisa chuan a chhâng leh a. Mahse, a mit a lên sawn duh chuang lo va. Thilmak danglam tak lo thleng tûr chu hmuh ṭhelh a tum eih lo.

Elija chuan pawt ding lehin, “Hetah hian lo awm rawh Elisa, Lalpan Jordan rama kal tûrin min tîr” a ti leh a.

Elisa chuan a lu thin khumin, “Lalpa leh i hming chhâlin ka sawi e, ka kal botîr hauh lo vang che” a ti leh a.

Jordan lui an thlen chuan Elija chu lui kam tui chîm chinah chuan dingin, sanghâwngsei hmula siam a puan bah chu hlîpin tui chu a han vua a.

Elija hnung zui tûra koh a nih aṭang khân Elisa chuan thilmak chi hrang hrang a lo hmu fo tawh a. An thlahtuten Ram tiam an panna kawnga Tuipui Sen luang lâi inṭhena, lui kuang chhûnga kawng lo awmah an kal kâi ang mai khân Jordan lui chu a lo inṭhen ta phawk mai a. Tichuan, Elija chu zuiin an pahnih chuan râl lehlamah an kâi ta a.

Lui râl an thlenin Elija chuan Elisa hnênah, “I lak aṭanga lâk bo ka nih hma hian i duh ber min dîl ta che” a ti a.

Elisa chuan a lo hriat lâwk vek tawh avângin, fa u anga cheibâwl hlawh a duh a ni. An hnam dânah chuan fa u chuan an pate ro hmun thum ṭhena hmun hnih an khâwm ṭhîn a. Chutiang lêt chu dawn a duh a ni. Nimahsela, hausakna rosum erawh a beisei lo. Elija chu Pathian thlaraua luah khah reng a ni a. Elija thlarau chan ang lêt a chan loh chuan Pathianin a kova a nghah thlarau lam siam ṭhatna hna chu a hlen zo dâwn lo tih a hre chiang êm êm a ni.

“I dîl khirh hle mai a; nimahsela, i lak aṭanga lak boa ka awm lâi i hmuh phawt chuan, i duh ang chu i hmu thei ang; a nih loh erawh chuan, i duh ang chu i hmu lo thung ang” a ti a.

Kal pahin an titi chhunzawm leh mawlh mawlh a, thâwk leh khatah mei tawlâilîr sakawrin a hnuh chuan an pahnih chuan a rawn ṭhen hrang ta thut mai a, Elija chu ṭhâwngaleivir chuan vân lamah a hruai chho ta daih mai a.

A pu vâna lâk bo a nih tâkah chuan Elisa chu, “Ka pa, Ka pa! Israelte sakawr tawlâilîr leh sakawrpute u!” tiin a auchhuak a.

Eng mah hmuh tûr awm loh thlengin Elisa chuan vân boruak lam chu a thlîr zui vauh vauh reng a. A tâwp a tâwpah chuan Elija puan chu a chhar a. Lui lamah bawk chuan amah chauhin a kîr leh ta hnak hnak a. Elisa chuan Pathian thlarauin finna leh thiltihtheihnâin a thuam a ni tih a inhre nghâl a. Elija kal tlanga hna ropui tak a lo hlenchhuak tawh ang bawkin Elisa chuan amah kal tlangin Pathianin hna ropui tak a thawk ang tih a ring nghet êm êm a ni. Tichuan, rinnain a pên chhuak a, Pathian Thlarau chuan nasa takin a thuam ta zêl a. Elija puan ngei khân Jordan lui chu a han vaw ve a, a hma ang bawkin lui tui chu a lo inṭhen nghâl phawk a; tichuan, lei roah hlîr kalin râl lehlam chu a kâi thuai a (2 Lalte 2:1-14 lo en ula).

#### Tih tûrte

**Sunday**

1. 2 Lalte 2:1-8 leh tûn kâr zirlâi, “Elija Puan” tih kha lo chhiar ula.

2. Bible châng thlan ziah nân marker emaw rawng emaw hmang ula. A bung leh châng ziah theihnghilh lo ang che u. Hmuh awlsam lâi tûrah in târ dawn nia.

3. Bible châng thlan kha en nawn leh rawh u

4. A tâna in nun theih nân Pathian ṭanpuina dîl rawh u.

` `

**Thawhṭanni**

1. 2 Lalte 2:9-15 lo chhiar ula.

2. Bible châng thlan kha lo en nawn leh bawk ula.

3. Thlarau Thianghlima khat nun chu engtin nge mite hnênah in lantîr ve theih ang?

4. A Thlaraua thun khah in nih theih nân Pathian hnênah dîl ang che u.

` `

**Thawhlehni**

1. Sam 68:17 lo chhiar ula.

2. Elija rawn hruaitu sakawr tawlâilîr kha eng nge ni?

3. Pathianin in hmêlma a hnehsak dân cheu kha tu emaw hrilh ve ula, eng emaw danglam bîk a awm phei chuan fiah takin hrilh ang che u.

4. Bible châng thlan kha en nawn leh ula.

5. Elisa ṭawngṭâi ṭhin dân tûr nia in rin ang khân ṭawngṭâi ve ang che u.

` `

**Nilaini**

1. Thupuan 5:11 kha lo chhiar ṭheuh ula.

2. Chhûngkaw rochun inhlanchhâwn thil pawimawh in kutah hlan a ni ve tawh mial em? A nih loh pawhin in chhûngkaw zînga puitlingho kha chutiang thil chu an tawn tawh leh tawn loh zâwt ula. Chutiang ro thil pawimawh dawngtu nih chu engtiang taka hlu leh danglam nge a nih tih lo zâwt ang che u.

3. Bible châng thlan kha en nawn leh ṭheuh ula.

4. A Thlarau thilpêk i dawn theih nân Pathian hnênah dîl ang che u.

` `

**Ningani**

1. Tirhkohte 2:2-11kha lo chhiar ula.

2. Engtin nge a tâna thawk tûra Pathian Thlarauin mite hnênah thiltihtheihna a pêk ṭhin? Chutiang thiltihtheihna dawn chu an beiseiin in ring em?

3. Puitlingho kha Pathian Thlarauin thiltihtheihna a pêk hun lâi vêl lo zâwt ula, Thlarau Thianghlim thiltihtheihna an dawng ngei a ni tih finfiahna awm thei thilte zâwtin lo sawipui bawk ang che u.

4. Bible châng thlan kha en nawn ula.

5. A thiltihtheihna pêk tiam avângin Pathian hnênah lâwmthu sawi ang che u.

` `

**Zirtawpni**

1. Johana 14:26, 27 lo chhiar ula.

2. Tûn kâr zirlâi aṭanga in thil zir chhuah eng emaw tal in chhûngte hrilh chhâwng ve ang che u.

3. Pathian Thlarau thiltihtheihna chungchâng hla hril phuah lo tum ang che u.

4. Bible châng thlan kha en lovin sawi chhuah tum ang che u.

5. A khawngaihna thuchah leh thiltihtheihna hmanga mi dangte hnêna rawngbâwl thei tûrin Pathian hnênah remchânna dîl ang che u.

` `