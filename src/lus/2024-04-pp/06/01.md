---
title:  Remna Zawngin
date:   02/11/2024
---

### Chhiar tûr
2 Samuela 19; _Thlahtubul leh Zâwlneite_, bung 72, p. 745; kan kohhran thurin, no. 14, 11, 7.

> <p>Chângvawn</p>
> “Felna rah chu remna siamtute tân remna in tuh a ni” (Jakoba 3:18)

> <p>Thu pawimawh lâi</p>
> Zâwldawh taka buaina kan chin fel hian Pathian khawngaihna kan târ lang ṭhîn a ni.

_In chhûngkuaah khân inhnialna thinrimna so sâng a thlen hmaa lo inrawlha, remna siam ṭhîn an awm em? Absaloma thih hnu khân Davida chuan remna siamtu a nih ngei a ngâi tih a hria a; mahse, a khirhkhân hle a ni._

Helna a reh fel tâkah chuan Davida pawhin Jerusalema a kulh chu a luahlum leh ta a. Nimahsela, a ngaihtuahna tibuaitu thil tam tak a la tawng chho zêl tho. Bible-ah chuan, “Israel hnam luah chin zawng zawngah chuan mipuite chu an inhnial buai ta luai luai mai a” (2 Samuela 19:9) tih thu kan hmu a. Davida laka lungâwi loho mi ṭhenkhat chuan helho kha an thlâwp tlat mai a ni.

Lal Davida chuan, “Keimahni kan inngeih loh chuan engtin nge maw Pathianin mal min sâwm theih ang ni?” tiin a ngaihtuah nasa ṭhîn hle a. Kan zînga mi tute emaw haw tlat chung chuan Pathian hnung zuituteah kan inchhâl thei lo rêng a ni. Davida chu a pindana vei tawn sek chung chuan a ṭawngṭâi mawlh mawlh reng a.

Tichuan, lal chuan ngaihtuahna ṭha deuh, mahse, buai rup theihna ni si thil a hre chhuak ta a. “Amasa hi ka sipaiho zawng zawng chunga thuneituah ruat ka duh a ni” tiin a puang a. Davida chuan Amasa chu mi rilru tluang leh mi ṭha tak a ni tih a hre chiang hle. A chungah eng mawhphurhna pawh nghah a nih phawt chuan, lal tâna tih ngâi eng pawh tih huam, mi rinawm tak a ni si a. Chuvângin, Amasa chu han dah ṭhat emaw, hnawh bo emaw atân chuan a pamhmâi lutuk a ni.

Davida ngaih dân chu a dik hle mai a. Ngilneihna chuan hmêlmate thinlung pawh a hneh ṭhîn a, Amas chuan lal lamtang tûrin mi tam tak a hmin ta thuai thuai mai a.

A tâwp a tâwpah Davida chuan Jerusalema kîr leh zâi a rêl ta a. An kîr lehna kawngah chuan Jordan lui kam chhak lam chu an thleng thuai a. Lui kâna rawn hmuaktu tu emaw a awm a, Shimeia, buaina siam chîng zet mai kha a ni mial ang em? A lo ni ngei e. He pa hi Absaloma lak aṭanga lal a insaseng lâia lalber ânchhe lawh hreptu kha a ni. A lo hnaih chuan a sakawr chung aṭanga ṭum thla-in lei siin a kûn a, “Ka Lalpa hian thiam loh min chantîr lul suh se. Jerusalem a chhuahsan nia kei a chhiahhlawh hnâi sâi lo takin dik lo taka ka thil tih kha min theihnghilhsakin a rilru ata min dah bosak hrâm teh se. I chhiahhlawh tlâk tlâi lo tak hian i chungah dik lo takin ka lo ti tih ka inhre si a; nimahsela, vawiin hian Josefa thlah zawng zawngte zînga nangmah hmuaktu hmasa berah ka lo ṭang ta a nih hi” tia chibai bûkin lal chu a chunga zahngâi tûrin a ngên chiam a.

Zeruia fapa Abishaia chu, “Lalpa mi hriakthih ânchhia a lawh avângin Shimeia hi thah tûr a ni mai lo’m ni?” tiin a rawn ṭawng chhuak a.

Mahse, “Vawiin hian Israel zînga mi rêng rêng tihhlum tûr em ni? Lal ka nih hi hre lo tûrah min ngâi em ni?” tiin Davida chu a rawn ṭawng chhuak ve nghâl a.

Lal a nih angin Davida khân Shimeia kha tihlum nghâl thei a ni a. Mahse, thah a hnêkin Shimeia lamah chuan a kut phar chhuak ta zâwk a. “I thi lo vang” (châng 19-23) tiin a hrilh a.

Chumi hnu chuan Davida chuan mi pahnih inhnial buaina so sâng tak chu a ṭhelh leh a. Ziba chuan Mephibosheṭha chu lal phatsanah puhin chumi avâng chuan a pu ro zawng zawng chu a chhuhsak a. Davida chu Jerusalema a lo kîr rual rual chuan Mephibosheta’n sawi duh a neih ang angte chu a ngaihthlâksak nghâl a. A chhiahhlawhin a bum avânga lal hmuaktute zînga tel ve lo a nih thu leh eng mah chumi kaihhnawihah chuan thiam lohna a neih loh thu lal hnênah chuan a sawi a. An buaina chin felsak dân zawngin Davida chuan ram chu zât leh zâtin an pahnih chuan a insemtîr ta a ni.

Inpumkhatna beihpui thlâka an hlawhtlin chhoh tâk viauah chuan Davida huhâng chuan ram pum chu a luah khat leh ta a. Tih sual tam tak nei mahse remna siamtu nih tumin a bei ngat ngat a. Mi dangte nêna inrem taka khawsak theih chu Pathian ringtute awm dân tûr a ni tih chiang taka a hriat avângin a mite pawh inremna kawng a zawhpui hrâm hrâm ṭhîn a ni.

Pa, Fapa leh Thlarau Thianghlim pawh nghet taka inzâwmin an inpumkhat tlat a. Nupa pawh chêtzia leh thil tumah inpumkhatin an inzâwm tlat ṭhîn. Inpumkhat taka chêng hova hna kan thawh ho dial dial hi Pathianin mihringte khawsak dân tûra a lo ruahman dân a ni a. Kristian thurin leh kohhran rawngbâwlna kawngah member-te chu inhmangaih tlâng leh inzah tawn taka an nun ho a, Pathian chakna rinchhan tlat chunga an ṭan rualna kal tlâng chauhin chûng thilte chu a hlen chhuah theih a ni. Inpumkhatna kawng zawha mi dangte nêna inrem taka nun hi malsâwmna ropui tak a ni.

#### Tih tûrte

**Sunday**

1. 2 Samuela 19:1-8 leh tûn kâr zirlâi, “Remna Zawngin” tih te hi lo chhiar ula.

2. Thlâi chi thlâk leh leh thlâi thar seng lâi lem ziak ula, chu lemziakah chuan Bible châng thlan leh a bung leh châng târ lang ang che u.

3. Bible châng thlan kha vawng tûrin zir nghâl char char ula.

4. Remna siamtu in nih theih nân Pathian ṭanpuina dîl ang che u.

` `

**Thawhṭanni**

1. 2 Samuela 19:9-30 lo chhiar ula.

2. Mi rilru kâwite avânga hnehna lâwm boruak hlimawm tak a buai phah vek chungchâng hriat in neih chuan han ngaihtuah thar leh ula. Chutiang boruak chu eng angin nge in lo ngaih le? An hnehna chan lâwmna boruak Davida’n a lo dawnsawn dân chungchânga Joaba’n Davida a zilhna khân amah kha thiam a chantîr em? Eng nge a chhan leh vâng?

3. Davida’n Shimeia a dawnsawn dân boruak ang kha in neih ve zêl theih nân an chanchin kha ngun takin ngaihtuah chhunzawm ang che u.

4. Bible châng thlan kha lo en nawn ula.

5. Mi dang nêna in inlâichinna siam ṭhat ngâi in siam ṭhat theih nân Pathian ṭanpuina dîl ang che u.

` `

**Thawhlehni**

1. 2 Samuela 19:31-43 lo chhiar ula.

2. Dimdâwih hauh lova a hmêlmate han diriam vêl kha Davida tân thil awm lo a ni hauh lo ang. Nimahsela, eng vângin nge zâwldawh taka a tih zâwk ṭhîn le?

3. Mi dangte ngâidamtu nih hi mi nêp mizia a nih lohzia nangmahni irâwm chhuak ngeiin sawi fiah ang che u.

4. Bible châng thlan kha en nawn ula.

5. Mi dangte ngaihdam theihna thinlung pu reng thei tûrin Pathian ṭanpuina dîl ang che u.

` `

**Nilaini**

1. Matthaia 5:9 chhiar ula, remna siam ṭhîntuten Pathian thutiam an hmuh tûr chu eng nge ni?

2. Ram hrang leh hnam hrang inkâra remna siam tûra indâwrna kal mêk chungchâng in hriat theih nân chutiang chanchin chu lo ngaihven ang che u.

3. Tleirâwl pahnih inmillo tak leh chutiang ram hrang leh hnam hrang kâra inrem theih lohnate chuan eng nge inanna lâi an neih? Eng nge ang danglamna?

4. Bible châng thlan kha en nawn leh ula.

5. Remna siamtu nungchâng nei thei tûrin Pathian hnênah dîl ang che u.

` `

**Ningani**

1. Matthaia 18:21, 22 chhiar la.

2. Bible châng târ lan tâkahte khian chhiarkawp telna lâi lo chhinchhiah ula (a bîkin NIV Bible-ah). I hmêlma chu vawi 7 hmun 70 i ngâidam tûr a ni a tih hian vawi 7 hmun 70 ngaihdam hnu chuan duhtâwka phuba lâk tawh mai tûr em ni ang? In chhânna fel fâi takin ziak ang che u.

3. Zânina in chhûngkaw worship-naah Bible châng târ lan tâkte kha nun chhuahpui nghâl tum ṭheuh ang che u.

4. Bible châng thlan kha en nawn lo en nawn leh ula.

5. Mi dangte ngâidam thei nungchang in neih theih nân Pathian hnênah dîl ang che u.

` `

**Zirtawpni**

1. Jeremia 33:8 chhiar la.

2. Bulṭan thar lehna tih hi ngaihdamna tih nên inhnâi tak a ni a. I rilrua a chian dân berin milem leh chhinchhiahna eng emaw lo ngaihtuah ṭheuh ang che u.

3. In hriat thiam dânin ngaihdamna chungchâng târ lang thei tûr berin milem ziak ula. Pathian ngaihdamna chanchin in hriat thar fo theih nân in room remchâng lâiah khân tar ang che u.

4. Bible châng thlan bâkah Jakoba 3:18 kha en lova sawi chhuah tum ang che u.

5. Ngaihdam in dîl apianga a ngaihdam ṭhin che u avângin Pathian hnênah lâwmthu sawi ula, a ngilneihna tâwp nei lo avângin amah chu fak ṭhîn ang che u.

` `