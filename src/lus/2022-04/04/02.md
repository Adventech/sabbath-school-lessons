---
title:  “Pathian Ka La Hmû Ang”
date:  16/10/2022
---

`Chhiar tûr: Job 19:25–27 hi Joh 1:18 leh 1 Tim 6:16 nên khâikhin ang che. Eng hunah leh eng ang dinhmunah nge ‘Pathian hmuh’ a beisei?`

Lei dam chhûng nun hi a fuh tâwk lo. Chutiang a nihzia chu ‘mi ṭhâten’ an tuâr a, ‘mi fel lote’ an hmuingîl sî-ah hian kan hmu thei ang (en tûr, Sam 73:12–17; Mal 3:14–18). Entîr nân, Joba kha “mi ngîl leh sawisêlbo” leh, “Pathian ṭih mi, thil ṭha lo laka insûm thei” a ni (Job 1:1). Chuti chungin, a chunga thil ṭha lo tak tak Setanan a thlentîr kha Pathianin a phalsak a. A taksa kha natna tawrhhlelhawm takin a bâwm a (Job 2:1–8). Neihnunna thil lamah lah, a ran ruâl leh a sum hlûte a chân vek a (Job 1:13–17). A chênna huâng chhûngah lah, a chhiahhlawhte leh amâ fâte ngêi a chân bawk sî (Job 1:16, 18). Rilru lamah lah chuan, harsatna a tawrh mêk chu sual sim duh loh, zêp rûk a neih tlat avânga a phû rêng hremna tuâr anga puhtu a ṭhiante huâl vêl a ni bawk a (Job 4:1–5:27; Job 8:1–22; Job 11:1–20, etc.). A nghenchhan tûr neih chhun, a nupui lah chuan, “I thianghlimna i vawng cheu dâwn em ni? I Pathian chu ânchhia lawh la, thî la a ni mai!” tiin a lo ṭawng khum lehzêl vei nên (Job 2:9)!

Khatih lai khân lei leh vân huâpa buaina kal mêka Pathian leh Setana inbeihna a chungah a thleng tih Joban a hre bawk sî lo. Khatiang zo zâi harsatna tuâr chung khân, Joban a lo piâng chhuak vê chu pawi a ti a, lo piang lo zâwk ni se a induh hiâl a ni (Job 3:1–26). Chuti chungin, phût nei lo va Pathian chunga rinawm a nihzia chu amâ thusawi hian a târ lang: “Ani chuan min tihlum hiâl pawh ni se, Ani chu ka rinchhan cheu dâwn,” (Job 13:15) tiin. A thihna chu lo thleng thuai tawh tûr anga ngaihruâtin, a rinna chu nghet taka chelh zui zêlin, thihna chu thuneitu tâwp a ni lo tih a ring tlat a. Rinna nghet tak nêna ṭawng chhuakin, ani chu thi mai dâwn pawh ni se, a Tlantu chu engtikah emaw lo ding chhuakin, amah Joba ngêi chuan amâ taksâin Pathian a la hmu dâwn tih a sawi a (Job 19:25–27). “Hei hi thawhlehna ziârâng ngaihhaih ruâl loha chiang chu a ni.”—The SDA Bible Commentary, vol. 3, p. 549.

Tawrhna namên lo kâra beiseina ropui a va ni tehlul êm! Natna leh tawrhna delh, sum leh pâi dinhmun tlâkchhiatna, mîte endawng leh rilru ngaihtuahna chauh lai tak hunah pawh, Joba kha chuan thihna aṭanga kaihthawh leh hmangaiha Tlantû hmêl a la hmuh hun tûr chu nghâkhlel takin a la thlîr thei cheu mai. Thawhlehna thû Joba sawi kha kum za tam her liam leh hnûah pawh, a beiseina a nih thû Marthi’n Isuâ hnênah a sawi vê a nih kha: “Ni kin nîa thawhlehnaah chuan [Larara] a tholeh ang tih ka hria e,” (Joh 11:24) tiin. Marthi angin Joba pawhin hê thutiam hi rinnaa amâ ta puâla a neih a ngai a; Joba ang lo takin, Marthi kha chuan a rinna nemnghehna tûr thil thleng ropui tak a hmu thuai bîk dâwn a ni.

`Engtin nge nuna thil duhawm lo takte a thlen lai pawha Pathian rinchhan dân kan zir theih ang?`