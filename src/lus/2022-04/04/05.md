---
title:  “I Mî Thîte An Nung Leh Ang”
date:  19/10/2022
---

`Chhiar tûr: Is 26:14 leh 19. Chatuana boral tûrte (Is 26:14; en tel tûr, Mal 4:1) leh, chatuan nunna chang tûrte (Is 26:19) danglamna chu eng nge ni?`

Isaia bû hian Pathian ropuizia leh mihring dinhmun chauhzia danglamna a târ lang a (en tûr, Isaia 40). Keini chu hnim vuâi leh mai leh, pangpâr chul leh thuâi ang lek kan nih laiin, Pathian thû eawh chu chatuanin a ding reng thung a (Is 40:6–8). Mihringte chu kan sual hlê chungin, Pathian khawngaihna erawh chu mî zawng zawng dawn theih, A thuthlung vuâna Sabbath serhtû Gentailte tân pawh thiltitheihna pâi a ni (Is 56).

Isaia bû-ah, thawhlehna beiseina chu nasa taka sawi uâr a ni a. Bible châng kan târ lan tâka thawhlehna sawinate kha, mimal thlîrna aṭanga sawi chhuahte an ni (Job 19:25–27; Sam 49:15; Sam 71:20), zâwlnei Isaian amah bâkah thuthlung ringtute pawh huâp tel vekin a sawi thung (Is 26:19).

Isaia 26 hian mi suaksualte tâwpna tûr leh mi felte thlenna tûr inang lo chu a sawi a. Kawng khatah chuan, mi sualte chu, ‘thih hnihna’ hnûah chuan an nung leh tawh dâwn lo va, an thi hlen dâwn (Thup 21:8). Anni chu tihboral dêr an ni ang a, anmahni hriat rengna pawh a awm tawh lo vang (Is 26:14). Hê thû hian thih hnûa la nung zui zêl thlarau awm anga zirtîrna chu a hnâwl a.  Nakina mi sualte tihboral hlenna tûr chungchângah, “A zung leh zâr chenin” (Mal 4:1) mi suaksualte chu hâl ral vek an ni dâwn tih LALPAN a sawi.

A lehlamah, mi fel thi tâte chu, an lâwmman duhawm tak dawng tûra thihna atâ kaihthawh an la ni dâwn a. Isaia 25 hian LALPA Pathianin “thihna chu kumkhuâin a lem hlen tawh ang a” “hmâi zawng zawng aṭangin mittui a hru hul tawh ang” (Is 25:8) tih a sawi a. Is 26-ah hêng thû hi kan hmu bawk: “I mi thîte chu an nung leh ang a; ka mi ruângte chu an tholeh ang. Vaivuta awmte u, harh ula, hlim takin zâi rawh u; i daifîm chu thlâite daifîm ang a ni a, lei hian mi thîte chu a paih chhuak dâwn sî a” (Is 26:19) tiin. Mi fel tholeh zawng zawngte chuan LALPAN a mi zawng zawngte tâna a buatsaih ruâi ropui chu an kîl ang (Is 25:6). Thawhlehna ni ropuiah chuan hun kal taa mi fel thi tawh zawng zawngte a hruai khâwm vek ang a, chutah chuan Kristaa thi ta, kan hmangaihte pawh an tel dâwn a ni!

`Beiseina leh rinngamna eng mah nei lo, thihnaa tâwp hlen mai tûr angin insuângtuah chhin la. Chû chauh ni lo vin, min hmêlhriattu zawng zawngte an la thi mang vek ang a, kan nun pawh hian awmzia eng mah rêng nei lo hiâl tûr angin ngaihtuah teh. Engtin nge chutianga tâwpna leh keinin kan neih beiseina chu a danglam?`