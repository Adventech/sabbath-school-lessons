---
title:  Thlân Thiltihtheihna Aṭangin
date:  17/10/2022
---

`Chhiar tûr: Sam 49. Thawhlehna beiseina nei lo va ṭhenkhat an borâl mêk (Sam 49:6–14) laia Sam phuahtûin khawvêl tâwpa thawhlehna a chiân (Sam 49:15) theihna chhan chu eng nge ni?`

Sam 49 hian “Mahni sum ringa, mahni hausakna nasa tak chhuângtu” (Sam 49:6), “An ramte chu anmahni hming vek an puttîr ṭhîn” (Sam 49:11) leh, mahnî tân chauha malsâwmna ni tûra nung (Sam 49:18) mi-âte innghahna dik lohzia a sawi a. An inte leh anmahni ropuinate chu kumkhuâa awm tûr ang maiin an khawsa ṭhîn a ni (Sam 49:11, 17). Mi-âte chuan an ropuina a boral thuai a, anni pawh sa boral ṭhînte an lek an ni tih an theihnghilh a (Sam 49:12). “Talh tûr berâm thlâna thlun khâwm ang an ni, thihna chu an vêngtu a ni ang a; . . . an mâwina chu an chênna aṭanga hla tak, thlânah a boral ang,” (Sam 49:14).

A hmâ kum za tam taka Joban “Ka nû chhûl aṭangin saruâkin ka lo chhuak a, saruâk bawkin ka chhuahsan leh dâwn a ni,” (Job 1:21; 1 Tim 6:7) a tih ang kha a ni. Sam phuahtuin a sawi chu, mi âte leh mi fingt pawh an thî a, an ‘hausaknate chu mi dangte tân’ an hnutchhuah ṭhîn (Sam 49:10). Mahse danglamna tak a awm thung. Kawng khatah mi â chuan a thil neih leh hlawhtlinna ral leh mai tûr chu innghah nân hman tum mah se, a boral leh ngê ngê ṭhîn a. A lehlamah, mi fingte chuan mihring thlîr theih chin leh thlân piah lama lâwmman ropui tak, Pathianin a khêksak chu (1 Pet 1:4) a thlîr thung a. Hei hi rilrûa hre rengin, Sam phuahtu chuan innghah nâna hmang chungin, “Ka nunna erawh chu Pathianin thlân thiltihtheihna atâ a tlan chuak ang; Ani chuan mi lâwm dâwn sî a” (Sam 49:15) a ti thei a ni.

Thuthlung Hlui beiseina thû angin, Sam phuahtu thil sawi hian a thih vêleh a thlarau chu vânah a thlâwk chho nghâl ang tih a kâwk lo. Thlânah kumkhuain a awm hlen dâwn lo tih a sawi mai a ni. Pathianin thihna atâ a tlan chhuah hun a lo la thleng ang a, vânah a hruai mai dâwn a ni.

Nakin hmalam hunah thawhlehna a la thleng ngêi dâwn tih chianna hian beiseina, rinngamna leh tûn dam chhûng nunah awmzia a neihtîr a. Chuvângin, mi fingte chuan ropuina namên lo leh chatuan nunna lâwmmân an la dawng ang a; mi âte erawh chuan tûn damchhûng rei lo tê atân chauh thil an inlâk khâwmsak thei a ni.

`Mahnî hausakna leh hlawhtlinnate rinchhantûte âtna kan hmuh theih dân kawng chu engte nge ni? Engtin nge kraws lam thlîr zêlnain an tihsualnaa tlu vê lo tûra min vên him theih ang?`