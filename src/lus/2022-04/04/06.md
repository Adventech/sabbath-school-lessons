---
title:  Vaivuta Mu Tâte
date:  20/10/2022
---

Thuthlung Thar lam pawhin mi thi thawhlehna ropui tak a sawi chu kan la hmu zêl dâwn a; kan hmuh tâk ang khân, Thuthlung Hlui lamah pawh mi thîte thawhlehna chungchâng chu a chuâng a. Thuthlung Hlui huna mîte khân, keini ang tho vin, thawhlehna beiseina chu an nei a. Isuâ hun laia mi, Marthi pawh khân hê beiseina hi a lo nei tawh a (Joh 11:24). Tâwpna huna thawhlehna chungchâng chu, an vâiin a nih loh pawhin Juda ṭhenkhat tal chuan hriatna eng emaw chen an nei tih a chiang. (en tûr, Tirh 23:8.)

`Chhiar tûr: Dan 12. Hê zâwlnei ropui thu ziakte aṭang hian eng thawhlehna beisei tûr nge kan hmuh?`

Dan 12:1 hian Mikaela, “hotu ropui,” a sawi a; a nihna chungchângah inhniâlna chu a awm a. Dan bûa inlârna ropuite hi Krista leh A lalram târ lannaa a tâwp zêl avângin, helai thû pawh hian amâ chungchâng tho a sawi tih hriat a ṭhâ ang. Dan bûah hian hê Vân Mî tho hi “Sipaihote Hotu” (Dan 8:11), “Lal Lal” (Dan 8:25), “Hriakthih Lalfapa’ ” (Dan 9:25), a tâwpah “hotu ropui tak, Mikaela” (Dan 12:1) tia sawi a ni. Tichuan, Mikaela chu Krista angin kan sawi thei ang.

Thuthlung Hlui thu kan ngaihtuah tâk chinah (Job 19:25–27; Sam 49:15; Sam 71:20; Is 26:19) an zâin mi felte thawhlehna an sawi ṭheuh a. Mahse, Dan 12 hi chuan mi felte leh mi fel lote thawhlehna a sawi kawp thung. Mikaela a dinchhuah hunah, “mi tam tak lei vaivuta muhîl tawhte an lo ṭhangharh ang a, ṭhenkhat chatuan nunna changin, ṭhenkhat chatuan zahna leh muâlphona” (Dan 12:2) an chang ang.

Mi tam tak chuan hê châng hi Kristâ lo kal leh hunah, mi felte leh mi rinawm lo ṭhenkhatte tân pawh thawhlehna bîk awm tûr sawina angin an ngai.

“Thlânte chu a lo inhawng a, mi tam tak lei vaivuta muhîl tawhte chu an lo ṭhangharh a, ‘ṭhenkhat chu chatuan nunnaah, ṭhenkhat zahna leh chatuan hmuhsitawmnaah,’ Dan 12:2. Vântirhkoh pathumte thuchah ringa thi tawh zawng zawngte chu tihropuiin an thlân aṭangte chuan Pathianin A dân zâwmtute hnêna A remna thuthlun ngaithla tûrin an lo chhuak a. ‘A chhuntute ngei pawh kha,” (Thup 1:7) lungngaia Krista hnukchat lai hmusita chêksawlhtute leh, A thutak leh A mîte, tawrawt theihtâwpa dodâltute pawh chu, A ropuinaa Amah hmu tûr leh, mi rinawm leh thuâwihte hnêna châwimâwina pêk lai hmu tûrin kaihthawh an ni bawk a.”—Ellen G. White, Indona Ropui, p. 637.