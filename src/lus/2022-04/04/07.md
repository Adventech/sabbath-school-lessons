---
title:  Zir Belhna
date:  21/10/2022
---

Chhiar tûr: Ellen G. White lehkhabu, Zâwlneite leh Lalte-a, “Ropuina Lo Awm Tûr Thlîr Lâwkna,” pp. 613–623.

Tûnlai science thiamnain a zirtîr dân chuan, thil zawng zawng hi atom awm khâwm vek an ni a, anni ngêi pawh chu thil tê tham zâwk, quarks leh leptons an tih, [thil hmuh theih thil tin rêng hi building blocks ang veka ngaih] hmanga siam an ni a. Chuti a nih chuan, eng mah lo aṭanga khawvêl siama tungnungtu Pathian chuan chûng quarks leh lepton aṭang pawhin min kaitho thei dâwn lo’m ni? Pathian awm ring lo leh thawhlehna nuihzattu Bertrand Russell chuan hringeiten an ei tâkte chungchângah zawhna a siam a; a chhan chu an taksâte kha chûng hringeite taksa pêng khata a chan tâk vâng a ni a, chuti a nih sî chuan thawhlehnaah chuan engtin nge ni ta ang a tihna a n. Mahse, tûnah LALPAN chûng quarks leh lepton-te chu han ṭhâm khâwm a, nunna chu siam mai tûr angin suangtuah chhin teh. Ani chu engkimtithei a nih kan hriatna behchhanin,chûng quarks leh lepton hmanga min siam leh pawh chu A tân thil har a ni chuâng dâwn em ni? Keinin thil siam nâna thil eng emaw kan mamawh angin, Ani chuan a tîra kan nihna kha a mamawh kher lo. A nih loh pawhin, thû han sawi mai pawhin quarks leh leptons thar hmangin min ko chhuak thei tho vang. Chuti chungin, A tih fo angin, khawvêl zâu chena siamtu Pathian chuan min siam-nawn leh thei a, chutianga tih chu thihna aṭanga thawhlehna thlen huna tihsak min tiâm zâwk a ni.

“Nunna-Petu chuan [A thisena] a lei tawhte chu thawhlehna hmasâah a ko chhuak dâwn a, chû hnehna dârkâr, tâwtawrâwt hnuhnung a rîk a, chatuan hnehna changa sipai ruâl ropui tak an lo chhuah hmâ loh chuan, mi thianghlim, mu tâ, Pathianin an hming nên lama a hriat te chu vawn him leh lunghlû anga vên tlat an ni ang. An la damlaia anmahnia chêng Chhandamtû thiltihtheihna zârah leh, vân mî nihna changtu an nihna avângin, thihna aṭanga lâk chhuah an ni.”—Ellen G. White Comments, The SDA Bible Commentary, vol. 4, p. 1143.

**Sawi Ho Tûrte**:

`Vân lam khawvêl zâuvah khiân arsi hlâwmpui tlûklehdingâwn sâng khat lêt hnih [2 trillion] chuâng awm tûr anga ngaih a ni a; chûng arsi hlâwm tinah chuan arsi tlûklehdingâwn têl teh meuh awm tûr anga ngaih a ni bawk. Kan awmna lei leh planet dangten nî a kal hêl ang hian, chûng arsi ṭhenkhat chuan anmahni kal hêltu arsi dang an la nei lehchhâwng a. Tûnah, chûng arsi zawng zawngte siam a, enkawl vektu Pathian thiltihtheihna namên lo chu ngaituah la, Ani chuan an hming nên lam A hre vek a niâ (Sam 147:4). Chutiang tak chu ni mah se, Pathian chu mi thîte kaitho thei a nih fiahna ṭha tak a ni chuâng lo mai thei e. Chuti chungin, chutiang taka thiltihtheihna namên lo tak nei a nihna aṭang chuan, mi thi kaihthawh chu A tih theih bâk a ni ang tiin kan la ngai cheu dâwn em ni?`

`Heb 11 hian hmânlai huna ‘rinna mi liante’ rinawmna leh thil beiseite a târ lang a. Engtin nge hê bung hian Thuthlung Hlui huna mîte khân Isuâ thawhleh hmâ pawha beiseina an lo neih dân manthiam tûra min ṭanpui?`