---
title:  “Lei Khur Thûkte Aṭangin”
date:  18/10/2022
---

`Chhiar tûr: Sam 71. Sam phuahtuin ‘Lei thûk tak atâ min hruai chhuak’ (Sam 71:20) tûra Pathian a ngên hi eng a tihna nge ni?`

Sam 49-ah mahnî hausakna rinchhantu mî-âte ang lo takin, thawhlehnaa beiseina thinlung khawih tak chu kan hmû a. Sam 71-ah, Sam phuahtu chu hmêlmâte leh dik lo taka hêktû, ‘ani chu Pathianin a hawisan tawh’ tia sawitûten an huâl vêl laiin, Pathiana chhuâk himna leh beiseina a zawng thung a (Sam 71:10, 11).

Harsatna kârah pawh, Sam phuahtu chuan hun kal taa Pathian enkawlna a lo dawn tawhte ngaihtuah lêtna aṭangin, thlamuânna leh rinngamna a chhar a. Pakhatnaah, a pian tirh aṭang, a nû chhûl aṭanga la chhuakin, Pathianin a lo enkawl tawh ṭhîn a ni tih a inhria a (Sam 71:6). Chutah, a vânglai hunah pawh Pathianin A lo zirtîr tawh ṭhîn a ni tih a pawm bawk (Sam 71:17).

Pathian chu a tân lungpui leh kulhbîng a ni tih hre chiang chungin, Sam phuahtuin “Ka tân awmna lungpui, ka kal theih fona tûr, lo ni ang che,” tiin a ngên a (Sam 71:3). “Ka tar hunin mi paihthla suh la; ka thâ a ṭhum hunin mi kalsan suh ang che,” (Sam 71:9). “Aw Pathian, mi hlat lul suh la; aw ka Pathian, mi ṭanpui tûrin hmanhmawh ang che!” (Sam 71:12) a ti a. Chutah heti hian a sawi belh a, “Nang, manganna tam tak leh nasa tak min hmuhtîrtu chuan, mi tinung leh ang a, lei thûk tak atâ min hruai chhuak leh ang,” (Sam 71:20) tiin.

Hê ṭawngkam “lei thûk tak atâ” tih hian nakin hmalam huna Sam phuahtû taksa thawhlehna tûr chu a kâwk tih a hriatthiam theih a. Mahse, a thu ṭobul aṭang chuan lei hian amah, Sam phuahtu chu a lem dâwn anga ngaia rilru hahna thûk tak kâwk angin a lang (khâikhinpui tûr: Sam 88:6 leh Sam 130:1). Tichuan hei hi, “tehkhinna thû a ni ber a, mahse, taksa thawhlehna pawh a kâwk tho a ni.”—Andrews Study Bible note on Sam 71:20.

Kan hriat tûr thil pawimawh ni ta chu, kan dinhmun chu eng pawh lo ni se, Pathian a awm a,

Ani chuan min ngaihsak reng a, kan beiseina chu hê lei damchhûng thilah ni lo vin, khawvêl lo la awm tûr, Isua a lo kîr leh huna thawhlehna a thlen hnûa chatuan nunna kan la neih tûr chu a ni.

`Kan zâ hian han zâm chhiât viâu chângte kan nei ṭhîn a. Engtin nge hun kal taa LALPÂ awmpui dân che ngaihtuahnain, Ani chuan hlat ta che anga a lan lai pawha Amah chu ringa innghah nâna hmang tûra a ṭanpui che?`