---
title:  Kristan Thihna A Hnehna
date:  05/11/2022
---

> <p>Chângvawn</p>
> “Amah chu ka hmuh vêleh thî ang dêrin a ke bulah ka tlu ta a. Ani chuan a kut ding lam chu ka chungah nghatin ka hnênah, ‘Hlâu suh ang che; kei Hmasabera leh Hnuhnungbera leh, Mi Nunga chu ka ni, ka lo thî a, nimahsela ngai teh, kumkhua atân ka nung leh ta a ni. Thihna leh Mi Thi Khaw chabîte chu ka nei bawk a,’ a ti a” (Thupuan 1:17, 18).

### Bible Châng Chhiar Tûr
Mt 27:51–53; Mt 27:62–66; Joh 10:17, 18; Joh 20:11–29; 1 Kor 15:5–8.

Kristian thurina thil pawimawh tak chu Isuâ thawhlehna kha a ni. Paulan hê thû: “Mi thîte kaihthawhin an awm sî loh chuan Krista pawh kha kaihthawhin a awm lo vang; Krista kha kaihthawhin a awm loh chuan in rin chu eng mah lo a ni ang a, in sualnaah chuan in la awm fo a ni ang. Chuti a nih chuan Kristaa muhîl tawhte kha an boral ta a ni ang,” (1 Kor 15:16–18) tia a ziah hian a sawi chiang hlê a. Hemi chungchâng hi kâr leh lamah chiang zâwkin kan la zir chhunzawm leh ang.

Tichuan, Paula khân Kristâ thihna chu sawi uâr viâuin, lo pawimawh hlê mah se—“Isua Krista, Amah ngêi khenbeha a awm thû chauh lo chu in zîngah eng mah rêng hriat ka tum lo” (1 Kor 2:2) a ti chungin, A thawhlehna tel lo chuan kan tân eng ṭhatna mah a nei chuâng lo. Chutiang a nih avâng chuan, Isuâ thawhlehna kha Kristian rinna leh, chhandamna ruâhman pum pui atân a pawimawh êm êm a ni.

Chuti chungin, Kristâ thawhlehna leh, chumi nêna kan thawhlehna tûr pawimawhzia hi manthiam a harsa ṭhîn a. Mi tam tak chuan, Kristaa thi tawhte chuan vânram nawmna chên mêk tawhin, “LALPÂ hnêna hâwng ta” angin an ngai ṭhîn a ni.

Tûn kâr chhûng hian, Kristâ thawhlehna leh chû thil chu ring tûra finfiahna pawmawm tak  takte min pê tih kan en ho dâwn a ni.