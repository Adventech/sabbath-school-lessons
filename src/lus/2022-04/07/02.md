---
title:  Thlân Chhinchhiah Hnan
date:  06/11/2022
---

Kristâ rawngbâwlna kha, Krawsa a thih ruâl khân tâwp ta (leh hlawhchham let dêr) angin a lang a. Setanan Juda kha Chhandamtu phatsan leh mantîr tûr (Lk 22:3, 4; Joh 13:26, 27) te, puithiam Lal leh upa hote pawh a thihna ngiat tlat tûrin a fuihpawrh hlawhtling a (Mt 26:59, Mt 27:20). Isua kha man a nih hnûin, “zirtîr zawng zawngten hawisanin an tlân bosan vek a” (Mt 26:56), Pet lahin ṭum thum lai a phatsan bawk a (Mt 26:69–75). Tûnah Isua chu lung kerkuâk thlânah zalh a ni a, thlân kawngkâah lung lianpui lum hnân leh chhinchhiah tlat niin, Roman vêngtuten an vêng tlat a (Mt 27:57–66); mita hmuh theih loh ramhuai sualten an vil reng bawk a ni. “Ti thei chu ni se, ani [Setana] khân Krista kha thlânah a kalh hnan reng dâwn a ni.”—Ellen G. White, Manuscript Releases, vol. 12, p. 412.

Hê leia rawng a bâwl chhûng khân, Kristan kraws chunga Amâ thihna tûr chauh ni lo, A thawhleh tûr thû pawh a sawi lâwk diâm a. Khawchhak mîte ṭawngkâuchheh hmangin—chutah chuan ni khat hun ṭhenkhat lek pawh hi nilêng sawi nân an hmang ṭhîn a—Isuan, “Jona chu nghapui kawchhûnga ni thum leh zan thum a awm ang khân, Mihring Fapa pawh hi lei kaw chhûngah ni thum leh zan thum a awm dâwn a ni,” (Mt 12:39, 40) tih thû a sawi a. Ṭum dangah Isuan Ani chu thah a ni ang a; mahse, ni thumnaah A tholeh ang tih a sawi tho bawk (Mt 16:21; Mt 17:22, 23; Mt 20:17–19). Khâng puithiam Lal leh Farisai hote kha chuan a thu sawi kha an hre chiang hlê mai thung a, A thawhlehna dâl tûrin theihtâwp an chhuah zui nghâl a ni.

`Chhiar tûr: Mt 27:62–66. Engtin nge khatianga an chêtna khân, a hnûa khawvêl mîte tân Isuâ thawhlehna chiânzia finfiahna ṭha zâwk nei tûra a ṭanpui?`

Thlâna Isua kalh hnan tuma theihtâwp an chhuahna khân, thihna leh sual sipaite chunga A hnehna chu a tichiang ting mai zâwk a. Khâ thil kha thlentîr lo tûra khatiang taka ṭan an lâkna zârah tlâng hriat a nih phah ta zâwk a ni.

Chû bâkah, khâng mîte khân Isuâ thilmak tih chungchângte chu an lo hre tawh a; ṭhenkhat phei kha chu an hmu vê ngêi a. Chuti chungin, khatiang taka thilmakte titû thawhlehna tûr chu, thlân vêngtu sipaite hmanga dâl theih zu ring a!

Thlân vêla eng thil laka vêng tûrin nge vêngtu sipaite kha an dah le? Zirtîrten A ruâng an ru chhuak ang a, Isua chu thlân aṭangin A tholeh ta tih an puâng ang tih an hlâu? Mipuiten, ‘Khawiah nge tholeh Isua chu?’ tia an zawh hunah pawh, anni chuan:  “Kan thû chu ring mai rawh u!” tiin an chhâng mai dâwn a ni.

Thil dang a nih loh pawhin, an chêt dân hmang khân A thih hnû pawhin Isua kha puithiam Laln an la hlâu hlê tih a tichiang a.  An thinlung chhûng ril takah, A tholeh ang tih mawlh kha an hlâu hlê a ni.