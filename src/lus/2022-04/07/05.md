---
title:  Kristâ Thawhlehna Hriatpuitûte
date:  09/11/2022
---

`Chhiar tûr: Joh 20:11–29 leh 1 Kor 15:5–8. Tholeh Krista an tawh hmasak ber ṭum khân, engtin nge zirtîrten an dawnsawn?`

Thlân ruâka vântirhkoh pahnihten Mari Magdalini leh hmeichhe dangte hnênah Isuâ thawhleh tâk thû an hrilh a (Mt 28:1, 5–7; Mk 16:1–7; Lk 23:55; Lk 24:1–11). Mahse, a hnû lawkah Amah Isua ngêi chu an hnênah a inlâr a, Ani chu chibai an bûk a (Mt 28:1, 9, 10; Joh 20:14–18). Pet hnênah pawh A inlâr a (Lk 24:34; 1 Kor 15:5), Emmau kawnga zirtîr pahnihte hnênah pawh inlârin, an hnêna thû A sawi chhûngin an thinlungte a phûr hlê (Mk 16:12; Lk 24:13–35).

Pindan Chungnunga Isua a lo kalin, zirtîrte khân, eng emaw chen chu hlâuvin an thlabâr a; chutah hlimnaa khatin, thil thleng chu mak an ti êm êm a (Lk 24:33–49; Joh 20:19–23). A hnû kâr khatah, Isua chu a hmun ngaiah kawngkâ pawh hawng lo vin A lo kal leh a, chutah chuan Thoma meuh pawhin A tholeh ta a ni tih a ring vê ta a ni (Joh 20:24–29).

A thawhlehna leh vân lâwn inkâr ni sawmli chhûngin, Isua kha “ûnau zangâ âia tam hnênah” (1 Kor 15:6), leh Jak hnênah (1 Kor 15:7) a inlâr a. Galilee Tuipui kamah zirtîr ṭhenkhatte zînga tel vêin, Isuan tûkṭhuân a kîlpui a, Pet nên inbiakna an nei zui a (Joh 21:1–23). Vâna a lâwn hlen hmâin (Lk 24:50–53; Tirh 1:1–11), Isua kha mi dangte hnênah pawh A inlâr mai thei e (Tirh 1:3). Paula pawhin tholeh Krista mita hmutu zîngah a inchhiar tel a, Damaska kawngah A inlâr a hmû a nih kha (1 Kor 15:8; Tirh 9:1–9).

Zirtîr dangten an zînga awm vê lo Thoma hnêna tholeh LALPA an hmuh thû an hrilh hmasak ṭum a a chhânna chu, “A kuta thîr khenna serte kha ka hmuh a, thîr khenna serahte chuan ka kutzung ka khawih luh a, a nâka ka zen meuh loh chuan ka  ring lo vang” tih a ni (Joh 20:25). A hnû kâr lehah, Isua kha zirtîrte hnênah a inlâr a, chutah chuan an zînga Thoma pawh a awm vê a, Isuan a hnênah, “I kutzungin han khawih la, ka kutte en rawh; i kut han  ban la, ka nâkah zen rawh; ring lo vin awm suh la, ring rawh,” (Joh 20:27) a ti a. Chutah chuan Thoman, “Ka LALPA leh ka Pathian i ni!” a ti a. Isuan a hnênah, “Thoma, nang chuan mi hmuh avângin i ring a ni; hmu lova ring apiangte chu an eng a thâwl e,” a ti a (Joh 20:29).

`“Hmu lo va ring apiangte chu an eng a thâwl e.” Tholeh Krista chu mahnî mit ngêia i la hmu lo a nih pawhin, Isua i rin theih thona chhan tûr eng thil dangte nge awm?`