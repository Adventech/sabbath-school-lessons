---
title:  Thi Tawhte Zînga Rah Hmasâte
date:  10/11/2022
---

`Deut 26:1–11 thu êngah 1 Kor 15:20 chhiar la. Engti zâwngin nge tholeh Krista chu Paulan “thi tawhte rah hmasâte” (thawh hmahruaitu) tia a sawi?`

“Rah hmasâ” hlanna kha, hmânlai huna thlâi chîng mî Israelte sâkhaw biaknaa thil tih dân phung pawimawh tak a ni. Pathian chu duhsak taka Petu, thlâite an chînna ram enkawltu nihna bâkah, an thlâi ṭhantîr a, tûna seng mai theih tawh enkawltu an kuta A dah an pawmna thianghlim chu a ni (en tûr, Ex 23:19; Ex 34:26; Lev 2:11–16; Deut 26:1–11). Rah thar (vai) khân rah seng hun a inṭan tih bâkah, an thil thar ṭhatzia pawh a lantîr bawk.

Wayne Grudem sawi dânin, “Krista chu ‘rah hmasâte’ (Gr. aparchē) a tih hian, Paulan Krista ang kan la ni dâwn tih entîr nân thlâi chîn lam thil chu entîr nân a hmang a.

“Rah thar” emaw, thlâi hmin hmasa emaw ang chiahin, thlâi la thar/hmin vê leh tûrte pawh rah hmin ta ang a ni dâwn tihna a ni a; chutiangin Krista pawh “rah hmasâte” a nihna khân, taksa thawhlehna pawh chu, Pathian ‘rah seng’ hunah mi thîte chu kâithovin, Amâ hnênah a la hruai dâwn tihna a ni.”—Wayne Grudem, Systematic Theology (Grand Rapids, MI: Zondervan, 1994), p. 615.

Isuâ kha taksa tihropuina changin thlân aṭangin a lo chhuak tih kha hre reng ila; mahse, khenbeh a nih chhinchhiahna serte chu A la pu reng tho a ni (Joh 20:20, 27). A nih, hei hian Pathian fâte kaihthawh an nih hunah, taksaa an tawrh chhinchhiahnate an la pu zêl dâwn tih a kâwk em? Paula chungchângah ni ta se, “taksaa hlîng” (2 Kor 12:7, NKJV) leh “LALPA Isuâ chhinchhiahnate” (Gal 6:17, NKJV) a tih kha a la pu zêl ang em?

A thih thlengin, Paulan “a taksaah Kristâ ropuina chhinchhiahna, vân ênna vânga a mit ṭha ta lo” kha a pu zêl dâwn em ni ang [en tûr, Tirh 9:1–9].”—Ellen G. White, The Story of Redemption, p. 275. Mahse, hei hian amah emaw, mi dang tû emaw pawh ni se, tlan sa tihropuina changten an tawrhna hnûhmâ an pu zêl ang tih a kâwk lo (1 Kor 15:50–54). Kristâ chungchângah erawh chuan, “Hê nunrâwnna entîrtu chhinchhiahna hi a pu hlen tawh dâwn a ni. Perek hnûhmâte chuan mihring tlanna mak tak leh, a leina man to tak mai chanchin chu a hril zêl ang.”—Ellen G. White, Thuziak Hmasâte, pp. 152, 153. Chhinchhiahna a putte zârah keinia tawrhna hnûhmâ zawng zawngte chu chatuanin a bo vek tawh dâwn a ni.

`Kristan khenbehna serte a pu hlen dâwn. Chû chuan kan tâna Pathian hmangaihna leh chhandam kan nihna man tozia chungchâng eng nge a târlan? Chû bâkah, chhandam kan nihna tûra Pathian insênso nasatzia eng nge a târ lan bawk?`