---
title:  “A Tholeh Ta!”
date:  07/11/2022
---

Setana leh a ramhuai sual hote thiltihtheihna chu kraws-ah khân Kristan a hneh tawh a, chû chu thlân ruâk khân a nemnghet leh ta a ni. “Thlâna Isua zalh a nih khân Setana chu a hlawhtling a, Chhandamtu chu A nung leh tawh ngai lo vang tih beiseina pawh a nei. LALPÂ ruâng chu a kuta awmah a ngai a, thlân vêng tûrin a mîte pawh a dah vek a, thlânah chuan Krista hrên reng a tum a ni. Vân aṭanga vântirhkoh lo chhuk hmaa, amâ Tirh an tlânchhiat zawh vek avâng khân namên lo va nasain a thinur a. Thlân aṭanga Krista lo tholeh a han hmuh phei chuan, a ramin kin nî a nei dâwn tih leh, amah ngêi pawh, atâwpah chuan a la thi dâwn tih a hre chiang ta a.”—Ellen G. White, Chatuan Nghahfâk, p. 885. Kristâ mihrinna chu a thi nâin, A vân mî nihna erawh chu a thi lo. A vân mî nihnain, Kristan thihna hruite tichat tûra thiltihtheihna a nei a ni.

`Chhiar tûr: Mt 28:1–6; Joh 10:17, 18; Rom 8:11. Isuâ thawhlehnaah khân tu nge ataka lo chê?`

Samaria-Peraea vêla rawng A bâwl lai khân, Isuan A nunna hlân tûr leh, la leh tûr pawha thiltihtheihna A neih thû a sawi tawh a (Joh 10:17, 18). Marthi hnênah pawh, “Kei hi thawhlehna leh nunna chu ka ni,” (Joh 11:25) tiin a sawi bawk. Châng dangahte chuan A thawhlehna kha Pathian tih a ni tih a sawi (Tirh 2:24; Rom 8:11; Gal 1:1; Heb 13:20). Khâ thilthleng ropui takah khân LALPÂ vântirhkoh thiltithei tak pawh a lo che vê bawk (Mt 28:1, 2).

Chutih ruâlin, Mt 28:11–15-in hruaitûten âtthlâk leh rah nei sî lo va Isua an dodâl zui zêl thû a târ lang a. Vêngtu Roman sipaiten hruaitûte hnênah, “thil thleng chungchâng zawng zawng chu an hrilh vek a” (Mt 28:11). Hê thû aṭanga thil chiang tak chu, vêngtu sipaite khân thawhlehna chu an hmû tih hi a ni. Chuti ni lo se, an thû khân eng awmzia nge a neih ang ni? Vân aṭangin vântirhkoh a lo chhuk a, lung chu châwi sawnin, a chungah a ṭhû a; vêngtu sipaite an thidang dêr! A dawta thil an hriat leh chu thlân a ruâk tih a ni! Vêngtu Roman sipaite an thihdan reng lai khân, vântirhkoh khân Isuâ ruâng chu a la bo em ni dâwn? Zirtîrten an ti zâwk em ni le? A nih loh vêk leh tû emaw dangin a rû em ni? Thil thleng chu eng pawh ni se, Isuâ ruâng chu a awm ta lo tih chu a chiâng mai!

Vântirhkoh vân aṭanga lo chhukin, mihringte chu hlauh vângin an thi dang a; thlân chu a ruâk ta tih sâkhaw hruaitûte an chiang tâwk hlê. Mahse, an kâ hupsak nân “sum tam tâwk hmangin sipaite chu an tham a,” (Mt 28:12) an thu sawi khân a tibuâi hlê tih a chiang. An thil hrilh pawh chu, Isuâ thawhleh thû a ni!

`Mi ṭhenkhat chuan Kristâ thawhlehna hmu hmasatûte chu Rom mîte an ni tih hi an nuihzat a. Engati nge? Engtiang kawngin nge khâ kha thutak entîrna: Chanchin Ṭhâ chu Gentailte hnênah pawh puân a ni dâwn tih a entîr?`