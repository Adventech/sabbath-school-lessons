---
title:  Zir Belhna
date:  11/11/2022
---

Chhiar tûr: Ellen G. White lehkhabu Chatuan Nghahfâk-a “Josefâ Thlânah,” pp. 868–880; “LALPA Chu A Tholeh Ta,” pp. 881-888; “Engah Nge I Ṭah?” pp. 889-895; Emmau Kawngah, pp. 896-901; “In Chungah Thlamuânna Awm Rawh Se,” pp. 902-909.

Tûnlai rilrû chuan Isuâ thawhlehna tih angte chu a ring lo tawp mai a. Chuti chungin, khâ kha ataka thleng a nihzia finfiahna a chiang êm mai a, thawhlehna nihna dik tak pawm thei lote pawhin, tholeh Isua chu hmûin, an ring tih pawm lo thei lo va siam an ni.

Ṭhenkhat chuan zirtîr zawng zawngte khân tholeh Isua chu an hmu sual mai a ni ang an ti a; mi dangte pawhin Isua kha thi tak tak lo, nîkhaw hre lo va awm mai, kraws aṭanga an lâk thlâk hnûa lo harh chhuak leh a, A inlâr lehin, A hnungzuituten thihna aṭanga tholeh angin an ring mai ni âwmin an sawi a.

(Ring la, ring suh la) ṭhenkhat chuan, Isua khân phîrpui ûnaupa a nei a, zirtîrte khân ngaihhaihin, tholeh Krista emaw an ti mai a ni an ti bawk a. Ṭawngkam dang chuan, Kristâ thawhlehna kha ataka thleng a ni tih a chiang êm a, sawi hnawm nân chutiang hniâlna chi hrang hrang chu an phuah chawp chhuâk vêl ta mai a ni. Thawhlehna kha a pawimawh êm vângin, kan rinna chhan tûr min pêkte hi mak kan ti vê tûr a ni lo.

“Kraws aṭanga au râwl, ‘Tih zawh a ni ta,’ tih kha mi thîten an hria a. Thlân lung kerkuak bangte chu a chhun tlang a, muhîlte chu harh tûrin a ko va. Chutiang bawkin, vân aṭanga Krista âw hriat a nih hunah, a lo thleng leh dâwn a ni. A âw chuan thlânte chu a chhun tlang ang a, a kalhnate a hawng ang a, Kristaa thi tawhte an lo tho vang. Chhandamtu thawhlehnaah khân thlân eng emaw zât hawn a ni a, A lo kal vawi hnihnaah erawh chuan mi fel thi tawh zawng zawngin A âw an hria ang a, thihtheih lohna nun neiin ropui takin an lo tho vang. Thihna atâ Krista kaithotu thiltihtheihna bawk khân A kohhran a kaitho dâwn a; lalna te, thiltihtheihna zawng zawng te, hming sak tinrêngte chung daihah, hê khawvêlah chauh ni lo va, khawvêl lo la awm tûrah pawh, Amah nên châwimâwi an ni ang.”—Ellen G. White, Chatuan Nghahfâk, p. 888.

**Sawi Ho Tûrte**:

`“Tih zawh a ni ta/a kin ta” (Joh 19:30) tih leh “A tholeh ta” (Mt 28:6, NKJV) tihte hi thusawi awmzenei ber pahnih an ni. Engtin nge chhandamna chanchina thu inthlâwp tawn a nih dân? Eng beiseina ropui nge hêng aṭang hian kan hmuh?`

`Atîrah khân sâkhaw hruaitute khân zirtîrten Isuâ ruâng an rûk loh nâna thlân kha vêntîr an duh kha a ni a. A hnûah, vêngtu sipaite hnêna thamna pêin, zirtîrten ruâng chu an ru bo tia sawitîr an tum leh ta thung a. Engtin nge hê thû hian Kristâ thlân kha a ruâk tak tak tih leh, thlân ruâk chu keini Kristiante tâna a pawimawh viâu tih târ lang tûra min ṭanpui?`