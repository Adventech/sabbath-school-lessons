---
title:  Amâ Ruâlin Mi Tam Tak An Tho
date:  08/11/2022
---

> <p></p>
> “Ngai teh, Pathian biak in puanzâr chu a chung lam aṭangin a hnuai lam thlengin a lo thlêr chhuak ta a; lîrte a lo nghîng a, lungpuite a lo khi chat a; thlânte a lo inhawng a; mi thianghlim muhîl tawhte taksa tam tak pawh kaihthawhin an awm ta a; chûngte chu a thawhleh hnûah chuan thlân atâ lo chhuakin, khaw thianghlimah chuan an lût a, mi tam tak hnênah an inlâr ta a,” (Mt 27:51–53).

`Hê thu ngaihnawm tak hian Isuâ thawhlehna leh chuta thil thleng chungchâng eng nge min zirtîr?`

Lîrnghîng khân Isuâ thihna a târ lang a (Mt 27:50, 51), a dang leh khân A thawhlehna a entîr thung (Mt 28:2). Isuâ thih lai khân, “lîr a lo nghîng a, lungpui te a keh a, thlânte a inhawng a. Mi thianghlim thi tawh tam takte taksate chu kaihthawh an ni a. Isuâ thawhleh hnû khân an thlân aṭangtea lo chhuakin, khawpui thianghlimah an lût a, mi tam takte hnênah an inlâr a” (Mt 27:51–53).

Hêng mi thianghlimte hi Kristâ thawhlehna hriatpuitu ni tûrin tihropuia kaihthawh an ni a, chû chu khawvêl tâwp thawhlehna huna la kaihthawh tûrte lo entîr lâwkna a ni. Tichuan, Isuâ thawhleh hnû lawk khân, A thawhlehna an rin theihna tûra finfiahna chiang tâwk chu Juda mi tam takte hnêna pêk a ni a; chû chu an Chhandamtu atâna Amah an pawm theih nân a ni a; chutiang chu a ni ta rêng a, an zîngah chuan puithiam tam tak pawh an tel vê a ni (en tûr, Tirh 6:7).

“Rawng a la bâwl lai khân Isuan mi thîte a kaitho va. Nain khuaa hmeithai fapa te, rorêltu fanu te, Lazara te A kaitho va. Nimahsela, hêngte hi thihtheih lohna sintîr an ni lo. Kaihthawh an nih hnûah thi thei an la ni tho. Kristâ thawhleh ruâla thlân aṭanga kaihthawhte kha chu chatuana nunna neia kaihthawh an ni a; thihna leh thlân hnehtu A nihnaa A lâwmmante angin Amâ rualin vânah an lâwn vê a ni. . . . Hêng mîte hi khawpuiah an lût a, mi tam tak hnênah an inlâr a, ‘Krista chu thihna atâ A tholeh ta, keini pawh Amâ ruâlin kaihthawhin kan awm,’ tiin an puang a.”—Ellen G. White, Chatuan Nghahfâk, p. 887.

Mihring takin sawi ta ila, puithiam Lal leh upâte khân hamṭhatna ropui tak an nei a. Hnam pum sâkhaw thuneihna an chelh a, an thil tuma ṭanpui tûrin Rom thuneitûte leh mipuite kha hmin thei tûr an ni. Mahse, “Chungnungbera chuan mihringte lalna ram chungah thû a nei a, a duhsak apiang  hnênah a pe ṭhîn” (Dan 4:32) tih an theihnghilh a. An dâwt thû chu mi thianghlim tholehte chuan kalhin, eng mah lo vah a chantîr ta sî a ni.

`Thil duhawm lo takte thleng zêlin, hê khawvêl tlu tawhah hian mangang viâu ṭhîn mah ilang, a tâwpah chuan Pathianin hnehna min la chantîr ngê ngê dâwn tih engtin nge kan rin tlat theih ang?`