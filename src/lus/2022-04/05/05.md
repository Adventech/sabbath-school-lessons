---
title:  Jaira Fanû
date:  26/10/2022
---

Amah Isua a thih leh a thawhleh hmâa thawhlehnaahte khân, chî leh dinhmun zâwnga inthliâr hranna rêng a awm ngai lo. Mosia kha Pathian mîte hruaitu mihring zînga ropui ber a ni hiâl âwm e (Deut 34:10–12). Foiniki hmeithâi erawh kha chu Israel mî pawh a ni vê lo thung a (1 Lal 17:9). Shunem nû kha chu an khawtlânga mi awmthei a ni a (2 Lal 4:8) chuti chungin, Heb mî a ni lo. Nain hmeithâi khân fapa pakhat chiah a nei a, a innghahna ber a ni ngêi ang (Lk 7:12). Jaira erawh kha chu Judate inkhâwmna in rorêltu niin, Kapernaum khuaa chêng a ni mai thei e (Mk 5:22). Hnam ze hrang, vântlâng zînga dinhmun inang lo takte ni hlawm mah se, Nunna-Petu Pathian thiltihtheihna zâra malsâwmna dawng vek an ni.

`Chhiar tûr: Mk 5:21–24, 35–43. Kristâ thusawi, “Naupang chu a thi lo ve, a muhîl lek a ni,” (Mk 5:39) tih aṭang hian eng zirlai nge kan zir chhuah theih ang?`

Jaira fanu, tleirâwl kum 12-mi kha dam lo na tak, thi chhâwngin inah a mû a. Ani chuan Isua chu a fanu chunga tihdamna kut nghat tûra a ina lo kal tûra ngên tûrin a kal chhuak a. Mahse, an thlen hmâin, mi pakhatin thu lungchhiat thlâk a rawn hrilh a, “I fanû chu a thi ta. Engah nge Zirtîrtu kha i tihbuâi zui zêl ang ni?” a ti a (Mk 5:35). Chutah Isuan pa lungngai tak hnênah chuan, “Hlâu suh, ring mai rawh,” (Mk 5:36) tiin a hrilh a. Pâin a tih theih zawng chu Pathian lo chêtna tûr rinchhan hmiah chiah chu a ni.

In a lo thlenin, Isuan chuta lo pung khâwmte hnênah chuan, “Engati nge in bengchhena in ṭah ni? Naupang chu a thi lo ve, a muhîl a ni zâwk,” (Mk 5:39) a ti a. Ani chu an nuihzat ta mai a, a chhan chu:  1) ani chu a thi tawh tih an hria a;  2) anni khân A thusawi awmzia kha an manthiam lo.  “Khata thlamuânna thû ‘thî’ tih âia ‘muhîl’ tih thû Kristan a hmang kha hê nuntawng sawi nâna a ṭawngkam hman duh zâwk chu a ni ([Mt 9:24; Lk 8:52;] Joh 11:11–15). Thihna hi muthilhna a ni a, tui taka muthilhna, Nunna-Petu chauhin a kaithawh theih chu a ni a; Amah chauh chuan thlân chabî chu a nei sî a (en tûr, Thup 1:18; Joh 3:16; Rom 6:23).”—The SDA Bible Commentary, vol. 5, p. 609.

Hê tleirâwl hi kaihthawh a nih hnûin, a hmutûte chuan “namên lo vin mak an ti a,” (Mk 5:42). Tûnah hi chuan thihna chu chelh ruâl loh, tih ngaihna awm ngang lo a ni ber mai. An hmâi hmâ ngêia khatiang thil thleng han hmuh kha chu a makin, nun thlâk danglam thei nuntawng a ni ngêi ang.

`Isuâ thusawi, “Hlâu suh, ring mai rawh” (Mk 5:36), tih kha kan tân awmzenei tak a la ni reng. Engtin nge rinna kan vawn a pawimawh berna hun, hlauhawmna kârah pawh, chutianga tih chu kan zir theih ang?`