---
title:  Mosiâ Thawhlehna
date:  23/10/2022
---

`Chhiar tûr: Jud 9 leh Lk 9:28–36. Mosia kha taksâin a tholeh ngêi a ni tih eng finfiahna thû nge hêng chângahte hian kan hmuh?`

Alexandria khaw chhuak Greek Kohhran Puipâ ṭhenkhatte chuan, ‘Mosia a thih khân Mosia pahnih an lo lang a: pakhat chu thlarauva nung niin, pakhat chu tîsâa thî chu a ni thung a; Mosia pakhat chu vânTirh nên vânah an lâwn a, pakhat zâwk chu leiah thlâna phûm a ni’ tiin an sawi ṭhîn. (En tûr, Origen, Homilies on Joshua 2.1; Clement of Alexandria, Stromata 6.15.)

Greek hoten thlarau thithei lo an zirtîrna ringtûte tân chuan hetianga thlarau leh ruâng phûm tih hian awmzia a nei pawh a ni thei e; mahse, Bible-ah chutiang ngaih dân chu a chuâng vê lo. Jud 9-ah hian Mosiâ ruâng (taksa) thawhlehna Bible zirtîrna chu nemngheh a ni, a chhan chu thil inchuh kha “Mosiâ ruâng (taksa) kha a ni a, thlarau nung reng chungchâng a ni lo!

Deut 34:5–7 chuan Mosia kha kum 120 mî niin a thî a, LALPAN Moab rama phâizâwl hmun biru pakhatah A phûm tih min hrilh a. Mahse, Mosia kha thlânah a awm rei vak lo. “Krista ngêi chu a phûmtu vânTirh nên vân aṭangin an lo chhuk a, mi thianghlim muhîl chu a ko chhuak a. . . . A vawi khat nân Krista chuan mi thî chu a tinung leh dâwn a. Nunna zawng zawng chunga Lal fapa chuan thlân lam chu a pan a, Setana chuan a thuneihna ropui tak mai chu a hlâu va. . . . Krista chuan Setana chu inhniâlnaa luhpui tûrin a intihniâm lo. . . . Nimahsela Krista chuan A Pa chu engkimah a râwn a, ‘LALPAN hâu zâwk che rawh se’ (Jud 9) a ti a. . . . Thawhlehna chu kumkhua atân a rawn tichiang ta. Setana chu hneh a ni ta; mi fel thî chu a tholeh ang.”—Ellen G. White, Thlahtubulte leh Zâwlneite, pp. 499, 500.

Thlân aṭanga Mosiâ thawhlehna chianzia chu hmêl danglamnaah pawh khân hmuh a ni. Khatah khân Mosia chu zâwlnei Elija, thihna tem lo va vâna lâk chhoh tâk (2 Lal 2:1–11) nên an lo lang a. Mosia leh Elija-te khân Isua kha an tîtîpui bawk (en tûr, Lk 9:28–36). “Ngai teh, mi pahnih amah nên an inbia a, chu mîte chu Mosia leh Elija an ni a; ropuinaa inthuamin an inlâr a, Jerusalem khuaa a thih tleitlâkna tûr thû an sawi a,” (Lk 9:30, 31). Mosiâ lo lanna kha, Kristan sual leh thihna chunga hnehna a chanzia finfiahna niin, hetah hian hai ruâl loha chianga târ lan a ni. Khata lo langte kha an “thlarau” ni lo vin, Mosia leh Elija ngêi an ni a; Isuâ hnêna rawn inlâr Elija phei kha chu thih pawh a thi vê lo.

`Mosia kha lei Kanaan luh phalsak a ni vê lo (Deut 34:1–4) nâin, vân Kanaana hruai a ni thung. Pathian chu “keimahnia thawk ṭhîn thiltihtheihna ang zêlin, kan dîl leh kan ngaihtuah zawng zawng âia nasa zâwk ti theitu” (Eph 3:20, NKJV) a nih chungchâng eng nge hei hian min zirtîr?`