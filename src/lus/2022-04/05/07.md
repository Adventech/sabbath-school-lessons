---
title:  Zir Belhna
date:  28/10/2022
---

Chhiar tûr: Ellen G. White lehkhabu, Thlahtubulte leh Zâwlneite-a “Mosiâ Thih Thû,” pp. 490–501; Zâwlneite leh Lalte-a “Zilhâuna Âw,” pp. 113–126; “Muânna Zâwlnei,” pp. 205–212; Chatuan Nghahfâk-a “Sipai Za Hotu,” pp. 348, 351; “Rinna Kuta Deh,” pp. 380, 386; “ ‘Lazars, Lo Chhuâk Rawh,’ ” pp. 584–598.

“Isua Krista chu nunna a ni a, nunna ṭobul a ni a, khawi aṭang maha a lâk chhâwn emaw, dawn emaw a ni lo. ‘Fapa neitu chuan nunna chu a nei.’ 1 Joh 5:12. Ringtûten chatuana nunna an nei tih an hriat chianna hi Krista pathiannaa innghat a ni. Heti hian Kristan a sawi zêl a: ‘Tû pawh mi ring chu thi mah sela a nung leh ang; nunga kei mi ring chu kumkhuain an thi lo vang; chû chu i ring em?’ tiin. Hêng thûte hi Kristan A lo kal leh hun thlîra a sawi a ni a. Chutih hunah chuan mi fel thi tawhte chu ṭawih thei lo va kaihthawh an ni ang a, mi fel, nungdama la awmte chu, thihna tem lo va tihdanglam an ni ang a, vânah lâk chhoh an ni ang. Thihna atâ Lazara kaithova thilmak Kristan a tih thuâi tûr hian, mi fel thi tawh zawng zawngte thawhlehna tûr a entîr a. Krawsa thihna tuâr thuâi tûr Krista hian thihna chabîte a nei a, thihna hnehtu a ni a, chatuana nunna pe tûra thiltihtheihna leh dikna nei a ni tih a sawi.”—Ellen G. White, Chatuan Nghahfâk, pp. 592, 593.

**Sawi Ho Tûrte**:

`Zâwlnei Elija leh Elisha-te rawngbâwl chhûng khân mi tam tak an thî a, chutiang Isuan leia rawng A bâwl chhûng pawhin a ni tho bawk. Mahse, mi tlêm tê chauh kaihthawh an ni (en tûr, Lk 4:24–27.) Hun kal tâa tholehte emaw, Isuâ Lo Kal Leh huna kaihthawh tûr emaw pawh ni se, thi tâ zawng zawngte nuntawng chungchâng ngaihtuah la; thî nih chungah eng damlamna nge awm thei ang?`

`Kum za eng emawti chhûnga ziaktu tam takin damchhûng nun hi thihnaa a tâwp zêl avânga eng mah a nih lohzia an ziak ṭhîn a. Nungcha dang—âr te, sazû te, tuikep leh a dangte pawh—kan thi zêl mai. Chutih laiin, nungcha dangte âia kan dinhmun ṭhat loh zuâlna chu kan thi leh dâwn tih kan inhria hi a ni. (en tûr, Thur 9:5.) Âr te, sazû te, leh tuikep te chuan an thi dâwn tih an hre vê lo. Engati nge, kan tân thawhlehna thutiam hi a pawimawh êm êm?`

`Thlarau hi thithei lo a ni tih leh, mi thîte, a bîkin mi felte chu an thih hnûin vânah an chêng angin ngai ta lang, hun tâwpa thawhlehna a awm a ṭûl dâwn em ni?`

`Mî tûin emaw ko chein, “Sally a awm em?” tiin zâwt ta che sela, “Awm e, mahse a muhîl a,” tiin i chhâng mai thei e. Mi tûin emaw, “Sally a awm em?” tiin zâwt ta che selang, “Aw, mahse a thî a,” tiin i chhâng hauh lo vang. Eng nge a chhan? Hei hian thihna chungchâng eng nge min zirtîr?`