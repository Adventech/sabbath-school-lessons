---
title:  Nain Hmeithâi Fapa
date:  25/10/2022
---

Bible chuan Isua khân “mî chunga tiṭha tî leh diabola tihduhdah zawng zawng tidamin a fang vêl ṭhîn a, Pathian a hnênah a awm avangin” (Tirh 10:38) tiin min hrilh. Ni e, Chanchin Ṭha bûte hi Isuan tlachham te, natna tuâr te tân rawng a bâwlsak thûin a khat a ni ber a; chuvâng chuan a hnûah Juda tam takin Isua kha tiâm lâwk, Messia chu a ni ang tih an rinphah ta rêng a ni.

“In tina damlo lungngai awm lohna hial khuate a awm ta a; an damlote tihdam sak zêl chungin khuate chu A kal tlang a. A hnathawh hian Pathian hriak thiha ngei kha A nihzia chu a lantîr a. A damchhûnga A thiltih tin rêngah chuan hmangaihna te, zahngaihna te leh mi khawngaih theihna te a lo lang ṭhîn; A thinlung chu mihring fâte tuârpuinain a khat a. Mihring duhnate A hriatpui theih nân mihring angin A awm a. Mi rethei ber berte leh mi tlâwm ber berte pawhin Amah va hnaih chu an hlâu lo. Naupang tête pawhin Ani chu an nêl a ni.”—Ellen G. White, Krista Panna Kâilâwn, p. 9.

`Chhiar tûr: Lk 7:11–17. Heta thawhlehna thleng leh nimin lama kan en tâk thawhlehna danglamna pawimawh tak chu eng nge ni?`

Galilee-a rawng A bâwl chhûngin, Isuan damlote tidamin ramhuai bawlhhlawhte a hnawt chhuak ṭhîn a. Ṭum khat chu A hnungzuitûte nên Nain khaw kulh kawngkâ an thlen laiin, hmeithâi fapa vuina an lo kalpui mêk a. Hlângah chuan hmeithâi fapa neih chhun ruâng chu hmuh theihin an rawn zâwn a, a nû chuan lungchhe takin a ṭah ngâwih ngâwih a. Nu lungngai tak chu khawngaih tak chungin Isuan a hnênah, “Ṭap suh,” tiin a thlamuân a. Chutah Isuan a fapa ruâng lam chu hawiin, “Tlangvâl, tho rawh ka ti a che,” tiin thû a pê a. A fapa chu a lo nung leh a, Isuan “ani chu a nû hnênah a hlân a,” (Lk 7:13–15). Isuâ chênchilhna chuan thil awm dân a her danglam ta vek mai a; chû thil thleng hmutûte chuan thil mak tak a thleng a ni mai lo va, mi bîk tak (‘zâwlnei’ an tih chu) an zîngah a awm a ni tih an hre ta a ni.

Foiniki hmeithai (1 Lal 17:8–24) leh Shunem nû (2 Lal 4:18–37) khân ṭanpuina chu—Elija leh Elisha hnênah an dîl a. Mahse, Nain hmeithai erawh kha chuan ṭanpui a dîl vê lo chung pawhin ṭanpuina a dawng a. A awmzia chu, ṭanpuina dîl tlâk lo va kan inngaih lai pawhin, Pathianin min ngaihsak tlâng ṭheuh a. Isuan harsatna chu hmûin, A chinfelsak mai a—chutiang chu rawng A bâwl chhûng zawnga A tih ṭhin dân a ni.

`Sâkhaw dikah chuan kan kiang vêla fahrah leh hmeithâite ngaihsakna a tel a (Jak 1:27). Isuâ thilmak tih angte kha chu kan ti vê thei lo chungin, kan kiang vêla hrehawm tuârte rawng bâwlsak tûrin eng nge kan tih theih ang?`