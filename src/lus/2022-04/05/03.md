---
title:  Thuthlung Hlui Thu Pahnihte
date:  24/10/2022
---

`Chhiar tûr: 1 Lal 17:8–24 leh 2 Lal 4:18–37. Hêng thawhlehna thu pahnihahte hian a inanna leh danglamna engte nge i hmuh?`

Heb 11-ah, hetiangin kan chhiar: Rinnain “hmeichhiaten an mi thîte tholeh an hmû” (Heb 11:35) tiin. Chutiang chu vawiin Bible châng thlana thawhlehna chungchânga kan thil hmuh chu a ni.

A hmasa zâwk (en tûr, 1 Lal 17:8–24) kha Israelte kalsual vânglai, lal Ahaba leh a nupui ringlo mî, Jezebeli-te rorêl laia thil thleng a ni. Ramah nasa takin khuâ a khêng a, Pathianin Elija kha Israel ram pâwn lama khua, Zarefat-a kal tûrin thû a pê a. Chutah chuan Foiniki mî hmeithâi rethei va hmûin, an chaw ei tûr neih chhun eia an nû-fâa thi tawh mai tûra inngai an ni. Mahse, mak taka an chhangphut leh hriak tihpun zârah, khawkhêng a zawh thlenga an nunna zuah an ni ta. Hun eng emawti hnûah a fapa a dam lo va, a thi ta mai a. Beidawng tak chungin Elija chu a ngên a, ani chuan LALPA a âu vê thung a. “LALPAN Elijâ âw chu a ngaihthlâksak a, tichuan naupang nunna chu amahah chuan a lo awm leh a, a lo harh leh ta a,” (1 Lal 17:22).

Thawhlehna pahnihna kha (en la, 2 Lal 4:18–37), Gilboa Tlâng chhim lama khaw tê tak tê, Shunem khuaa thil thleng a ni. Elisha khân hmeithâi rethei leibâ rulh nân thilmak tihsakin, bêl tam tak hriaka tihkhah a ni (2 Lal 4:1–7). A hnûah, Shunem khuaah, hmeichhe pasal nei, khawsa thei tak, fa nei sî lo a hmû a. Zâwlnei chuan fapa a neih tûr thû a hrilh a, chutiang chu a lo ni ta ngêi a. Naupang chu a lo ṭhang lian a, a hrisêl ṭha bawk; mahse, ni khat chu a dam lo va, a thi ta mai a. Shunem nû chu Karmel Tlângah kalin, Elisha chu a fapa hnêna lo kal tûrin a ngên a. Elishan LALPÂ hnênah ṭhahnemngai takin a ngênsak a, a tâwpah naupang chu a lo nung leh ta a ni.

Khâng hmeichhiate kha inang lo tak an ni chungin, chhandam thei khawp rinna thuhmun an nei tlâng a. Foiniki hmeithâi khân hun harsat vânglai, Israel rama tawm himna awm loh laiin Elija kha a thleng a. Shunem hmeichia leh a pasal khân zâwlnei Elishâ tân an bial a rawn tlawh chânga a thlen nân pindan bîk an siamsak bawk a. An fâte pahnih an thihin, nu rinawm pahnihten Pathian zâwlneite hnênah ngenna siamin, an fâte lo nung leh chu hlim takin an hmu ta a ni.

`Hêng hi thu ngaihnawm tak an ni nâin, a khawi thawnthû zâwk zâwkah pawh hian târ lan loh thilmak thleng eng zât nge awm ang le? Chû chuan khawvêl tâwpa thawhlehna thutiam chu kan rinna laipui a nihzia chungchâng eng nge min zirtîr tûr ni ang?`