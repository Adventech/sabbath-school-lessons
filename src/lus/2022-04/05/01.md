---
title:  Kraws Hmâa Thawhlehnate
date:  22/10/2022
---

> <p>Chângvawn</p>
> “Isuan a hnênah, ‘Kei hi thawhlehna leh nunna chu ka ni; tû pawh mi ring chu thi mah sela a nung leh ang; nunga kei mi ring piang chu kumkhuain an thi lo vang; chû thû chu i ring em?’ a ti a,” (Johana 11:25, 26).

### Bible Châng Chhiar Tûr
1 Lal 17:8–24; Mk 5:35–43; Lk 7:11–17; Lk 9:28–36; Joh 11:1–44; Jud 9.

Thuthlung Hluiin thawhlehna chungchâng a sawi kan en tâkte kha mimal beiseina (Job 19:25–27; Heb 11:17–19; Sam 49:15; Sam 71:20) leh, hmalam hun atâna thutiâma innghat (Dan 12:1, 2, 13) a ni hlawm. Chutih laiin, a taka mi thi kaihthawh chungchâng thûte pawh a ni tho bawk.

Tholeh hmasa ber chu Mosia kha a ni a (Jud 9; Lk 9:28–36). Israel Lal rorêl lai khân Zarefat hmeithai fapa (1 Lal 17:8–24) leh Shunem nû fapa pawh kaihthawh an ni bawk a (2 Lal 4:18–37). Hê leia Kristâ rawngbâwl lai khân Nain hmeithai fapa (Luk 7:11–17) te, Jaira fanû (Lk 8:40–56) te leh, chutah Lazara (Joh 11) pawh kaihthawh an ni a. Khâng zîngah khân, Mosia tih loh kha chu, a hnûah an thi leh vek a ni. Hêngte hian thihnaah eng mah hriatna a awm lo tih Bible zirtîrna chu (Job 3:11–13; Sam 115:17; Sam 146:4; Thur 9:5, 10) a nemnghet a. Khâng thil zawng zawnga a engah mah leh, Bible-in thawhlehna chungchâng a sawi dangahte pawh, thih hnûa nun lehna awm eng mah an sawi lang lo.

Tûn kâr chhûng hian Kristâ thih leh thawhleh hmâa thawhlehna thleng chungchângte kha kan zir tlâng dâwn a ni.