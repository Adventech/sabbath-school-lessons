---
title:  Lazara
date:  27/10/2022
---

`Chhiar tûr: Joh 11:1–44. Engtin nge Lazara dam loh leh thihna zârah Isua kha ‘châwimâwi’ a nih (Joh 11:4)?`

Hetah pawh hian, Isuan thihna sawi nân muhîl tih thû a hmang a. “ ‘Kan ṭhian Lazara chu a muhîl ta a; a muhîl kai harh tûrin ka kal dâwn a ni’ a ti a” (Joh 11:11). Tûten emaw muhîl pângngai A sawi emaw an tih khân (Joh 11:11–13), Isuan chiang takin A thil sawi tum tak chu sawiin, “Lazara a thî a ni,” a ti a (Joh 11:12–14). Bethani khuaa Isua a lo thlen khân, Lazara kha thlânah ni lî lai a awm hman a, a ruâng kha a ṭawih ṭan hman tawh a ni (Joh 11:17, 39). Ruâng a lo ṭawih ṭan hi chuan a rim a chhe hiâl a, chutiangah chuan thi tawh tih a chiang hlê ṭhîn a ni.

Chutiang dinhmunah chuan, Isuan Marthi hnênah, “I nuṭâ chu thihna aṭangin a tholeh ang,” (Joh 11:23) tiin a hrilh a; ani chuan khawvêl tâwpa thawhlehna a rin thû a sawi vê bawk a.  Mahse Isuan, “Kei hi thawhlehna leh nunna chu ka ni. Tû pawh kei mi ring chu, lo thî pawh ni se, a nung leh ang; mî tû pawh nunga, kei mi ring chu chatuanin an thi ngai lo vang. Hei hi i ring em?” a ti a (Joh 11:23–26,). A sawi zawm zêl a, “I rin chuan, Pathian ropuina i hmû ang,” (Joh 11:40,) tiin. Marthi chuan a ring a, a nuṭa pâ thawhlehnaa Pathian ropuina lo lang chu a hmu ta a ni.

Bible chuan Pathian thu hmanga nunna siam a ni tih a sawi a (Sam 33:6), A thu hmangin nunna siam-leh thei a ni bawk a; chutiang chu Lazara chungchângah pawh a ni. Ṭawngṭaina tâwi tê hlân zetin, Isuan, “Lazar, lo chhuak rawh,” tiin thû a pê a (Joh 11:43). Chutih lai, chulai hmunah ngêi chuan khâng mîte khân Pathian chu Nunna-Petheitu a nihzia an hmû a. Khâ thiltihtheihna vêk kha a thu hmanga khawvêl siam a, khawvêl tâwpna huna mi thîte hnêna nunna pêa kaitho lehtû tûr chu a ni.

Lazara kaihthawhna hmangin, Isuan thihna chunga thuneihna Neitu a nihzia a finfiah a, keini la thi tûrte tân pawh hian, khatiang âia Pathian ropuizia târlanna ropui zâwk eng nge awm thei chuâng ang ni?

`Chhiar tûr: Joh 11:25, 26. Isuan kawng khatin ringtûte thihna chungchâng a sawi a, a dawtah ringtûte thih ngai loh thû a sawi leh mai. Hetah hian Isuan eng nge min zirtîr a, engati nge Kristâ thusawi manthiam tûra thihna chu eng mah hre lo va muthilhna a nihna hriatthiam chu a pawimawh viâu? Thlâna la liam tûr kan ni a, engati nge A thusawi chuan beiseina nasa tak min hlui?`