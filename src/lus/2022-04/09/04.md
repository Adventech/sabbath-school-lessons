---
title:  Kristâ Hnêna Awm Tûra Kal Chhuah
date:  22/11/2022
---

`Chhiar tûr: Phil 1:21–24 leh 1 Thes 4:13–18. Engtikah nge Paulan “Kristâ hnên” (Phil 1:23) leh “Lalpâ hnêna” (1 Thes 4:17) awm a inbeisei?`

Paulan ‘Kristaa awm’ (2 Kor 5:17) leh A lo kal leh huna (en tûr, 1 Thes 4:17) “Krista kianga awm” hlân a nghâkhlel êm êm a. Tirhkoh tân kha chuan, thihna meuh pawhin a Chhandamtu leh Lalpâa rinngamna a neih chu a tihchhiatsak thei lo. Rom mîte hnêna a lehkhathawnah, “thihna emaw nunna emaw pawhin, kan LALPA Krista Isuaa awm Pathian hmangaihna atâ chu min ṭhen thei lo vang,” (Rom 8:38, 39). “Kan nun chuan Lalpâ tân kan nung a; kan thih pawhin Lalpâ tân kan thî a ni si a; chuvângin kan nun pawhin, kan thih pawhin, Lalpâ tâ kan ni,” (Rom 14:8, NKJV) tiin a sawi.

Rilrûa chianna neiin, Paulan ringtu thi tâte chu “Isuaa muhîl” (1 Thes 4:14, NKJV) tiin a sawi a; anni chu chatuan nunna chang tûra Kristâ lo kal leh huna kaihthawh tûr an ni (1 Kor 15:16–18; 1 Thes 4:13–18).

Paulan, “Kristâ hnêna awm tawh tûra kal chhuah” (Phil 1:23) thû a sawi a, chû chu a thih hnûin a thlarau chauh chu hriatna neiin, Krista hnênah a awm dâwn a tihna a ni em? Teh suh e! Hê chângah hian, “Paulan hê lei damchhûng buaina kalsan a, Kristâ hnêna awm a châk thû uâr takin a sawi a; chûng hil thleng pahnihte kâr âwl awm tûr angin a sawi lo. Hê châng hian thih vêleha vânram kal nghâl a beisei thû a sawi lo a ni. Isuâ lo kal leh hmâ loh chuan (2 Tim 4:8) a lâwmman a dawng rih dâwn lo tih a chiang hlê a ni.

A tâwi zâwngin, Paula sawi chu, “a kal chhuah (thih) hnûa thil a hriat leh hmasak ber tûr chu, mi thîte kaitho tûra ropuina chhûm chunga Kristâ lo kal lehna niin, chutah chuan ‘Lalpâ hnênah’ a awm tawh ang” (1 Thes 4:17) tih hi a ni. Thil kan hriat tel tûr chu, Bible ziaktûte hian thil thleng inkâr hlat takte pawh hi thleng ruâl anga ngaih theihin an sawi zawm fo tih hi a ni.”—Andrews Study Bible, p. 1555.

Mahse, engati nge Paulan nun âia thih chu a thlan zâwk ang? A chhan chu, chutiang a nih chuan buaina zawng zawng chawlhsanin, amâ taksâah natna a tuâr zui tawh dâwn lo a ni (1 Kor 9:27). Chutiangin lo thi ta pawh ni se, Isuâ lo kal leh hunah chuan “Felna lallukhum” chu a dawng dâwn tih a chiang tawh a (2 Tim 4:6–8). Paula khân thih chu a duh ber a ni lo tih a chiang a, a thih hnûa thil thleng tûr erawh a hre sâ diâm a ni.

`Harsat manganna tawh laite chuan thihnaa mit chhîn mai a, nakina “Kristâ hnêna awm” ṭha zâwk tih châng nei lo tu nge awm ang? Engtin nge chutiang ngaihtuahna zârah Paulan Phil mîte hnêna a thusawi manthiam tûra min ṭanpui?`