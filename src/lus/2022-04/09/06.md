---
title:  Maichâm Hnuaia Thlaraute
date:  24/11/2022
---

`Chhiar tûr: Thup 6:9–11. Engtin nge “maichâm hnuâia” martar thi tâte “thlaraute” chu an âu chhuah theih ang?`

Thup-a chhinchhiahna pangâna hawn a nih khân, thil mak tak a lo lang a. Entîr nei takin, martarte thlarau chu ‘mâichâm hnuaia awm’ phubâ lâksak tûra Pathian âu mêk anga târlan an ni (Thup 6:9–11). Hrilhfiahtu ṭhenkhat chuan heta ‘mâichâm’ hi, chhinchhiahna pasarihna hnuaia rimtui hâlna maichâm ni tûrin an ngai a (Thup 8:1–6). Mahse, ‘rimtui’ âia ‘thisen’ Thup 6:9–11 tih zâwkna hian hâlralna mâichâm, thisen an theh ṭhinna hmun lamah min hruai zâwk a ni (Lev. 4:18, 30, 34). Inthâwina ran thisen hmanga mâichâm an theh ṭhîn ang khân, martar-te thisen chu entîrnaa hmangin, Pathian mâichâma theh anga târlan a ni a; anni chu Pathian thû leh Isuâ hriattîrna thû-ah nun chân khawpin an rinawm tlat a ni (Thup 6:9, en tel tûr, Thup 12:17; Thup 14:12).

“Thlarau” mâichâm hnuaia awm hi entîr nei a ni a. A ngial a ngana lâk dâwn chuan, martar-te chu vânah an hlim vak lo va, chuvâng chuan an thisen phubâk lâksak tûrin an la âu reng a ni tiin a ngaih theih mai dâwn a ni. An chhandamna lâwmman hlim taka chên ang pawhin a ri lo tlat mai. Phuba lâk châkna hian nun a tihrehawm thei hlê a; thihna hiâl pawh a thlen thei a ni.

Kan hriat tel ngêi tûr chu, Joh hnênah khân vânram nihna dik tak hmuhtîr a ni lo tih kha a ni. “Khâng indo mîte chuânna sakawr a vâr te, a sen te, a dum te leh a dângte kha an awm lo. Khatah khân Isua chu berâmno angin a lo lang lo va, thisen kâi chemte hmanga hliam angin a ni zâwk. Ram sa palîte pawhin thilsiam thla nei ram sâte nungchang tak tak an lantîr hek lo. . . Chutiangin, vâna mâichâm bulṭhutah ‘thlaraute’ pawh an awm lo. Thil lo lang zawng zawng kha a lem hmanga thil entîrnei vek an ni.”—The SDA Bible Commentary, vol. 7, p. 778.

George E. Ladd, non-Adventist chuan heti hian a ziak a, (Adventist ang mai a ni): “Hetah hian [Thup 6:9–11], mâichâm hi hâlral inthâwina mâichâm, thisen an leih ṭhinna chu a ni tih a chiang a. Johanan mâichâm hnuaia martar-te thlarau a hmuh pawh hi, mi thîte dinhmun sawina emaw, a lai laklawha an awm lai dinhmun emaw pawh a ni lo; an Pathian hmingin martar an chang ta tih tehkhinna hmanga chiang taka entîrna mai a ni zâwk.”—A Commentary on the Thup of Joh (Grand Rapids, MI: Eerdmans, 1972), p. 103.

`Tûin nge lo la thleng lo rêldikna ngiata âu chhuak lo vang ni? Hê khawvêlah chuan dik taka rorêlna thleng ngai vak lo pawh ni se, keini chuan, rinnain, a lo la thlen ngêi chu kan ring tlat dâwn lo’m ni? Thutiam ropui tak aṭangin eng thlamuânna nge i chhar theih ang?`