---
title:  Thu Inkalhte?
date:  19/11/2022
---

> <p>Chângvawn</p>
> “Pathian Lehkha in chhiar ngun ṭhîn, a chhûngah chatuana nunna awmin in rin avângin; chûng Lehkha chu Ka chanchin hriattîrtu chu a ni sî a,” (Johana 5:39).

### Bible Châng Chhiar Tûr
Lk 16:19–31; Lk 23:43; Joh 20:17; Phil 1:21–24; 1 Pet 3:13–20; Thup 6:9–11.

Peteran: “Nangmahnia awm in beisei chhan zâwt apiang che u chhâng tûrin inpeih sâ fo vang che u” (1 Pet 3:15) tiin thurâwn min pê a. Paulan sawi belhin, “Thû chu hril rawh; a hunah te, a hun lovah te pawh bei zêl rawh; dawh thei taka zirtîr chungin an thiam loh hriattîr la, zilh la, fuih rawh. Zirtîrna dik an ngaih peih loh hun a la thleng dâwn sî; an bengte a zat avângin anmahni duhzâwng angin zirtîrtute an hnênah an khâwm zâwk ang,” (2 Tim 4:2, 3) a ti a. Hei hi thil nih dân a nih avângin, kan thurinte mila sawi fiah awlsam deuh chângte chauh kan thlîr tûr a ni lo va; kan rin dân leh sawi dân tlângpui ang lo thil danglam deuhte pawh kan zir chiâng ṭhîn tûr a ni.

Chutianga kan tih chuan, Isuâ tih dân phûrawm tak chu kan zui tihna a ni ang: “Kristan thutak pakhat mah sawi chhuah ngam loh a nei lo va; mahse, hmangaihnain a ni a sawi ṭhin ni. . . . Mi rilru no takte hnênah hawihhâwm lo tak leh chaltlai takin, ṭûl lo taka an rilru tina tûr zâwngin thu a sawi ngai lo. Mihringte chak lohna vê hrim hrim hi a sawisêl ngai lo.”—Ellen G. White, Chatuan Nghahfâk, p. 392.

Tûn kâr chhûng hian, mîten thlarau thithei lo awm nia an hriat, ṭanfunga an hman châng harsa deuh ṭhenkhatte kan zir dâwn a. Chutianga zirna chuan kan rilrûte min sawhnghetin, hê zirtîrna pawimawh chungchânga zawhna siamtûte pawh ngilnei taka ṭanpui tûrin kan chhâng thei dâwn a ni.