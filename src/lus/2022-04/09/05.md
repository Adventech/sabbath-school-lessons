---
title:  Tân Ina Thlaraute Hnêna Thuhril
date:  23/11/2022
---

`Chhiar tûr: 1 Pet 3:13–20. Engtin nge Kristan “Nova hun laia . . . tân ina thlaraute” hnênah thû A lo hril? (en tûr, Gen 4:10.)`

Thlarau thithei lo tih ring chunga hrilhfiahtuten Kristan thlâna a chawlh lai khân “tâna ina thlaraute” (1 Pet 3:19) hnêna thu sawi tih thû hi ṭanchhanah an la chhuak fo ṭhîn a. Anni ngaih dân chuan, A thlarau mihringa chang vê lo kha hremhmunah a kal a, taksa nei lo hmânlai mîte thlarau hnêna thuhril niin an ngai a ni.

Chutichungin, hê ngaih dân hlimawm tak hi Bible zirtîrna ang a ni lo va, thi tâte tân chhandam nih theihna tûr hun ṭha dang pêk an ni tawh lo (Heb 9:27, 28). Chuvâng chuan, chhandam nih theihna tûra hun ṭha nei tawh lote hnênah engati nge Isuan thû a sawi ang ni?

Chutih laiin, thil pawimawh ber zâwk chu, hê ngaih dân hian Bible zirtîrna a kalh a, khawvêl tâwpa thawhlehna thlenga thlâna hriatna neia awm tû mah an awm lo (Joba 14:10–12; Sam 146:4; Thur 9:5, 10; 1 Kor 15:16–18; 1 Thes 4:13–15).

Hê châng hian thlâna Isua a awm lai khân hremhmuna kal a, hmânlai huna mi suaksualte hnêna thu sawi ni ta se, engah nge anni chauhin A thuchah an hriat bîk ang ni? Hremhmunah chuan hremhmun mei tuâr mi dangte pawh an awm vê tho tûr ni âwm tak? Engati nge Tuilêt hmâ, hmânlai mîte chauhin A thusawi an hriat bîkna tûr awm?

Nova hun laia thuâwih lo, vântirhkoh tlu tâte hnên chauha Kristan thu sawi anga ngaih pawh hi a dik chuâng lo. “Tân ina thlarau awmte” (1 Pet 3:19, 20) tih hian ‘tûn hmâa’ thuâwih lo ṭhînte chungchâng a sawi a; Bible sawi dân chuan vântirhkoh sualte chuan tûn thlengin thû an la âwih lo ta zêl a (Eph 6:12, 1 Pet 5:8). Chû bâkah, vântirhkoh tlu tâte chu “Ni ropui rorêlna atân thim hnuaiah chatuan phuârnaa phuâr chungin a khêk a ni” (Jud 6) a, chhandam nih nâna hun ṭhâ an nei tawh lo.

1 Pet 3:19-a “tân ina thlarau awmte” tih hi châng 20-a “Nova hun laia mî ‘thuâwih lo’ tia sawite hi an ni. Heta thlarau (Greek pneuma) tih leh, Thuthlung Thar hmun danga (1 Kor 16:18; Gal 6:18) mi pawh hi, mi nungdam, chhandamna sâwmna hre thei leh pawm theite sawina a ni. Hê ṭawngkam “tân in” tih hi tân in tak tak sawina ni lo vin, sual tân in, mihring nunphung sual sim duh lo sawina a ni (Rom 6:1–23; Rom 7:7–25).

Tuilêt hmâa sim duh lote hnêna Kristâ thuhrilna chu, Pathian kawhhmuh ang zêlin Nova hmang khân hlen a ni tawh a (Heb 11:7); ani kha amâ hun laia mîte hnêna “felna Thur” a ni (2 Pet 2:5). Petn hêng chângte hi rinawmte tih awmze sawi nân a ziak a, mi thi dinhmun sawi nâna tî a ni lo.