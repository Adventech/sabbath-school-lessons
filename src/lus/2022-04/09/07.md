---
title:  Zir Belhna
date:  25/11/2022
---

Chhiar tûr: Ellen G. White lehkhabu Kristâ Tehkhin Thûte-a “Lei Kak Nasa Tak” pp. 218–229; Chatuan Nghahfâk-a “Kalvari,” pp. 837–857.

“Mi hausâ leh Lazara tehkhin thûa Krista’n min kawhhmuh chu, mihringten chatuana an awm hlen dân tûr chu an lei nun chhûngin an tifel tih hi a ni. Pathianin mi tin hnênah khawngaihna hun, fiahna hun a pe ṭheuh va. Mahse mihringten hun ṭhâ an neih chu mahni lâwmzâwng atân chauha an hman ral chuan, chatuan nunna an hloh ang a, fiahna hun dang pêk belh an ni dâwn lo. Anmahni duhthlannain, Pathian nêna an inkâra kal tlang theih ruâl loh lei kak zâu tak an siam tihna a ni.”—Ellen G. White, Kristâ Tehkhin Thûte, p. 218.

“Kristian hmasâte kha tlâng ramah leh thlalêr hmunah te hnawhchhuah an nih châng te, rilṭâm, khawvâwt leh nghaisakna tuâra tâng hlum tûra hnutchhiah an nih chângte leh, an manganna pumpelhna awm chhun chu martar chan anga a lan laite khân, an tâna khenbeh Kristâ tâna tuâr tlâka chhiar an nih khân an lâwm ṭhîn a. An entîrna tling tak chu, tûn hmâ pawha la awm ngai lo buaina hun thleng phâk Pathian mîte tân chuan inthlamuânna leh fuihphûrna a la ni dâwn a ni.”—Ellen G. White, Testimonies for the Church, vol. 5, p. 213.

**Sawi Ho Tûrte**:

`Engtin nge tûn kâr chhûnga Bible châng kan zir ṭhenkhat hriatthiamna zârah, mihring nihphung Bible thlîr dân tlângpui kan manthiam theih ang?`

`Kristian martarte sâkhuana inhnuhhniâmpui theih loh leh tûnlai sâkhuana herdanglam awlsam tak danglamna târ lang la. Eng thilte chu nge thihchhan tlâk ni ang?`

`Mi Hausâ leh Lazara tehkhin thû-ah khân châmzui lawk la. Thihna aṭanga Isua kaihthawh a nih khân, mi tam takin Amah an ring a. Chutih laiin, finfiahna thuhmun nei mi tam takin an ring chuang lo tlat mai. Thutak lama mihringte thinlung sakzia chungchâng eng nge hei hian min zirtîr? Chutiang thinlung sak ang chî putna lakah engtin nge mahni kan invênhim theih ang?`

`Isuan mi thîte thawhleh hun tûr chungchâng a sawi a: “thil ṭha titûte chu nunna changin an tholeh ang a, thil sual titûte chu thiam loh changin an tholeh ang” (Joh 5:29). Hêng thilthleng pahnihte hi thleng ruâl tûr ni mai âwma a lan laiin, kum sâng kâr dana thleng tûr a ni. Engtin nge hei hian Paulan Phil 1:23-a a thil sawi manthiam tûra min ṭanpui?`