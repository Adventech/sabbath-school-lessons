---
title:  “Vawinah . . . Ka Hnên Paradise-ah”
date:  21/11/2022
---

Thlarau thithei lo tih finfiah nâna Bible châng ṭanfung pawimawh berte zînga pakhat chu Lk 23:43—“Ani chuan a hnênah, ‘Tih tak meuhvin ka hrilh a che, vawiinah hian ka hnênah Paradis-ah i awm vê ang’ a ti a,” tih thû hi a ni. Bible lehlin hrang tam zâwkah chuan a inang tlâng ṭhûm a, Kristâ thih nî ngêi khân, Krista leh rûkru pa kha Paradis-a awm dûn tûr an ni tih a kâwk hlawm a ni. Hei hian min tihphâwklêk lohna chhan tûr chu, Bible letlingtu mi thiamte hi mihringte hi thlarau thithei lo nei sâ rênga ringtûte an nih vâng a ni. Chuti ni se, hei hi a lehlin dân tûr ṭha ber chu a ni rêng em?

`Lk 23:43 hi Joh 20:17 leh Joh 14:1–3 nên khâikhin ang che. Engtin nge kraws chunga rûkru sual sim ta hnêna thutiâm kha, Isuan Mari Magdalini hnêna a thusawi bâkah, A zirtîrte hnêna A thutiâm ênga manthiam tûr kan nih?`

Krista leh rûkru pa kha ni thuhmuna Paradis-a (vânrama) kal tâ anga ngaihna chu, Isuan A thawhleh hnûa Mari Magdalini hnêna A thusawi nên a inkalh a; khatih thleng kha chuan vâna A Pâ hnênah a la kal lo a ni (Joh 20:17). Hê thil dik lo, Isua leh rûkru sim leh ta, khâmi nîa vâna kal nghâl anga rinna khân, A zirtîrte hnêna Isuâ thutiâm pawh a kalh bawk a; A lo kal leh hunah chauh vâna hruai an ni dâwn a ni (Joh 14:1–3).

Lk 23:43-a thu inchuh chu, hun sawina ‘vawiin hian’ (Greek sēmeron) tih hi thiltih sawina ‘awm’ tih nên a inzui tûr nge, thiltih sawina tho ‘hrilh’ nêna inzawm zâwk tûr tih a ni. Wilson Paroschi chuan, “Ṭawng zirna aṭang chuan” engti zâwng zâwk chu nge dik tih sawi mai theih a ni lo.” “Luka, erawh hi chuan, thiltih sawina hmasa zâwk nêna hman dun a âwn zâwk tih a chiang a. Hetiang hian Luka leh Tirhkohte-ah sēmeron tih hmanna 20-a 14 chu hman a ni.”—Wilson Paroschi, “The Significance of a Comma: An Analysis of Luke 23:43,” in Ministry, June 2013, p. 7.

Tichuan, Lk 23:43 chhiar dân tûr ni âwma a lan dân ber chu:  “Tih tak meuhvin ka hrilh a che vawiinah hian, ka hnênah Paradis-ah i awm vê ang,” tih hi a ni. Hê thû-ah hian ṭawng kâuchheh, “Ka hrilh a che vawiin hian or Vawiin hian ka hrilh a che” tih hian “Ka hnênah Paradis-ah i awm vê ang,” tih thu khûnna leh inhmehna chu a sawi uâr a ni. A tâwi zâwngin, Isuan khalai hmun leh hunah ngêi khân, chhandam a ni dâwn tih a tiâmsak a ni.

`Rûkru sualsim ta chanchin kha chhiar la (Lk 23:39–43), ani kha a sual chung leh, Pathian hnêna hlan tûr eng mah a nei lo chungin, Kristan chatuan nunna chu A tiâmsak a ni. Engtin nge hei hian rinna zâr chiaha chhandamna thutak ropui chu awmzenei taka a puân chhuah? Engtiang kawngtein nge rûkrû ang kha kan nih a, kan danglam bawk?`