---
title:  Mi Hausâ leh Lazara
date:  20/11/2022
---

`Chhiar tûr: Lk 16:19–31. Engati nge hê thû hi thih-hnu nun chungchâng sawina a nih loh?`

Mi thiam ṭhenkhat chuan Lk 16:19–31 hi a nih ang anga hman mai tûr angin an sawi a, chu chu mi thîte dinhmun sawina anga hman tûr an tihna a ni. Mahse, chutiang zâwnga thlîrna chuan Bible zirtîrna ang lo taka ngaih dân min neihtîrin, kan en tâk Bible zirtîrna tam tak kha a kalh tlat dâwn sî a ni.

A hmasa berin, vânram leh hremhmun chu, chûng hmuna chêngte inbiak phâk leka inhnâi  ani tih kan pawh a ngai dâwn phawt a (Lk 16:23–31). Chû bâkah, thih-hnû, thlâna taksa a awm reng lai pawhin thlarau chuan hriatna neiin, hêng ‘mit te, kut-zungṭang te, lei te’ pawh neiin, tuite pawh a hâl thei dâwn tihna a ni ang (Lk 16:23, 24).

Hê thû hi thih hnûa mihring awm dân sawina ni ta se, chuti chu vânram pawh chu hlim leh lâwmna hmun pawh a ni dâwn lo tihna a ni ang; a chhan chu chhandamte chuan an hmangaih chhandam ni vê sî loten tâwp nei lo va hrehawm an tuâr chu an thlîrin, an inbe thei dâwn tihna a ni sî a (Lk 16:23–31). Nûin a fa a hmangaih takin hremhmun hrehawm a tuâr tlawk tlawk a hmuh rengte chuan engtin nge a hlim theih ang ni? Chutiang a nih zawngin, Pathian thutiam anga lungngaih te, ṭahna te leh natna rêng rêng a awm tawh lo vang (Thup 21:4) tih chu atakin a thleng thei dâwn lo tihna a nih dâwn chu!

Chutianga thil inhmeh lo tak takte avâng chuan, tûnlai mi thiam tam tak chuan ‘Mi Hausâ leh Lazara’ tih hi tehkhin thû angin an ngai ta zâwk a; chutah chuan thil hi a nih ang anga bel thlip thlep theih a ni vê ta lo a ni. George E. Ladd, non-Adventist, chuan hê thû hi hetiangin a sawi:  “Tehkhin thû, tûnlai Judate ngaih dân rem tak niin, mi thi dinhmun chungchâng zirtîrna tûra sawi a ni lo,” tiin a sawi.—G. E. L[add], “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388.

Mi Hausâ leh Lazara tehkhin thû hian ropui taka inchei ‘mi hausa pa’ leh ‘kutdawh pakhat, pânin a bawm khah Lazara’ (Lk 16:19, 20) dinhmun inthlauhzia a târ lang a. Hê thûin a zirtîr chu:  1) hmalam huna lâwmman dawnna tûrin tûn huna dinhmun leh vântlâng hriat nihna hian kotî a tu lo;  2) mi tin te chatuana an awm hlen dân tûr chu tûn dam chhûng nun hian a hril a, nakin nunin awmzia a nei dâwn lo (Lk 16:25, 26).

`“Ani chuan a hnênah, ‘Mosia leh zâwlneite thû an ngaih loh chuan mi thi zînga mî tholeh mah sela an âwih chuang lo vang,’ a ti a” (Lk 16:31). Bible thuneihna leh kan chhân lêt dân chungchângah, thunei taka Isuâ thusawi aṭang hian eng thuchah nge keimahnî tân kan lâh chhuah theih ang?`