---
title:  “Tih Zawh A Ni Tâ!”
date:  01/11/2022
---

`Chhiar tûr: Joh 19:1–30. Hê Isuâ thu sawi: “Tih zawh a ni ta (A kin ta)” tiha thuchah pawimawh awm chu eng nge ni?`

A tâwpah chuan, Kristâ tân, mihringte tân leh vânlam khawvêl zâuva mîte tân pawha hun pawimawh tak chu a lo thleng ta. Rilru na tak chungin, thim thiltihtheihnate chu a bei a. Zâwi muângin Gethsemani Huân kawng te, dik lo taka A chungchâng rêlsakna te leh, Kalvari tlâng panna kawng chu A zawh zêl a. Vântirhkoh sualte chuan Amah hneh tumin an bei a. Kraws chunga Isua khâi kân a nih lai khân, puithiam lal te, lehkhaziaktu te leh, upâte chuan an nuihzat a, “Mi dang mah a tidam ṭhîn a, mahni a intidam thei sî lo. Israel lal a ni alâwm, tûnah hian kraws atâ chu lo chhuk ang hmiang, tichuan amah chu kan ring ang,” (Mt 27:42) tiin an ṭawng-el khum a.

Krista kha kraws aṭanga lo chhukin, Mahni a inchhanhim thei ang em? Tehrêng mai, a thei; mahse, chutianga tih chu A duh lo mai a ni. Delhkilh nei lo vin mî zawng zawng, nuizattûte pawh A hmangaih vek a, A ensan mai thei lo. Dik tak chuan, “khâng nuihzattûte kha chhandam tûra A thihsakte zînga mî tho an ni a; Mahni inchhanhim tûrin kraws aṭangin A chhuksan thei lo, a chhan chu pereka kilh behna ni lo, anmahni chhandam A duhna zâwk khân a kilh beh vâng a ni.”—Alfred Plummer, An Exegetical Commentary on the Gospel According to S. Mt (London: Elliot Stock, 1910), p. 397.

Heta Kristâ tawrhnaah hian, Isua mantîr leh kraws-a tawrhnate thlentîr tûra phiarrutu chu Setana  ani chungin, Setana lalram chu Isuan a hneh ta zâwk sî a ni (Joh 6:70; Joh 13:2, 27). “Eng emawti zâwng chuan, Tirhkoh  hian Isuâ thihna kha Setana thiltih leh Isuan Setana chunga hnehna chang tûra A thiltih a ni kawp tih sawi a tum lo ṭhîn a ni.”—George E. Ladd, A Theology of the New Testament, rev. ed. (Cambridge, UK; Lutterworth Press, 1994), p. 192.

Kraws aṭanga, “Tih zawh a ni ta” (Joh 19:30) tih âuthâwm kha, Kristan A tawrhna a tâwp ta tihna chauh a kâwk lo va, ‘Setana leh sual sipai ruâlte nêna lei leh vân huâpa an inbeihna namên lo takah chuan hnehna A chang ta’ tihna a ni zâwk mah a ni.  “Chhandamtû dinchannaah chuan vân zawng zawngin hnehna an chang a. Setana chu hneh a ni ta a, ani pawhin a lalram a chân ta tih inhriatna a nei a ni.”—Ellen G. White, Chatuan Nghahfâk, p. 858.

Heta thil inkalh tak hi manthiam mai a harsâ: Pathian Fapa nasa taka tihthlâwm a nihna zârah, kan tân leh vânlam khawvêl zâu tân pawh, hnehna ropui ber leh chhuânawm ber chu a chang ta a ni.

`Tlêng fâi tûra Kristâ thihna kher ngiattu sual zualzia chu ngaihtuah teh. Hei hian Pathian hmâa tlinna nei tûra kan tihin ṭangkaina a neih lohzia eng thutak chu nge min zirtîr tûr ni ang? Kan tâna Kristâ thil min lo tihsak tawh belhchhah tûrin eng nge kan tih theih tehlul ang ni? I chhânna chu in pâwlah rawn keng ang che.`