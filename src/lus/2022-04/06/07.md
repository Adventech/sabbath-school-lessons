---
title:  Zir Belhna
date:  04/11/2022
---

Chhiar tûr: Ellen G. White lehkhabu, Chatuan Nghahfâk-a “Gethsemani,” pp. 770–783; “Kalvari,” pp. 837–857; Krista Panna Kâilâwn-a “Simna,” p. 24.

“Vân mi zawng zawngte khi kan chhandamnaah hian an lo phûr êm êm tih ka hmû a. Luhlul kan chhuah reng dâwn em ni? Chhandam kan nih leh nih loh tûr thû hi thil nêp tak ang maia ngaiin, kan thêulêu san mai mai dâwn em ni? Kan tâna inthâwina chu eng mah lovah kan ngai dâwn em? Mi ṭhenkhat chuan an ngainêp asîn. Zahngaihna chu pêk an ni tawh a; mahse, an ngaihnêp êm avângin an chungah Pathian thinurna chu a thleng mêk a ni. Pathian Thlarau chu tihlungngaih reng a ni lo vang. Rei lo tê chauh pawh tihlungngaih belh a nih chuan a kalsan mai ang. Mihringte chhandam tûra Pathianin a tih theih zawng zawng a tih hnû a, an nun dânin Krista zahngaihna chu an nuihzat tih a lantîr chuan, an chan tûr chu thihna a ni mai a, an lei to hlê ang. An lo hnar tawh anmahni tlanna tûra Kristan kraws-a lungngaihna a tawrh tawh zawng zawng kha an tawrh vê dâwn avângin, thih dân râpthlâkin an thi dâwn a ni. Chumi hunah chuan an thil hloh, chatuan nunna leh chatuana rokhâwmtu nihna chu an hre chhuak tawh ang a. Tichuan thlarau chhandam nâna inthâwina ropui tak mai chuan an hlutna dik tak min hmuhtîr mêk a ni. Thlarau hlu tak mai chu vawi khat a bo tawh chuan chatuanin a bo hlen tawh ang.”—Ellen G. White, Testimonies for the Church, vol. 1, p. 137.

**Sawi Ho Tûrte**:

`Heb 10:4 chuan, “Bâwngpâte leh kêlte thisen chuan sualte tibo thei ruâl a ni sî lo” a ti a. Chuti ni se, engtin nge Thuthlung Hlui huna mîte kha chhandam an nih theih ang? Engtin nge credit card hman dân kalhmang aṭang hian hê thupui hi kan manthiam phah theih ang le?`

`Chhiar tûr: 2 Kor 5:18–21. Krista kha khawvêl pum sualte tâna thî a nih sî chuan, engati nge mi tinte hi chhandam an nih vek dâwn sî loh? Kan tâna inthâwina hlan chu ropui hlê mah se, engati nge kraws zâra chhandam nih leh nih loh tûr chu mimal duhthlannain a hril thui hlê sî le?`

`Eng thil ṭhenkhatte nge “khawvêl finnain” Pathian tâna ‘thil âtthlâk’ ni tûr thil min zirtîr?`

`Thawhlehni zirlai tâwpa zawhna kha ngaihtuah la. Kraws chungchângah khân, chhandamna ruâhman nêna inkalh, thiltih zâra chhandam nih tumna eng mah lohzia eng thil nge thleng?`