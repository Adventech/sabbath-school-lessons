---
title:  Kan Tân A Thî
date:  02/11/2022
---

`Chhiar tûr: Joh 3:14–18; Rom 6:23. Hêng chângte hian kan tâna Kristâ thihnain thil min tihsak chungchâng eng nge min zirtîr?`

Isuan baptisma chang tûra Jordan Lui a lo thlen khân, Baptis-tu Johanan uâr takin, “En teh u! Pathian Berâmno khawvêl sual la botu tûr sâw!’ ” (Joh 1:29, NKJV) a ti a. Hê thû hian Krista kha Pathian Berâmno dik tak, Thuthlung Hlui huna inthâwina dik zawng zawngten an lo entîr ṭhin chu a ni tih a puang a ni.

Mahse, ran hmanga inthâwinate khân, anmahni ngawt chuan sualte an la bo thei lo (Heb 10:4). Nakin hnûa kraws chunga Kristâ inthâwina lo la awm tûr innghah nâna hman zârah ngaihdam lailâwkna a thlen thei chauh a ni. “Kan sualte kan puân chuan, kan sualte ngaidam tûr leh, fel lohna zawng zawng laka min tithianghlim tûrin Ani chu a rinawmin a dik a ni,” (1 Joh 1:9).

Chhiar tûr: Joh 3:16, 17. I thil tih tâk eng emaw avânga thiam loh chantîr phû rêng i ni tih i inhriatin, hêng chângte aṭang hian eng beiseina nge i chhar theih ang?

Hêng awmzia zawng zawng hi ngaihtuah la. Vânlam khawvêl zâu chena Siamtu Isua chu (Joh 1:1–3), kan zâa tân Mahni ngêi a inhlân a, sualte tâna inthâwina niin, kan phû rêng thiam loh chantîr nihna kan pumpelh theih nân vek a ni. Hei tak hi chanchin ṭha thutiam ropui chu a ni!

Isua Kristan heti hian a puâng: “Pathianin khawvêl A hmangaih êm avângin, A Fapa neih chhun a pê a” (Joh 3:16), chu chu kan tâna thi tûrin a ni. Chutih laiin, kan tân Amah Krista ngêi kha Amâ duhthû ngêiin a inhlân tih hi kan theihnghilh ngai tûr a ni lo (Heb 9:14).

Lutheran kraws nihna hetiangin a sawi: “A thinlunga alh mêk, chinnei lo hmangaihna mei hmanga Amah [Krista] maichâm chunga a inhâl ralna a ni a; ṭhahnemngai taka dîlsakna, ring taka âu chhuahna leh, mittui sâ sûr chungin Pâ hnênah A taksa leh thisen chu inthâwina nung leh thianghlim ni tûrin a hlân a,” (Heb 5:7).”—Luther’s Works, vol. 13 (St. Louis, MO: Concordia Publishing House, 1956), p. 319. Krista chu mi zawng zawng tân ṭum khat (Heb 10:10) thîin a tling tla ta nghâl a (Heb 10:12), A inhlanna chu tling-zo tak leh a thiltihtheihna hloh vê ngai lo a ni.

Chû bâkah: “Thlarau pakhat chauh pawhin A khawngaihna thû lo pawm dâwn pawh ni se, chumi chauh chhandam tûr pawh chuan, A thawhrimna nun te, tlâwmna leh mualpho taka thihnate kha Krista chuan tuâr A thlang tho vang.”—Ellen G. White, Tihdam Rawngbâwlna, p. 119.

`Chhiar leh tûr: Joh 3:16, “khawvêl” tih âiah nangmâ hming dah zêl ang che. Engtin nge hê thutiam ropui tak hi, engtik lai pawhin, a bîkin sual tûra thlêmna i tawh lai phei chuan, nangmâ puâla neih dân i zir zêl theih ang?`