---
title:  Kraws Hmahruai
date:  31/10/2022
---

**Isuan Amâ tawrhna leh thihna lo thleng tûr a sawi a zirtîrte lo dawnsawn dân kha eng nge ni? Khatianga an tihna khân Pathian Lehkhathû hriat sual hlauhawmna chungchâng eng nge min zirtîr?**

`Mt 16:21–23`

`Mt 17:22, 23; Mk 9:30–32; Lk 9:44, 45`

`Lk 18:31–34`

Isua kha thi tûra lo piâng, thi tûra nung a ni. A ke pên tin khân Kalvari kraws chunga A inthâwina ropui lo thleng tûr chu a hnaihtîr hret hret zêl a. A rawngbâwlna chungchâng chiang taka hriatna neiin, chumi lakah chuan tû mah leh eng hmang maha kaih pên nih a inphal lo. A nihna takah chuan, “A nun pum pui kha kraws chunga A thihna tûr hmahruai vek a ni.”—Ellen G. White, Fundamentals of Christian Education, p. 382.

Leia A rawngbâwl kum hnuhnungah khân, Isuan hmalam huna A thihna lo thleng tûr chungchâng chu a sawi chiang deuh deuh a. Mahse, A thu sawi nihna dik tak pawm thei lo leh, pawm duh lo ang mai an ni. Messia thil tih tûr chungchâng ngaih dân dik lo va khatin, Messia a nihna anga Amah Isuâ laka an thil beisei ber chu a thihna tûr chu a ni lo. A tâwizâwngin, an Pathian thu kalpui dân dik lo chuan ṭûl hlei lo va natna leh tawrhna a thlen ta a ni.

Isuan Nikodema hnênah, “Mosian thlalêrah rûl a khai kân ang khân, Mihring Fapa hi khai kânin a awm bawk tûr a ni; tû pawh a ring apiangin amah avânga chatuana nunna an neihna tûrin,” (Joh 3:14, 15) tiin a lo sawi tawh a. Filipa Kaisari-ah khân, Isuan A zirtîrte hnênah, “Jerusalem khuaa a kal tûrzia te, upâ te, puithiam lal te, lehkhaziaktûte laka thil tam tak a tuâr tûrzia te, tihhluma a awm tûrzia te, ni thum nîa kaihthawha a awm tûrziate chu a zirtîrhote a hriattîr ṭan a,” (Mt 16:21). Vântlâng hriat loha Galilee kal tlang a (Mk 9:30–32), Jerusalem pana a zin hnuhnung berah (Lk 18:31–34), Isuan A zirtîrte hnênah A thihna leh thawhlehna tûr chungchâng a hrilh leh a. An thil hriat châkzâwng a nih loh avângin, an bengkhawn ṭha lo. Kan tân pawh chutianga tih vê mai chu a va awl ṭhîn êm!

`Mîten, a bîkin Pathian mi thlanten, Messia lo kal hmasakna chungchângah ngaih dân dik lo takte an nei a. Isuâ lo kal lehna tûr chungchângah pawh, tûna ngaih dân dik lo awm ṭhenkhat chu engte nge ni hlawm?`