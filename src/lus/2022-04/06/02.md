---
title:  Khawvêl Lungphûmte Phûm Lai Aṭangin
date:  30/10/2022
---

`Chhiar tûr: Thup 13:8; Tirh 2:23, leh 1 Pet 1:19, 20. Engtin nge Krista kha “khawvêl lungphûm phûm laia talh tawh” anga ngaih tûr a nih theih dân?`

“Tichuan, leia awm zawng zawng, leilung pian tirha talh tawh Berâmno Nunna Bûa hming ziak loh apiang chuan Pathian chibai bûkin an buk ang” (Thup 13:8). Hetah hian Krista chu “khawvêl lungphûm phûm a nih laia talh tawh” a nihna chu a va pawimawh êm! Hê thû hi entîrna a nihna anga kan hriatthiam a pawimawh a (Thup bû hi chutiang entîrnate chuan a khat a ni ber a), a chhan chu Krista kha khawvêl Siam a nih hnû kum sâng têl liam hnûa khenbeh a nih chauh vâng a ni. Hê chângin a sawi chu chhandamna ruâhman kha khawvêl siam a nih hmâa lo duân lâwk tawh a ni tih hi a ni. Chû ruâhmanna thil pawimawh chu Isua, Pathian Berâmno, kraws chunga a thihna tûr chu a ni.

`Chhiar tûr: Tit 1:2. Engtin nge hê châng hian Kristâ thihnaa innghat, chhandamna ruâhman chu lo ruâhman lâwk daih tawh a ni tih min zirtîr?`

“Tlanna ruâhman kha, Adama tlûk hnûa ngaihtuah chhuah leh hnuhnawh a ni lo. . . . Chatuan aṭanga Pathian lalṭhutphah ngahchhan lo ni fo, nunna kaihhruaina dân bulpui hi zawi zawia, a hun têa inpharh zêl a ni.”—Ellen G. White, Chatuan Nghahfâk, p. 15.

Khâ ruâhmanna kha a hmasa berin Eden Huâna Adama leh Evi-te hnênah khân târ lan a ni a (Gen 3:15, 21). Thuthlung Hlui hun puma inthâwina thisen tinah khân târ lan zui zêl a ni bawk. Abrahama rinna fiah a nih lai pawh khân, Pathianin Isaaka âia hlan tûr berâmpâ a buatsaihsak a nih kha (Gen 22:11–13). Khatianga âiawhna khân kraws chunga Kristâ inhlanna zâra tlanna nihphung chu chiang takin a entîr a ni.

Tichuan, chhandamna ruâhman pum puia thil pawimawh lai chu, kan âiawha Isuâ thihna kha a ni a. Chû chu kum za tam tak chhûnga ran hmanga inthâwina hlante khân, “Pathian Berâmno, khawvêl sual la botu,” (Joh 1:29) kraws chunga Isuâ thihna a lo entîr lâwk zêl tihna a ni.

`Rana inthâwi hi thisen chhuahna hmuh hrehawm tak a ni. Mahse, engati nge hê thisen chhuahna leh hmuh hrehawm tak hian, kan âiawha Kristâ thihna leh sual man râpthlâkzia chungchâng min zirtîr sî?`