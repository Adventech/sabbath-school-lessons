---
title:  Kraws Awmzia Chu
date:  03/11/2022
---

`Chhiar tûr: 1 Kor 1:18–24. Kraws chungchâng eng nge Paulan a sawi a, engtin nge ‘khawvêl finna’ nêna a danglamna a sawi? Engati nge, tûnlai sum leh pâi hausakna chauh ûmna, ‘khawvêl finna’ dinchanna hunah pawh hian, kraws thuchah chu a la pawimawh viâu tho?`

Kristâ kraws hi chhandamna chanchin thupui laimû a ni. “Kalvari kraws-in a târlan hmangaihna thûkzia hi chatuan hun pawhin a hre phâk tak tak ngai dâwn lo. Chutah chuan Kristâ hmangaihna chinnei lo leh, Setana hmasialna tâwp nei lo chu an inhmachhawn a ni.”—Stephen N. Haskell, The Cross and Its Shadow (South Lancaster, MA: Bible Training School, 1914), p. v.

Mihringte tlan chhuah nâna Krista chu Mahnî ngêi inngaitlâwm taka a inpêk laiin, Setana erawh chuan hmasial taka tawrhna leh lungngaihnain a intuâm thung a. Krista khân leilunga mihringte tawrh ṭheuh tûr thih dân pângngai ang chauhin a thî a ni lo. Ani chuan thih hnihna a tuâr a, chû chu Amah pawmtu zawng zawngten chû chu an tawrh vê loh nân a ni.

Kraws awmze chungchângah, kan tân thil hriat mâkmawh pawimawh tak eng emaw zât a awm a. A hmasa berin, Kraws chu Pathianin suâl chunga rêldikna a hlen dân puan chhuahna a ni. (Rom 3:21–26). Pahnihna, Kraws chu Pathianin mi sualte A hmangaihzia puan chhuahna a ni (Rom 5:8). Pathumna, Kraws chu sual phuârna khâidiat tihchat tûra thiltihtheihna hnâr ropui chu a ni (Rom 6:22, 23; 1 Kor 1:17–24). Palîna, Kraws chu chatuan nunna beisei theihna awm chhun a ni (Phil 3:9–11; Joh 3:14–16; 1 Joh 5:11, 12). Pangâna, Kraws chu hmalam hun atâna khawvêl zâu tâna helna chhuak tûr pumpelh theihna awm chhun a ni bawk (Thup 7:13–17; Thup 22:3).

Hêng thutak pawimawh eltiângte hi ‘khawvêl finna’ hmanga hmuh theih a ni lo vek a. A lehlamah chuan, Kraws thuchah puân chu khawvêl finna atâna ‘âtna’ mai niin, chû chuan thutak chiang ber ni tûr:  Pathian a awm (en tûr, Rom 1:18–20) tih pawh chu a pawm duh lo a ni.

Greek ṭawnga “âtna” sawina thumal chu English-a ‘moron’ ” (mi phutkhat) tih nên inzawmna nei a ni a; chu chu, kraws thuchah puân chu, ‘khawvêl finna’ aṭang chuan ‘mi chhawih’ nihna a nih dâwn chu! Khawvêl thila finna hmang chuan Isua leh, kraws chunga kan Âiawha min thihsakna zâra min hlui chhandamna chu a hrethiam thei lo.

`“Khawvêl finna” hmanga thil min hluite chuan hlutna eng emawte chu lo nei vê mah se, engati nge Isuâ chungchâng kan rinna leh, kraws zâra beiseina min hlui thilah hi chuan inhnamhnawihtîr miah lo tûr kan nih ang (1 Kor 1:21)?`