---
title:  Kan Tân A Thî
date:  29/10/2022
---

> <p>Chângvawn</p>
> “Mosian thlalêrah rûl a khai kân ang khân, Mihring Fapa hi khai kânin a awm bawk tûr a ni; tû pawh a ring apiangin amah avânga chatuana nunna an neihna tûrin,” (Johana 3:14, 15).

### Bible Châng Chhiar Tûr
Mt 17:22, 23; Mk 9:30–32; Joh 19:1–30; Rom 6:23; 1 Kor 1:18–24; Thup 13:8.

Thihna leh chhiah châwi hi pumpelh theih a ni lo ve tih a ni ṭhîn. Chû chu a dik tluântling chiah lo. Mîten chhiah an âwl thei a, thihna erawh chu pumpelh theih a ni lo. Thihna hun pawh kum tlêm tê chuan an tikhawtlâi thei pawh a ni mahnâ; mahse, engtikah emaw chuan a lo thleng leh ngê ngê ṭhîn. Mi felte leh mi suaksualte pawh thihnaah an tâwp tlâng vek tih kan hre nâin, beiseina erawh kan tân a pawimawh hlê a ni. Paulan a lo sawi ang khân, hê beiseina tel lo hi chuan “Kristaa muhîl tawhte kha an boral ta a ni ang a,” (1 Kor 15:18), “Kristaa muhîl tâte” chu vâna Pathian awmna hmuna hlim taka awm anga sawi chu a mak hlê dâwn a ni.

Tichuan, Krista lo kal lehna tûr chu kan rinna thupui ber a ni, A thawhlehna zârah keini pawh kan tholeh dâwn tih rinngamna kan nei a ni sî a. Mahse, Krista kha thihna aṭanga a thawhleh hmâ kha chuan, Ani pawh a thih phawt kha a ngai a. Chutiang a nih avâng tak chuan Gethsemani lungngaihna hmunah pawh khân heti hian a sawi: “Tûnah ka rilru a mangang e; eng nge ka sawi ang aw? ‘Ka Pa, hê mi hun lakah hian mi chhandam rawh,’ ka ti ang em ni? Eng pawh ni sela, hê mi tûr hi, hê mi hun thleng hian ka awm chhan a ni,” (Joh 12:27). Chû chu a thihna tûr chu a ni.

Tûn kâr chhûng hian, Kristâ thihna leh chatuan nunna thutiam atâna a pawimawhzia chu kan zir ho dâwn a ni.