---
title:  Lâwmnachâng Hriatlohna Thurûk
date:  27/09/2022
---

`Chhiar tûr: Ezek 28:12–19. Sualna ṭobul thurûk chungchâng eng nge hê thû aṭang hian kan zir theih ang?`

Ezek bu thu tam tak hi tâwpna-hun entîrna ṭawngkam hmanga ziah a ni hlawm a. Thil chi hrang hrang (mihring te, ransa te, leh thil dangte) leh khawilai hmun emawa thilthlengte pawh zâu zâwka lei vân huâp emaw, khawvêl chanchina ataka thleng entîrna atânte pawh hman a ni a. Ezek 28:1–10-ah, LALPAN Tura lal chungchâng a sawi a (Tura kha hmânlai huna Foiniki lawngchawlhna khawpui hmuingîl tak a ni ṭhîn), chuta rorêltu hausa leh chapo tak chu ‘mihring’ mai ni mah se, pathian, pathiante lalṭhutthlênga ṭhûah a inchhâl a ni.

Tichuan Ezek 28:12–19-ah, ataka lo awm ngêi chu vân rorêlna hmun aṭanga Lucifera tlûkna sawi chhuah nân a hmang a. Chutiang chuan, Tura lal kha, mihring a ni chungin ‘tuipui lâi taka chêng’ (Ezek 28:2, 8, NKJV), tûna  “vêngtu cherub hriakthih,” (Ezek 28:13, NKJV) “ ‘ “Pathian huan Eden-ah” leh “Pathian tlâng thianghlima” (Ezek 28:14, NKJV) chêng ta chu a ni.

A chungchâng thu pawimawh chu Ezek 28:15-ah chuângin, chutah chuan, “I kawngte a ṭha famkim siama i awm nî ata, nangmaha khawlohna a awm hmâ zawng kha chuan,” (NKJV) tih a ni. Heta ṭang hian, hriat hmaih loh tûr chu, Lucifera ṭhatfamkimnaah khân suâl theihna, thil dik lo tih theihna a awm tel a; chutiang a nih chhan chu, a chhia leh ṭhâ hre thei a nih vâng a ni. Lucifera khân duhthlan theihna zalênna a nei a, chû chu ṭhafamkim nih theihna pêng khat a ni bawk.

Dik tak chuan, Lucifera duhthuSama ṭhâa siam a ni a—chutah chuan duh lam thlang tûra theihna neih nihna pawh a tel a ni. Chuti chungin, duhthlang tûra zalênna chu hmang sualin, amâ nihna dik tak âia pawimawh zâwka inngaiin, a kalsualpui a.

Pathianin amah A siam dân leh A châwimâwi dânah chuan lungâwi tâwk ta lo vin, Luciferan Pathian chunga lâwmna a hloh a, amâ phû tâwk rêng anga ngaihsân a hlawh ṭhin âia tam dawn belh a duh ta a ni. Engtin nge hê vântirhkoh duhthuSama ṭhafamkim, hmun duhthuSama chêngah hian chutiang chu a thlen theih tih chu, sawi tâk ang khân thurûk ril, chhui phâk loh a ni.

“Sual hi thurûk ril, thil sawifiah theih loh a ni. Lo awm chhan a nei lo va; sawifiah dân kawng zawng dâwn ta ila, a lo awm chhan sawi dân zawng kan ni ang a, chû chu awm chhan neihtîr tum kan lo ni bawk ang. DuhthuSam khawvêlah sual a lo lang a, a chhan sawi tûr rêng a awm sî lo.”—Ellen G. White, The Truth About Angels, p. 30.

`1 Thes 5:18-ah Paulan “engkimah” lâwmthû kan sawi tûr a ni tih a sawi a. Engtin nge hêng thûte hian lâwmnachâng hriat loh leh mahni-inkhawngaih rilru putna hneh tûra min ṭanpui theih ang, a bîkin hun harsat laitein?`