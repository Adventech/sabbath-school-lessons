---
title:  Thilsiamna, Hmangaihna Târlanna
date:  25/09/2022
---

Tûn dinhmunah chuan thilsiamte hian thuchah chhia leh ṭhâ khawi zâwk nge an pâi tih thliâr hran harsa tak a ni ta. Rose bukte pawh hian pangpâr mâwi leh rimtui tak an chhuah laiin, hlîng mi chhun na thei tak an nei tel tho mai a. Vahâi chikhat (toucan) hi a mâwiin mit a titlai hlê chungin, sava dang bûte rûn leh an notête êisak a chîng tlat mai. Mihring, hmun khata ngilnei viâi ṭhînte pawhin hmun dangah chuan tharum an thawh leh mai ṭhîn. Buh tak leh buhlem tehkhin thûah pawh khân, chhiahhlawhte khân a neitupa hnênah, “Ka pu, i lo vah khân buh chi ṭhâ i chîng a ni lo’m ni? Engtin nge buhlem a lo ṭo tâk mai?” (Mt 13:27, NKJV) tiin an zâwt a.  A neitupâ chhânna chu, “Hmêlmapain hei hi a lo ti a ni,” (Mt 13:28, NKJV) tih a ni. Chutiangin, Pathianin duhthuSama ṭhâin lei leh vân pum pui a siam a; mahse, hmêlmapain sualna chi mak tak hmangin a tikhawlo zo ta a ni.

`Chhiar tûr: 1 Joh 4:8, 16. “Pathian chu hmangaihna a ni” tih chiânnain thil siam tûra A chêtphung chungchâng eng nge min hrilh?`

“Pathian chu hmangaihna a ni” (1 Joh 4:8, 16, NKJV) tih thû hian kawh pathum a nei a. Pakhatna, hmangaihna nihphung chu upbo lo va sawi chhuah ngêi tûr chî a ni. (Hmangaihna sawi chhuah loh chî a awm em?) Pathian hmangaihna chu Pathiana Mi Pathumten Anmahni chhûng lamah an inṭâwm tlâng a, chû chu A thilsiam zawng zawngte nêna an inlaichînna lamah lan chhuahtîr a ni thung. Pahnihna, Pathian thil tih zawng zawngte chu A hmangaihna danglam thei lo leh phût lêt nei lo lan chhuahtîrna vek a ni. Hetah hian A thilsiamna te, A tlanna tihtih te leh, rorêlnaa hremna thil a tihte pawh a huâm tel vek a ni. A nihna takah chuan, “Pathian hmangaihna chu A zahngaihnaah chauh ni lo vin, A rêldikna hmang pawha lantîr a ni ṭhîn a. Rêldikna chu A lalṭhutthlêng lungphûm leh A hmangaihna rah chhuah a ni.”—Ellen G. White, Chatuan Nghahfâk, p. 762.

Pathumna, Pathian chu hmangaihna a nih a, A thil tih zawng zawngte chuan A hmangaihna an târ lan avângin, Ani chu Amâ nungchang kalh zâwng tak, sualna ṭobul chu a ni thei lo a ni.

Anih leh, Pathianin lei leh vân siam chu A mamawh rêng em? Amâ thuneihna aṭangin tû emaw chuan, “Âih,” duh thlang tûra zalênna A nei sî a tiin a chhâng pawh a ni mai thei. Mahse, Amâ nihphung hmangaihna aṭanga thlîr erawh chuan, A hmangaihna lan chhuahtîr nân lei leh vân siam chu a duh a ni. Chutiang chuan, nunna nei thil chi hrang hrang, Pathian hmangaihna hmangaihna vêka chhâng lêt thei mihring ni mai lo vin, thil dangte pawh hmangaih vê zêl thei tûr A han siam ta mai hi a mak ropui hlê a ni. (En tûr, Mk 12:30, 31.)

`Thilsiam khawvêl thlîr kuâl la. Sual tihchingpen a ni tawh chungin, engti ang kawngtein nge Pathian hmangaihna târ lannate chu i hmuh theih? Thilsiama Pathian hmangaihna târ lan aṭangin engtin nge beiseina zirlaite kan zir chhuah theih ang?`