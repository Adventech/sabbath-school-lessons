---
title:  Vân Lam Khawvêla Helna
date:  24/09/2022
---

> <p>Chângvawn</p>
> “Aw Vârparh, zîng lam fapa, engtizia nge vân atâ i tlâk tâk chu lê! Hnam tin titlâwmtu, engtizia nge sah thlâka i awm tâk chu le!” (Isaia 14:12).

### Bible Châng Chhiar Tûr
Is 14:12–15; Ezek 28:12–19; 1 Joh 4:8, 16; 1 Joh 4:7–16; Thup 12.

Thil chîk mî tam tak chuan sualna ṭobul sawi fiah tumin an bei ṭhîn a. Ṭhenkhat chuan, thil ṭhalo hi lo awm sâ reng tawh ṭhîn niin an ngai a, an ṭanfung chu, thil ṭha ngaih hlut a nih theihna chu thil ṭha lo kalh chiah a nih vâng a ni. Ringtu dangte chuan khawvêl kha duhthuSam ang taka ṭhafamkima siam a ni chungin engtin emaw thil ṭha lo kha lo chhuak leh ta niin an ngai thung.  Entîr nân, Grik thawnthû-ah chuan, Pandoran bâwm chhûnga thil awm hriat châk vânga a hawn khân khawvêl thil ṭha lo zawng zawng a lo thlâwk chhuak a, thil ṭha lo a lo awm ṭan tih a ni. (Mahse hê thawnthû pawh hian bâwm chhûnga thuhrûk thil ṭhalote lo awm ṭan dân chu a sawi fiah chuâng lo.)

Chutiang lo zâwngin, Bible zirtîr dân chuan, hmangaihnaa khat kan Pathian chu thil-engkimtithei (1 Chro 29:10, 11) leh ṭhafamkim (Mt 5:48) a ni thung a. A thil tih zawng zawngte pawh chu ṭhafamkim a ni ngêi tûr a ni bawk a (Deut 32:4), chutah chuan kan khawvêl A siam dân pawh a tel. Chuti ni se, engtin nge khawvêl ṭhafamkimah chuan sual leh thil ṭha lo chu a lo lan theih? Genesis 3 sawi dânin, Adama leh Evi-te tlûkna khân sual, thil ṭha lo leh thihna a rawn thlen ta a ni.