---
title:  Rinlohna A Darh
date:  29/09/2022
---

`Chhiar tûr: Thup 12. Hê bung hian helna chu vân aṭanga leia a darh zêl dân chungchâng eng nge min zirtîr?`

Lucifera tlûkna kha ngaih dân inkalh satliah mai pawh a ni lo. Thup 12 hian, Lucifera leh a vântihkohte ṭang hovin, a lehlamah Krista leh A vânTirh ṭang tlângin indona râpthlâk tak vânah a lo chhuak tih min hrilh a. Helaiah hian, Lucifera chu “dragon ropui,” leh “rûlpui tar,” “Diabola leh Setana,” leh “kan ûnaute hêk ṭhîntu” (Thup 12:9, 10, NKJV) tih a ni a. Krista erawh chu “Mikaela” (Thup 12:7), “Pathian ang” tia sawi a ni thung.

“Mikaela Vântirhkoh chunghnung ber” (Jud 9) anga sawina behchhanin, hrilh fiahtu ṭhenkhat chuan Ani chu vântirhkoh ang lekah an ngaih phah a. Mahse, Dan bû-ah chuan, inlârna pawimawh deuh kha chu Kristâ lo telna leh A chatuan lalram nêna inkûngkaih a ni zêl a—kuta deh ni lo lung (Dan 2:34, 45) te, mihring Fapa ang (Dan 7:13) te, sipaite Hotu leh Lal Lal (Dan 8:11, 25) bâkah, Mikaela hotu ropui tak (Dan 12:1) nêna sawi zawm a ni. Tichuan, LALPÂ Vântirhkoh chu Amah LALPA ngêi chu niin (Ex 3:1–6; Tirh 7:30–33, etc.), Mikaela pawh chu Vân Mî tû dang ni lo vin, Amah Krista ngêi chu a ni.

Thup 12 hian indona/inhniâlna kal mêk tlângpui thlîrna min neihpui a, chu chu 1) Lucifera leh vântirhkoh hmun-thuma ṭhena hmun khat helnaa vâna inṭan tawh, 2) kraws chunga Kristâ hnehna ropui taka a vâwrtâwp thleng ta, leh 3) tâwpna-huna Pathian mî la bângte dodâl zâwnga la kal zêl chu a ni.

Hê indona inṭan dân chungchângah Ellen White-in a sawi dân chu, “A zahngaihna ropui tak avângin Pathian chu Lucifera chungah a dawhthei êm êm a. Lungawi lohna rilru a put vêleh pawh khân a dinhmun sâng tak aṭang chuan a pawt hniam nghâl mai lo va, vântirhkoh rinawmte hmâa a thiam thu, dâwt thu mai ni si, a târlan tirh lai pawhin, A paih thla nghâl mai hek lo. A sual a sim a, Pathian hnêna a intukluh leh phawt chuan ngaihdam a ni ang, tih pawh vawi tam hrilh a ni a,” tih a ni.—Ellen G. White, Indona Ropui, p. 496.

Indona kha eng chen nge vânah kalpui a nih kan hre lo. Nasa takin hun rei tak an inbei pawh lo ni se, an inbeihnaa thil pawimawh ber zâwk chu, Setana leh a vânTirh kha “hneh an ni a, an tân vânah hmun a awm vê ta lo” (Thup 12:8, NRSV; en tel tûr, Lk 10:18) tih kha a ni. Tûna harsatna ni ta chu, leia an lo kal ta mawlh hi a ni.

`Hê indona leia ataka kalpui a nih dân eng kawngtein nge kan hmuh theih? Hê indonaa kan hmêlmapa hneh tûra kan beisei theih awm chhun chu eng nge ni?`