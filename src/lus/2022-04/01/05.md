---
title:  Chapona Man Chu
date:  28/09/2022
---

Bible thupui langsâr tak pahnih, inkalh tak a awm tih kan hre hlawm ang a: pakhat chu Pathian khawpui âiawhtu sawina, Salem, Zion Tlâng, Jerusalem leh Jerusalem Thar a ni a; pakhat dang chu Setana thuneihna entîrtu milem biakna Babulon leh Babel chu a ni. Pathianin A mîte chu Babulon chhuahsan a, Ram Tiâma Amâ rawngbâwl tûrin a lo ko tawh ṭhîn a ni.

Entîr nân, Abrama (a hnûa Abrahama) kha Kaldai rama Ur chhuahsan a, Kanaan rama insawm tûra tih a ni a (Gen 11:31–12:9). Hun rei tak sal an tân hnûin, Judate khân Babulon chhuahsanin Jerusalem-ah an kîr leh a (Ezr 2). Thup bû-ah pawh, Pathian mîte chu Zion Tlâng leh Jerusalem Thara Amâ hnêna awm tûrin (Thup 14:1; Thup 21:1–3, 10), tâwpna-huna Babulon chhuahsan tûra koh an ni (Thup 14:8).

`Chhiar tûr: Is 14:12–15. Vâna Lucifera a awm laia a chapona khân hê khawvêl leh vân lam khawvêl zâu chenin eng nghawng ṭha lo thui takte nge a neih?`

Bible-ah, Babulon khawpui chu Pathian leh A lalram dodâltu thuneihna entîrna a ni ṭhîn a. Babulon lal (a bîkin Nebukadnezzara) kha chapona leh uângthuâng entîrna a lo ni a. Pathianin Lal Nebukadnezzara hnênah Babulon chu milim hmanga lalram indawt entîrnaa rangkachak lû chauh chu a ni tih a puâng a (Dan 2:37, 38). Pathian Thup chu cho lêtin, lal chuan rangkachak hlîr hlakin milim a din a—chû chu a lalram chatuana ding tûr entîr nân a hmang a, mi tin te chu chibai a bûk luihtîr a nih kha (Dan 3). Tula lal leh (Ezek 28:12–19), Babulon lal kha Lucifera entîrna vê vê an ni.

Is 14:3–11 hian Babulon lal chapoleh hnam dang hnehchhiahtu tlâwmna chungchâng a sawi a. Chutah, Is 14:12–15 hian khawvêla thil ataka thleng aṭangin vân rorêlna hmun sawi zawmin, atîra Lucifera tlûkna bul chu a chapo leh uânthuân vêl vâng a ni tih a sawi ta a ni. Vân mîte zawng zawng chung lama a lalṭhutthlêng châwisân a, mahni chu “Chungnung Bera” anga awm a tum thû chu Bible-in chiang takin a sawi a (Is 14:14). Khâ kha mi dangte ṭhatna tûr duhsaktu Pathian hmangaihna leh thawhhona Lucifera hmasialna leh mi dang ernain thil thar leh duhawm lo tak a phiâr chhuah ṭan dân chu a ni. Hmêlmapa khân amâ nihna leh vântirhkoh dangte zînga a dâwt theh darh hmanga Pathian sawisêl pawh chu a tîm lo va. Chû chu khawvêla thil ṭha lo lo awm ṭan dân thurûk ril chu a ni.

`Engati nge kan dinhmun emaw, hlawhtlinna emaw, a pahnih pawhin, chapo leh uânpui a awl viâu ṭhin? Engtin nge chutiang thanga kan awh loh nân kan hmâa kraws awmtîrnain min vên him theih ang?`