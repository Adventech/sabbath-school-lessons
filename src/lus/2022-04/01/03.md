---
title:  Duhthlan Theihna, Hmangaihna Bulṭhut
date:  26/09/2022
---

`Chhiar tûr: 1 Joh 4:7–16. Hmangaihna neih theih nân duhthlan theihna neih chungchâng eng nge hêng chângte hian min hrilh?`

Pangpâr siam chawpte hi an mâwi thei fû nâin, a takte chauh hi ṭhangin pâr an chhuah thei a. Robot-te pawh hi sawi tûr leh ti tûra siam an nih angin an che thei a; mahse, nunna leh rilru sûkthlêk an nei vê lo. Dik takin, nunna leh duhthlang tûra zalênna hi dawng tûr te, tiṭhang lian leh hmangaihna sem thei tûra thil pawimawh tak a ni a. Chuvâng chuan, hmangaihnaa khat kan Pathianin vânTirh (Lucifera pawh telin) leh mihringte chu duhthlang thei tûra zalênna neiin A siam a, chutah chuan kawng dik lo zawh thei tûra zalênna pawh a tel tho bawk. Ṭawngkam dangin, Pathianin lei leh vân pum pui chu hmangaihna leh finnaa A thilsiamte ṭhan zêl theihna tûr inremna boruâk ṭhafamkimin A siam a ni.

1 Joh 4:7–16-ah chuan, tirhkoh Johanan uâr takin ‘Pathian chu hmangaihna a ni” tih leh, kan sualte tâna thi tûra A Fapa a rawn tihna hmangin chû chu A târ lang tih a sawi a. Chu vâng chuan, chinnei lo va min hmangaihna chunga kan lâwmzia entîr nân kan inhmangaih tlâng ṭheuh tûr a ni. Chû hmangaihna, chunglam chhuak chu, Pathian chu keimahniah a awm a, keini pawh Amahah kan awm tih finfiahna pawmawm ber a ni ang. Pathian hmangaihna lantîr tlâng tûra min sâwmnain awmzia a neih theihna tûr chu, chû hmangaihna tipung leh târ lang chhâwng zêl thei tûr thilsiamte hnêna thlen a nih chauhin a ni thei a; chuti a nih loh chuan mahni-thupuia nei nuna nun a ni mai. Chuti chungin, duhthlang tûra zalênna hi hman sual awlsam tak a ni a, vânduai thlâk takin, vânah Luciferan a helpui ta sî a nih kha.

Duh thlang tûra zalênna pawimawhzia an pawm chungin, mi ṭhenkhat chuan, ‘Pathianin Lucifera kha a hel dâwn tih a hriat sî chuan, engati nge Pathianin ani chu a siam?’ tiin a ngaihna an hre lo. Lucifera siam a nihna avâng khân sualna ṭobulah Pathianin mawh a phur em ni?

“Mawhphur” tih awmzia kan bel dân azirin, chutiang zawhna khirh, suângtuah thiâm harsa tak a ni thei âwm e. Sualna ṭobul leh nihphung dik tak chu thurûk ril, tû mahin a nihna dik tak an sawifiah theih loh a ni.

Chutiang chu a ni chungin, ‘sual’ hi Pathianin awm vê tûra a ruât sâ rêng chu a ni lo va; a awm A phal rih lek chauh a. Chutah kraws chungah khân Amah ngêi chuan sual hremna chu Amâ chunga belin, nuâi bo hlen theiah a insiam ta zâwk a ni. Sual leh thil ṭhalo chungchâng kan ngaihtuahin, sual leh thil ṭha lo awm vêna man sâng ber chu Amah Pathian ngêi chuan a pe tla ta a ni tih hi kan theihnghilh ngai tûr a ni lo vang (en tûr, Mt 5:43–48; Rom 5:6–11). Ani chuan mi dang zawng zawngte tawrh âia nasa zâwkin sual vângin a tuâr ta a ni.

`Pathian thilthlâwnpêk, duhthlan theihna hi thil thianghlim a ni a; mahse, mahnî tân chauh pawh ni lo, mi dangte tân pawh nghawng namên lo tak nei thei a ni thung. Hê thilthlâwnpêk hi hmangin eng thutlûkna pawimawh takte nge i siam ang a, chûng chuan eng nghawngte nge a neih ang?`