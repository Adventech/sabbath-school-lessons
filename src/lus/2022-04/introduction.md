### Thihna leh Thih Mêkna Thû: Hmalam Huna Kan Beiseina

Pathianin mihringte hi Amah leh A thilsiam nêna inlaichînna duhawm tak chu chatuana chên tûrin a siam a. Mahse, hê inlaichînna hi vân rorêlna huâng chhûnga mak taka sual lo lanna (Is 14:12–15; Ezek 28:12–19; Thup 12:7–12) leh, a hnûa Adama leh Evi-te tlûkna (Gen 3:1–19; Rom 5:12) khân a tikhaw lo zo va. Vânduaithlâk takin, thihna chuan mihringte chauh ni lo, nunna pum pui a tuâm ta vek mai a ni. Thihna lo thleng chu thing-hnah ṭîl aṭang te, pangpâr khâwi lo chuâi aṭang tein a hmuh theih a; duh taka kan ran khâwite pawh natna tuârin an thî a, kan hmangaih ngawih ngawihte pawh râwng taka chhuhsak kan ni ta zêl a. Kan khawvêl hi tawrhna leh mittui tlâknain a khat a nih tâk hî!

Khawvêl duhawm zâwk neih châkin, mîten an chênna hmun atân tiin ‘paradis’ lem mâwi takte an târ lang ṭhîn a. Entîr nân, kum 1933 khân Sâp pa thuthiâm tak, James Hilton-a chuan a lehkhabu lâr tak, Lost Horizon tih chu a tlâng zarh a, a hnû deuh lawkah chû chu lemchan thupuiah an hmang zui a. Chû lemchanah (film) chuan thlawhtheihna pakhat chu  a tui tlâkchham vânga chesualin, Himalayan Tlâng dung vûr-khuh zîngah a tlâ a. A khalhtu chu a thî a, a dam chhun mi tlêm tê chu thlawhna chhe zîng aṭanga hnûk chhuakin, Tibet rama mîten phâizâwl nuâm tak, Shangri-La an tihah chuan an hruai ta a ni. Khawvêl hmun dang aṭanga tlawh pawh lohin, chuta chêngte chu hmangaihna leh finna laman an ṭhang zêl a, inremna leh lâwmna chênin rei tak an dam tlâng ta a ni.

Ni e, phuahchawp thawnthû mai a ni. Thithei mihring, tûn leh kan nakin hun atâna beiseina neih mamawhtûte kan ni. Swiss theologian, Emil Brunner-a chuan heti hian thiam takin a lo sawi a: “Chuâp tâna oxygen a pawimawh ang chiah hian, nunin awmzia a neih theih nân beiseina hi a pawimawh a ni. Oxygen tel lo chuan boruâk tlachhama thih a ni mai a, chutiangin beiseina tel lo chuan thaw thei lo vin a thi vê mai ang; beidawnna lo thlengin, ngaihtuah finna leh thlarau chakna a tizeng a, damchhan leh tum nei lo nihna mai a ni. Mihring taksa pêngten boruâk thianghlim an mamawh ṭheuh angin, mihring nun pawh hi beiseina a neih chunga innghat a ni.”—Emil Brunner, Eternal Hope (London: Lutterworth Press, 1954), p. 7. Ni e, chatuan ram panna kan zin kawnga buaina kan hmachchawn mêknaa min tungnungtu chu Bible-in a sawi beiseina hi a ni.

Lost Horizon-a Shangri-La chungchâng a sawi ang lo takin, chatuan nunna neih kan beiseina hi “thawnthu fing taka ngaihtuah chhuah mai” (2 Pet 1:16, NKJV) a ni lo. ‘Mittui tlâkna, natna leh thihna awm tawh lohna’ (Thup 21:1–5) duhthuSam khawvêl Pathianin min tiâmsak tintlâk taka innghat a ni. Hê thutiâm hlu tak hian Tirh huna kohhran kha chawkphûrin, kum zabi lo inher danglam zêla Kristian tam takte pawhin chelhin, an ngaithlu chho zêl a ni. A thiltihtheihna la hloh chuâng lo vin, hê thutiam vêk hian tûna keini tân pawh nun awmzia leh tum bulfûk a neihtîr a. Rinngamna nên hmalam hun thlîr theiin min siam a. Kristaa thi ta kan hmangaihte pawh chatuan nunna chang tûra thihna aṭanga kaihthawh an la ni dâwn tih rinngamna min neihtîr a ni.

Tûn kuartara kan Zirlai hian thlîrna thupui pahnih aṭangin sual leh ṭha inkâra Indona Ropui chu min zirpui a. Pakhat chu, sual leh thihna ṭobul leh kal zêl dân a ni a. Thupui dang chu, hêng harsatnate Pathianin a chinfel dân leh, khawvêl siam tirh dinhmuna A awmtîr leh dân tûr a ni. A thil sawi uâr bîk pakhat chu mihring thithei dinhmun leh, thawhlehnaa thihtheihlohna la neih tûr chu a ni. A nihna takah chuan, thihna hi hlâu lo tûr kan ni, a chhan chu kan tân Krista a lo thih leh thihna thiltihtheihna chu A lo hneh tawh vâng a ni. Ni e, Ani chuan, “thihna leh mi thi khaw châbi” (Thup 1:18, NCV) a ken thûin min thlamuân a ni.

Tûn kuartar chhûng hian, thihna tawrhhlelhawm thû kan zir dâwn a; mahse, Isuâ zâr beiseina min hlui entlang hmangin kan thlîr thung dâwn a ni.

_Tûn kuartar zirlai ziaktu, Alberto R. Timm, PhD (Andrews University) hi, Ellen G. White Estate, Inc.-a associate director a nih bâkah, Biblical Research Institute Committee (BRICOM) leh, Geoscience Research Institute Committee (GRICOM) member a ni bawk. A hmâ kha chuan multi-campus Latin-American Adventist Theological Seminary (LATS) president a lo ni tawh a ni._