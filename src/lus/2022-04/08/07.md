---
title:  Zir Belhna
date:  18/11/2022
---

Chhiar tûr: Ellen G. White lehkhabu, Tirhkohte Thiltih-a “Thes Mîte Hnêna Lehkhathawnte,” pp. 228–240; “Dinhmun Sâng Zâwka Awm Tûra Kohna,” pp. 285–288.

Stephen Cave ziah dânin, “Rom mîten Kristiante thurin, ‘engtikah emaw an taksa chu thlân aṭangin an tholeh dâwn’ tih chu hriain, chûng beiseinate chu tichak lo leh nuihzat tûrin an tihtheih apiang an ti a. Kum CE 177-a Gaul-a tihduhdahna chungchâng report-a târ lan dânin, martar hote chu tihhlum an ni phawt a, chutah an ruângte chu phûm loha ṭawih tûrin ni ruk an dah a, chutah hâl ralin, an vâpte chu Rhône Luiah an paih a—‘Tûnah an tholeh nge tholeh lo i en ang u hmiang’ tia sawi angin Rom mîte chungchâng chu report a ni.”—Stephen Cave, Immortality: The Quest to Live Forever and How It Drives Civilization (New York: Crown Publishers, 2012), pp. 104, 105.

Hê Pathian thû rinlohna tehkhin thu zirlai hi, a sawi tum chu chiang tho mah se, Bible thutiam anga thawhlehna finfiahna tling a ni lo. Thihna aṭanga Isua kaithotu Thiltihtheihna khân kan taksa dinhmun chu eng ang pawh lo ni se, chutiang tho chu keini pawh min tihsak thei a. Chû Thiltihtheihna vêk chuan vân lam khawvêl zâu siamin a vawng zêl a, mi nungdamte tidanglamin, thi tawhte pawh a kaitho leh thei a ni.

“Paula chuan heti hian a ziak a, ‘Isuaa muhîl tawhte chu Pathianin amâ ruâlin a rawn hruai vê bawk ang,” [1 Thes 4:14] tiin. Mi tam takin hê châng hi heti hian an hrilhfiah ṭhîn: “Muhîl tawhte chu vân aṭangin Kristâ ruâla rawn hruai an ni ang,” tiin. Mahsela Paula tum chu hei hi a ni: “Krista chu mi thi zîng atâ kaihthawh a nih ang bawkin, Pathianin mi thianghlim muhîl tawhte chu an thlân aṭangin a ko chhuak ang a; Amâ ruâlin vânah a hruai ang. Thlamuânna hlu tak chu a va ni êm! Beiseina ropui tak a ni! Thes khuâa kohhran tân chauh ni lo vin, ram tina Kristian zawng zawng tân a ni.”—Ellen G. White, Tirhkohte Thiltih, p. 232.

**Sawi Ho Tûrte**:

`Tû emaw chuan: “Thihnain a lên bo mêk che . . . . A hnûhmâ nên lama nuâibo vekna chu nun awmzia tihchhiat thlengin a kal zêl dâwn a ni.” Chutianga kan nunin awmzia vak a neih sî loh chuan, eng beiseina nge kan neih tâk ang?`

`Kristâ lo kal leh hunah chauh chhethei lo leh sual tel lo nun kan nei dâwn (1 Kor 15:50–55) chungin, engtin nge ṭhatfamkimna kawng zawha ṭhan zêl ngaihna (Phil 3:12–16) hi kan sawi rem tâk ang?`

`Engtin nge ‘arûka mi thianghlim lâwr’ pawmtu tû emawin hê zirtîrna dik lo a hriatthiam theihna tûrin kan ṭanpui tâk ang?`

`1 Kor 15:12–19 chhiar leh la. Mi thîte chu vâna Isuâ hnêna awm lo vin an muhîl zâwk a ni tih zirtîr nân, eng finfiahna pawmawm tak nge hêng chângte hian an târ lan? Thî tâte chu vâna Isuâ hnêna awm tawh ni ta se, hêng chângte hian eng awmzia nge an neih ang?`