---
title:  Chatuana Intawhkhâwmna
date:  17/11/2022
---

`Chhiar tûr: 1 Kor 15:51–55. Eng “thurûk” (1 Kor 15:51) chu nge Paulan a sawi fiah?`

Thur lâr ṭhenkhat chuan hê ‘thurûk’ (1 Kor 15:51) hi kohhrana ‘arûka mi thianghlim lâwr’ anga ngaiin, chû chu ropui taka Kristâ lo kal leh hmâ kum sariha thleng tûr angin an ngai a. Hê ‘arûka mi thianghlim lâwr’-ah hian, Kristian rinawmte chu rang tak, thâwm nei lo leh a rûk têa vâna hruai an ni ang a, mi dangte erawh chu leia awm zui zêlin, an chunga thilthleng chu mak an ti hlê dâwn a ni. Mîte chuânna motor khalhtu chu vâna lâk chhoh a nih avângin an motor chuan khalhtu a nei lo mai ang a, ‘an silhfên chauh hnutchhiah a ni ang,’ tiin. Hê zirtîrna dik lo chungchâng hi lehkhabu hralh tla tak mai, Left Behind series, 16-volume lai chu lemchan palî-ah an siam a, khawvêl mî maktaduai têlte hnêna theh darh a ni.

Bible erawh chuan chutianga mi thianghlim lâwr leh, Isuâ lo kal lehna kâr danglamna phuahchawp ang chu a thlâwp vê lo thung a. Paula sawi “thurûk” erawh hi chu, Kristâ lo kal leh huna mifel kaihthawhte zawm tûra mifel nungdamte tihdamna tûr chu a ni mai. Hei hi mi thianghlim lâwr chu a ni mai a, a bâk a awm lo; Kristâ lo kal lehna tûr chu mi nungdam zawng zawngte hmuh ṭheuh theih tûr a ni dâwn sî a (Thup 1:7). Mifel thi tâte kaihthawhna leh mifel nungdamte tihdanglamna chu Kristâ lo kal leh a, tâwtawrâwt rîk huna thleng tûr a ni (1 Kor 15:51, 52).

Kristâ lo kal lehna hian thilmak ber chu a thlentîr dâwn a. “Hun rei lo tê, mitkhap kâr lekah” mifel nungdamte tihdanglam an ni ang” (1 Kor 15:52). Pathian âw-ah tihropui an ni ang; tûnah chuan thithei lova siam niin, mi thianghlim tholehte nên boruâka an LALPA tâwk tûra lâk chhoh an ni ang. VânTirhn “A mi thlante chu kâwl kil lî atâ–vân tâwp aṭanga a tâwp lehlam thlengin–an lâwr khâwm ang” (Mt 24:31).

“Naupang tê tak tê tête chu vânTirh chuan an lâ a, an nûte an pawmtîr a. Hun rei tak thihnain a ṭhen tawh, ṭhiante pawh inṭhen tawh ngai lo tûrin an intâwk khâwm a, lâwmna hla sa chungin Pathian khawpui panin an chho ta a.”—Ellen G. White, Indona Ropui, p. 645.

`Hei hi kan la tawn ngai loh, thutiam mak tak chu a nih avângin manthiam mai a harsâ a ni. Mahse, vânlam khawvêl zâuzia bâkah, nunna mak-ropuizia hi ngaihtuah la. Thilsiam hian Pathian thiltihtheihna namên lohzia a târ lang a ni. Hêng thilte hian Isuâ lo kal leh huna Pathianin mi nungdamte tidanglam tûr leh mi thîte kaitho tûra thiltihtheihna a neih chungchâng eng nge min zirtîr?`