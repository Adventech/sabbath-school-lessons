---
title:  “Ka Lo Kal Leh Ang”
date:  14/11/2022
---

`Chhiar tûr: Joh 14:1–3. Isuan lo kal leh a tiâm aṭang khân kum 2000 dâwn a liam ta. Isuan a sawi aṭang khân hun a liam thui va viâu chungin (hun hi thil pawimawh ber chu a ni lo va), engtin nge keini huna mîte hnênah hian hê thutiam hi awmzenei tak a la ni reng tih hrethiam tûra kan ṭanpui theih ang?`

Thup bû-ah Isuan ṭum lî lai, “Ka lo kal thuai dâwn e!” tiin a sawi a (Thup 3:11; Thup 22:7, 12, 20). A lo kal leh thuai beiseiin Tirh huna kohhran khân rawng an bâwl a, kum zabi inher liam zêla Kristian chhiansên lohte nunah chû beiseina tho chu a khat liam a. Mahse, chhuan tinte an her liam zêl a, hê beiseina hi atakin a la thleng famkim rih lo. Chuvângin mi ṭhenkhat chuan, “Isua a lo kal thuai dâwn!” tih thuchah hi eng chen nge kan la puân zui zêl dâwn?” tiin zawhna an siam a. Hêng thûte hi thu puârpawlêng mai em ni dâwn le? (en tûr, 2 Pet 3:4.)

Kristian tam takten hun rei tak ‘tihkhawtlâi’ (Mt 25:5) a nih chhan an sawi fiah ṭhîn a. Chutih laiin, engtin nge ‘tihkhawtlâi’ a ni tih kan hriat? Kristâ lo kîr lehna tûr hun ‘dik tak’ chu engtikah nge ni dâwn? Kum 50 liam ta kha nge, 150 nge 500 zâwk em ni? Thil pawimawh lai tak zâwk chu, Bible thutiam: “Mi ṭhenkhatin muânga an ruât angin LALPA chu a thutiam kawngah chuan a muâng lo ve; tû mâ boral duh lova, mi zawng zawng lo sim duhin, nangmahni lamah a dawhthei a ni zâwk” (2 Pet 3:9) tih hi a ni.

Isuâ vân lâwn hnû kum zabi tam tak hnû, tûnah ngêi pawh hian A lo kal lehna thutiam chu a la pawimawh reng tho a ni. Engati nge? A chhan chu, kan damchhûng hun hi a tâwi êm a (Sam 90:10), eng mah hre lo va thlâna chawlhin a zui leh a (Thur 9:5, 10), chumi hnûah thawhlehna lo thlengin, kan kalna lam tûr duh kan thlang thei tawh lo vang (Heb 9:27). Thi tâte chungchâng ngaihtuahin (zirlai 3-na sawi ang khân), thi ta zawng zawngte chu hriatna eng mah nei lo va muhîl an ni a; chutah Kristâ lo kal lehna chu an tân mitkhap kâr ang lek a ni dâwn a ni

Hun kal taa Pathian mî muâl liam tâte ang tho vin, nangmâ tân ngêi pawh, Kristâ lo kal lehna chu thih hnûa mitkhap kâr ang lek tho a ni dâwn. Chû chu rang taka lo thleng chu a ni thei tho dâwn lo’m ni?

Ni lo ral zêl hian, vân chhûm chunga LALPA Isua Krista ropui taka inlârna chu min hnaihtîr hre hret zêl a. A lo kal hun tûr tak chu kan hre lo nâin, A lo kal ngêi dâwn tih chu kan chiang a, chû tak chu thil pawimawh chu a ni zâwk!

`Pastor pakhat chuan Kristâ lo kal hun tûr a engto loh thû sermon a sawi a. A engto zâwk chu Kristâ lo kal leh ngêina tûr zâwk chu a ni. Engtin nge chû thû chu i ngaih a, Krista a lo la kal mai loh laia beidawnna ang chî atân engtin nge i sâwtpui theih ang?`