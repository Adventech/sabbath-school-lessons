---
title:  “Ani Chu Ka Kâitho Vang”
date:  15/11/2022
---

Isuan thilmak a tih ṭumkhatah khân, mipui sâng ngâ lai mai chhang leh sangha tlêm tê hmangin a hrâi puâr a (Joh 6:1–14). Chuvâng chuan mipuiten Ani chu lala siam an tum phah a (Joh 6:15); Isua leh A zirtîrte chuan lawngin Galilee Tuipui kam lehlam an pan a. Mahse, a tûkah mipuiten Amah chu an zui a, chutah chuan a thusawi ropui tak, Nunna Chhang chu sawiin, uâr takin chatuan nunna thilthlâwnpêk a sawi ta a ni (Joh 6:22–59).

`Chhiar tûr: Joh 6:26–51. Engtin nge Isuan chatuan nunna thilpêk leh khawvêl tâwpa mi felte thawhlehna chu A sawi zawm?`

A thusawiah khân, Isuan chatuan nunna chungchânga thupui pathum a târ lang a. A hmasa berin, Amah ngêi chu “vân aṭanga chhang nung lo chhuk, khawvêl hnêna nunna petu chu a ni” (Joh 6:33, 58) tih a sawi a. Khatia “Keimah [Greek egō eimi] hi nunna chhang chu ka ni” (Joh 6:35, 48) a tih khân, Isuan Amah ngêi kha Thuthlung Hlui huna “AWMA” Ropui (Ex 3:14) kha a ni tih a inhriattîr a. Pahnihnaah, Isuan Amahah chuan chatuan nunna neih theih a ni tih a sawi fiah a:  “tû pawh Ka hnêna lo kal a’ ‘Kei mi ring’ chuan, hê malsâwmna hi a chang ang” (Joh 6:35) tiin. A tâwp berah, Isuan hê thihtheihlohna thilthlâwnpêk leh, khawvêl tâwpa thawhlehna chu sawi zawmin, a thusawi ngaithlatûte hnênah ṭum thum lai, “ani chu nikin nî-ah Ka kaitho vang,” tiin a hrilh nawn a ni (Joh 6:40, 44, 54).

Isuan hê thutiam ropui tak hi a pe nawn leh a:  “Tih tak meuhvin, tih tak meuhvin ka hrilh a che u, tû pawh a ring chuan chatuana nunna an nei tawh a ni” (Joh 6:47) tiin. Tichuan, chatuan nunna thilthlâwnpêk hi tûna ataka awm mêk a ni. Mahse, hei hian ringtu chu engtikah mah a thi lo vang tih chu a kâwk lo va, ‘ka kaitho vang’ (Joh 6:40) tih hian thih hnûa nunna neih leh tûr chu a kâwk a ni.

A sawi tum chu a chiang. Krista tel lo chuan, tû mahin chatuan nunna neih theih a ni lo.  Mahse, Krista kan pawm a, chatuan nunna chang tûr kan nih tawh hnû pawhin, tûna thithei kan nihna hi kan nei zui zêl a; leilung dâna thihna tuâr thei kan la ni. Isuâ lo kal leh hunah, Ani chuan min kaitho vin, chutih hunah chuan kan chanpual lo ni tawh, thihtheihlohna thilthlâwnpêk chu atakin min pe tawh ang. Thilthlâwnpêk tûr chu a chiang a, chû chu thlarau thithei lo awm anga kan ngaih vâng ni lo vin, Isuâ kan rinna zâra A felna kan dawn vâng zâwkin a ni.

`Isuan ‘kei mi ring chuan chatuan nunna a nei tawh’ tia a sawiah khân chêng zui ta la. Thithei, rei lo te dam kan ni mêk chungin, engtin nge natna kan tawrh huna ṭanpui nân hê thutiam ropui tak hi kan hman ṭangkai theih ang?`