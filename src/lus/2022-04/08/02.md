---
title:  Hê Lei Damchhûng Nun Bâk Beiseina
date:  13/11/2022
---

Hmânlai Greek historian, Herodotus (BC zabi 5-na) khân hnam chi khat chungchâng a ziak a; chutah chuan an pian tirhin sûnna hun an hmang ṭan a, a chhan chu nausên a lo ṭhan puitlin huna tawrhna a paltlang tûrte an ngaihtuah lâwk vâng a ni. Keini chuan thil âwm lo takah kan ngai pawh a ni thei e; mahse, tih âwm a nihna pawh a awm vê tho a ni.

A hnû kum sâng khat, kum zabi sawmhnihna tîr lama America-a fakna pakhatah chuan, “Dollar sâwm leka phûm theih i nih sî chuan, engah nge i nun duh kher?” tih hi a chuâng a.

Pathiana rinna neiin, chatuan nun beiseina nei ni mah ilang, nun hi a harsa thei viâu tho mai a. Damchhûng rei lo tê, buainaa khat, hmalam hun atâna beiseina nei lo nih phei chuan a khirh lehzual ngêi ang. Kan thi ṭhîn ni mai lo va, kan la thi vek dâwn tih hriatna nei chunga nung kan nih avâng hian, ziaktu tam takin kan lei hring nun eng mah lohzia hi an ziak châmchî rêng a ni.

Hê thil hriat chianna hian, mihring nun pum pui, harsâ leh lungngaih thlâk ni fo sî hi, eng mah lo mai angin a lantîr ṭhîn rêng a. Chîk taka thil ngaihtuahtu pakhat chuan, mihring nun hi “Tîsa ṭawih ral mêk leh ruh darh nuâih” ang lek niâwmin a sawi a. Hê thû pawh hi han hniâl vak ngaihna awm lo a ni vê tho mai!

Chutih laiin, chutiang kalh zâwng tak chuan, Bible thutiâm chu Isua-ah chatuan nunna thutiam kan nei tih hi a ni. Isuâ thihna leh thawhlehna zârah, chû beiseina chu hlui kan ni hlauh mai! Chuti ni suh se, eng beiseina dang nge kan neih tehlul ang ni?

`Chhiar tûr: 1 Kor 15:12–19. Kristâ thawhlehna leh keinin thawhlehna beiseina kan neih inkûngkaih dân chungchâng eng nge hetah hian Paulan a sawi?`

Paulan a sawi chiang a: ‘Kan thawhlehna tûr leh, Kristâ thawhlehna thil inthlunzawm tlat a ni.’ Kan thawhleh dâwn loh chuan, Krista pawh kha a tholeh lo tihna a ni ang a; Krista kha tholeh ni ta lo se, engtin nge ni ta ang? “In rinna chu eng mah lo mai a ni ang a; in sualnaahte chuan in la awm cheu tihna a ni ang!” Ṭawngkam dang chuan, kan thih hian, kan thi hlen vang vang thihna a ni ang a, thil zawng zawng hi awmze nei lo a ni bawk ang. Paulan 1 Kor 15:32-a a sawi chu—“Mi thi kaihthawha an awm dâwn loh chuan, i eiin i in ang u hmiang, naktûkah kan thi dâwn a lâwm!” tih a ni.

Tûna kan nihphung pawh chu boruâk mai (carbon-based protoplasm) a nih a, “kum sawmsarih lek dam tûr” (kan vânneih a, chîn ṭha lote kan chîn vê loh chuan chû âia rei deuh pawh) chû zawng chu a nih dâwn chuan—kan chan a va châu âwm êm! Ellen G. White-i erawh chuan, “Vânram chu kan tân a hlû a ni; vânram kan chân a nih chuan thil zawng zawng chân kan ni ang,” tiin a sawi.—Sons and Daughters of God, p. 349.

`Kan beiseina leh rinna hlutzia hi ngaihtuah teh. Engvângin nge, Pathian khawngaihna zârah, chû thil vawng ṭha tûra kan theihna zawng zawnga kan beih chhan tûr?`