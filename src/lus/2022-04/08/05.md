---
title:  Tâwtawrâwt Rîk Hunah
date:  16/11/2022
---

Thes mîte khân Isuâ lo kal leh huna nungdamte hnêna chatuan nunna pêk ni tûr angin an ngai tlat mai. “An LALPÂ lo kal huna an lo thlîr reng malsâwmna chu hlohin an lo thi hman mai ang tih hlâuvin, an ṭhiante nunna pawh chu fîmkhur takin an vêng a. Amaherawhchu, pakhat tê têin an hmangaihte chu an hnên atâ lâk bo vin an awm ta sî a, an nakin nunah pawh annîho chu an tâwk leh tawh lo mai ang tih an hlâuthâwng ta hlê mai a; chûvângin Thes mîte chuan an mi thi hnuhnung ber hmêlte chu lungngai takin an thlîr ta vawng vawng mai a ni.”—Ellen G. White, Tirhkohte Thiltih, p. 231.

`Chhiar tûr: 1 Thes 4:13–18. Engtin nge Paulan hê ngaih dân dik lo hi a sawi fiah?`

“Isuaa muhîl tawhte chu Amâ rualin a rawn hruai ang” (1 Thes 4:14) tih thû hi, a sawi chin bâk huâmtîr tumna hi a lo awm fo tawh ṭhîn a. Mihringte hian thlarau thitheilo neia ringtu mi tam tak chuan, Kristâ lo kal leh hunah, mifel thi tâ, tûna vâna Pathian hnêna awm mêkte thlarau chu, Amâ ruâla rawn hruai tûr angin an ngai a. Chûng thlaraute chu an taksa kaihthawh ṭheuhte nêna inzawm leh tûrin an ngai a. Mahse, chutiang zâwnga hrilhfiahna chu hemi chungchânga Paula zirtîr dân nên a inmil thei lo.

Hê châng awmzia non-Adventist theologian pakhat thu ziah hi chhiar teh ang: “Thes Kristianten an kohhran member thi tâte chunga an lungngaihnaa beiseina an neih theih chhan chu, Pathianin anni chu a ‘rawn hruai’ dâwn vâng a ni, chumi awmzia chu hêng ringtu thi tâte hi Kristâ lo kal huna ‘Amâ hnêna’ an awm theih nân, A kaitho dâwn a ni. A kawh ber chu, hêng ringtu thi tâte hi Kristâ lo lan hunah vânduai bîkah an ṭang dâwn lo va, mi nung damte ang tho vin, a lo kal lehna ropuina chu an chang vê dâwn tihna a ni.”—Jeffrey A. D. Weima, 1–2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), p. 319.

Mifel thi tâte thlarau chu vâna LALPÂ hnêna awm tawh ni ta se, khawvêl tâwpa thawhlehna chu Kristian beiseina ni tûr anga a sawi a ngai lo vang a, LALPÂ hnênah an awm tawh tih a sawi mai zâwk ang. Mahse, chutiang ni lo vin, “Isuaa muhîl tawhte chu” (1 Thes 4:14) khawvêl tâwpah thihna laka kaihthawh an ni dâwn zâwk a ni.

Khawvêl tâwpa thawhlehna lo awm tûr chuan Thes mi lungngaite hnêna thlamuânna a pêk beisei a ni a. Thihna kut vâwtin kan hmangaihte a man vânga hrehawm kan tawrhnaah pawh, hê beiseina vêk hian min ṭanpui thei dâwn a ni.