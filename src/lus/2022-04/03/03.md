---
title:  “Thil Tisual Apiang An Thî Ang”
date:  10/10/2022
---

`Chhiar tûr: Ezek 18:4, 20 leh Mt 10:28. Engtin nge hêng chângte hian mihring thlarau (nunna) nihphung manthiam tûra min ṭanpui?`

Suala khat khawvêla mihring nun hi derthâwng leh daih rei lo tak a ni (Is 40:1–8). Sualin a kaihhnawih tawh chatuan daih rêng a awm lo. “Chutichuan mi pakhat avângin khawvêlah sual a lût a, sual avângin thihna a lût bawk a, chutiang bawkin mi zawng zawngin thil an lo tihsual avângin thihnain mi zawng zawng a fan chhuak ta a,” (Rom 5:12). Sual rah chhuah chu thihna a ni a, chû chuan nunna zawng zawng a nghawng chhe vek a ni.

Hemi thû-ah hian Bible thu pawimawh pahnih a awm. Pakhat chu, mihringte leh sâte an thi ṭhîn. Lal Solomonan, “Mihring fâte chunga khawrêl leh ramsâte chunga khawrêl chu thuhmun a ni sî a, khawrêl thuhmun an chungah a tlâ a ni; pakhat a thih ang bawkin a dang pawh kha a thî a. An zain thâwk dân thuhmun an ni a, mihring chu ramsa âiin a chungnung lêm lo; . . . an zain vaivuta mî an ni vek a, an zain vaivutah an chang leh vek a ni,” (Thur 3:19, 20).

Thu pahnihna chu, mihring taksa thihnaah hian ‘minung’ (Heb, nephesh) a nihna a hransan ta tih a kâwk a. Gen 2:16, 17-ah, Pathianin Adama leh Evi-te hnênah chhia leh ṭha hriatna thing rah an ei phawt chuan an thi ngêi dâwn tih a hrilh lâwk a ni.

Hê vaulâwkna thu thangkhâwk zêl chu, Ezek 18:4, 20-a, “(Tû pawh) thil tisualtu apiang an thî ang,” tiin LALPAN a ngemnghet leh a. Hê thû hian kawh pawimawh tak pahnih a nei a. Pakhat chu, mihring zawng zawngte hi mi sual vek an nih avângin, kan zâ hian tar leh thihna pumpelh theih rêng kan awm lo (Rom 3:9–18, 23). A kawh dang pakhat chu, hê Bible zirtîrna pakhat hian mihring ngaih tuahnaa ‘thlarau thithei lo’ tih chu engtihna mah a ni lo tih a kâwk a. Thlarau chu thithei lo, thih hnûa kawng danga nun zêl ni se chuan, kan thih pawh hian kan thi chiah lo tihna a ni ang; mahse, kan thi sî a ni lo’m ni?

Thihna chungchâng Bible-in sawi dân chu, taksa nei lo thlarau chu paradis-ah emaw, purgatory-ah emaw, hremhmunah emaw a kal lo tih hi a ni thung. A sawi ber zâwk chu, Kristaa thîte chu Kristâ lo kal hunah thawhlehnaah an tholeh ang tih hi a ni. Chutiang chuan Isuan Nunna Chhang chungchâng sermon-ah pawh khân a sawi rêng a, “tû pawh Fapa hmû a, ring apiangin chatuana nunna nei sela; keiin ni kin nî-ah chuan ani chu ka kai tho vang,” tiin (Joh 6:40, NKJV).

`Engati nge Isuâ Lo Kal Lehna tûr chu kan rinna zawng zawng tân a pawimawh viâu? A lo kîr lehna thutiâm tel lo vin eng beiseina nge kan neih ang ni?`