---
title:  “Thlarau Pathian Hnêna Kîr”
date:  11/10/2022
---

`Chhiar tûr: Gen 2:7 leh Thur 12:1–7. Hêng Bible châng pahnih thûte danglamna eng nge i hmuh theih? Engtin nge thihnaa mihring dinhmun manthiam zâwk tûra min ṭanpui theih ang? En tel tûr, Gen 7:22.`

Kan hmuh tâk angin, Bible chuan mihring chu ‘mi nung’ (Gen 2:7) a ni a, taksa a lo thih hian nunna chu a awm ta lo a ni tih a zirtîr a (Ezek 18:4, 20).

Mahse engtin nge ‘thlarau’ chu ni vê ta? Taksa a thih hnû pawhin hriatna neiin a awm zui zêl lo vem ni? Kristian tam tak chuan chû chu an ring, an rin dân nemngheh nân Thur 12:7-a, “Vaivut chu a awm angin leiah a chang leh a, thlarau chu a petu Pathian hnênah a kîr leh” (NKJV) tih kha an hmang ṭhîn. Mahse, hê thû hian mi thi thlarau chu hriatna neiin Pathian hnênah a awm tih a kâwk lo.

Thur 12:1–7 hian lemchanna ang deuhin, mihring a lo upat chhoh deuh deuh a, thihnaa a tâwp dân a sawi ber a. Châng 7-na hian thihna chu Gen 2:7-a thilsiam kalhmang kal zêl tâwpna a nih thû a sawi a. Sawi tâk angin, Thilsiam chawlhkâr ni ruknaah “LALPA Pathianin leia vaivutin mihring a siam a, a hnârah chuan nunna thâw chu a thaw lût a; tichuan mihring chu mi nung a lo ni ta a,” (Gen 2:7, NKJV). Mahse tûnah erawh chuan, Thur 12:7 hian “vaivut chu a awm angin leiah a chang leh a, thlarau chu a petu Pathian hnênah a kîr leh” (NKJV) a ti a. Tichuan, Parthianin Adama hnârah nunna thâw chu a thaw lût a, chutiang chu mi dang zawng zawngte hnênah pawh a pe ṭheuh bawk a; chû chu Pathian hnênah a kîr leh emaw, ṭawngkam tluang pâng ngai chuan anmahnia lût leh chhuak ṭhîn kha a tâwp ta tihna mai a ni.

Rilrûa kan vawn zui tûr chu, Thur 12:7 hian mi felte leh mi suaksuâlte pawh thliâr hrang chuâng lo vin, mî zawng zawng chunga thihnaa thilthleng a sawi a. Tûnah, mi thî apiangte thlarau nia an ngaih chu, hriatna neia Pathian hnêna kal zêl lo ni ta se, mi sualte thlarau pawh chu Pathian hnênah a kal khâwm zêl dâwn tihna em ni ang? Chutiang ngaih dân chu Bible zirtîrna tlângpui nên a inmil thei lo. Thih dân kal hmanga thil thleng chu mihring leh ransâte chunga thil thleng pawh thuhmun vek a ni (Thur 3:19, 20), thihna chu eng dang ni lo vin, ‘nung’ nihna lo tâwp ta a ni mai. Sam phuahtu pawhin, “I hmai i thup a, an mangang ṭhîn a; an thâw chu i lâksak a, an thî a,” (Sam 104:29, NKJV) tiin a sawi.

`Thihna hi nun pêng khat angin kan sawi châwk a. Engati nge hei hi a dik loh viâu sî? Thihna hi nunna kalh chiah, nunna hmêlmâ a ni. Chuti ni se, hê châng: “Hmêlma hnuhnung ber tihborala awm tûr chu thihna hi a ni,” (1 Kor 15:26) tih aṭang hian eng beiseina nge kan hmuh theih?`