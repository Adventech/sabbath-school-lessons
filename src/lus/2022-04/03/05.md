---
title:  “Mi Thîin Engmah A Hre Lo”
date:  12/10/2022
---

`Chhiar tûr: Job 3:11–13; Sam 115:17; Sam 146:4; leh Thur 9:5, 10. Thihnaa mihring dinhmun chungchâng eng nge hêng chângte aṭang hian kan zir theih ang?`

Bible hrilhfiahtu ṭhenkhat chuan hêng châng (Job 3:11–13; Sam 115:17; Sam 146:4; Thur 9:5, 10), hla thu kalhmanga ziahte hi, thihnaa mihring dinhmun sawi fiahna a ni thei lo tiin an ṭang hlawm a. Eng emaw châng chuan hla thu awmze dik tak hriat chiân chiah loh chângte chu a awm ngêi mai a; mahse, hêng chângte hi chu chutiang an ni vê lo. An ṭawngkauchheh hman hi a chiang a, an thu kente pawh hi Thuthlung Hlui zirtîrna tlângpui nên pawh a inmil tlâng a  ni.

A hmasâin, Job 3-ah, thlahtubul hian a tawrhna avângin amâ pian leh mûrna a sawi chhuak a. (Dinhmun duhawm lo taka dingte chuan tûin nge lo pian vê loh hial pawh puh zâwk lo vang ni?) A pian tirh khân hlamzuihin emaw lo thi ta zâwk se, a mu hlen ang a, a châwl tawh ni mai tûr! (Job 3:11, 13).

Sam 115 hian mi thîte chu ngawih rengna hmuna vawn an nih thû a sawi a, a chhan chu “mi thîten LALPA chu an fak loh” (Sam 115:17) vâng a ni. Hei hian mi thî, rinawm (leh lâwmnachâng hria) te pawhin vânah Pathian chibai an bûk ni âwmin a sawi lo a ni.

Sam 146 chuan, mî an thih hian an rilru ngaihtuahnate a tâwp nghâl vek tih a sawi a: “A thâwin a chuahsan a, ani chu a leilungah a kîr leh a; chû mi nî ngei chuan a ngaihtuahnate chu a bo nghâl a ni” (Sam 146:4, NASB) tiin. Hei hi thihnaa thil thlen dân Bible-in chiang taka a sawina a ni.

Thur 9-ah sawi belhin, “mi thîten eng mah an hre lo” thlânah pawh “thlân i kalna tûrah chuan thil tih tûr emaw, remruat tûrte emaw, hriatna emaw, finna emaw a awm sî lo” (Thur 9:5, 10) a ti a. Hêng thûte hian thihnaah hriatna a awm lo tih Bible zirtîrna chu an nemnghet a ni.

Bible zirtîrna anga ‘thihnaah hriatna a awm lo’ tih hian Kristiante zîngah chî-âina eng mah a thlen vê tûr a ni lo. A hmasa berin, mi sual thi tâte tân chatuana kâng tûr mei emaw, hun rei vak lo chhûng atâna thlarau kan fâina hmun (purgaroty) a awm lo phawt a. Pahnihnaah, Kristaa thi tâte tân lâwmman ropui takin a lo nghâk mêk a ni. Hei hi a mak lo: “ringtu tân chuan thihna hi thil tê tham tak a ni. . . . Kristiante tân thihna hi muthilhna, hun rei lote chhûng thimna leh ngawih rihna a ni. ‘Nunna chu Pathianah, Krista hnênah thuhrûkin a awm a, Krista kan nunna chu a lo inlâr hunah chuan nangni pawh Amâ hnênah in inlâr vê ang,’ Joh 8:51, 52; Kol 3:4.”—Ellen G. White, Chatuan Nghahfâk, p. 888.

`Kristaa thîte ngaihtuah la. Thihnain an mit an chhîng a, thlânah kum 1500 emaw thla 5 emaw awm pawh ni se an thuhmun vek. An thil hriat leh hmasa ber tûr chu Kristâ lo kal lehna a ni dâwn. Chuti chu, engtin nge keini nung damte âia thi tâte chan ṭha zâwk anga a sawi theih ang?`