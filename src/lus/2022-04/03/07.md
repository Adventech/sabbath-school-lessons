---
title:  Zir Belhna
date:  14/10/2022
---

Chhiar tûr: Ellen G. White lehkhabu, Indona Ropui-a “Bumna Lian Tham Hmasa Ber,” pp. 531–550.

Zaipui kal tlang dâwn vâna hnim-hlum tawng tawh i nih chuan, thihna ziârâng tlêma zâwng chu i lo hre tawh mai thei e. Mahse, hnim-hlum vânga nîkhuâ hriat loh lai pawh khân thluâk chuan hnâ a thawk reng tho a ni. Thluâk leh taksa pêng tin hna thawh tâwp vek, thihna dinhmun tûr chu suângtuah chhin teh. Thihnaa nuntawng chu mit chhîn a ni mai a, chû bâkah an hriat leh hmasak ber ni tûr chu, (mi fel an nih chuan) Isuâ lo kal lehna a ni ang a; (mi sual an nih chuan) kum sâng rorêl hnûa A lo kîr lehna a ni thung ang (en tûr, Thup 20:7–15).

Chû hun a thlen hmâ loh chuan, mi thî zawng zawng, mi felte leh mi suaksualte pawh, an châwl vang vang anga, an tân hun rei lo tê ang lek a ni ang. Keini, nunga lo la awm rengte tân erawh chuan, thihna chu hun rei tak ang a ni sî a. Mi nung damte tâna hun rei tak; mi thîte tân erawh hun rei lo tê lek ang a ni dâwn a ni.

“Mihringte thlarau chu thih veleha vâna kal ta nghâl zêl ni selang chuan, nun aiin thih hi a awhawm zâwk daih ang le! Hetiang rinna avânga intihlum ta hi tam tak an awm ta. Buaina te, manganna te leh beidawnnate ina a chîm buai lai phei chuan, chatuan ram engthâwlnaa lût tûra nunna derdêp tak han tihtâwp mai chu thil tihâwm tak niin a lang thei a ni.”—Ellen G. White, Indona Ropui, p. 539.

“Thih vêleh hian mi sualte chu hremhmunah an kal nghâl anga sawina emaw, mi felten lâwmman an dawng nghâla sawina emaw Pathian Lehkha Thianghlimah hian khawi laiah mah a awm lo. Thlahtubulte leh zâwlneite pawhin chutiang zirtîrna hnutchhiah an nei hek lo. Krista leh a zirtîrte pawhin chutiang zâwnga sawi thawina an nei bawk lo. Thih vêleh mi thîte chu vânah an kal nghâl lo a ni, tih hi Bible zirtîrna chiang tak chu a ni zâwk. Thawhlehna nî a lo thlen hmâ zawnga muhîl angin sawi an ni.”—p. 549.

**Sawi Ho Tûrte**:

`Engtin nge mihring nihphung Bible zirtîrna ang—mihring hi a inṭhen darh loh chauha hriatna nei a ni—tih hian thihna dinhmun manthiam zâwk tûra min ṭanpui?`

`Khawvêl hi thlarau thi thei lo leh a kaihhnawih chhiâr sên loh hian a chîm a. Chuti chu, engati nge ‘Thihna chungchânga kan thuchah’ hi a pawimawh viâu? Kristiante zîngah meuh pawh hê zirtîrna ngaihnawm tak dodâlna hi a nasat viâu?`

`Engtin nge mi thîte dinhmun hriatthiamnain kan hmâi hmâa thil ‘lo langte’ lakah min hum theih ang? Chû chu, engati nge kan mita kan thil hmuh emaw, mi ṭhenkhatten an chhûngte thlarau hmû nia an inchhâl emaw hi ring ngawt tûr kan nih loh?`