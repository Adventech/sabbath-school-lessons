---
title:  “Mi Nung”
date:  09/10/2022
---

`Chhiar tûr: Gen 1:24–27 leh Gen 2:7, 19. Pathianin ransâte leh mihring A siam dân inanna leh danglamna engte nge i hmuh theih? Eng nge Gen 2:7 hian mihring nihphung chungchâng min hrilh?`

Genesis chuan Thilsiam chawlhkâr ni ruknaah khân Lalpa Pathianin khawmuâla chêng ransâte leh mihring hmasa ber, nûpa tuâk kha a siam tih a sawi a (Gen 1:24–27). Ani chuan “leiin ram sa tin rêng leh chunglêng sava tin rêng chu a siam,” tih min hrilh a (Gen 2:19, NIV). Chû bâkah, “LALPA Pathianin leia vaivutin mihring a siam,” tih min hrilh bawk (Gen 2:7, NIV).

Mihring leh ransâte kha thuhmun, ‘leia siam’ an ni nâin, mihring siam a nih dân kha ransâte siam an nih dân nên danglamna kawng hnih a awm. Pakhatnaah, Pathianin mihring ruângâm kha a din phawt a, chutah “a hnârah chuan nunna thâw chu a thaw lût a; tichuan mihring chu mi nung a lo ni ta a,” (Gen 2:7). Mi nung a lo nih hmâ khân ruângâm a nei a ni. Pahnihnaah, Pathianin mihring kha mipa-ah leh hmeichhia-ah, Pathian (Godhead) anpui ngêiin a siam a, (Gen 1:26, 27).

Gen 2:7 hian Adama taksa ruângâma “nunna thâw” thâwk luh a nih a “mi nung” (Heb Nephesh chayyah) a lo nih tâk thû a sawi a. A awmzia chu keini zînga tû mahin taksa aṭanga a hrangin thlarau kan nei lo tihna a ni. Kan zâ hian mi nung emaw, thlarau nung emaw chu kan ni zâwk a. Mihring taksa tel lo va hê “thlarau” thil hrethei awm anga ngaihna hi, Bible aṭang ni lo vin, ringlo mîte aṭanga chhuak a ni. Mihring nihphung dik tak hriatthiamna zârah thlarau thithei lo awma ngaihna lâr tak leh, chutiang behchhana thurin dik lo hlauhawm takte lakah kan invêng him thei dâwn a ni.

Mihring nihna pumhlûm aṭanga a hranga awma hriatna nei eng mah a awm lo. Pathianin kawng mak tak leh hlauhawm takin min siam a; chutiang chungchângah chuan Pathian Lehkhathûin a sawi dân bâk kan ngaihruât vak vak tûr a ni lo. Dik takin, nunna nihphung hi thurûk ril chauh ni lo vin (nunna lo awm dân takah hian scientist-te pawh an ngaih dân a thuhmun vek bîk lo), hriatna nihphung phei chu thurûk ril lehzual a ni. Engtin nge kan lûa timûr tam vak lo ṭang tlâng hian ataka awm pawh ni lo, ngaihtuahna leh rilru sûkthlêk hi an siam ni le? Hetiang chungchâng zirbingna neitûte chuan kan hre lo tak meuh a ni tih hi an pawm a ni!

`Nunna hi thilmak a va ni êm! Engati nge nunna chauh ni lo, thilmak ropui zâwk, chatuan nunna thilpêk chunga lâwm tûr kan nih?`