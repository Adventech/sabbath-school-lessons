---
title:  Rûlpui Bum..
date:  03/10/2022
---

`Chhiar tûr: Gen 3:1–7. Pathian Thû leh rûlpui thu sawi kâra duhthlanna siam tûrin eng tehfung nge a hman?`

Genesis 3 hi thlêmna boruâk awm dân entîrna chiang berte zînga pakhat a ni. Pathianin Adama leh Evi-te chu thei khap rah an ei phawt chuan an thi ngêi dâwn tih thû A hrilh lâwk diâm a (Gen 2:16, 17). Rûlpui anga inbâwl danglamin, suala Evi hruai lût tûrin Setanan a ṭawngkam thiamna a hmang a.

A hmasa berin, Pathian khapna bîk kha thil narân-ah a chantîr phawt a. Evi hnênah, “Pathian khân ‘Huana thing (rah) a enga mah hi in ei tûr a ni lo’ A ti tak tak em ni?” (Gen 3:1, NASB). Evi chuan lo hniâl lêtin, khapna chu thing pakhat bîk atân chauh a ni a, chû mi (rah) chu an ei lo tûr chauh ni lo vin, tawh pawh an tawk tûr a ni lo, chuti lo chuan an thi mai ang tiin a sawi a.

Chutah, Setanan Pathian thil sawi kalh-in a sawi a. Hai ruâl loh hian, “In thi hauh lo vang!” (Gen 3:4, NASB) a ti a.

A tâwpah, amah leh a pasalin hriatna an neih mâkmawh chu Pathianin A hriattîr duh lo a ni tiin Setanan a dem a. Thlêmtu chuan, “Pathianin [thei rah chu] in ei nî aṭang chuan in mit a lo vâr ang a, Pathian anga a chhiâ leh a ṭha in hre dâwn tih A hre reng a nih chu!” a ti a (Gen 3:5, NASB).

Evi thil hriat châkna chuan Setana âikaihna hmun a hruai thleng a. Chutah ngêi chuan Pathian khapna thupêk chungah chuan a rinawm zui zêl dâwn nge, Setana bumnaa thlêmna chu a pawm zâwk dâwn tih duhthlang lo thei lo va siam a ni ta. Pathian thû chu ringhlel a, mahnî hriatna—mihring thil thlîr dân ang—chiang sî lo chu, thu inkalh kâra thutlûkna siam nân a hmang ta a ni.

Pakhatnaah, chaw ei lam thlîrna aṭangin “thing (rah) chu châw atâna ṭhâ” a ni tih a hmû a. Pahnihnaah, mit hmuha mâwi thlîrna aṭangin, “mit la tak” a ni tih a hmû a. Pathumnaah, mâwi hawih zawnna aṭangin “thing kha mi  tifing tûrin thing rah îtawm tak a ni tih a hria.” Heta ṭang hian, a rilrûah, rûlpui thusawi bengkhawn tûr leh thing khapa mî ei tûrin chhan ṭha tak nei a ni tih a chiang a. Vânduai thlâk takin chutiang chuan a ti ta rêng a ni.

Mi ṭhenkhat chuan “thil ṭhâ chu” (1 Thes 5:21, NASB) kan chelh zui zêl phawt chuan, hriatna zawng zawngte hi a pawm theih vek tiin an ṭang ṭhîn. Mahse, Eden Huâna Adama leh Evi-te thil paltlang duhawm loh tak khân, hriatna ngawt hi chu a pawi thei tih a târ lang a. Ni e, thil ṭhenkhat hi chu kan hriat loh ṭha zâwk tûr a awm a ni.

`Hê thû hian sual kan thlan chânga chhuanlam siam leh mahni thiam inchantîr mai a awlzia chungchâng eng nge min zirtîr?`