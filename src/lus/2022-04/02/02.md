---
title:  Thusawi Inkalhte
date:  02/10/2022
---

Lalpâ kut aṭanga khawvêl a lo chhuah khân ṭhafamkim a ni a (Gen 1:31). Adama leh Evi-te khân thihna an la hre ngai lo va. Chutiangah chuan Pathian kha Eden Huana lo kalin: “Huana thing tin rêng rahte hi i duh duhin i ei thei e; a chhia leh a ṭha hriatna thing rah erawh hi chu i ei tûr a ni lo; i ei chuan i ei nî lâ lâin i thi ngei tûr a ni,” (Gen 2:16, 17) tiin vaulâwkna thû a hrilh ta a ni.

`Engtin nge Gen 2:16, 17 hian Eden ṭhafamkimah khân duhthlan theihna a awm thû a târlan? Chû chu, duh thlang tûra zalênna nei ni ta lo se, engah tehlul nge Pathianin vaulâwkna thû a hrilh ang ni?`

Pathian hnên aṭanga hê vaulâwkna thû hi dawn a nih hnûin, Setana chu rûlpui anga inbâwlin, Eden-ah a lût a. Evi khân rûlpuiin thing khap rah a eia a thi sî lo chu hmuhnawm ti takin a thlîr a. “Amah (rûlpui) ngêi chuan chu thei rah chu a ei a” (Ellen G. White, Thlahtubulte leh Zâwlneite, p. 32), mahse, a chungah eng mah a thleng lo.

`Chhiar tûr: Gen 3:1–4. Evi dinhmuna dingah inchan la, engati nge chûng thûte chu a âwihawm viâu ang le?`

Mihring thlîrna aṭang chuan rûlpui ṭanfung kha, Pathian thû âi khân pawmawm zâwk fê angin a lang a. Pakhatnaah, khatih thleng kha chuan thilsiamah sual leh thihna a awm finfiahna rêng a la awm bawk sî lo. Pahnihnaah, rûlpui khân atakin thei khap kha eiin, tui pawh a ti viâu mai. Chuvângin, engah nge Evi khân chutiang chu a’n tih vê mai loh ang ni? Pathian thupêk lah kha fîr lutuk leh awmze nei vak lo ang a ni bawk sî a.

Vânduaithlâk takin, khâng thu inkalh pahnihte kâra thutlûkna siam tûr khân, Evin hêng thupui pathumte hi a hlamchhiah tlat a:  1) thlarau lam thilte chinfel nân mihring ngaihtuahna hi kawng him ber a ni ngai lo;  2) Pathian Thû hi kan tân âtthlâk leh awmzenei lo angin a lang thei a; mahse, thil dik leh rinchhan tlâk a ni zâwk zêl;  3) thil eng emaw, anmahni nihphunga ṭha lo leh dik lo ni sâ lêm lo a awm a, mahse, Pathianin chutiang hmanga thuâwihna min fiah A thlang ṭhîn a ni.

Eden Huana Evi thil tawn kha ṭum khat thil thleng mai a ni lo tih kan hre chiang ngêi tûr a ni. Nî tin, dârkâr tin mai hian Pathian Thû (mi tam tak tâna lâr lêm lo) leh kan chhehvêl hnamte chîn dân phung min hruai suâl thei kârah duhthlanna kan siam a ngai reng mai. Chutianga thutlûkna kan siam chuan chatuan thlengin nghawng a nei dâwn sî a ni.

`Bible zirtîrna chiang tak leh khawvêl kawngte inkalh dân chu eng kawngte nge ni?`