---
title:  Sualna Khawvêla Thihna
date:  01/10/2022
---

> <p>Chângvawn</p>
> “Chutichuan mi pakhat avângin khawvêlah sual a lût a, sual avângin thihna a lût bawk a, chutiang bawkin mi zawng zawngin thil an lo tihsual avângin thihnain mi zawng zawng a fan chhuak ta a,” (Rome 5:12).

### Bible Châng Chhiar Tûr
Gen 2:16, 17; Gen 3:1–7; Sam 115:17; Joh 5:28, 29; Rom 5:12; 2 Kor 5:21.

Krista kha Pathianin vân lam khawvêl zâu chena khawvêl A siamnaa bultumtu ber a ni a (Joh 1:1–3, 10; Kol 1:16; Heb 1:2). Mahse, Pâ Pathianin Kristâ chunga châwimâwina bîk hlân a, An pahnihin khawvêl An siam dûn dâwn a ni tih A puân khân, “Luciferan îtsîkin Isua Krista chu a thîk tlat a”  (Ellen G. White, Tlanna Thû, p. 14), Ani chu a phiarru zui ta ni.

Vân aṭanga hnawhchhuah niin, Setanan hê leia “Adama leh Evi-te hlimna tihchhiatsak a,” chutah “vâna lungngaihna thlen” zui tûrin thutlûkna a siam a. A suângtuah dân chuan, “anni (Adama leh Evi-te) chu thuâwih loh tûra bum theih hlauh chuan, Pathianin ngaihdam an nih theih dân tûr kawng A zawnsak ngêi ang a, chuti a nih chuan amah leh vântirhkoh tlu ta zawng zawngte pawhin Pathian zahngaihna an dawng vê thei mai ang,” tih a ni.—Ellen G. White, Tlanna Thû, p. 27. Setana chêt dân tûr chu chiang taka hre lâwkin, Pathianin Adama leh Evi-te chu thlêmna mahni inbarh lo tûrin vaulâwkna a pê a (Gen 2:16, 17). He mi awmzia chu, khawvêl kha ṭhafamkim leh hmêlhemna rêng nei lo a la nih lai khân, mihringte tân thuâwih tûra khapna chiang takte a awm tawh a ni.

Tûn kâr chhûng hian, Adama leh Evi-te tlûk thû kan en nawn dâwn a; chutah chuan sual leh thihnain kan khawvêl a delh a, Pathianin Eden-a mihring tâna beiseina A lo siamsak dân chu kan en tlâng dâwn a ni.