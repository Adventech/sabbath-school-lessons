---
title:  Zir Belhna
date:  07/10/2022
---

Chhiar tûr: Ellen G. White lehkhabu, Thlahtubulte leh Zâwlneite “Thlêmna leh Tlûkna,” pp. 30–41; “Tlanna Ruâhman,” pp. 42-50.

Kum tam la liam lo vah khân, ‘Thih Dâwn Hnaih Thiltawnte (NDE) chungchâng zir bingna neih a ni a. Mihring an thih dâwn hian an lungphû a tâwp a, an thâw pawh a tâwp bawk a. Chuti chungin, an lo nung leh thei a, nuntawng mak tak tak, mi êng takte nêna intawhna hlimawm chanchinte a tam mai. Kristiante meuh pawhin thihna chungchâng thutak an manthiam sî lo va, chuvâng chuan chutiang thû vêl chu thlarau thitheilo finfiah nânte an pawm hlawm a. Hei hi thil eng emaw tak kim lo a awm tih vaulâwkna thu chiang ber chu a ni a; NDE neia inchhâl tam takten, chutih chhûnga an thil tawn chu thil thlamuân thlâk leh, hmangaihna, muânna leh thil ṭhâ ni angin an sawi hlawm a. Mahse, Kristaa chhandamna chungchâng te, sual chungchâng te, rorêlna chungchâng te eng mah an hre tel ngai sî lo. Kristian thih hnu nun an tem a nih sî chuan, Kristian sâkhaw thurin zirtîrna pawimawh ber berte chu eng emaw hriat neih vê âwm tak  a ni dâwn lo’m ni? Chuti chungin, an thil zirtîr tlângpui chu New Age zirtîrna nêna inzûl deuh vek niin, tam takah phei chuan an thih hmâ âi khân Kristian sâkhua an hlat sauh zâwk a. Chû bâkah, engati nge Kristian tû mahin, an thiltawnte (NDEs) chu Kristian vânram thlîr lâwkna anga an pawm sî loh a, chuta an awm laia New Age zirtîrna ang lo taka Kristian zirtîrna chu an pawm zâwk sî loh? A chhânna chu, Eden-a Evi bumtu bawk khân, a dâwt ngai bawk hmanga anmahni chu a bum vâng a ni. (Zirlai 11-na en la.)

**Sawi Ho Tûrte**:

`Engtin nge Adama leh Evi-te nuntawng khân Pathian ngaihdamnain sual nghawng ṭha lo a sûtsak vek lo tih a târ lan? Engati nge hê thutak hi hriat reng fo a pawimawh?`

`Chhia-leh-ṭha-hriatna thing kha Adama leh Evi-te tân ‘hmêlma pâ âikaihna’ hmun ang a ni. Keini hi a ‘âikaih hmun’ dâi tûra min thlêmna ṭhenkhat chu engte nge ni hlawm?`

`Pathian mîte chu ‘Kristâ thil ngiâttec hu an lo rin dân âia zalên a nih bâkah, khawvêl tih dân anga an tih chuan khawvêl mîte chu nasa zâwkin an hneh theih ang’ (Ellen G. White, Testimonies to Ministers and Gospel Workers, p. 474) tih rintîr tumin Setanan a bei reng a. Hê thang khân tak laka kan him theih nân eng nge kan tih ang?`