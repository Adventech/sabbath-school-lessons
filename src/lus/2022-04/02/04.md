---
title:  “In Thi Lo Vang”
date:  04/10/2022
---

`Chhiar tûr: Gen 3:4. Kum inher liam zêlah, hê dâwt thû kawng hrang tam taka sawi chhâwn a nih dân chu engte nge ni?`

Hê dâwt thû mi nâwlpui zînga a lo lanna thilthithei tak pakhat chu ‘thlarau thithei lo va rinnaah’ hian a ni. Hê ngaih dân hian hmânlai sâkhua leh finna thu tam takah a inphûm a. Hmânlai Aigupta hun laia pyramids-a ruâng ṭawih thei lo va siam leh an invui dân vêl pawh kha chutiang vâng chu a ni ber.

Hê ngaih dân bawk hi Grik mîte finna thu innghahna pakhat a ni bawk a. Entîr nân, The Republic of Plato-ah, Socrates-an Glaucon-a hnênah, “Thlarau hi thitheilo leh boral ngai lo a ni tih i hre na nge?” tiin a zâwt a. Plato-a Phaedo-ah Socrates-an chutiang deuh chuan ṭanfung a siam a, “thlarau hi thitheilo leh boral theilo a ni a, kan thlaraute chu Hremhmunah an la chêng tak tak dâwn a ni,” tiin a sawi. Hetiang ngaihdânte hian khawthlang ram mîte hnamzia leh Tirh-hnû Kristian sâkhuanaah pawh bû a khuâr nghet hlê a. Mahse, chutiang hun hmâ daih, Eden Huana amah Setana aṭanga lo awm ṭan daih tawh kha a ni.

Eden-a thlêmna laimû, Setanan Evi kha, “In thi hauh lo vang!” (Gen 3:4, NASB) tiin a ṭawng thlamuân a. Khatianga uâr taka sawi khân, Setanan Pathian thû âiin amâ thû chu a dah chungnung ta zâwk a ni.

`Thlarau thi thei lo kalh zâwng eng nge hêng chângte hian an zirtîr a, engtin nge hê dâwt beih lêt nân hman theih an nih ang? (Sam 115:17; Joh 5:28, 29; Sam 146:4; Mt 10:28; 1 Kor 15:51–58).`

Kan tûnlai khawvêlah pawh hian ‘thlarau thitheilo’ rêng anga Setana bumna thû chu a la thangkhâwk zui zêl a. Lehkhabu-ah te, lemchan leh TV program-ahte hian chutiang ngaih dân dik lo chu târ lang zui zêlin, kan thih hian kan nihna dinhmun kan thlâk danglam lek chauh a ni an ti a. Kristian pulpit aṭang lehzêla hê thil dik lo tlângâupui a ni hi chu a vânduaithlâk ngawt a ni! Science-ah pawh an telh zêl a. Unites States-a pâwl pakhat phei chuan chutiang hawi zâwng chuan tûnlai thiamna kalpui tumin an bei mêk a. An sawi dân chuan chutiang hmang chuanmi thîte an be thei dâwn a, chûng mîte chu an taksa thih hnû pawhin an la nung reng a, an dinhmun a danglam mai niin an ring a ni. Hei hi a lo hluâr chho zêl a, mihringte chanchin khârna hun thilthlenga inbum nâna an hmang nasa viâu tûr pawh hi a mak lêm lo ve!

`Engtiang kawngtein nge hê dâwt hi in hnam zîngah târ lan a nih? Engati nge kan taksaa hriatnaten min hrilh angte âia Pathian Thûa innghat zâwk tûr kan nih?`