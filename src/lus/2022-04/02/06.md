---
title:  Chanchin Ṭha Thutiam Hmasa Ber
date:  06/10/2022
---

`Chhiar tûr: Gen3:15, 21. Hêng thûte aṭang hian mî zawng zawng tân eng beiseina nge kan hmuh theih?`

Gen 3 hian Tlûkna thlen hnûa khawvêla chhiatna râpthlâk tak thleng chungchâng a sawi a. Thing engkim a danglam zo va, Adama leh Evi-ten a hmâa khawvêl awm dân leh a hnûa a lo danglam tâk dân chu an hmu thei a ni.

Mahse, chutianga mangang leh beidawnnna kârah, Pathianin tûn hun leh nakin hun atâna beiseina tûr an neih thû a hrilh a. Pakhatnaah, Messiaa beiseina thu hmangin rûlpui chu ânchhia a lawh a. Heti hian a puâng, “Nang leh hmeichhe inkârah inhmêlmâkna ka dah ang a, i thlah leh a Thlah kârah pawh; Ani chuan i lû a la tithitling anga, nangin A keartui i la tithitling ang,” tiin (Gen 3:15).

“Inhmêlmâkna” (Heb ’eybah) tih thû hian vân lam khawvêl zâuva thil ṭhâ leh ṭha lo kâra inhniâlna chauh ni lo vin, Pathian khawngaihnain mihring rilrûa a dah, mi mala suâl hnarna pawh a tel a ni. Kan nihphungah chuan tlu dêr tawh (Eph 2:1, 5) leh “sual bâwihte” (Rom 6:20,) kan ni. Chuti chungin, mihringte nuna Kristah khawngaihna a dah chuan Setana hmêlma nihna min siamsak a. Hei tak hi “inhmêlmâkna,” Edena chunglam thilthlâwnpêk, A khawngaihnaa chhandamna min dawntîr theitu chu a ni. Hê piantharna thlentu khawngaihna leh titharthei thiltihtheihna tel lo chuan, mihring hi Setana saltâng ni zui zêlin, a tirhna apiang ti nghâl zêl tûr chhiahhlawh an ni vek dâwn a ni.

Hê Messia tiam lâwkna entîr nân LALPAN ran hmanga inthâwina a hmang a (en tûr, Gen 3:21). “Sual thâwina thil hlan, thiltih hrehawm ber leh râpthlâk ber chu Pathian hrilh angin Adama chuan a ti tûr a ni. Sual thâwina tûra thil hlan, Pathian chauhvin a pêk theih, nunna chu la bo tûrin Adama chuan a kut a lek tûr a ni ta. Thihna a hmuh hmasakna ber a ni a. A kut thlâk vânga thisen chhuak ta leh, a kut thlâk tuârtu thi tûr, na tak tuâra tal vêl en hrehawm tak chu a han hmuh chuan, mihring sual thâwina nâna Pathian Fapa la thi tûra chu a hmuh lâwktîrna a ni tih hriatîr a ni nghâl a.”—Ellen G. White, Tlanna Thû, p. 42.

`Chhiar tûr: 2 Kor 5:21 leh Heb 9:28. Hêng chângte hian Eden-a thil puân chhuah hmasa ber chungchâng eng nge an zirtîr?`

An la thi ngê ngê dâwn tih inhriain (Gen 3:19, 22–24), Adama leh Evi-ten Eden Huan an chhuahsan a. Mahse, saruak emaw, inkhuh nâna theipui-hnah fêng chung emawin a ni lo (Gen 3:7). Amah Pathian ngêi chuan an tân “savun kawrfuâl” siamsakin, A thuâm a (Gen 3:21), chû chu A felnaa khuhtîr entîrna a ni (en tûr, Zak 3:1–5; Lk 15:22). A tîr phat, Eden aṭang rêng khân, chanchin ṭhâ chu mihring hnêna târ lan a lo ni tawh zâwk a ni.