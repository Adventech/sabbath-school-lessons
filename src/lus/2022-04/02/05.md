---
title:  Sualna Nghawngte
date:  05/10/2022
---

`Gen 3:7–19 leh Rom 5:12 behchhanin, sualna nghawng lian ber chu eng nge ni?`

Rûlpui thu sawi pawmawm tak hîpa awmin, Evi khân a kawng zawhin nghawng a neih thui tûrzia rêng a hrechang lo va. Thei khap (rah) ei ngawt kha chuan a entîr ang êm chuan pawimawhna a nei lo pawh a ni ang. Mahse, khatianga thuâwih lohna thiltih avâng khân, Evin Pathian chunga rinawmna bawhchhiain, Setana chungah a rinawm ta zâwk a ni.

Genesis 3-in Adama leh Evi-te tlûk chungchâng bâkah, a nghawng ṭha lo ṭhenkhat a târ lang a. An pahnih khân Pathian hlauhna (theophobia) neiin, Amâ lakah an biru ta a (Gen 3:8). Rilru lam thilah chuan, mahni inzahpuiin, an inpuhmawh tawn bawk a (Gen 3:7, 9–13). Taksa lam thilah, thlan tlâ, natna nei leh la thi ngê ngê tûr an ni a (Gen 3:16–19). Thing leh thlâi lamah, khawvêl chu a lo tlahniam ta bawk (Gen 3:17, 18).

Eden Huan chu a hmâ anga hmun mâwi leh hlimawm a ni ta lo. “Chhiatna hmahruai pangpârte an chuâi a, hnahte an tlâ han hmuh chuan, Adama leh a kawppui chu tûnlai mîten thihna an tuâr âia nasâin an ṭap a. Pangpâr awngrawp takte a lo chul a, thing pian ṭhapui pui hnahte a lo ṭîl ta chuan, thihna chu nungchâ zawng zawng chunga thleng tûr a ni tih fiah takin a tilang ta a ni.”—Ellen G. White, Thlahtubulte leh Zâwlneite, p. 41.

Adama leh Evi-te kha nun tâwp ta ang chuan an thi nghâl lo; mahse, thihna tûr thû chu khâ mi nî lâ lâ khân an dawng nghâl a. LALPAN Adama hnênah, “I hmâia thlantui luâng zawih zawihin châw i ei tawh ang; lei aṭanga lâk chhuah i ni sî a; vaivut i ni a, vaivutah i kîr leh tûr a ni,” (Gen 3:19, NKJV) tiin A hrilh a. Tlûkna chuan mihring zawng zawng chungah nghawng râpthlâk tak a nei a. Tirhkoh Paulan heti hian a sawi fiah a: “Mi pakhat avângin sual khawvêlah a lût a, sual avângin thihna a lût bawk a, chutiang bawkin mi zawng zawngin thil an lo tihsual avângin thihnain mi zawng zawng a fan chhuak ta a,” (Rom 5:12, NRSV) tiin.

Edena thil thleng nghawng ṭha lo tak chu mihringten hmân aṭangin tûn thleng hian kan tuâr zui zêl a. Chutih laiin, Isua leh kraws zârah, suâl awm tawh lohna khawvêla chatuan nunna neih beiseina kan nei hi chu lâwm hlê tûr kan ni ngêi ang!

`Evi nuntawng râpthlâk tak aṭang khân, keimahni thil sual tih nghawng ṭha lo chungchâng eng zirlaite nge kan zir theih ang?`