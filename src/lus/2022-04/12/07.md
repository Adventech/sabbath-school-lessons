---
title:  Zir Belhna
date:  16/12/2022
---

Chhiar tûr: Ellen G. White lehkhabu, Tihdam Rawngbâwlna-a “Rilru Damna,” pp. 227–246.

“Indona Ropui hian a tâwp a thleng hnâi ta hlê a ni. Tuipui leh ram chunga chhiatna chanchin tinte hian engkim tâwpna chu a hnâi tawh a ni tih mi an hriattîr a. Indo leh indo thuthangte hian an puâng bawk a. Kan hmâa thil lo thleng inhawng ta huâu mai han thlîra an marphûin thil ti vat tûra a tûr loh Kristian an awm em? LALPA chu A lo kal m>k a ni. Pathian lo kal hnâi tiâl tiâl ke pênrî chu kan hre ta.”—Ellen G. White, Maranatha, July 31, p. 218.

“Nî tinin rinna nunin nung la. Buaina hun lo thleng tûr chungchâng ngaihtuaha buâi leh hlâuthâwnga awm lo vin, a hun hmâin buaina hun intawrhtîr suh ang che. ‘Fiahna ni ropuiah chuan ka ding zo lo palh ang’ tiin ngaihtuah suh. Tûn hun, vawiin atân chiah i nung tûr a ni. Naktûk chu i tâ a ni lo. Vawiin hian mahni inhnehna vawng nung zêl la. Vawiin hian ṭawngṭaina nunin i nung tûr a ni. Rinna indona ṭhâ chu vawiin hian bei ang che. Vawiin hian Pathianin mal A sâwm che a ni tih ring tlat la. Thimna leh rinlohna chunga hnehna i chan hunin, Hotupâ thil ngiât angte chu tlingin, i kiang vêla mîte tân malsâwmna i ni dâwn niâ.”—Ellen G. White, Signs of the Times, October 20, 1887.

“LALPA chu a lo kal thuai dâwn a, thlamuâng taka Amah tâwk tûrin kan inbuatsaih tûr a ni. Kan kiang vêla mîte hnêna ênna thlensak tûrin kan tih theih zawng zawng ti zêl ila. Lungngai lo va, hmêl hlim pu chungin LALPA Isua chu kan hmâah kan awmtîr zêl tûr a ni. . . . A lo lanna atân inpeih diâmin, kan lo nghâk tûr a ni. Aw, Amah han hmuh leh A tlan sâte anga lawm hlawh nih chu a va ropui dâwn tehrêng êm! Kan nghâk rei ta; mahse, kan rinna a châu chuâng lo. Lalber chu A mâwina nêna kan hmu thei a nih ngat chuan, chatuan chatuanin kan engthâwl tawh ang. ‘In lam kan pan ta,’ tîa ring taka âu chhuah mai ka nâp a. Thiltihtheihna leh ropuina nasa tak  nêna Krista a lo kal a, A tlan sâte an chatuan ina a hruai hun tûr chu kan hnaih zêl a ni.”—Ellen G. White, Heaven, pp. 165, 166.

**Sawi Ho Tûrte**:

`Engtin nge mihring hi—taksâ, nunna leh thlarau hmuh theih loha inpumkhat tih thû hian engkim huâp sâkhuana leh kan mimal nunin pawimawhna a neihzia manthiam tûra min ṭanpui?`

`Harhtharna leh siamṭhatna dik zawng zawng chuan Pathian chu laipuia neiin, mihring nungchang hi thupuiah a nei ngai lo. Engtin nge Farisai leh Chhiahkhawntu ṭawngṭaina tehkhin thû khân (en tûr, Lk 18:9–14) hê thupui hi a târ lan?`

`In class-ah, Ningâni zirlai tâwpa zawhna in chhânna kha sawi ho ula. Engtin nge pâwngpawrh lutuk anga lang sî lo vin rinngamna chu i neih theih ang?`