---
title:  Entawn Tûr Isua
date:  11/12/2022
---

`Chhiar tûr: Lk 2:52. Hê thû-ah hian Isuâ ṭhan chhoh dân eng kawng lîte nge a târ lan?`

Isua kha Mihring Ṭhafamkim a ni a, a ṭhan chhoh dânah pawh khân mihring nihphung zawng zawngte a tel vek a ni. Lk 2:52 sawi dânin: “Isua chu a fing deuh deuh va, a lo lian telh telh a, Pathian [thlarau lam thilah] leh mihring [inpâwlhona lamah] duhsakin a awm deuh deuh va.”

“A rilrû a chakin a hmu tlang thuai thei a, a bengvâr bawk sî; a kum phû lohin a fing êm êm lehnghâl! A nungchang a mâwiin, belhchian a dâwl a. A rilru leh taksa chakna chu naupangte ṭhan dân pângngaiin zâwi zâwiin a ṭhang chho zêl a. A naupan lai pawhin Isua chuan ngainatawm riâuna a nei a; englai pawhin mi dangte rawngbâwl a inpeih reng. A chhelna leh dawhtheihna chu eng thil mahin a khawih danglamsak thei lo va, dikna leh rinawmna a keng kawh reng a, hmasialna tel lo bengvârna leh hawihhâwmna a nei bawk; a nun pumpui chu lungpui ang maia nghet a ni.”—Ellen G. White, Chatuan Nghahfâk, p. 60.

`Chhiar tûr: Mt 4:23. Engtin nge Isuâ rawngbâwl dân kawng thum—zirtîr, thuhril leh tihdamna—kha tûnlai hunah hlâwhtling taka kan kalpui theih ang?`

Mihring hi inpumkhat leh ṭhen hran theih loh a ni tih kan pawm chuan, kan sâkhuana chu thlarau lam thil ngawtah kan hmang ral vek thei lo vang. A nihna takah chuan, thutak hian kan nihna pum pui, kan damchhûng hun leh, nun pêng tin rêng a huâm tel vek zâwk a. Kan taksa leh thlarau (nunna) pawh hi mak taka inzawm tlat, lâk hran theih loh a ni bawk. Mihring tlu tawh kan nih avâng erawh chuan entawn atâna chunglam kan châwisân tlukpui chiah chu kan ni thei ngai dâwn lo va; mahse, Pathian khawngaihna zârah ngaihtuah berah kan nei tûr a ni. Tlanna hnathawh chu, A Siamtu anna dinthar leh a, siam a nih laia ṭhatfamkimna kha neihtîr leh a, taksa, rilrû leh thlarau chu hmasâwntîr zêl chu a ni sî a. A lo kal lehna atân lo buatsaih tûrin hê thil hi Pathianin A mîte tân tihsak dân kawng a zawng reng a ni.

`Isua nêna kan inkhâikhinin, kan inthlauhna chuan min tizâm hiâl ang. Engtin nge Kraws leh a awmzia chîk taka ngaihtuahna zârah, Isua nêna kan inkhâikhina kan hmuh kan inthlauhna avânga beidawnna lakah min vênhim theih ang?`