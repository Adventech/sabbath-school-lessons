---
title:  A Inlârna Atân Inring Rawh
date:  15/12/2022
---

Khawvêl inlumlet thut thutna hunah kan chêng a, thil duh-chawp leh mitla tak tak a tam hlê mai. Kan fîmkhur viâu loh chuan, hêng hian kan hun zawng zawngte ei hekin, thil ho mai mai min ngaihthupuitîr mai dâwn a ni. Hei hi tûnlai thiamna khawvêlah chauh pawh a ni lo, hun tina Kristiante pawh kha nuna thil pawimawh âia chûng thil ho mai mai ngai pawimawh zâwk tûrin Setanan a lo thlêm tawh ṭhîn a ni.

Mî tû pawh hi, an fîmkhur viâu loh chuan, LALPA hnên lam thlîr lo va, hê khawvêl, tîsa thil boral leh mai tûr chu ngai thupuiin, chhiat dêrnaah chuan hruai an ni lo thei dâwn em ni?

`Chhiar tûr: 2 Pet 3:14 leh 1 Joh 3:1–3. Isuâ lo kal lehna tûra inbuatsaih tih leh, chû hun ropui atâna lo inring tih chu eng nge a danglamna?`

Isuâ lo kal lehna atâna inbuatsaihna kal mêk tih hi khawtlâi chhuânlamah hman a ni deuh châwk a. Hetiang ngaih dân avâng hian, “Ka pûin a lo kal hun a tikhawtlâi” (Mt 24:48) tih ngaih dân neitu chhiahhlawh anga inthlahdahnaah min hruai mai ṭhîn a ni.

`Chhiar tûr: Sam 95:7, 8; Heb 3:7, 8, 15; leh Heb 4:7. Hêng chângte hian tûna inpeih nghâl chungchâng eng nge min hrilh?`

Bible thlîrna aṭang chuan, chhandamna hun chu ‘tûnah/vawiinah) niin, naktûk lam daih a ni ngai lo (en tûr, Sam 95:7, 8; Heb 3:7, 8, 15; Heb 4:7). Chû bâkah, lang chhuâk thama piantharna a awm loh phei chuan, tûna kan nih ang hi kan ni zui zêl mai ang. Hun ngawt hi chuan thil zêp rûk lamah min pianthartîr ngai lo. Tû pawh khawngaihnaa a ṭhan zui zêl loh a, rinnaa hmalam a pan ṭâlh ṭâlh zêl a nih loh chuan, rilru sûkthlêk chu tlûksan a, thinlung sak zuâl deuh deuh te, rinhlelh te, mahni thupuia neih te leh rinloh hiâl pawh a ni mai ang.

Hetianga thlîrna aṭang hian, kan damchhûng ni khat lek chu thil eng mah tham lo angin kan sawi pawh a ni mai thei. Chuvângin, Pathian khawngaihna zârah, hmalam hun ruâhmanna neia kan nung tûr a nih laiin, nî tin hian Isuâ lo kal lehna atân kan inring reng tûr a ni—vawiin hi kan tâwpna nî tûr pawh a ni thei sî a!!

`Vawiin hian Isua lo kal dâwn ni ta se, engtin nge Amah tâwk tûra i lo inpeih diâm theih ang? I chhânna chu Sabbath nî-ah sawi ho ang che u.`