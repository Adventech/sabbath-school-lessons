---
title:  Kristâ Rilrû Chu
date:  13/12/2022
---

Mi ṭhenkhat chuan  mîten an awmna hmun an sawn hian ṭhatphah viâu tûrtein an ngai ṭhîn a. A ni rênga, thlêmna kan tawh theihna tûr hmun leh boruâkte chu kan kalsan tûr a ni rêng a ni (Sam 1:1; Thuf 5:1-8). Mahse, kan thinlung (rilrû) te siamṭhat a nih chauhin sual leh thlêmna vânga harsatna chu chinfel theih a ni ṭhîn. Kristan thil nihphung dik tak chu heti hian a sawi “Kawchhûnga mi, mihring thinlung aṭangte chuan ngaihtuahna sualte a lo chhuak  sî ṭhîn; inngaihna te, rûkrûkna te, tualthahna te, uirêna te, awhna te, sualna te, bumna te, hurna te, îtsîkna te, sawichiatna te, chapona te, âtna te hi,” (Mk 7:21, 22). A awmzia chu kan nungchang thlâk danglam tûr chuan kan rilrûte hi siamṭhat hmasak a ngai tihna a ni.

`Chhiar tûr: Sam 24:3, 4; Rom 12:2; 1 Kor 2:16; Phil 4:8; leh Kol 3:2. “Kristâ rilru” pû tih hi eng tihna nge ni?`

Lalpan ‘thuthlung thar’ hnuaiah chuan A mîte rilrûah A dân a dah ang a, an thinlungahte A ziahsak dâwn tih a tiâm a (Jer 31:31–33, khaikhinpui tûr, Heb 8:8–10; Heb 10:16). Tlâng Chunga Thusawiah khân Kristan  Pathian thupêkte awmzia sawi zâuvin, ngaihtuahna leh thil tih tum chena huâm tel vek anga a sawi kha a mak lêm lo (en tûr, Mt 5:17–48). Chutiang chuan, ngaihtuahna leh thil tih tumte chena Pathian khawngaihnaa siam ṭhat kan nih chauhin thlêmna kan hneh theih dâwn a; ngaihtuahna sualte kan bânsan theih nân chû thutiam chu kan tâah kan chhâl tûr a ni.

Kan lei damchhûng nunah hi chuan rinawm hlê pawh ni ilang, sual nei lo nihna dinhmun hi chu kan thleng tak tak ngai dâwn lo. Mahse, Kristaa kan awm erawh chuan, Amâ felnaa khuh kan ni thung a. Ṭhafamkim chu la ni chiah lo mah ilang, Amahah chuan ṭhafamkim anga ngaih kan ni ta tho a ni (Phil 3:12–15). “Krista nêna kan inpumkhat hunin, Kristâ rilrû kan pu ṭhîn a. Nungchangah thianghlimna leh hmangaihna a lo êng chhuak a; thuhnuairawlhna leh thutak chuan nun a thunun bawk a. Hmêl lan dân chenin a lo danglam a. Nuna Kristâ lo chênna chuan tidanglam tûra thiltihtheihna neiin, chhûng lama rorêltu muânna leh hlimna chu pâwn lamah a lo lang chhuak ta ṭhîn a ni.”—Ellen G. White, Selected Messages, book 1, p. 337.

Isuâ thuâwih tûra rinna zâra nî tina intukluhna, nî tina mahni-inthihsanna, chhel taka beih hrâmna zârah chutiang nun siamṭhatna ang chî chu kan nei thei dâwn a ni.

`Ngaihtuahna sualte chena bânsan tûr angin i nun kha han suângtuah chhin teh. I nun chu engang taka danglam nge ni ang? Chutiang nuntawng nei tûra i theihna awm chhun chu eng nge ni?`