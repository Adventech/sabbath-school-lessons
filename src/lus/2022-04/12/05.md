---
title:  Thlarau Hruaina
date:  14/12/2022
---

Thlarau Thianghlim hi kan thinlunga Pathian hmangaihna leihtu Pathian thiltihtheihna hmanruâ chu a ni a (Rom 5:5), chhandamna thlen thei nuntawng lama hruaiin (Joh 16:7–11), thutak zawng zawngah min hruai lût a (Joh 16:13), chanchin ṭha rawngbâwlna hlen tûrin min tichak ṭhîn (Tirh 1:8). Thlarau Thianghlim chu min tichhe tûra Setana min beihna lo beilêttu a nih avângin, Thlarau Thianghlim hnathawh leh nihphung kan manthiam lohna tûra Setanan theihtâwp a chhuah ṭhîn hi a mak lêm lo. Ṭhenkhatten Ani chu awm lo anga an ngaih laiin, ṭhenkhat erawh chuan min siamṭha tûra A thiltihtheihna âiin Thlarau thilpêkte chu an sawi uâr zâwk thung a ni.

`Chhiar tûr: Tirh 8:4–24. Samaria rama dâwithiam Simona khân Thlarau Thianghlim siamṭhat nihna âiin A thilpêkte dawn vê a châk a. Engtin nge chutiang rilrû chu tûnlai pawh hian a la lan zêl le?`

Pathian fâte chu Thlarau Thianghlim hruaite niin (Rom 8:14), Pathian thûa thutak zawng zawnga hruai an ni ṭhîn (Joh 16:13; Joh 17:17). Isuan chiang taka vaulâwkna a pêk chu:   “ ‘LALPA, LALPA’ mi ti nazawng chu vân ramah an lût lo vang a; ka Pa vâna mî duhzâwng titu erawh chu an lût ang. Chu mi nî-ah chuan mi tam takin, ‘LALPA, LALPA, i hmingin thûte kan sawiin, i hmingin ramhuaite kan hnawt chhuakin, i hmingin thil mak tam takte kan ti ṭhîn  lo vem ni?’ an la ti ang. Chu mi hunah chuan, ‘Nangni thil sual tîte u, ka hre ngai lo va che u, ka hnên atâ kal bo rawh u,’ tiin anni chu ka la hrilh ang!” (Mt 7:21–23) tih hi a ni. A awmzia chu Thlarau Thianghlimin Amâ thâwkkhum—Pathian Thu kalhzâwngin mî tû mah a hruai ngai lo va, chû Thu rem chuan A hruai ṭhîn zâwk a ni.

Thutak zawng zawnga min hruai lûttû Thlarau Thianghlim vêk chuan thutak mak tak (Mt 28:18–20; Tirh 1:8) lama mi dangte hruai tûrin min tichak zâwk ṭhîn a. Kan rawngbâwlna thianghlim kan hlen laiin, A ṭanpuina bîk chu kan dawng a. Chuvâng chuan tûk tina LALPÂ hmâa ṭhingṭhîin, Amâ hnêna inhlan thianghlimna thutiam chu kan tharthawh leh ṭhîn tûr a ni. Hei hi kan tih chuan, A Thlarau chuan min chêlhchilhna bâkah, A mi tihtharna leh tihthianghlim theihna chu mi chantîr ṭhîn.

A mi hruaina lama inhawngin, thil dik a ni tih kan hriat hlen chhuak tûr leh, a dik lo a ni tih kan hriat pumpelh tûrin nî tinin fing takin thutlûkna kan siam ṭhîn tûr a ni. Chû chu, Pathian min pêk chakna hmanga zawngin, kan nun tûr anga nungin, Pathianin kan hnêna min tiâm angin, kan nuna Thlarau Thianghlim thiltihtheihna dawng tûrin kan inhawng ngêi bawk tûr a ni.

`Engati nge kan nuna Thlarau Thianghlim hruaina lama inhawng tûra tûk tina kan ṭawngṭai ṭhin chu a pawimawh viâu?`