---
title:  Taksa Hi Tempul Ang
date:  12/12/2022
---

Mihring hian thithei taksa leh thithei lo thlarau nei kawp anga ngaihna hian ngaih dân chi hrang a hring chhuak a. Entîr nân, hmânlai Greek mi fingte khân mihring taksa hi thlarau tân in, thihna hmanga chhuah zalên ṭhin angin an ngai a. Chutiang milem be mîte ngaih dân chu tûnlai Kristian tam takin an ring a; taksa hi thlarau thithei lo vin hun eng emaw ti chhûng chên nâna a hman, thawhlehna hunah pawh inzawm khâwm leh tûr angin an ngai a ni. A lehlamah, lei leh vân pathiana nei hote chuan mihring taksa hi chunglam chhuak angin an ngai a, Pathian leh lei leh vân pawh chu thil pakhat, thuhmun niin an ring. Thil zawng zawngte hi Pathian an ni vek a, mihring taksa ngêi pawh hi Pathian nihna hlâwm pui pêng khat angin an ngai bawk.

Chutiang thû-ah chuan ngaih dân insâikalh tak takte chîm vêl kan nih avângin, Bible mihring nihphung a zirtîrnaah hian kan ding nghet tlat tûr a ni.

`Chhiar tûr: 1 Kor 6:19, 20 leh 1 Kor 10:31. Engtin nge kan taksâte hi “Pathian tempul” leh “Thlarau Thianghlim tempul” a ni tih manthiamnain kan nunphungah a ṭha zâwnga hû a neih theih?`

Adama leh Evi-te kha Pathian anpui leh Amah anna neia siam an ni a (Gen 1:26, 27), chûng chu an nungchang chauh ni lo, ruângâm hmang pawha lantîr a ni. Sual chênchilhna avânga chûng chu tihchhiat leh thup a lo nih tâk avângin, tlanna hna thawh chu mihringa atîra an nihna dintharsak leh chu a ni a; chutah chuan Nunna Thing (rah) an nei theih ta lo chunga an taksa hrisêlna dinthar lehna pawh a tel a ni.

Hê dinthar lehna hi damchhûng huna kal chho zêl, Kristâ lo kal leh huna famkim tûr niin, chû hunah chuan hê thithei hian thihtheih lohna, hê ṭawihthei hian ṭawihtheih lohna a sin dâwn a ni (1 Kor 15:53, 54).

Tirhkoh Johanan a ṭhian Gaia hnênah, “Duh tak, i thlarau chuan malsâwmna a hmuh angin, engkimah malsâwmna i hmuh leh i dam theih nân ka ṭawngṭai ṭhîn a ni” (3 Joh 1: 2) tiin a ziak a.

Mihring hi ṭhenhran theih loh nihna nei a ni tih kan pawm a, mihring nun kawng tin rênga sâkhuana kan pawm chuan, kan taksa hrisêlna tûr ngaihtuah hi sâkhuâna thila kan tihtûr a ni tih kan pawm ngêi ang. Pathian thâwkkhum thû, “Chuti chuan in ei pawhin, in in pawhin, in tih apaingaha pawh, Pathian ropuina tûr hlîrin ti rawh u,” (1 Kor 10:31) tih hmanga kaihhruai kan ni ang. Chutih laiin, khawvêla chêng kan la nih avângin mi ṭhâ, theihtâwp chhuah ṭhînte pawhin mihring nihphung sual leh suala khat chhehvêl thilte vânga a nghawng ṭha lo chu an tuâr vê thei tho tih chu kan hre reng tûr a ni. Chuvâng tak chuan Pathian rinchhan chungin, theihtâwp kan chhuah ang a, a rahchhuah tûr erawh chu Pathian kutah kan dah mai tûr a ni.