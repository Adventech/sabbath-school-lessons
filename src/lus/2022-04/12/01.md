---
title:  Bible-In Khawvêl A Thlîr Dân
date:  10/12/2022
---

> <p>Chângvawn</p>
> “Remna Pathian ngêi chuan in pumin tithianghlim che u rawh se; in thlarau leh, in rilru leh, in taksa chu kan LALPA Isua Kristâ lo kal hunah chuan sawisêlbovin apuma humhimin awm rawh se,” (1 Thesalonika 5:23).

### Bible Châng Chhiar Tûr
Sam 24:3, 4; Mt 4:23; Lk 2:52; Tirh 8:4–24; 1 Kor 6:19, 20; 1 Joh 3:1–3.

Thupuan Bû hian Kristâ lo kal leh hmâ lawka thil pahnih “khawvêl pum huâpa” lo awm tûr a sawi a. Thup 13 chuan khawvêl huâpa kalsualna lo awm tûr, ‘khawvêl pum puiin’ mak ti a tuipui aṭanga lo chhuak sakawlh an zui tûr thû a sawi (Thup 13:3, 7, 8, 12, 16). Thup 14 erawh chuan khawvêl “hnam tin, chi tin te, ṭawng tin te leh mi(pui) tinte hnêna” “Chatuan Chanchin Ṭhâ” puân a nihna hmanga khawvêl pum huâpa thutak puân chhuahna tûr a sawi vê thung (Thup 14:6, 7). Chûng “hun buaithlâk” (2 Tim 3:1) chhûng chuan, “zirtîrna/thurin thli tin rêng” (Eph 4:14) hmanga nuai vêl an ni ang a, tichuan mipuiten “an bengte chu thutak lamah an chhu-ngawng ang a, thawnthu lam panin an pêng tawh ang,” (2 Tim 4:4).

“Zirtîrna dik lo tak tak pahnih, mihringin thlarau thi thei lo a nei ve rêng anga rinna leh Sunday hi ni thianghlim anga rinna te hmang hian Setanan mipuite chu a bum dâwn a ni. A hmasa zâwk hian thlarau biakna atân lung a phûm a, a pahnihna hian Rom va lainatna a siam a ni.”—Ellen G. White, Indona Ropui, p. 588.

Ropui taka Kristâ lo lanna tûr atâna kan lo inpeih diâm theih nâna kaihhruaina kan zawn mêk lai hian, hêng tâwpna hun thilthleng tûrte a lo thlen thlengin, kan neih thurin thutak zawng zawngah hian kan ding nghet tlat tûr a ni. Chutah chuan ‘Mihring nihphung leh thihna chungchâng pawh a tel a ni.