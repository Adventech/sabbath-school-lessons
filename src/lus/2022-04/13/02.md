---
title:  Rorêlna Hnuhnung Chu
date:  18/12/2022
---

Mi tam tak tân chuan ‘rorêlna’ tih chu thiamloh chantîr tihna ang a ni ber mai. Chutiang chu thil nihphung a ni chungin, hê rorêlna hi chuan thil duhawm lam, mi felte thiamchantîrna pawh a ni tho bawk tih kan theihnghilh tûr a ni lo. Dan bû hian tâwpna-huna rorêlna chungchâng chu: “Chungnung Bera mi thianghlimte’ ” (Dan 7:22) ṭhatpui tûr a ni tih a lo sawi a. Pathian rorêlnaah chuan hêng thil pahnih—Thuthlung Hluia tih dân phung hi a tel: “nangin vân aṭangin lo ngaithlâ langin, chê la, mi sual chu amâ lu chungah ngêi a awm dân nghata thiam loh chantîrin, mi fel chu a felna ang anga hlawhtîra thiam chantîrin, i chhiahhlawhte ro rêlsak ang che,” (1 Lal 8:32) tih hi.

`Chhiar tûr: Mt 25:31–46 leh Joh 5:21–29. Engtin nge Kristan rorêlnaa thiamloh chantîrna leh thiamchantîrna chungchâng chu a lo sawi kawp dân?`

Mi ṭhenkhat chuan “thiamloh changin a awm lo vang” (Joh 3:18) tih leh “thiam lohvin a awm lo vang” (Joh 5:24) tih hi ‘Kristaa awmte chu engti kawng mahin rorêlsak an ni lo vang’ tihnaah an ngai a. Mahsê hêng chângten an sawi chu ‘ringtûte chu rorêlnaa thiamlohchantîr an ni dâwn lo’ tihna zâwk a ni. Hêng chângte hian “thiamlohchantîr an ni lo” (Joh 3:18) tih leh “thiamlohchantîrna a lo thleng dâwn lo” (Joh 5:24) tihna anga hriatthiam tûr an ni.

A tâwizâwngin, chatuana kan dinhmun tûr chu tûna kan nun dân hian a hril tihna a ni. Kristaa awmte chuan rorêlnaah thiamchantîr an ni dâwn tih a chiang tawh sâ a; Kristaa awm vê lote erawh chu thiamlohchantîrna hnuaiah an la awm ta reng a ni.  Rorêlna chungchâng sawiin (Mt 25:31–46), Kristan kêlte (mi sualte) chauh an awm thû sawi lo vin, berâmte (mi felte) an awm thû pawh a sawi a. Tirhkoh Paulan chiang lehzualin:  “Mi tinin taksaa thil tihte, a chhia a ṭhâin, kan tih ang zêla kan hmuh ṭheuh theihna tûrin, Kristâ rorêlna ṭhutphah hmâah chuan tihlanin kan awm vek tûr a ni sî a,” (2 Kor 5:10) tiin a sawi.

Rorêlna chungchâng ngaihtuahin, khawngaihnaa chhandam (Is 55:1; Eph 2:8–10), rinnaa thiamchantîr (Gen 15:6; Rom 5:1), leh thiltihte hmanga rêlsak (Thur 12:14; Mt 25:31–46; Thup 20:11–13) kan ni tih kan hre reng tûr a ni. Pathian dân thianghlim, Thupêk Sâwma târlan hmanga rêlsak tûr a ni ang (Thur 12:13, 14; Jak 1:25; Jak 2:8–17). Kan thiltihte chu chhandam kan ni ngêi tih pâwn lama finfiahna niin, rorêlnaa tehfung a ni bawk ang. Hriat reng tûr chu:  mi ṭhenkhat chhandam tûra thlan bîk leh ṭhenkhat borâl tûra ruât lâwk ang chî rêng a awm lo. Chatuana kan awm hlen dân tûrah mi tinin mawh kan phur tlâng ṭheuh zâwk a ni.

Rorêlna hun chu Pathianin tûte nge pawm tûr ni a, tûte nge hnar tûr tih thutlûkna a siamna tûr a ni lo va; Amah chu kan pawm nge kan hnar zâwk tih—kan thil tihte hmanga thutlûkna kan lo siam tawh min nemnghehsakna tûr a ni zâwk dâwn a ni.