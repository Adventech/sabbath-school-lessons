---
title:  Thih Hnihna Chu
date:  22/12/2022
---

Pathianin mihringte chanhin hi a tâwpa ropui taka khârna tûr lam hawiin A hruai zêl a. Kum sâng rorêl tâwpah mi suaksual thi tawh zawng zawngte chu an chungchâng rêlsak anga hremna tuâr tûra kaihthawh leh vek an ni dâwn a (Thup 20:5, 11–15). Chutah, rorêlna pum pui chu zawh a nih a, belhchhah leh chuân tûr a awm loh hunah, mi suaksualte pawhin Pathian rêldikna chu an pawmpui tawh ang.

“Indona ropui thu dik zawng zawngte chu târlan a ni ang a, chutah zet chuan vân leh khawvêl zawng zawnga mi rinawm leh helho zawng zawngte pawhin, thukhat vuain, ‘I kawngte chu a felin a dik a ni, nang, mi thianghlimte Lalber,’ tiin an âu ruâl ang.’ Tûnah chuan Setana chu a ṭhingṭhî a, a chunga hremna chu a dik a ni tih a puang a.”—Ellen G. White, Indona Ropui, pp. 671, 670.

`Chhiar tûr: Mal 4:1; Thup 20:14, 15; leh Thup 21:8. “Mei Dîl” leh “thih hnihna” chu engang taka thawk nâ nge a nih ang?`

A tâwpa Setana leh a vânTirh bâkah, mi suaksualte tihboral an ni ang a, lei leh vân chu sual leh a hnûhmâ laka tihthianghlim a ni tawh ang. Chuti chungin, mi suaksualte tihboralna pawh chu, mi thianghlimte tân chuah pawh ni lo vin, mi sualte tân ngêi pawh Pathian hmangaihna thiltih tho a ni dâwn a. Sual tâna “kan ral hmang mei” (Heb 12:29), Pathian chênna hmuna nun âi chuan thih chu an tân a thlanawm dâwn a ni.

“Chu hmun thianghlim aṭang chuan tlân bo hmanhmawh an nâp ang. Anmahni tlan tûra thîa hmêl lakah chuan thupa an awm hlen theih nân boral an châk hliah hliah ang a. Mi sualte tâwp hlenna tûr chu, anmahni duhthlanna ngeiin rêl a ni a; vân ram an kâi lohna chhan pawh anmahni duhthlanna ngêia innghat a ni; chu chu Pathian zahngaihna leh rêldikna ang zêla awm a ni bawk.”—Ellen G. White, Indona Ropui, p. 543.

Tichuan, a tâwpa sual leh mi sualte nuai bona—hrem hmuna chatuana kâng chawrh chawrh reng ni lo vin—chuan mîten thil ṭha lo an tih tâk ang zêla hrem an ni zâwk dâwn tih a tichiang a. Sual hian bulṭanna leh tâwpna a neihzia pawh a nemnghet bawk ang. Chumi hnûah chuan khawvêl zâu chuan atîr, chhan awm hawt lo, mak taka thuâwih lohna leh sual luh hmâa ṭhafamkim a nihna kha a nei leh dâwn a  ni.

Kan “Rorêltu Fel” (2 Tim 4:8) a nih angin Ani chuan mi felte hnêna thihtheih lohna pe tûr leh, mi suaksualte chatuana boral tûra thutlûkna A siam dâwn avângin LALPA chu fakin awm rawh se!

`A tâwpah Pathianin mi tinte A la chhandam vek dâwn tih ngaih dân dik lohna chu eng nge ni? Engati nge chû chu ngaih dân ṭha lo a nih?`