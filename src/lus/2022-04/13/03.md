---
title:  Isuâ Lo Kal Hmâ Rorêlna
date:  19/12/2022
---

Kristâ lo kal leh hmâa rorêlna, ‘Rorêl Lâwkna’ kan thih chungchâng hi Bible hmun tam takah a chuâng a ni.

`Chhiar tûr: Dan 7:9–14; Mt 22:1–14; Thup 11:1, 18, 19; leh Thup 14:6, 7. Engtin nge hêng chângte hian rorêl lâwkna chu vân rorêlna hmuna thleng tûr ni âwma an sawi dân? Chû rorêlna pawimawhna tak chu eng nge ni?`

Kristâ lo kal hmâa Pathian mîte tâna rorêl lâwkna awm tûr thû hi Bible zirtîrna pathumah a chuâng a: Pakhat chu, mi thi zawng zawngte—mi felte leh mi sualte—chu khawvêl tâwpa thawhlehna thlen thlengin eng mah hriatna nei lo vin an awm reng (Joh 5:25–29).

Pahnihna, mihring zawng zawngte huâp veka rorêlna a awm (2 Kor 5:10, Thup 20:11–13).

Pathumna, thawhlehna hmasâ chu mi felte lâwmman dawnna tûr niin, thawhlehna pahnihna erawh chu, mi suaksualte chatuana thihna tûr a ni thung dâwn a ni (Joh 5:28, 29; Thup 20:4–6, 12–15).

Mî zawng zawngte chungchâng rêlsak an nih dâwn chuan, an thawhlehna thlen hmâin a ni dâwn tih a kâwk a, a chhan chu an lo thawhleh hunah an lâwmman hnuhnungte chu an dawng dâwn a ni sî a.

Dan bû hian chû rorêl lâwkna thlen hun leh kalhmang manthiam thei tûrin min ṭanpui a. Entîrnaa ni 2,300 tâwp—kum 1,844-ah vân biak bûk thenfâi a ni ang (Dan 8:14; Heb 9:23); rorêl lâwkna chu ṭan a ni ang (Dan 7:9–14), thilthleng thuhmun chu kawng hniha sawi a ni. Rorêlna chu “Chungnung Bera mi thianghlimte hamṭhatna tûr a ni” (Dan 7:22). Chû chu Pathian mîte tân thu lâwmawm a ni.

Mt 22:1–14-ah, Isuan inneihna ruâi kîl hmâin inneihnaa sâwmte endik hmasak an nih thû a sawi.

Thup bû-ah, rorêl lâwkna chungchâng chu Pathian tempula “chibaibûktûte” (Thup 11:1, NKJV) hmanga endikna hnâ kalpui a nih thû a sawi a; “A rorêl hun chu a lo thleng ta,” (Thup 14:6, 7, NKJV; Thup 14:14–16) tia puân chhuah a ni.

`Engtin nge vâna rorêlna chungchâng kan hriatna chuan hê leia kan nun dânah nghawng a neih le?`