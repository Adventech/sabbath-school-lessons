---
title:  Kum Sâng Rorêlna Chu
date:  20/12/2022
---

Bible chuan Isuâ lo kal leh hunah chuan:  1) mi thianghlim nungdamte leh mi thianghlim tholehte chu “vân boruâkah an intâwk dâwn,” (1 Thes  4:16, 17); 2) mi thianghlimte chu anmahni tâna Amah ngêiin a lo buatsaih “chênna hmun” (Joh 14:1–3) tea chêng tûrin vâna hruai chhoh an ni ang a; 3) Kum sâng rorêl a tâwp hunah chauh Vân Jerusalem Thar chu leia lo chhukin, chatuana mi thianghlimte chênna hmun a ni tawh ang (Thup 21:1–3, 9–11). Kum sâng rorêl chhûng, kan khawvêl chu chhe lailet dêr a nih chhûngin, mi thianghlimte chuan Kristâ ho vin ro an rêl dâwn a ni (Jer 4:23, Thup 20:4).

`Chhiar tûr: 1 Kor 6:2, 3 leh Thup 20:4–6, 11–13. Engati nge kum sâng rorêlnaah mi thianghlimte an tel vê ang?`

Rorêlna neih a nih chhan tûr chu: 1) Setanan Pathianin A thilsiamte chunga fel lo taka rorêl tia a hêkna thûah Pathian nungchâng chu sawisêl bo a nih tih lantîr nân te; 2) mi felte chunga lâwmman pêk thû-ah hleihnei lo a nihzia nemngheh nân te; 3) mi suaksualte hremnaah an phû ang taka tih a nihzia târlan nân te; leh 4) lei leh vân huâpa helna dang a chhuah leh tawh loh nâna rinhlelhna zawng zawng nuai bo a nih nân a ni. Mi felte chungchâng rêl lâwknaah hi chuan vân mîte chauh an tel a (Dan 7:9, 10). Mahse, kum sâng chhûnga mi suaksualte cleh vântirhkoh tlu tâte chungchâng rêlna tûrah hi chuan mi thianhglimte pawh an tel vê dâwn a ni (1 Kor 6:3; Juda 6; Thup 20:4–6).

Isuâ lo kal hmâ rorêl lâwkna hi kum 1,844-a “ ‘Lalṭhutthlêngte an han hûn chhuah a. . . . rorêlna a lo awm ta a, lehkhabûte chu kêu a ni a’ ” (Dan 7:9, 10) aṭang khân ṭan a ni tawh a. Kum sâng rorêl erawh chu, mi thianghlimte vâna hruai an nih a, lalṭhutthlênga ṭhuttîr an nih a rorêlna an kuta hlan a nih hunah ṭan a ni ang. Chutah chuan vân lehkhabûte chu kêu a ni ang a, mi thi tawhte chu “lehkhabûtea ziak an thiltih ang zêla rêlsakin” (Thup 20:4, 12) an ni ang. Chutianga tihna zârah chuan mi thianghlimten vân lehkhabûte en dik a, mi tin chungchânga Pathianin dik taka ro a rêlzia hriat theihna hun remchâng an nei thei dâwn a. Ani chuan mihring zawng zawngte hi an duhthlannain a phû ang zêla an hnêna lâwmmawn pê a nihzia chauh ni lo vin, chutianga A lo tih chhan pawh chu A sawi fiah bawk dâwn a ni.

`Mi sual muhîl mêkte chu thih hnihna tuâr tûra kaihthawh an nih hmâ ngêia an chungchâng rêlna tûra chhandamte an tel vêna tûr leh, keini pawhin Pathian felna leh rêldikna kan hmuh hmâ loh chuan mî tû mah hrem an nih lohna tûr chuan, Pathian nungchang chungchâng min zirtîr? I chhânna chu Sabbath nî-ah rawn keng ang che.`