---
title:  Hlenchhuah Rorêlna Chu
date:  21/12/2022
---

Hun Laitâ chhûng khân Pathian chu Rorêltu fîr leh mi hremhmang tak anga târlan duhna a lian hlê ṭhîn a. Tûnah erawh chuan Ani chu hmangaihnaa khat, A fâte sualnate pawh hrem ngai lo va en liam mai zêl anga ngaihna a awm ta thung a. Chutih laiin, rêldikna tel lo hmangaihna ringawt chuan buaina leh mûmal neih lohna a thlen a; hmangaihna tel lo rêldikna ngawt lahin hnehchhiahna leh inhnehlâkna a thlen bawk sî a. Pathian rorêl dân hmang erawh chu rêldikna leh zahngaihna duhthuSam ang taka inchawih tâwk, a pahnih chuan delhkilh neih lova A hmangaihna aṭanga chhuak vê vê an ni bawk.

Mihringte chanchina Pathian lo chêtna hnuhnung ber tûr chu hlenchhuah rorêlna huna tihdanglam theih ruâl loha hremna A hman hun tûr chu a ni. Chin neia hrem tûra rorêlna ang chî kha a lo thleng tawh a, entîr nân, Setana leh a hote an hela vân aṭanga hnawh chhuah (Thup 12:7–12) te, Eden Huan aṭanga Adama leh Evi-te hnawh chhuah te (Gen 3), Tuilêt te (Gen 6–8), Sodom leh Gomorra tihchhiat te (Gen 19; Jud 7), Aigupta fatîr tihhlum te (Exodus 11–12), Anania leh Safiri-te thihna te (Tirh 5:1–11). Khatiang deuh khân mihringte chanchin khârnaah chuan mi suaksualte tiboral tûra hlenchhuah rorêlna lo awm tûr chu a mak hran lo.

`Chhiar tûr: 2 Pet 2:4–6 leh 2 Pet 3:10–13. Engtin nge hêng chângte hian khawvêl tâwp rorêlna kalphung manthiam tûra min ṭanpui? Engtin nge hremna chu chatuana kal reng tûr ni lo vin, tâwp chin nei tûr a nih chu a entîr?`

“Pathian ṭhatna leh dawhtheihna, A chhelna leh zahngaihna chu A khuâ leh tuite chungah lantîr ṭhinna vângin, A ngiat anga thuâwih duh lo lui tlattu, misualte A enliam reng dâwn tihna a ni lo. Pathian dân chu thlâk danglam theih loh a nih avânga a bawhchhetûte tâna thihsak tûra A Fapa a rawn pêk tawhna hmanga inthâwina ropui a hlansak zâra ngaihdamna awm chhun a pêk tawh laiin, mihring tân A thianghlimna kalha nun chu a tih tûr a ni lo.”—Ellen G. White, Manuscript Releases, vol. 12, p. 208.

Mahni lam nasa taka insêng sovin chatuana boralna laka mihringte chhandam tûrin Pathianin A tihtheih zawng zawng a ti a. Chuti chunga bote chuan thutlûkna dik lo an siam vângin hê boralna vânduaithlâk tak hi an intawngbuâk a ni ngêi ang. Pathianin mi bote a hremna tûr chungchângah, a nawm a mâka tiboral tûr ang ngaih dân hi chu Pathian mîze pângngâi rêng nên a inmil lo. Pathian hmangaihna, Pathian hmangaihna chuan dik taka rorêlna awmtîr chu a ngiat zâwk a ni.

`Pathianin mî zawng zawng chhandam A duh ngawih ngawihzia chungchâng eng nge Kraws ngêi khân min zirtîr le?`