---
title:  Rorêl Dân Kalhmang
date:  17/12/2022
---

> <p>Chângvawn</p>
> “Mi tinin taksaa thil tihte, a chhiâ a ṭhâin, kan tih ang zêla kan hmuh ṭheuh theihna tûrin, Kristâ rorêlna ṭhutphah hmâah chuan tihlanin kan awm vek tûr a ni sî a,” (2 Korin 5:10).

### Bible Châng Chhiar Tûr
Dan 7:9–14; Mal 4:1; Mt 25:31–46; 1 Kor 6:2, 3; 2 Pet 2:4–6; Thup 21:8.

Pathian Lehkhathu hi thil pakhat chungchângah a chiang a nih chuan, rorêlna lo thleng tûr thû-ah hian a ni ngêi ang. Pathianin khawvêl chungah ro a rêl dâwn a. Thuthlung Hlui leh Thar bung leh châng tam tak hian an sawi chiang a. Hê khawvêla vâng tak, rêldikna hi a lo la thleng ngê ngê dâwn a ni

Bible chuan Pathianin, “hriatna famkim” neiin (Job 37:16), “engkim a hria” (1 Joh 3:20) a, ‘a rûka thiltum’ (Thur 12:14; Jer 17:10) nên lam a hre vek a. Mîte lakah thil kan zêp rûin, kan inthup thei pawh a ni ang; mahse, Pathian lakah chuan thup theih eng mah a awm lo.

Chutiang a nih thote chuan mimal nun chungchâng hre tûra rorêlna neih chu Pathian tân a ngai dâwn em ni tih pawh a ngaih theih ang a. Pathian rorêlna chu a nihna takah chuan, lei leh vâna A thilsiamte tân zâwk a ni. Lucifera khân vâna helna bul a ṭan a, hê khawvêla a thehdarh zêl (Thup 12:7–9) avângin, lei leh vân huâpa kalpui a ngai a ni.

Tûn kâr chhûng hian khawvêl tâwpa rorêlna lo awm tûr leh, chû thil indawt chhâwng thum: Rorêl Lâwkna, Kum Sâng Rorêl leh Hlenchhuah Rorêlna chungchâng kan zir dâwn a. Rorêlna pum pui tâwpna tûr chu mi felte thiamchantîrna leh, mi suaksualte chunga thih hnihna thlentîrna chu a ni dâwn a ni.