---
title:  Thih Dâwn Nuntawngte
date:  05/12/2022
---

Thlarau thithei lo tih ṭanchhan atâna tûnlai huna an hman ṭhinte zînga lâr ber pakhat chu ‘thih dâwn nun tawngte/thlarau vânram fang’ tih hi a ni. Hê lehkhabu, Life After Life: The Investigation of a Phenomenon—Survival of Bodily Death (Atlanta, GA: Mockingbird, 1975)-ah hian, Raymond A. Moody, Jr., chuan kum nga chhûnga ‘mî thi tawh zet sî’ lo nung leh za chuâng mahte thiltawn a zirna aṭanga a ziah chu a ni. Chûng mi hrang hrangte chuan an lo nun leh hmâa êng mâwi nuâm leh duhawm tak hmûin an insawi hlawm a. Hei tak hi ‘thihna piah lama mihring thlarau nung zui zêl nuntawng hlimawm’ finfiahna tlingah an ngai a. Kum eng emawti kal ta chhûng khân chugtiang lam sawina lehkhabu eng emaw zât chhut chhuah a ni bawk. (Zirlai 2-na en la.)

`Chhiar tûr: Isuâ thawhlehna thû, 1 Lal 17:22–24; 2 Lal 4:34–37; Mk 5:41–43; Lk 7:14–17, leh Joh 11:40–44. Khâng tholeh tâte zînga eng zât khân nge an thih chhûng khân hriatna eng emaw nei âwma insawi le? Engati nge an chhânna chu a pawimawh viâu?`

Tûnlai khawvêla thih-dâwn nuntawngte an sawi zawng zawngte kha damdâwi enkawlna lam aṭang chuan thî-a ngaih an ni tawh a; mahse, Lazara anga ni lî lai thi tawh a, a taksa pawh ṭawih-rimchhe tawh (Joh 11:39) ang kha chu an ni vê lo. Lazara chauh ni lo, Bible-a mi thi kaihthawhte zînga atûa mah khân, thih hnûa nuntawng emaw, vânram fan leh thlarau tihthianghlimna emaw, hremhmun emaw lam rêng an sawi lo. Hei hi ngawihna hmanga hniâlna a ni a, Bible-in mi thîten eng mah hriatna an nei lo tih zirtîrna chu a thlâwp hmiah zâwk a ni.

Mahse, tûnlai hian thih dâwn nuntawng/vânram fan chungchâng sawi a va tam sî vê? Bible zirtîrna anga mi thîten eng mah an hre lo tih chu (Job 3:11–13; Sam 115:17; Sam 146:4; Thur 9:10) kan pawm dâwn a nih chuan, thil thlen theih dân kawng hnih lian tak a awm, chûngte chu: dinhmun chauh êm vânga rilru ngaihtuahna leh mitvaihna (psychochemical hallucination) emaw, a nih loh vêk leh, Setana bumna thiltih namên lo tak aṭanga thiltawn (2 Kor 11:14) a ni ang. Setana bumna tih hi sawi fiahna a ni thei ang, a chhan chu hêng thil thleng ṭhenkhatah hian an chhûngte thi tawh nêna inbiakna ang chîte a tel tlat mai! Chutih laiin chûng thil pahnihte ṭawngkawp pawh a ni thei tho bawk.

Hê thil hmanga bumna hi a hluâr bâkah, tam takah a âwihawm êm avângin, Pathian Thu zirtîrna hi nghet takin kan chelh tlat tûr a ni a; Bible zirtîrnate kalhzâwng tak chu keini emaw, mi dangte pawhin an tawng thei ṭheuh sî a.

`NDEs chu science thiamna pawhin a pawmpui ta fo mai hi thil ngaihnawm tak a ni! Hei hian science hmanga thil ‘finfiahna’ meuh pawh ni se, kan fîmkhur a ngaihzia chungchâng eng nge min zirtîr?`