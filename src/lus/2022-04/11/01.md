---
title:  Tâwpna-Huna Bumnate
date:  03/12/2022
---

> <p>Chângvawn</p>
> “Chû chu a mak lo ve! Setana meuh pawh êng tirhkohvah a insiam chawp sî ṭhîn a. Chuvângin, a rawngbâwltûte pawh chu felna rawngbâwltuah insiam chawp mah sela thil mak a ni lo ve; chûngho tâwpna chu an thiltih ang zêlin a ni ang,” (2 Korin 11:14, 15).

### Bible Châng Chhiar Tûr
1 Sam 28:3–25; Mt 7:21–27; Joh 11:40–44; Eph 6:10–18; 1 Pet 3:18.

Kan tûnlai khawvêl hi thil mak tak tak thlenna hun a ni ta a, Hollywood aṭangin lemchan hmuhnawm tak tak tichhuakin, sâkhaw thil leh ngaihruât thil hmanga bumna an chawhpawlh nasa hlê a. Dâwt thu hlun tak, “In thi hauh lo vang!” (Gen 3:4, NASB) tih behchhan khân lehkhabu chhiar hlawh leh video-games, lemchan hmuhnawm ber berte an siam chhuak a. Phat rual lohin, Setana dâwi-hmuna lût tûra thlêmin kan awm mêk a, chûng thil tam tak chu tûnlai thiamna hmanga a rûka inbumna ni sîte an ni hlawm.

Chutiang bumna hlauhawm tak tak zînga pakhat chu, ‘thih dâwn’ nuntawng (near death experience, NDE) an tih hi niin, chutiangah chuan ‘thi’ tâte chu lo nung lehin, thih-hnu nuntawng thilte an sawi a. Mi tam takten chûng thilthlengte chu thlarau thithei lo tih finfiah nân an hmang zu niâ!

Tûn kâr chhûng hian, khawvêl tâwpna huna bumna ṭhenkhat kan en ho ang a; chutah chuan thlarau zâwlna, thih dâwn nuntawng, piannawnlehna, thlarau biakna hmanga âienna, thlahtûte thlarau biakna leh thil dangte a tel ang. Hêng hi thupui hlauhawm takte an ni tih hrereng chungin, mahni inhnehtîr lo tûra invêng chungin kan zir dâwn nia.