---
title:  Mi Thi Thlarau Biakna leh Thlahtûte Biakna
date:  07/12/2022
---

Hê thumal “necromancy” tih hi Greek ṭawng nekros (thî) leh manteia (thil sawi lâwkna). Hmânlai hun aṭanga chîn ṭhan tawh niin, necromancy hi, hriatna, a bîkin hmalam huna thil thleng tûr eng emaw hriat lâwkna nei tûra mi thi tawh thlarau la nung anga an ngaih koh/biakna chi khat a ni. Chutih laiin, thlahtûte biakna chu thlahtû thi tawhte chunga zahna lantîrna niin, anni chu an chhûngzînga mî la ni reng, an thlaraute pawh la nung damte chunga thiltihtheihna la nei thei angin an ring a. Thlarau thithei lo awma ringtu leh, an hmangaih kal tâte la thlahleltu milem be mîte zîngah chuan thil duhawm tak a ni.

`Chhiar tûr: 1 Sam 28:3–25. En Dor khuaa ramhuai zâwlnu laka Saula thil tawn aṭang khân, mi thi thlarau nêna inbiâkna anga lang lakah thlarau lam zirlai eng nge kan zir chhuah theih ang?`

Bible chuan chiang takin Pathian kaihhruaiha hnuaia Israelte zîngah ramhuai âienthiam zâwl te, dâwithiam te, aien chîng te, ṭhumvâwr chîng te, mitlâkdâwi hmang te, dâwi ât te ramhuai zâwl rawih te, dâwithiam te,mi thi biak chîng mîte chu LALPÂ tenzâwng tak an ni a, lunga denhlum tûr an ni (Lev 19:31; Lev 20:6, 27; Deut 18:9–14). Hê dân hmnang hian, Saulan Israel rama chutiang mîte chu a nuai bo vek a (1 Sam 28:3, 9).

Mahse, LALPÂ hnar a nih leh tâk hnû khân, amah Saula ngêi khân Kanaan mîte khawpui En Dor-a ramhuai âienthiam zâwl chu a pan leh sî a ni (1 Sam 28:6, 7, 15; khaikhinpui tûr, Jos 17:11; Sam 83:10). Ani khân zâwlnei thi tawh Samuela chu koh chhuahsak tûrin a ngên a. Ani chu  ramhuai âienthiam zâwlnû koh chhuah ni âwm takin a inlârin Saula a biâ a (1 Sam 28:13–19).

Bumtu thlarau, Samuela ni âwm taka lemchang chuan Saula hnênah, “Naktûkah nang leh i fapâte nên ka hnênah in lo awm ang,” a ti a (1 Sam 28:19). Saula thih tûr thû a sawi lâwk ruâlin, bumtu thlarau chuan Samuela lem a chang a, Bible zirtîrna kalhin thlarau thithei lo thu chu a hmang a ni. Bumna chak tak a ni a, ani Saula phei kha chuan amah ngêi pawhin thiam loh a lo chantîr tawh ṭhin chungchâng chu hre chiâng hlê zâwk tûr a ni.

A hnû kum za hnih chuângah zâwlnei Isaian heti hian a ziak: “Miin, ‘Ramhuai âienthiam zâwl leh dâwithiam hrâm chuap chuap leh, phun nuah nuahte chu râwn rawh u,’ an tih hunah che u chuan, heti hian chhâng rawh u, ‘Mîten an Pathian chu an râwn zâwk tûr a ni lâwm ni? Mi nungte tân chuan mi thi an râwn tûr êm ni? Dân Thû leh Hriattîrna Thû chu râwn tûr a ni,’ tiin. Chu mi thû ang zêla an sawi loh chuan anmahniah êng a awm loh vâng a ni,” (Is 8:19, 20; Is 19:3).

`A dik lo tih kan hriat reng pawh harsatna vângin vawi eng zât nge kan lo tih ṭhin? Engati nge rinna, ṭawngṭaina leh Pathian Thû âwihna hi keimahni lama kan invên himna awm chhun a nih?`