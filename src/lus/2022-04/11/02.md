---
title:  Thlarau Zâwlna
date:  04/12/2022
---

Thlarau zâwlna tuipui lianin kan khawvêl hi a chîm pil ta. Thlarau zâwlna tih hian a huâm zâu viâu mai a. Sâkhaw thlîrna aṭang chuan, mimal leh Chunglam mi inzâwlna hmanga thlarau nuntawng emaw, zêl hmû anga awmna a ni. Chutiang chu kohhran ṭhenkhatte Pathian biaknaahte pawh hmuh a ni ṭhîn a. A lan chhuah dân pawh a inang vek lo va; mahse, a tlângpui thûin, Pathian Thû ziaka awm luahlân zâwnga chêtna/nuntawng eng emaw tak a thleng ṭhîn. Chutiangah chuan Bible thurin tam takte chu palzût a ni ṭhîn a, Kristian chu amâ nuntawng ang ang chuan eng emaw chen a awm ṭhîn. Chutiang zâwnga sâkhaw kalpuina ch bumna, abîkin khawvêl tâwpna huna lo thleng tûr lakah a him lo êm êm a ni.

`Chhiar tûr: Mt 7:21–27. Isuâ thusawi êngah, ‘ṭiâuvut chungah’ ni lo, ‘lungpui chunga’ kan thlarau lam in sa tûra min ti kha eng nge a awmzia?`

Tûnlai Kristian khawvêl rilru sûkthlêk chu, Bible zirtîrnate hi hmânlai zirtîrna, tûnlai hun atâna ṭangkaina vak nei lo anga ngaihna hi a ni. Chutiangah chuan, ‘Kristâ zirtîrnate pawh kha Amah Krista zâwk chuan a luahlân tawh’ tia sawiin, Bible thawnthu ṭhenkhat kha thil dik a ni thei lo, amah ngêi chuan a inziah ang diâk diâka a thlen kha a phal lo tûr angin an ngai tlat mai a. Pathian thu hrilhfiah nân pawh mahni mimal rilru sûkthlêk leh, hriatna neih chu tehfung ber ni tûrah an ngai tlat a; Bible zirtîrna chiang tak pawh chu an hnâwl nghâl deuh mai bawk a. Lungpui chunga in sa tûra thil pawimawh tak anga Isuan a lo sawi, Pathian thuâwih tih pawh chu an hnâwl hmiah mai a ni.

Chutianga ngaitûte chuan, Amah Isua Krista zâwk chu an rin chhûng chuan, thurin hian pawimawhna neiin an ring lo va, dinhmun hlauhawm takah an awm a ni. Roman Inquisitor-te khân Isua Krista ringtu Protestan tam tak chu thi tûrin an chungthû an rêlsak ṭhîn a. Kristâ hminga ‘ramhuai hnawtchhuaktuten’ Amah an ring a (Mt 7:22). “Mîten eng nge an rin tih hian kori a tu lo ve,’ tih hi Setana bumna hlawhtling tak pakhat a ni a. Thutak hian, hmangaihna avânga pawm a nih chuan, a pawmtu chu a tithianghlim ṭhîn a ni tih a hria a; chuvângin thutak luahlântu atân zirtîrna dik lo te, phuahchawp thawnthu te leh chanchin ṭha dang a zawng reng mai a ni.”—Ellen G. White, Indona Ropui, p. 520.

`Pathian Thu kalha thil tih min âwntîrtu kan châkna leh rilru sûkthlêk hi engtin nge kan do tlat theih ang?`