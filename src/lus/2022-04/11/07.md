---
title:  Zir Belhna
date:  09/12/2022
---

Chhiar tûr: Ellen G. White lehkhabu, Evangelism-a “Finna Zirtîrna Dik Lo, Zirtîrna Mak leh Dangdâite leh Pâwl Inthupte Hmachhawnin,”  (2022), pp. 583–592.

Tûnlai thiamna hmanga thi tâte biak pawh theihna tûr khâwl siamtheia inchhâl an awm a, chû chu “thu thawn hmang te, phone call leh, video-conferencing” hmangtein a ni. Mi thîte call-na PMPs (post material persons) titûte website-ah chuan mihringte an thih hian “chatuan atân thil dangah an chang” ta ni mai âwmin an sawi a; mahse, “an hriatna te, an nihna bîk te leh an hmêlhmang nihna bîkte pawh an la chhawm zêl” niâwmin an sawi bawk. Thil pawimawh ber ni zâwka Soulphone folk-ten an chhâl chu, an thil siam chu thiamna chhâwng thum niin, chumi hmang chuan thilte leh thlarau thilte chu an inbe tawn thei dâwn a ni.

A chhâwng khatna chuan “thiamna kawng tin rêngte hmanga thlarau khawvêla chhûng te, ṭhian te leh mi thiam te nêna thuthawn leh chhut hmanga inbiak tawnna.” Chhâwng hnihna, “chatuan atâna hmun danga chêng mêk in ṭhian duh takte nêna inbiak tawn theihna.” Chhâwng thumna chuan, “thlîrna hmun dang aṭanga theihna chi hrang hrangte ataka changte thusawi hrethei leh hmu thei tûra kawng hawnna a ni.”

Mi thi dinhmun chu an rin ang lo ni tak tak ta se, han finfiah vêl pawh chu a hlauhawm thei fû ang. An thu chhuahin a sawi dân chuan, “Entîr nân, nû leh pa khawhar takte chuan khawvêlte tidanglamtu an fapa emaw, fanû emaw hnênah chuan hêng zawhna ang chîte pawh hi an zâwt duh mai thei e: ‘Naupang i la nih lai khân ui ‘Snoopy’ tih hming pû in vulh em?’ ‘I piancham vawi sâwmnaah khân keini hian chemtê (pocketknife) kan pê che em?’ tiin.

Hê vaulâwkna thû-êngah hi chuan thil tuipuiawm tak a ni âwm e: “Thlarau chu a châng chuan an ṭhian thi tawhte hmêl ang pûin a rawn inlâr a, an nuna thil thlengte rawn sawi chhuakin, an dam laia an awm dân angin an rawn lang ṭhîn. Chutiang chuan an ṭhian thi tawhte chu vântirhkoh niin an ring a, anmahni chu rawn vêng a, rawn bia niin an ring a. Chutiang mi thîte thlarau ni a vuahna chu milem biakna kawng a lo ni ta a, an thu chu mi tam tak tân chuan Pathian thu aiin a bûk a rit zâwk a ni.”—Ellen G. White, Thlahtubulte leh Zâwlneite, pp. 723, 724.

**Sawi Ho Tûrte**:

`An hnamziâ nêna inrem leh pawm theih a nihna chhuânlama hmangin, Kristian tam takin tûnlai thiamna hmanga puân chhuah apiang hi an pawm mai a. Zirtîrna dik lo leh bumna ang chî uâl-âu taka media hmanga puân chhuahna nêna kan inlaichîn dân tûr Bible zirtîrna eng nge inkaihhruai nân kan hman tâk ang (en tûr,  Sam 101:1–8; Thuf 4:23; Phil 4:8)?`

`Engtin nge tâwpna-huna Setana bumnate laka invêng fîmkhur tak chunga, chûng chu hneh tûra mi dangte kan ṭanpui theih ang?`

`Kristian tam tak chuan, mi thîte hi an nung zui zêl a ni tih finfiahna tûrin thlân aṭanga ‘Samuela’ koh chhuah thû (lemchan) an hmu fo mai. Thurin nghet nei tûrin thawnthu pakhat lek ni lo, chutiang chungchânga Bible zirtîrna zîktluâk kan en zâwk ṭhîn tûr a ni tih chungchâng eng nge chû chuan min zirtîr?`