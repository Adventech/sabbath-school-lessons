---
title:  Lemchannate leh Inlârna Dangte
date:  08/12/2022
---

Nimin lama kan sawi tâk ang deuh chî chu, mi thi tawh lemchanna leh ramhuai inlârna dangte hi a ni. Hetiang lemchanna hi thi tawhte chhûng, ṭhian leh tû dang ang pawhin a ni thei a. An hmêl lan dân leh âwte chu thi tâte nên thuhmun chiah chiah a ni ṭhîn a. Hetiang thilte hi Pathian Thûa inkulh nghet lote bum nân Setanan a hmang dâwn a ni.

Ellen G. White-in vaulâwkna thû hetiangin a sawi:  “Hêng ramhuai dâwt hmangte hi, tirhkoh thianghlimte anga inlantîrin, hê leia an awm laia Thlarau Thianghlim tirh ang zêla an thu ziakte nêna inmil lo vin, mi an rawn bum a.”—Indona Ropui, p. 557. Chû bâkah, “Setana ngêi chu Krista ang tak maiin a la inlantîr dâwn a, chu chu a bumna hnâa a thiltih namên lo ber tûr a ni.”—Indona Ropui, p. 624.

`Chhiar tûr: 2 Kor 11:14, 15 leh Eph 6:10–18. Ramhuai suâlte bumna laka kan himna tûr chu eng nge ni?`

Tirhkoh Paula min vaulâwkna chu “Kan buânte hi tîsâ leh thisen an ni sî lo, lalnate leh, thuneihnate leh, hê thim chunga khawvêl rorêltute leh, vân hmunahte thlarau sualho awmte an ni zâwk e” (Eph 6:12) tiin. Eph 6:13–18-a târlan tâk lakah hian “Pathian râlthuâm famkim” (Eph 6:13) kan inbel chauhin hêng bumnate lakah hian kan him thei ang.

Setana lemchanna leh inlârnate chu hlauhawm tak leh, bumna chak tak a ni dâwn a; mahse, Pathian Thûa inkulh nghet leh Pathian hliahkhuhna dawngte erawh chu hruai pên an ni vê lo vang. Thurin lam aṭanga thlîr chuan, mihring thithei lo nihna chu delhkilh neih a nihna Bible thurin pawmtûte tân chuan, Setana inlârnate leh mi thîte nêna inbiakna ang chîte chu, Setana aṭanga chhuak vek, Pathian khawngaihna thiltithei hmanga hnar zêl tûr a ni tih an hre nghâl mai ang. Chûng inlârnate chu atak ang chiah, âwihawm leh eng anga thiltithei pawh ni se, mi thîte chu thlânah an muhîl a ni tih zirtîrnaah hian kan ding nghet tlat reng tûr a ni.

I hmangaih leh thlâkhlelh tak i chân tâk, amah ngêi kha i hnêna rawn inlâr tûr angin suangtuah chhin teh! Hmangaih thûte a’n hrilh che â! An ngaih leh thlâkhlelh zia che an han hrilh che a. Anmahni chauhin an hriat niâwm tak thurûkte an han sawi a. Tûnah chuan hmun nuâm zâwkah an awm tawh tihte an sawi a! Mi thi chungchânga Bible zirtîrnaah i la inkulh nghet lo a nih sî chuan, chutiang bumna thu îtawm taka tlûk a awl dân tûr chu ngaihtuah teh! Anni pawhin an ring a, ring vê tûrin an duh che angin an insawi dâwn sî a!

`“Pathian râlthuâm famkim inbel” tih hi eng nge a awmzia? Khawvêl tâwpna-huna bumna thû-ah chauh ni lo, nî tin a taka kan nunah, engtin nge hei hi kan tih ṭhin?`