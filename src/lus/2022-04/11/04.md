---
title:  Piannawnna
date:  06/12/2022
---

Milem be mîten thlarau thithei lo awma an rinna hi, Bible rin dân kalha piannawn lehna emaw, thlarau pêmsawnna lungphûm a ni. Hê ngaih dân hi khawvêl sâkhaw pâwl liante aṭanga lâk chhawn a ni. Kristianten thlarau thi thei lo chu mî an thih hnûin vânah emaw, hremhmunah emaw awm reng tûra an ngaih laiin, piannawn lehna ringtûte erawh chuan, chutiang thlarau thi thei lo chu hê leiah hian thihna leh piân nawnlehna vawi tam tak kal tlangin an ngai.

Mi ṭhenkhat chuan, piannawn lehna chu ṭhatfamkimna lam pana zin kawnga hriat nân leh thianghlimna kawnga thlarau hmasâwn zêlna angin an ngai a. Hindu hote chuan chatuan thlarau chuan hriatna hmasâwn chhoh zêlna emaw “samsara” thleng tûrin nun chhâwng ruk:  tui, thlâi, rannung bawkvâka kal chî, rannung tê (insects), ransâ leh mihring, vâna chêngte pawh, kal tlang tûrin an ring a ni.

`Chhiar tûr: Heb 9:25–28 leh 1 Pet 3:18. Isua kha ‘ṭum khat chiah’ thî’ (Heb 9:28; 1 Pet 3:18) leh chutiangin mihring pawh ṭum khat chiah thi tûr (Heb 9:27) ni ta se, engati nge Kristiana inchhâl ṭhenkhatte hian piannawn lehna ang chî chu an rin lawi sî?`

Mi tam tak chuan an rin tûr ring sî lo vin, an rin duh chu an ring mai a. Chutiang ngaih dân an neih chuan thlmuânna leh nun nawmna a thlen a nih phawt chuan, chû chu tâwk maiah an ngai a. Mahse, chîk taka Bible ngaihtuahtute tân chuan, piannawn lehna ngaih dân chu han pawmpui ziâzâng a ni lo.

Pakhatnaah, hê ngaih dân hian Bible zirtîrna anga thlarau thithei tih leh taksa thawhlehna (1 Thes  4:13–18) chu a kalh tlat a ni.

Pahnihnaah, hei hian Isua Kristâ tlanna hnathawh rinna zâra khawngaihnaa chhandam (Eph 2:8–10) tih kalhin, mihring thiltih zâra chhandamna a châwisâng zâwk a ni.

Pathumnaah, Bible zirtîrna anga kan lei damchhûng huna duhthlnna kan siamte hian kumkhuâ leh chatuana awm dân tûr a hril tih chu a kalh (Mt 22:1–14; Mt 25:31–46).

Palînaah, Kristâ lo kal lehna awmzia leh pawimawhna a namnûl liam mai a ni (Joh 14:1–3).

Pangânaah, thih hnûah pawh damchhûng huna tlinlohnate hneh thei tûra remchânnate la awm tûr angin a kâwka, chû chu Bible nên a inkalh a ni (Heb 9:27).

A tâwizâwngin, Kristian rinnaah hi chuan piannawn lehna a awm thei lo.