---
title:  Zir Belhna
date:  30/12/2022
---

Chhiar tûr: Ellen G. White-i lehkhabu, Indona Ropui-a “Indona A Tâwp Ta,” pp. 662–678.

“Tlante tân chuan chatuanin Kristâ kraws chu an zir tûr leh an hlâ a ni ang a. Tihropuia awm Krista-ah chuan, Krista khehbeha chu an hmû ang. Vân boruak zâu taka khawvêl chhiar sên lohte siâma enkawl nghâltu, Hmangaih Pathian, vân Lalber, cherub leh seraf êng ropuiten chawimawi an nin ngai lohva chu - mi sualte chhandam tûrin mahni A inngaitlâwm a, sual vânga mualphona leh thiam loh chantîrna chu A phur a, khawvêl bo chungpiknain A thinlung a delh keh a, Kalvari krawsa A nunna a sâwr chhuahsak thlenga a tuârzia te, A pain A hmêl A thup takzia te chu engtikah mah theihnghilh a ni tawh ngai lo vang. Khawvêl zawng zawng Siamtu, engkim tâwpna tûr Rêltuin, mihringte A hmangaih avânga mahni inhnûk hniamin, A ropuina zawng zawng A han hlîp thla vek mai hi, vân leh khawvêl chuan mak an tiin an chawimawi kumkhua ang.”—Ellen G. White, Indona Ropui, pp. 651, 652.

“Indona ropui chu a tâwp ta! Sual leh mi sualte an awm tawh lo va, thil siam zawng zawng chu tihthianghlim vek a ni ta. Thukhat vuâa lungrualna leh lâwmna chuan vân leh khawvêl chu a khat ta. Engkim Siamtu hnên aṭangin, lalram zâuzia tâwp nei lo chu fang chhuak dap khawpin, nunna leh ênna leh lâwmna chu tuilian angin a lo luâng chhuak a. Atom tê ber aṭanga khawvêl lian ber thlengin, engkim mai chuan, thil nung leh nung lote pawhin, an mâwina khuh loh an lâwmna famkim nên, Pathian chu hmangaihna a ni tih an puang ta a ni.”—Ellen G. White, Indona Ropui, p. 678.

**Sawi Ho Tûrte**:

`Khawvêl hi chatuan daih tûr anga ngaiin Kristian tam tak chu an nung a (Lk 12:16–21). Engtin nge leia duhthuSam leh vânram ngaihpawimawhna chu inchawih tâwka kan nunpui theih ang? Engtin nge Lk 12-a Isuâ min vaulâwkna ang chî lakah kan invên theih ang?`

`Vânram chu heta bulṭan tûr a nih sî chuan, engtin nge kan chhûngkua leh kan mimal nun chu vân zirtîrnate târlanna ni tûrin hmâ kan lâk tâk ang?`

`Sunday zirlai tâwpa zawhnaah khân châm zui ta lawk la. Chatuan nunna ring vê lotûte rilru ngaihtuahnaa thil awm chu eng nge ni? Chutih ruâlin, hmalam beiseina chu an nei lo chungin, nun tluâng leh ‘hlimawm’ neih chu an duh vê tho. Hê lei damchhûng nun bâk beiseina an nei lo chungin engtin nge awmzenei leh lungâwi taka nun tuma an beih?`