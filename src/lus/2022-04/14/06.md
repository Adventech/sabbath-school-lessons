---
title:  A Hming An Chalahte
date:  29/12/2022
---

`Chhiar tûr: Thup 22:3–5. Engtin nge an chala Pathian hming ziakte zîngah kan tel vê thei dâwn tih chiânna kan neih theih ang?`

Lucifera hel leh, Adama leh Evi-te tlûk hnû khân, Pathian chuan mi sualte kha a tiboral nghâl thei a. Chuti chungin, A thilsiamte a hmangaihzia târ lan nân, Pathianin A duhsakna pawmtu apiangte chhandam vekna tûr zahngaihna ruâhman a siam ta a. Chû chu ‘chhandamna ruâhman’ tih niin, kan (chênna) khawvêl hi siam a nih hmâ pawha awm tawh (Eph 1:3, 4; 2 Tim 1:9; Tit 1:2; Thup 13:8) chu, Eden-a Tlûkna thlen hnû lawk khân, mihring hnênah a vawi khat nân puan chhuah a ni a. Chû chu hlimthla rawngbâwlna hmangin Heb hote hnênah puân chhuah a ni ta zêl a (Ex 25). A tâwpah chiang tâwk takin Isuâ nun, thihna leh thawhlehna hmanga puan chhuah a ni ta a ni (en tûr, Rom 5).

Chhandamna ruâhman laimû chu, Isuâ tlinnaa innghat, kraws zâra inthâwina ropui rinnaa pawmtu zawng zawngte tâna chatuan nunna tiâm chu a ni. Kraws hmâah leh kraws hnûah pawh—chhandamna chu rinna zâra dawn a ni reng ṭhîn a, thil tih vâng a ni ngai lo; chutih laiin thiltih tam tak erawh chu chhandam nih lantîrna a ni sî a ni.

`Paulan Abrahama chungchâng ziakin, Kristâ lo lan hmâ daiha mî chu rinna zâra chhandamna entîr nân a hmang a: “Abrahaman thiltih avânga thiam a chan sî chuan, chhuân tûr a nei a ni; Pathian lamah erawh chuan a nei lo ve; Pathian Lehkhain eng nge a sawi ni? ‘Abrahama chuan Pathian a ring a, tin, chû rinna chu a felnaa ruat a ni” tiin (Rom 4:2, 3). Engtin nge hêng chângte hian rinna avânga chhandamna chungchâng manthiam tûra min ṭanpui?`

Isua kan pawm a, Amâ hnêna kan intukluh a, A thutiamte kan puâla kan chhâl ngam chuan chhandam nih rinngamna kan nei a, chutah chuan tûnah Amahah nun thar neiin, Amâ tlinna chauh chu kan rinchhanna pawh a tel a. ‘Abrahaman a ring a, chû a rinna chu a felnaa ruât a ni’; chutiang tho chu kan tân pawh a ni.

Hei hi, kan chala A hming chuâng tih awmzia chu a ni. Tûnah kan chala ziah a nih a, Amah kan hawisan loh phawt chuan, vân tharte leh lei tharah pawh a ni zui zêl dâwn a ni.