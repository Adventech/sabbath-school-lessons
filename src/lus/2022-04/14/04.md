---
title:  Pathian Awmna Hmunah
date:  27/12/2022
---

Bible sawi dânin Pathian chu “hnaih theih rual loh ênga awm” (1 Tim 6:16) leh, “tû mahin Pathian chu an la hmu ngai lo” (Joh 1:18; 1 Joh 4:12) tiin a sawi a. Vâna mi thianghlimte pawhin Pa Pathian chu an hmu ngai dâwn loh tihna em ni dâwn le? Ni lo ve! ‘Pathian hmu lo’ tih hi chu Tlûkna thlen hnû mihringte sawina a ni a, Pathian Lehkhathû hian mi thianghlimten vânah Amah chu an la hmu dâwn tih lam hawiin a sawi tam mai.

`Chhiar tûr: Mt 5:8; 1 Joh 3:2, 3; leh Thup 22:3, 4. Pathian hmuh chu hamṭhatna chungchuâng a ni tih eng nge hêng chângte hian an sawi?`

“Tû mahin Pathian an hmu ngai lo” (Joh 1:18; 1 Joh 4:12) titu tirhkoh Joh vêkin, “Ani chu Amâ nihna ang takin kan la hmu dâwn” (1 Joh 3:2, 3) tih leh, “A hmêl an hmû ang” (Thup 22:3, 4) tiin a sawi tho bawk. Hei hian Pa Pathian nge a sawia Krista zâwk tih hi inhniâl theih tak a ni a. Mahse, Kristâ ṭawngkam aṭang chuan rinhlelh thû a chêng lo: “Thinlunga thianghlimte chu an eng a thâwl e; Pathian an la hmu dâwn sî a” (Mt 5:8). Tlansâten Amâ tempul ngêia Pathian chibai an bûk thei tûr chu hamṭhatna chungchuâng a ni a. Hamṭhatna duhawm lehzual chu A hmêl an hmu tûr mawlh chu a la ni cheu mai!

“Pathian mîte chuan Pa leh Fapa chu inhmatawnin an be thei tawh ang. ‘Tûnah zawng dârthlalangah kan hmu riâi ruâi a ni.’ 1 Kor 13:12.  Thil siamah leh mihringte chunga A thiltih dânah hian, dârthlalanga thil kan hmû angin, Pathian ruangâm chu kan hmû a; chutih hunah erawh chuan inhmatawnin, hmai khuhna tel lovin kan hmu tawh ang. A bul chênah kan ding thei tawh ang a, a hmêl ropuina pawh kan hmû ang.”—Ellen G. White, Indona Ropui, p. 676.

Thianghlimna leh Pathian hmuh theihna hi thil inzawm a ni tih vawiina kan châng thlanah hian a lang a. “Thinlunga thianghlimten” Pathian an hmu dâwn a; Pathian hmutû tûrte chuan “Amah a thianghlim angin mahni an intithianghlim ṭhîn” (1 Joh 3:3). Hêng chângten an târ lan chu Pathianin vâna lâwn tûra inbuatsaih nân tûnah hnâ min thawhsak a ngai tih hi a ni.

Kan tâna Isuâ min thihsakna zâra vâna lâwn thei tûr chu kan ni ngêi mai a, kan chatuan ina chêng tlâka inbuatsaih nâna min ṭanpui tûrin, tûnah, hetah ngêi hian tihthianghlimna chu kan kal tlang ngêi tûr a ni. Tihthianghlimnaa thil pawimawh chu A Thû âwihna hi a ni bawk.

`Chhiar tûr: 1 Pet 1:22. Engtin nge hê châng hian thuâwihna leh tihthianghlimna inzawm dân chu min kawhhmuh? Min tithianghlimtu thuâwihna chungchâng chu eng nge ni? Engtin chiah nge Petn kan thuâwina lantîr dân tûr a lo sawi?`