---
title:  Thil Zawng Zawng Siamtharna
date:  24/12/2022
---

> <p>Chângvawn</p>
> “Tichuan lalṭhutphaha ṭhû chuan, ‘Ngai teh, thil engkim ka siam thar e,’ a ti a. ‘Ziak rawh, hêng thû hi a rinawmin a dik sî a,’ a ti a.” (Thupuan 21:5).

### Bible Châng Chhiar Tûr
Is 25:8; 1 Pet 1:22; 2 Pet 3:13; 1 Joh 3:2, 3; Thup 21:3, 22; Thup 22:3–5.

Pathian Lehkhathuin hê beiseina: “Nimahsela, a thuthiam ang chuan vân tharte leh lei thar, a chhûnga felna awmte chu kan beisei a ni,” (2 Pet 3:13) tih hi min siamsak a.

Mi ṭhenkhat tân erawh chuan, hê thutiam “vân thar leh lei thar” (Thup 21:1) chu lasi thawnthu ngaihnawm ang lek emaw, rawngbâwltûten an mipuite hnêna thih hnu beiseina an neih nâna thawnthû an sawi ang lekin an ngai a. Min hriattîr a tum chu: Tûnah chuan harsatna in nei rih pawh ni se, nakinah chuan vânah in lâwmman in la nei ngêi dâwn tih hi a ni.

Mi ṭhenkhat chuan Bible-in hmalam beiseina a sawi hi chutiang zâwnga an hman laiin, an hman sualna chuan vân tharte leh lei thar chungchânga thutiamte min pêk thutak chu an tidanglam chuâng lo.

Ni hnuhnungahte chuan, beiseina lâwmawm kan neih hi nuihsanin an la dêu dâwn a ni (2 Pet 3:3–7). Mahse, sawi lâwk ang taka an nuihzatna chu Bible thutak dikzia finfiahtu an ni zâwk a, anni chuan Bible-in thil lo thleng tûra a sawite chu an nuihzat a ni.

Tûn kâr chhûng hian, vân thar leh lei thar thutiam ropuizia chu kan târ lang ang a; Pathian hmangaihna dinchanna tûr—vân tempul te, Pathian chênna hmun te, thihna leh mittui tâwpna pawh a tel ang.