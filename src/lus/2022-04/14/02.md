---
title:  Vân Tharte leh Lei Thar
date:  25/12/2022
---

Greek finna zuitûte tân chuan thil langthei hi thil ṭha lo a ni a. Chuvâng chuan ataka vân awm tûr te, hmalam huna mihring ataka la awm tûrte chu an ngaithiam vê thei lo. Hê ngaihtuahnaah hi chuan, ‘vân’ leh ‘thil ṭhâ’ chu thlarau lam thil ngawt niin, tîsa khawvêla hmêlhemna ang chî rêng nei lo a ni tûr a ni. An ngaih dân chuan, hmuh theih thil hi chu thlarau lam thil a ni thei lo va; thlarau lam thil a nih pawhin lang thei thil hi a ni thei hek lo. Bible erawh chuan, vân ram chu ataka awm ngêi, tûna sualnain a thlen khuahkhirhna ang chî tel lo a ni thung.

`Chhiar tûr: Is 65:17–25; Is 66:22, 23; 2 Pet 3:13; leh Thup 21:1–5. Hêng chângtea thuchah ber chu eng nge ni?`

Israelte kha Pathian nêna an thuthlungah khân rinawm zui zêl ni ta se, an hnam kha eng ang tak nge an nih ang tih chu Isaia bûin ngaihnawm takin min hrilh a (Is 65:17–25; Is 66:22, 23; khaikhinpui tûr, Deut 28). Sual luh hmâa Pathian ruâhmanna kha kawng hrang hrangin an hnaih chho tiâl tiâl dâwn a ni sî a.

Chutih laiin, beisei angin khâ ruâhmanna kha a puitling thei ta lo va. Ruâhmanna thar siam a ni leh a, tûnah Judate leh hnam chitin aṭanga Gentailte telna kohhran nên a ni ta (Mt 28:18–20, 1 Pet 2:9). Isaia hrilh lâwknate chu kohhran chunga bel chunga chhiar tûr a lo ni ta (2 Pet 3:13, Thup 21:1–5).

“Bible chuan chhandamte rochan tûr chu ‘ram’ (Heb 11:14-16) tiin a sawi a. Chû ramah chuan vân Berâmpu chuan a ran rualte chu nunna lui kamahte A hruai ṭhîn a. Nunna Thing chu thla kipin a rah ṭhîn a, a hnahte chu hnamte tihdamna tûr a ni. Tuihna kangchat ngai lo, krustal lung ang maia fîmte chu an luâng hiâu hiâu mai a, a kam vêla thing zâr phe siâu siâute chuan LALPÂ tlante kawng chu a tidaihlim a. Phai zâwl cham pût maiahte chuan mual pâwng mâwi tak takte hi a awm a, chutah chuan Pathian tlâng lian pui pui, sâng tak tak leh ropui tak takte an awm bawk a. Chû ram nuâm tak, tui nung luanna ram chu, Pathian mi, hun rei tak chhûng vâkvai tawhte leh khualzin lo ni tawhte chuan, anmahni tân chênna tûr in an nei tawh ang.”—Ellen G. White, Indona Ropui, p. 675.

`Pathian Lehkhathûin a târlan chatuan nunna beiseina nei vê lêm lo ziaktu tam takin mihring nun eng mah lohzia an ziak ṭhîn a. Hmalam hun chungchângah chuan an sawi dik chiah lo nâin, hmalam hun atân beiseina tel lo chuan engati nge an nun awmzenei lo tih hi hniâl an har? I chhânna chu Sabbath nî-ah rawn keng ang che.`