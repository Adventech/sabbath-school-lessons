---
title:  Thihna leh Mittui Tlâk A Awm Tawh Lo
date:  28/12/2022
---

Thlarau thithei lo, chatuana hrem hmun mei tuâr tih zirtîrna leh Bible zirtîrna anga vân thar leh lei tharah chuan “thihna te, lungngaihna te, ṭahna te” (Thup 21:4) a awm tawh dâwn lo tih chu a inkalh tlat a. Hrem hmuna chatuana kâng anga zirtîrna hi dik ni se chuan, “thih hnihna” chuan sual leh mi sualte chu khawvêl zâu aṭangin a nuai bo lo vang a, chatuan hrem hmun lungngaih leh ṭahna hmuna sawn a ni zâwk tihna a ni ang. Chû bâkah, chutiang a nih chuan khawvêl zâu chu atîra siam a nihna dinhmun ngâiah awmtîr leh a ni lo tihna a ni bawk ang. Mahse, chutiang lo zâwng taka Bible-in a sawi avângin LALPA chu fakin awm rawh se!

`Chhiar tûr: Is 25:8; Thup 7:17; leh Thup 21:4. Kan tûnlai khawvêla harsatna leh tawrhna kârah, eng thlamuânna leh beiseina nge hêng chângte hian min thlen theih?`

Nun hi khirhkhân, fel lo leh râwng tak a ni ṭhîn a. Kan mi duh takte pawh râwng takin thihna kut vâwtin min chhuhsak a. Tûte emaw chu kan nuna lo langin, kan nun leh rilrûte min tihnatsak a, eng mah thleng lo angin an kal bo leh mai a. Kan hmangaih leh rinchhanten min phatsante hi a va râpthlâk ṭhîn êm!

Rilru na ngawih ngawih chungin, damchhan nei lo ang hialte pawhin kan inhria a ni thei. Kan lungngaihnate chu eng anga nasâ pawh ni se, Pathian chuan min lainat tak chungin, kan bianga mittui luângte chu min hrûk fâisak A duh êm êm thung a. Mahse, ni ropui a lo thlen a, thihna te, lungngaih-manganna zawng zawngte (Thup 21:1–5) a bo hmâ loh chuan, mittui tlâkna hrehawm la tuâr rih tûrte pawh kan awm ang.

Rorêlna hnuhnungah chuan, Pathianin mi tinte hi fel tak leh hmangaihna nên min rêl felsak vek dâwn tih kan ring thei a. Kan hmangaih, Kristaa muhîl tâte chu chatuana inṭhen tawh lo tûra kaihthawh an ni ang. Chatuana nung tlâk lote chu, vân ‘hrehawmah’ emaw, hrem hmuhah emaw pawh an awm vê tawh lo vang. Kan tâna thil thlamuânpuiawm ber chu, Pathianin mi tinte chungah hleih nei lo va ro A rêlsak tûr chu a ni. Thihna a awm tawh loh a, tlanten hlim taka “Aw thihna, i hnehna chu khawiah nge? Aw thihna, i tûr chu khawiah nge?” (1 Kor 15:54, 55) tiin an la âu khum dâwn a ni.

Vân thar leh lei tharah chuan “tûn hma thilte chu hriat rengin a awm tawh lo vang a, rilrûah pawh a lût tawh hek lo vang” (Is 65:17, NIV) tiin LALPAN min tiâmsak a. Hei hian vânram chu thil hriat reng theih lohna a ni dâwn tih a kâwk lo va, vân nawmna a tibuai tawh dâwn lo tihna a ni.

`Hê khawvêlah hi chuan dik lo taka tih tuâr lo tu nge awm ile? Hun harsa hnuaiah pawh, engtin nge Pathian ṭhatna leh hmangaihna chunga lâwm a, Amah rinchhan zêl dân kan zir theih ang?`