---
title:  Pathian Temple Chhûngah
date:  26/12/2022
---

Mi ṭhenkhat chuan vânram chu Pathian biak bûk angin an sawi a. Mahse, Thup bû chuan Jerusalem Thar chhûnga biak bûk/tempul hmun bîk, Pathian lalṭhutthlêng leh dârthlalang tuifinriat awmna (Thup 4:2–6; Thup 7:9–15; Thup 15:5–8) a awm thû a sawi a. Chutah chuan hnam tin, chi tin, ṭawng tin leh mipui tin aṭanga lo chhuak mi thianghlim chhiar sên lohten chatuana Pathian chibai an bûk tûr thû a sawi (Thup 7:9–17).

`Thup 7:9–15 leh Thup 21:3, 22 khâikhin la. Engtin nge tlan sâ chhiarsên lohten “a chhûn a zânin a biak inah chuan a rawng an bâwl ṭhîn” (Thup 7:15) tih leh Johanan Jerusalem Tharah chuan “tempul rêng ka hmu lo” (Thup 21:22) a tih chu i sawi rem tâk ang?`

Vân biak bûk/hmun thianghlim chu vân mîten Pathian chibai an bûk ṭhinna hmun a ni a. Mahse, sual lo lan chinah chuan mihringte tâna chhandamna dawntîrna hmun pawh a ni ta bawk a. Sual vânga harsatna chinfel a nih hunah chuan, vân biak bûk chu atîra hman a nih dân ang khân hman a ni leh ang. Thup 21:22-ah, Johanan khawpuia tempul a hmuh tâk loh thû a sawi a, LALPA Pathian Engkimtitheia leh Berâmno chu tempul an ni sî a. Mahse, A thilsiamten Amah nêna inpâwlna bîk an neih theihna tûr LALPÂ in chu a awm ta lo tihna a ni kher em? Teuh lo mai!”—Richard M. Davidson, “The Sanctuary: ‘To Behold the Beauty of the Lord,’” in Artur Stele, ed., The Word: Searching, Living, Teaching, vol. 1 (Silver Spring, MD: Biblical Research Institute, 2015), p. 31.

Thup bû hian Tu nge chibaibûka chu tih leh tûten nge Amah chu chibaibûk tih hi a târlang a. Hê vân lam chibaibûkna hian Pathian leh Berâmno chu thupuiah a nei a (Thup 5:13; Thup 7:10). Chibaibûkna thupui chu Krista niin, a lo nih fo tawh a, a ni zêl bawk dâwn a ni.

Chibaibûktûte chu, “hrehawm nasa taka chhuak te; anni chuan an kawrfualte Berâmno thisena sufâiin, an tivâr tawh a ni” (Thup 7:14, NIV). Anni chu Pathian tlanna leh siamṭha tûra thiltihtheihna hriatpuitu nung an ni a. An tâna thil a tihsak leh, Amâ nihna avângin Pathian fakna (hlâte) an sâ a  ni.

`Thup 21:3-ah: “Ngai teh, Pathian bâwktê chu mihring zîngah a lo awm ta, Ani chu an hnênah a awm ang a, anni chu A mîte an ni ang a, Pathian ngêi chu an hnênah a awm ang a, an Pathian a ni bawk ang,” tih a chuâng. Hêng chângte hian châng dang tam tak an târ lang a (Jer 32:38; Ezek 37:27; Zak 8:8; Heb 8:10). Pathian chu kan Pathian a ni ang a, keini chu Amâ mîte kan nihna tûr chungchângah, hê leia kan la awm lai hian, kan tân eng awmzia nge a neih? Engtin nge hê thutak ropui hi tûnah ataka kan nunpui?`