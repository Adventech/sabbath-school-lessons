---
title:  Hremhmun Meite
date:  28/11/2022
---

Roman Catholic puithiam pakhat, Johanan Furniss (1809–1865) chuan naupang lehkhabu a ziah, The Sight of Hell (Dublin: James Duffy, [1874], p. 24)–ah chuan thîr hlûm lianpui mai, lei leh vânte âi pawha lian zâwk hmanga chatuan hremna a entîr a. “Sava pakhat hi kum maktaduai-za danah lo thlâwkin, chû thîr hlûm lianpui chu a thla hmâwr hian a tawk zeuh ṭhîn a ni.” A ziaktuin a sawi dân chuan, sava thlâin chu thîr hlûm lianpui a tah leh zauh ṭhina a tah ral hnûah pawh mi sualte chuan hremhmunah an la tuâr zêl dâwn a ni!

Thil lungchhiat thlâk tak chu, tûnlai Protestant mi tam takten chutiang thil an ring vê zêl chu a ni!

`Chhiar tûr: Mal 4:1 leh Jud 7. Engtin nge hêng chângte hian ‘chatuan mei’ chungchâng hrethiam tûra min ṭanpui? A nih loh leh, Isuan mi sualte chu “chatuan meiah” (Mt 18:8) emaw, “mei mit ngai lohnaah” (Mk 9:43) an awm ang a tih awmzia manthiam tûra min ṭanpui?`

“Chatuan” (Heb ‘olam; Greek aion, aionios) tih hian a thu ṭobul a zirin awmze hrang hrang a nei thei a. Entîr nân, Pathian nêna inzawmna neia hman a nih chuan (Deut 33:27, “chatuan”), chatuan mî a nihna a lantîr ṭhîn. Mihringte nêna inkûngkaih a nih chuan (Ex 21:6, “kumkhuâ”), an dam chhûng hun sawina a ni thung. Mei chungchâng sawina a nih chuan (Mt 18:8; Mt 25:41, “chatuan”), a kan tûr a kan ral vek hmâ loh chuan a mit dâwn lo tihna a ni. Chumi awmzia chu ‘chatuan mei’ chuan mi suaksualte chu a kâng ral vek dâwn a, a ‘zung leh zâr chenin’ zuah a nei dâwn lo tihna a ni (Mal. 4:1).

Mi suaksualte chatuan meia hrem tih ngaih dân hian nghawng nasa tak a nei thei a. Mi suaksualte chu chatuana hrem an nih reng dâwn chuan, thil ṭha lo (suâl) chu nuai reh tih a awm theih dâwn lo tihna a ni ang. Mihringte nunna hi Pathian aṭanga chhuak vek a ni a (Deut 32:39; Sam 36:9), Ani chu “mi suaksualte thihnaa lâwmna nei lo” a ni (Ezek 33:11). Engah nge tâwpin tâi awm lo va tuâr reng tûra mi suaksualte hnênah nunna A pêk zui zêl ang ni? An nunna tihtâwpsak mai chu Anî tân chuan tihâwm zâwk a ni dâwn lo’m ni? Mi suaksualte chu “an thiltihte ang zêla” (Thup 20:12) hrem an nih dâwn sî chuan, engah nge an damchhûng tâwitê chu tâwp hun rêng awm lo va hrem an nih reng ang ni?

Bible-in ‘chatuan mei’ a sawina zawng zawng hi kum sâng rorêl hnû Thup 20-a “mei dîl” sawinaa bel ni teh se (en tûr, Zirlai 13). Tichuan, tûnah pawh hremhmun mei chu kâng reng tawh anga sawi hi Bible thû nên a inrem vê lo!

`Hremhmun mei chu vânduaithlâk a nih laiin, hremhmun chungchâng thutak hian Pathian hmangaihna, a bîkin chatuana nghaisak reng ni tûr anga ngaihna kalh thû a târ lan?`