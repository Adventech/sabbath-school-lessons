---
title:  Bible Thlîr Dân
date:  01/12/2022
---

`Chhiar tûr: 1 Joh 5:3–12. Engati nge tirhkoh Johanan “chatuan nunna” chu Kristaa awmte chan tûr bîk a ni a tih?`

Bible zirtîrna anga mihringte thithei lo an nih theih dân leh, chumi kalha mihringin thithei lo thlarau nei vê rêng anga rinna—chungchâng chu chiang takin 1 Joh 5:11, 12-ah târ lan a ni. Hê thu pawimawh tak manthiam tûr chuan, “‘Pathian’ chauhin thihtheihlohna a nei” (1 Tim 6:15, 16) tih leh, Amah chauh chu Nunna Hnâr a ni (Sam 36:9; Kol 1:15–17; Heb 1:2) tih kan hre reng tûr a ni.

Adama leh Evi-te tlûkna hmanga khawvêla sual a lo luh khân (Genesis 3), anni leh keini chenin an thlahte chu taksa thithei, ânchhe dawng, chatuan nunna thilthlâwnpêk chân kan lo ni ta a. Mahse, hmangaihnaa khat kan Pathian chuan chatuan nunna kan neih leh theih nân chhandamna ruâhman chu a kalpui ta a. Chatuan nunna kha atîra an neih nghâl tûr a ni. Paulan heti hian a lo ziak: “hmangaihnaa thianghlim leh sawisêlbovin, Amâ hmâah kan awm theihna tûrin leilung pian hmâin Krista-ah min thlang” (Eph 1:4) tiin.

Tirhkoh Paulan heti hian a sawi fiah: “Mi pakhat [Adama] vânga khawvêla sual vânga thihna a lo thleng ang khân, Mi pakhat, Isua Kristâ zârah chatuan nunna thilthlâwnpêk hlu tak chu mî zawng zawng tân a lo ni ta,” tiin (Rom 5:12–21). Paulan ngaihhaih ruâl loha chiangin, Adama khân sual leh thihna chu hê khawvêlah a rawn thlen tih a sawi a. Bawhchhiatna hmanga sual leh thihna khawvêla rawn thlentu Adama khân tih theih rêng a nei lo.

Tirhkoh Johanan heti hian a sawi belh a:  “Pathianin chatuana nunna min pê a, chû mi nunna chu a Fapa-ah a awm a ni. Fapa chu neitu chuan nunna chu a nei; Pathian Fapa nei lotu chuan nunna chu a nei lo” (1 Joh 5:11, 12) tiin.

Isuâ thusawi êngah chûng chu a chiang ta: “Tû pawh Fapa chu hmû a, ring apiangin chatuana nunna nei sela; keiin ni kin nî-ah chuan ani chu ka kai tho vang” (Joh 6:40), tih leh, “Kei hi thawhlehna leh nunna chu ka ni; tû pawh mi ring chu thi mah sela a nung leh ang” (Joh 11:25).

A awmzia chu, chatuan nunna chu Krista hmanga Pathian thilthlâwnpêk a ni a, tûnah a nghet a; mahse, mi felte thawhlehnaa a hamṭhatna la chen tûr a ni dâwn a ni. A tlângkawmna tûr chu: Kristaa awmte tân chauh chatuan nunna chu pêk a nih dâwn chuan, Amaha awm vê lote chuan chatuan nunna an nei vê dâwn lo tihna a ni (1 Joh 5:11, 12). Thlarau thithei lo tih erawh chuan, paradis-a awmte leh hremhmuna awmte pawh ni se—mihring zawng zawng, Kristaa awm lote chenin, chatuan nunna chu a chantîr vek mai dâwn a nih chu. Hê zirtîrna hi pawm nuâm tak pawh ni se, Bible zirtîrna ang chu a ni sî lo!