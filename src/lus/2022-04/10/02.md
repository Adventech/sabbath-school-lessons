---
title:  Thil Lung Thitheilote?
date:  27/11/2022
---

`Mk 9:42–48 hi Is 66:24 nên khâikhin la. Engtin nge “an lungte thih ngai lohna” (Mk 9:48) tih thû hi i manthiam dân?`

Hrilhfiahtu ṭhenkhat chuan ‘thil-lung’ (Mk 9:48) mal sawina hi, thih hnûa taksa nei lo thlarau emaw, mi suaksual thlarau hremhmuna thlâwk lûta chatuana hrehawm tuâr, thithei sî lo ni tûrin an ngai.

Mahse hê hrilhfiahna hian Bible zirtîrna anga ‘thihnaa hriatna eng mah awm lo’ tih chu a kalh a; hê thu behchhan Thuthlung Hluia mî pawh a rem chuâng lo. Dik takin, heta ‘thil-lung’ sawina hi a mal sawina ni lo vin ‘thil-lungte’ sawina a ni zâwk a. Ruâng ṭawih mêk tlântu a lungte sawina a ni.”—Robert G. Bratcher and Eugene A. Nida, A Translator’s Handbook on the Gospel of Mk (London: United Bibles Societies, 1961), p. 304.

Mk 9:48-ah hian Isuan Isaia 66:24 thû a sawi chhâwng a, chutah chuan, “An kal chhuak ṭhîn ang a, ka laka bawhchhetute ruâng chu an en ang; an lungte chu an thîin, an mei chu tihmihin a awm dâwn sî lo; mi zawng zawng tân thil tenawm tak an ni ang” tih a ni.

Hê thil râpthlâk tak hian Pathian hmêlmâte nêna indona hmuna thî leh, tihboral an nih dân chu a târ lang a. An ruâng hâl ral lohte chu a ṭawihin, a lungten an ei ral emaw, a lungten an ei hnûa hâlral emaw an ni ṭhîn. A khawiah mah hian boralna pumpelha hremhmuna thlawh luh chungchâng sawina rêng a awm lo a ni.

Mahse, thi vê ngai lo ‘a lungte’ chu engtin nge ni ta ang? Is 66:24-a entîr nei ṭawng kâuchheh (Mk 9:48) hian a lungte chu thithei lo angin a sawi lo. Chhiatna hnâ an thawh chu an zawh hmâ loh chuan an chhuahsan lo tih sawi uârna a ni. Ṭawngkam dang chuan, Chûng mi suaksualte ruâng chu an ei zawh hmâ loh chuan an ei ral chhunzawm zêl tihna a ni. A lehlamah, Pathian fa rinawmte erawh chu hlim leh lâwm takin “vân tharte leh lei tharah an awm ang a; Amâ awmna hmun ngêiah chuan chibai an bûk ṭhîn dâwn a ni (Is 66:22, 23). Chutiang dinhmun inthlâu tak chu rilrûa hre reng chungin, Isuan taksa pêng pawimawh—kut emaw, kê emaw, mit emaw tel lo pawha Pathian lalrama luh chu—taksa pêng ṭhafamkim nêna thil-lungte leh mei hmanga tihboral nih âi chuan a ṭha zâwk a tihna a ni (Mk 9:42–48).

`Khawvêl tâwpah chuan, chhandam tûr emaw boral dêr tûr emaw kan ni dâwn. A kâr lak a awm thei dâwn lo. Chatuan nunna emaw, a nih loh leh chatuana boralna emaw chu kan chan tûr a ni dâwn. Vawiin hian eng duhthlanna nge i siam dâwn le? Chatuana chhandam tûr emaw, chatuana boral tûr emaw nihna chuan engtin nge duhthlanna i siam tûrah nghawng a neih ang?`