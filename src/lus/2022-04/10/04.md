---
title:  Mi Thianghlimte Sual Kan Fâina (Purgatory) Hmunah
date:  29/11/2022
---

Roman Catholic Kohhran chuan mi thî, hremhmun kal phû chiah sî lo, paradis-a kal nghâl tlâk ni chiah sî lote chu, purgatory-a an sualte laka tihthianghlim an ni ang a, chumi hnûah paradis-ah an kal ang tih ngaih dân an nei a. Purgatory-a an tawrhna pawh an hmangaihte ṭawngṭaisakna leh inchhîrna thiltihte zâra tih tâwi deuh theih a ni.

The Catechism of the Catholic Church hian purgatory chungchâng fiah takin a sawi a: “Pathian khawngaihna leh inṭhianna nêna thî zawng zawng, duhthuSam thlapa la tihthianghlim sî lohte chuan, chatuan chhandamna an chang ngêi dâwn tih a chiang a; mahse, vân nuâm luh theih nâna thianghlim an nih theih nân, an thih hnûin tihthianghlimna chu an paltlang dâwn a ni.”—Catechism of the Catholic Church, (New York: Doubleday, 1995) p. 291.

Chû bâkah, an tawrhna chu hmangaihte ṭawngṭaisakna leh, thi tâte tâna thiltihsaknate hmangin tihkiâmsak theih a ni bawk. “Kohhran chuan rethei ṭanpuina thilpêk te, chhandamna ṭiket te leh mi thîte tâna sual man rulh tlâkna thiltihte pawh a sawimâwi bawk.”—Catechism of the Catholic Church, p. 291.

`Chhiar tûr: Thur 9:10; Ezek 18:20–22, leh Heb 9:27. Engtin nge hêng chângte hian sual kan fâina hmun (purgatory) zirtîrna a kalh?`

Purgatory thurinah hian milem be mîten hremhmun mei leh, mi thîte tâna ṭawngṭai tihte pawh chu a tel a. Hê thurin hi Bible zirtîrna ringtûte tâna pawm theih a nih lohna chhante chu: 1) mi thîte chu eng mah hriatna nei lo vin thlânahte an châwl a (Thur 9:10);  2) mihring tlu tâte felna chu mihring tlu ta mi dang hnêna sawn theih a ni lo (Ezek 18:20–22);  3) Sawipuitu kan neih chhun chu Isua Krista chauh a ni (1 Tim 2:5);  4) thih hnûah rorêlna hnuhnung neih a ni dâwn a, lei damchhûng huna tlinlohnate siamṭha tûra remchânna dang a awm tawh lo vang (Heb 9:27).

Purgatory zirtîrna hian Bible zirtîrna kalhin, Pathian mîziâ chu dik lo takin a lantîr a. Ni e, “A tlûk china Setana hnathawh chu, vâna kan Pâ nihna dik lo taka târ lan a ni a. Thlarau thithei lo tih thurina lalût tûrin a ti a. . . . Hremhmun mei chatuana kâng reng tih pawh Setana tihchhuah a ni a; purgatory hi amâ phuahchawp a ni. Hêng zîrtîrnate hian Pathian nungchang dik lo taka lantîrin, Ani chu fîr tak, phuba lâk hmang, mahnî thû chauha rorêl, ngaihdamna nei ngai lo angin a lantîr a ni.”—Ellen G. White, Manuscript 51 (Dec. 10), 1890. Mi thîte chu Kristâ lo kal lehna nghâka muhîl an nihna âiah, purgatory leh chhanchhuaktu tûr an awm thlenga hrehawm tuâr reng tih zirtîrna a lo awm ta zâwk a.

`Purgatory leh chatuana hrehawm tuâr tih zirtîrna dik lote hian thurin dik neih pawimawhzia chungchâng eng nge min zirtîr? Tû chungah nge rinna kan nghah tih chauh ni lo vin, eng nge kan rin tih pawh chu engati nge a pawimawh?`