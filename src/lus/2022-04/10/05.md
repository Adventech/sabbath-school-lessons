---
title:  Thlaraute Awmna Paradise
date:  30/11/2022
---

Protestant-te hian purgatory chu an pawm lo nâin, an zînga tam tak chuan mi fel thi tâte thlarau chuan Pathian chênna paradis nawmna chên mêk niin an ring tho mai. Ṭhenkhat chuan chûng ‘thlaraute’ chu taksa ruângâm nei lo niin an sawi a; ṭhenkhat dang chuan taksa nei lo thlarau chu an ni nâin, thlarau taksa ropuinaa khuh ni tûrin an ring bawk.

Thi tâte dinhmun ni tûr anga an ngaih dân chu eng pawh lo ni se, hêng ngaih dânte hian Bible zirtîrna anga khawvêl tâwpa thawhlehna leh, mi thîte chungchâng rorêlna chu a namnûl deuh mai a. Mi felte thlarau chuan paradis nawmna a chên tawh a nihte chuan, thawhlehna leh rorêlna (Thup 20:12–14) a awm a ṭûl dâwn em ni?

`Chhiar tûr: Tirh 2:29, 34, 35 leh 1 Kor 15:16–18. Engtin nge hêng chângte hian mi thîte leh thawhlehna nghâktûte dinhmun hriatthiamna min neihtîr?`

Bible zirtîr dân chuan vâna awm tawh mihring zawngte chu a nungchunga tihdanglam tâk, khâng Enoka (Gen 5:24) leh Elija (2 Lal 2:9–11) te, thihna aṭanga kaihthawh Mosia (Jud 9) leh Kristâ ruâla kaihthawhte (Mt 27:51–53) kha an ni.

Kan hmuh tâk ang khân, ‘mâichâm hnuaia’ thlarau awm, phuba lâksak tûra Pathian âutûte (Thup 6:9–11) kha, dik taka rorêlna entîrna niin, thlarau thithei lo tih finfiahna lam a kâwk lo. Khâng mîte kha an chatuan lâwmman dawng tawh âwma sawi pawh an ni lo. A nihna takah chuan, thlân chu thi tâte chawlhna hmun a ni a, chûngte chuan eng mah hriatna nei lo vin khawvêl tâwpa thawhlehna chu an nghâk a, chutih hunah chuan hriatna neiin an lo nung leh ang. Mi thîte, mi fel thi tâte pawh, taksa nei lo thlarauva vâna lêng vêl lo vin, khawvêl tâwpa thawhlehna hun chu an nghâk mêk a ni.

Mi thi thawhlehna hi awm dâwn lo ni ta se, Paulan 1 Kor 15:18-a “Kristaa muhîl tâte chu an boral a ni ang,” a tih kha eng a tihna nge ni ta ang? Anni kha an thih aṭanga vân nawmna chên tawh lo ni ta se, engtin nge an boral theih ang ni? Thuthlung Thar thurin laipui leh pawimawh tak chu, Kristâ lo kal leh huna thawhlehna awm tûr chu a ni a. Mahse, an thih vêleh an chatuan lâwmman dawng tûrin mi felte chu an thlâwk chho nghâl tih zirtîrna hian eng mah lo vah a chantîr a. Chutiang thû chu mi thi vuina tinah kan hriâ chu a ni sî a lê!

`Mî thîte chu thlânah natna leh hrehawm eng mah tuâr tawh lo vin an mu-châwl zâwk a ni tih ‘chanchin lâwmawm’ hi, mîten an manthiam theihna tûrin engtiang kawngtein nge i ṭanpui theih ang?`