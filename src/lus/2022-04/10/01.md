---
title:  Hremhmun Meite Chu
date:  26/11/2022
---

> <p>Chângvawn</p>
> “Thil zawng zawng fiah ula; a ṭhâ chu vawng tlat rawh u,” (1 Thesalonika 5:21).

### Bible Châng Chhiar Tûr
Mal 4:1; Mk 9:42–48; Tirh 2:29, 34, 35; 1 Tim 2:5; 1 Joh 5:3–12; Jud 7.

Italian hla phuahthiam, Dante Alighieri (1265–1321) khân a lehkhabu hmingthang tak, The Divine Comedy tihah khân thihna kawnga thlarau zinkawng chungchâng a ziak a. Thlarau chuan hê khawvêla hremhmun meipui (inferno) emaw, Amah Pathian awmna, vâna lâwn tlâk nih theihna tûra thlarau tihthianghlimna hmun (purgatory) emaw chu a paltlang a ngai.

Ngaihruâtna mai chu a ni nâin, Dante-a thu kalpui dân khân Kristian khawvêl, a bîkin Roman Catholic Pathian thu kalpui dânah hû a nei lian hlê mai a. Thlarau thithei lo chu hremhmunah emaw, thlarau tihthianghlimnaah, chuta ṭanga paradis-a kal emaw chu kohhran thurin lungphûm a ni ta hiâl a. Protestant kohhran puithû deuh tam tak pawhin thlarau thithei lo, an thih hnûa paradis-a lâwn chho emaw, hremhmuna chhuk tûr emaw chu an ring hlawm a. Ni e, mihring thlarau chu thithei lo a nih sî chuan, taksa thih hnû chuan khawiah emaw chuan a kal chu a ngai rêng ang. A tâwi zâwngin, mihring nihphung dik tak hriatthiam lohna avângin zirtîrna thurin dik lo râpthlâk takte a chhuâk ta a ni.

Tûn kâr chhûng hian, hêng zirtîrna Bible kalh tak chungchâng hi kan en ho ang a, thih hnûa thilthleng dik tak Bible zirtîr dân pawh kan en tel bawk ang.