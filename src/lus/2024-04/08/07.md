---
title:  Zir belhna
date:   22/11/2024
---

Ellen G. White-i lehkhabu, Chatuan Nghahfâk phêk 747–769-a, “In Thinlung Mangang Suh Se” tih kha chhiar ni se.

“Thutak chu, rohlu tak angin Hebrai mite kha kawltîr an ni a. Juda-te inthâwina, Vânram hming chuang kha amah Krista ngeiin a din a ni. Khâng hlimthlaahte leh chhinchhiahnaahte khân tlanna thutak ropuite chu phûm a ni a. Nimahsela, Krista a lo kal khân hêng chhinchhiahten an lo entîr chu amah a ni tih an lo hre miah lo. An kutah Pathian thu chu a awm a; mahse, chhuan tam tak kal ta aṭanga an lo inhlan chhâwn tawh thurochhiahte leh anmahni ngaih dâna Pathian Lehkha Thu an hrilh fiahna chuan Isuaa thutak awm hi hmu thei lo tûrin a thukru tlat si a ni. Thuziak thianghlimten thlarau lama pawimawhna an neih zawng zawng pawh a bo fâi vek tawh a. Hriatna zawng zawng dah khâwmna in chu an tân hawn ni mah se, an hre thei chuang lo.

“Pathian chuan mihringte lakah a thutak a thup ngâi lo a. Mihringte hian anmahni thil tihte hmangin a inhliahtîr ṭhîn a ni zâwk. Juda-te hnênah pawh hian Krista khân Messia a ni tih an hriat theihna tûr finfiahna tam tak a pe a; mahse, a zirtîrna chuan an nun phung thlâk danglam hlauh tûrin a phût si a ni. Krista chu an pawm a nih chuan, an lo ngaihsân êm êm an pi leh pute thufingte leh thurochhiahte, mahni hma an sialna leh Pathian duh loh zâwng thil chi hrang hrang an tih ṭhinte chu an thlah a ngâi dâwn a. Chatuan thutak danglam ngâi lo chu an pawm dâwn a nih chuan anmahni an inhlan ngei a ṭûl tlat. Chuvâng chuan, Pathianin Krista an lo rin theihna tûra finfiahna rintlâk ber a pêk pawh chu an lo duh ta lo a. Thuthlung Hlui thute ringtua inchhâl siin, chûng thuten Krista nun leh nungchang chungchâng an lo ziahte erawh an pawm duh tlat si lo a ni. An ngaih dân neih sa, an lo sahuai thing vawt tlat tawhte chu thlahin an lo piang thar hlauh ang tih chu an hlau êm êm zâwk a. Chanchin ṭha ro hlu, Kawng leh Thutak leh Nunna chu an zîngah awm reng mah se, Vânramin a hlan theih thilpêk ropui ber chu an hnar fel ta dêr mai a ni.”—Ellen G. White, Krista Tehkhin Thute, pp. 105, 106.

**Sawi ho tûrte**:

`Engtin nge Isua nuna hrilhlâwkna hrang hrang lo thleng famkimte hian i rinna a tihchak sawt ṭhin?`

`Sakhaw hotuten Isua an rinna theihna kawng dâltu lian deuh deuh pathum emaw, pali emaw chu eng nge ni? Hêngte hi kan tûnlâi hunah pawh hian engtin nge a la rawn lan chhuah ve reng tho?`

`Thawhṭanni zirlâi tâwpa zawhna awm i chhânna khân engtin nge Bible thuneihna chungchâng a hrilh che? Enga ti nge Bible hi thuneitu tâwp leh chungnung ber a ni tih rinhlelhna min neihtîr thei thil rêng rêng chu kan hnâwl vek a ngaih?`