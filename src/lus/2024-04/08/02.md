---
title:  Chhinchhiahnate, hna thawhte leh thilmak tihte
date:   17/11/2024
---

Johana hian Isua kha Messia a ni tih entîrtu atâna hman tûr Isua thilmak tih eng eng emaw a sawi bâkah, Isuan chhinchhiahna a tih te, hna a thawh te leh thilmak a tih te zau zâwka sawina pawh a lo ziak tel bawk.

Nimahsela, chhinchhiahnate leh thilmakte hian anmahni ngau ngau chuan Isua kha Messia ni ngei tih an finfiah hran chuang lo thung a, a chhan pawh zâwlnei tam takte khân (a châng chuan zâwlnei derte pawhin) thil mak tak tak an lo tih ve ṭhin tho vâng a ni. Chuvâng chuan, Johanan hêng Isua chhinchhiahna tihte a lo ziah chhan hi Isua kha thilmak titu ropui tak a ni tih târ lan a duh vâng a ni mai lo a. Johanan a lo ziah chhinchhiahnate hian Isua kha Messia a ni tih thiam taka an târ lan bâkah, Isua Krista kha Pa Pathian tirha lo kal ngei a ni tih an lantîr bawk.

`Johana 5:17, 20, 36–38 chhiar la. Engtin nge hêng chângte hian Isua leh Pa Pathiante inzawm dân, a bîk takin Isua chhinchhiahna tihte chungchângah hian an sawi fiah le?`

Isua khân a chhinchhiahna tihte chu Pa nên an inzawm hnaihzia leh hna pawh thawk dûn zêl a nihzia tih lan nân a hmang ṭhîn a. An pahnih hian pumkhat an ni. A hna thawhte hian amahah khân Pa chu a awm a; tin, amah pawh Pa-ah a awm ve tho bawk tih a ti lang (Joh. 10:38, NKJV; Joh. 14:10, 11 pawh en bawk ang che.)

He khawvêla Isua lo kal chhan chu khawvêl hnêna Pathian hna thawhte tih lana a awm theih nân amah tîrtu hnate rawn thawh a ni a. A awmzia chu, Pa-in a rawn tirh chhan hna thawk tûrin a lo kal tihna a ni. Chutiang tak chuan a rawn ti ta ngei rêng a, chûng a hna thawhte chuan chiang takin Pa hnên ata lo kal a nihzia an ti lang bawk.

Chutih rual chuan, kan sawi tâk ang khân, mi ṭhenkhat chuan hêng thilmak ropui tak takte hi hmuin, miten Isua chanchin an sawite pawh lo hre tho mah se, an la ring duh chuang rêng rêng lo a.

Sakhaw hotute meuh pawhin heti hian Isua hnênah zawhna an zâwt a ni: “Eng chen nge tuilâirapin min siam dâwn? Krista chu i nih chuan, chiang takin min han hrilh mai teh” tiin. Isua erawh chuan, “Ka hrilh tawh reng che u kha; mahse, in âwih duh tlat lo alâwm. Ka Pa hminga hna ka thawhte khân tu nge ka nih chu an ti lang chiang khawp mai” (Joh. 10:24, 25, NKJV) tiin a chhâng a.

Isua hian ualau takin Messia a nih thu sawi ta se chuan sakhaw hotute hi a lo hre thiam lo ber bertu an ni dâwn a, amah beihna tûr an zawng nghâl chûk chûk ang tih a chiang reng mai. Chu chu Isuan a hre chiang a, tlang taka a nihna sawi loin a hna thawhte chu lo chîk mai tûrin a hrilh ta zâwk a ni. Isua hian Krista a ni tih lo sawi ta sela, a nih lohzia sawi dân tûr an zawng nghâl vat dâwn a. Nimahsela, a chhinchhiahna tih lante, a hna thawhte leh a thilmak tihte hi chu engtin nge dâwt a ni tiin an sawi theih ang? Hêngte hi tu nge a nih a, khawi aṭanga lo kal nge a nih tih phat rual loa ti langtu an ni.

`Hêng sakhaw hotuten thinlung sak tak an neih ang hi keini chuan kan neih ve loh nân engtin nge kan invên theih ang? Engtiang kawngtein nge keimahni nuna Pathian hnathawh lo langte hi a dodâl zâwngin kan lo chêt theih ang?`