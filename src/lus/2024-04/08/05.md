---
title:  'Thuthlung Hlui hrilhlâwknaten Isua chanchin an lo sawi dân: Ṭhen 2-na'
date:   20/11/2024
---

Heti hian Isuan sakhaw hotute hnênah a sawi a: “Pathian Lehkha Thu in chhiar ngun ṭhîn, chutah chuan chatuana nunna awma in rin vâng a ni; hêngte hi ka chanchin sawitu an ni asin” (Joh. 5:39, NKJV) tiin. Ama chungchâng an sawi a ni tih huai taka a sawi ngam hi a va ropui êm!

Bible zir mite chuan Nazareth Isuan Thuthlung Hlui hrilhlâwkte a rawn hlen chhuah tâk zât hi an chhiar a. A hlen chhuah zât an sawi chu inang chiah chiah hlawm lo mah se, za chuang fe chu a tling niin an ngâi hlawm tlângpui. A zât chu eng pawh lo ni se, mi pakhat chunga hetiang zât zet mai a lo thleng famkim hi a mak hrim hrim a. Hetiang hian entîrna han sawi ila: Mizoram tiat vêla zau ram âwl awm se, chutah chuan feet hnih vêla sângin pawisa thîr rem chhuak ta vek ila, chûng pawisa thîr tam tak zînga pakhat chu rawng sen hnawihin hnawih ve lohte nên khân dah pawlh leh ta ila. Tichuan, mi tu emaw, puana a mit tuamsakin, rawng sen kan hnawih taka kha va thur chhuak nalh tûrin ti ta ila. Vawi khat chiah hun pe bawk si ila, a ti theiin kan ring em?

Phat rual a ni lo—Krista a lo pian tûr thu te, thil a tih tûr te leh a thi dâwn a ni tih te kha Thuthlung Hlui lehkhabute hian an lo sawi lâwk sa vek a, Israel-ten an lo nghah Messia chu amah ngei kha a ni tih a chiang hle. Chuvângin, Johana hian chûng Thuthlung Hlui thute chu Isua kha tu nge a nih a, eng vânga amah ringa a chhandamna siam pawh pawm mai tûr nge kan nih tih kan lo hriat theih nân a sawi chhâwng fo rêng a ni.

**Hêng thu, Chanchin Ṭha Johana ziaka mi lâk chhuahte hian Isua chu Thuthlung Hlui lehkhabuten a lo sawi Messia ngei kha a ni tih engtin nge an sawi?**

`Joh. 12:13, Sam. 118:26`

`Joh. 12:14, 15; Zak. 9:9`

`Joh. 13:18, Sam 41:9`

`Joh. 19:37, Zak. 12:10, Zak. 13:6`

`I rinnaah khân engtiang taka nghetin nge i din le? Mi tuin emaw Isua hi Messia nia i rin chhan zâwt ta che se la, engtin nge i chhân ang? I rinna chu a pawmawm hle a ni tih ti lang tûrin eng nge i hman ang a, eng vânga chumi chu hmang nge i nih ang?`