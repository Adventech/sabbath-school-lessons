---
title:  Thuthlung Hlui Hrilhlâwknate A Thleng Famkim
date:   16/11/2024
---

### Chhiar tûrte
Joh. 5:17, 20, 36–40, 46, 47; Joh. 13:18; Joh. 17:12; Jer. 2:13; Zak. 9:9; Joh. 8:12–30.

> <p>Chângvawn</p>
> “Nimahsela, hriattîrna ka neih hi Johana hriattîrna thu âi khân a ropui zâwk a ni: Pa-in thil tih zawh tûra mi pêk, ka thil tih ngei hian Pa-in mi tîr tih ka chanchin a hriattîr a ni” (Johana 5:36).

Johana lehkhabu-ah hian Messia (Hebrai ṭawngin, hammashiach), Krista chu Israel mite hnênah a lo kal ta tih puangtu Isua thil sawite leh thil tihte kan hmu tam hle a. Dik tak phei chuan, anmahni zîng mi, Juda ni ve tho anga lo kalin, Pathian Lehkha Thu-in a lo sawi ang chiah khân Bethlehem khuaah a lo piang nghe nghe.

Mahse, Johanan a lo ziah ang hian, “Ani chu khawvêlah hian a lo awm tawh a, khawvêl pawh hi ama siam a ni a; mahse, khawvêl hian amah chu a lo hre si lo” (Joh. 1:10, NKJV) a ni.

Khawvêlah hian a lo awm tawh a, khawvêl pawh hi ama siam a ni nghe nghe a; mahse, khawvêl hian amah chu a lo hre si lo amaw? A va han mak ngâi êm! Tin, Johana ziakah leh Chanchin Ṭha bu dangahte pawh kan hmuh ang hian, khatiang thilte kha tiin sawi ṭhîn mah se, mi tam takin Messia a ni tih an lo hre chuang lo tlat mai a. A mak leh zual êm êmna pawh, Thuthlung Hlui thute hian amah hi an kâwk vek bawk si lâi hi a ni.

Tûn kârah hian Johanan Isua kha Messia a ni tih a lantîr dân kawng dangte kan en ho leh ang a; tin, Krista a ni ngei tih pawm chhan tûr ṭha tak tak a awm chunga mi ṭhenkhatin a la pawm duh chuan tlat loh chhan pawh kan sawi tel bawk dâwn a ni.

An thil tih sual aṭang hian eng nge zir chhuah tûr kan neih ang?