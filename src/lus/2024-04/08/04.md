---
title:  'Thuthlung Hlui hrilhlâwknaten Isua chanchin an lo sawi dân: Ṭhen 1-na'
date:   19/11/2024
---

Isua khân tu nge a nih tih chungchânga sakhaw hotute nên an inhnial ṭumin Pathian Lehkha Thu hi thu nei tak a nih thu a sawi chhuak a. Han ngaih mai chuan, chu thu chu sawi chhuah khêr ngâi tûr ni pawhin a lang lo, a chhan pawh sakhaw hotute hi Bible ringtute an nih vâng a ni. Nimahsela, anni hnênah ngei pawh hian Pathian Lehkha Thu hi thu nei a ni tih uar taka a sawi a ngâi tho mai a; chuvâng chuan, eng anga thinlung sak pu leh eng anga amah rin loh luih tum pawh ni hlawm mah se, tu nge a nih tih hriattîrna atân a sawi ta ngei rêng a ni.

Johana hian Thuthlung Hlui lehkhabu hrang hrang aṭangin Thuthlung Hlui ziaktuten an lo sawi lâwk Messia chu Isua hi a ni tih entîrtu châng tam tak a la chhuak a. Chûng zînga ṭhenkhat chu a ziaktute sawi a ngialngana a sawi chhâwnte niin, ṭhenkhat dang erawh ama’n nia a rin anga a sawite a ni hlawm thung.

**Hêng a hnuaia târ lan Thuthlung Thar thute leh Thuthlung Hlui thute hi engtiangin nge an inzawm hlawm? A awmzia chu, Thuthlung Thar ziaktuten hian engtin nge Thuthlung Hlui thute hi Isua nihna târ lanna atân an hman?**

`Joh. 1:23, Isa. 40:3`

`Joh. 2:16, 17; Sam 69:9`

`Joh. 7:38, Jer. 2:13`

`Joh. 19:36, Num. 9:12`

Johana chauh a ni lo a, Petera te, Paula te, Matthaia te, Marka te, Luka te leh Thuthlung Thar lehkhabu ziaktu dang zawng zawngte pawh hian Thlarau Thianghlim uapna hnuaiah Nazareth Isua nunna, a thihna, a thawhlehna leh Pathian lalṭhutphahaa a han ṭhut tâknate chu Thuthlung Hlui lehkhabuten an lo hrilhlâwk lo thlen famkimna vek a nih thu uar takin an sawi hlawm a.

Tin, Isua khân a hna thawh tûr lo sawi lâwktu Pathian Lehkha Thute chu ngun taka zir tûrin a hrilh ṭhîn bawk a—mahse, eng tikah nge ama chanchin sawina Pathian Lehkha Thute chu an lo hriat thiam tâk le? A thih hnu, chutah pawh a thawh leha, an hnêna a rawn inlâr hnu-ah chauh an hre thiam ta a. “Chutichuan, mitthi zînga ata a thawh leh hnu khân a zirtîrte chuan an hnêna a lo sawi tawh kha an hre chhuak ta a, Pathian Lehkha Thu leh Isuan a lo sawi ṭhinte kha an ring ta a” (Joh. 2:22, NKJV; Joh. 20:9 pawh en bawk ang che).