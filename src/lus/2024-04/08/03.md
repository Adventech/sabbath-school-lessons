---
title:  Pathian Lehkha Thu thuneihna
date:   18/11/2024
---

Johana hian Isua kha Messia a ni tih entîrtu tûr Isua chhinchhiahna tihte leh miten Isua chanchin an sawi hrang hrangte a sawi chhâwn bâkah, Kristan hna a la rawn thawh tûr lo sawitu Thuthlung Hlui thute leh hrilhlâwknate pawh ṭan chhan atân a hmang bawk. Thuthlung Hlui thute hi Johana ziakah chauh ni loin, Thuthlung Thar lehkhabu dang zawng zawngte pawhin an dah pawimawh êm êm ṭheuh a. Isua hi tu nge a nih a, khawi aṭanga lo kal nge a nih a, eng thil nge a tih a, eng thil nge a la tih leh dâwn tih zawng zawng pawh Pathian Lehkha Thu-ah a lo inziak vek a (heta “Pathian Lehkha Thu” tih hian Thuthlung Hlui lehkhabute a kâwk.)

`Johana 5:39, 40, 46, 47 chhiar la. Hêng chângte hian engtin nge Bible thuneihna chungchânga Isua ngaih dân an tih lan?`

Chanchin Ṭha bu pali-ahte hian Isua khân tu nge a nih tih miten an lo hriat theih nân Pathian Lehkha Thu-in a lo sawite chu a sawi chhâwng ṭhîn a, hei hian Pathian Lehkha Thu hi thu nei nia a ngaihzia a ti lang. Thuthlung Hlui lehkhabuten an lo sawi thil thleng eng eng emaw hi amah lo entîrtu leh a thil tih tûrte lo sawi lâwktu atân a hmang ṭhîn a. Chûng zînga pakhat chu Numbers 21:5–9-a kan hmuh thil thleng kha niin, “Mosian thlalêra rûl a khâikân ang khân Mihring Fapa pawh hi khâikânin a awm ve ngei tûr a ni” (Joh. 3:14, NKJV) a ti. Hetah hian Mosian dâr rûl a khâikân thu Numbers bua kan hmuh hi a taka thleng ngei a ni tih pawmin a sawi chhâwng a ni mai lo a, kha dâr rûl kha amah lo entîrtu a ni tih sawiin, he thawnthuin min hrilh a tum pawh pawmnaawm takin a sawi fiah nghâl bawk.

Tin, amah Isua chauh ni loin, mi dangte pawhin Thuthlung Hlui thute hi Isua entîrtu atân an hmang ve tho bawk a. Entîr nân, Johana lehkhabu tîr lamah pawh heti hian Philipan a lo sawi a nih kha: “A chanchin Mosian dân lehkhabua a ziak leh, zâwlneiten an ziak kha, amah chu kan hmu ta” (Joh. 1:45) tiin.

`Hêngte hi chhiar la: Joh. 13:18; Joh. 17:12; Joh. 19:24, 28, 36. Engtin nge Isua leh Johana te khân Bible hian thu a nei hle a ni tih an pawmzia an sawi? Chu chuan engtin nge Bible thu zawng zawng hian kan rinna kawngah pawh pawimawhna an nei ṭheuh a ni tih min hrilh le?`

`Kan tûnlâi hunah hian eng thilten nge a rûk deuh hlekin emaw, ualau tak pawhin emaw Bible thuneihnaa rinna nghah ngam lohna rilru min puttîr le? I chhânna chu Sabbath-ah i sawi chhuak dâwn nia.`