---
title:  Hnuai lam chhuak
date:   21/11/2024
---

Johana lehkhabu kan zir tawh chinah khân Johanan Isua hi Thuthlung Hlui zâwlneiten an lo sawi Messia, Juda miten kum kha leh chen nghâkhlel taka an lo thlîr chu a ni ngei tih a târ lan dân kan hmu ta nual a.

Chutih lâiin, sakhaw hotu, thlarau lama mite kâihruaitu tûrte zînga tam tak erawh kha chu Isua hmêlma chimawm ber berte an ni lawi bawk si. Eng vâng nge maw ni le?

`Johana 8:12–30 chhiar la. He lâia Isua leh sakhaw hruaitute thu inchuh hi eng nge ni? Hêng chângte zînga a khawi lâi tak hian nge sakhaw hruaituten Isua an pawm loh chhan sawi?`

A pa awmna an zawha Isuan a chhânna chu, “Nangniho hian kei hi tu nge ka nih min hre lo a, ka Pa pawh in hre hek lo” (Joh. 8:19) tih a ni. Hêng mite hian Isua leh a Pa chu hre tawh âwm tak an ni a; mahse, anmahni inbum an nih miau avângin an hre thei tlat lo. An lo kal tawh ṭhin dân leh ngaih dân nghet sa an neihte chuan a phuar bet hneh lutuk a, Isua chu an bul maia awmin—Pathian inpuanna ropui tak—thilmak chi hrang hrang tiin leh thu ropui tak tak sawi mah se, a pawm duh chuang rêng rêng lo.

Isuan a sawi dang leh chu, “Nangni hi chu hnuai lam chhuak in ni” (Joh. 8:23, NKJV) tih hi a ni a. Ṭawngkam danga sawi chuan, inti-sakhaw mi eng ang mah se, thlarau mi dik tak, Pathian ṭihtute chu an ni chuang lo a tihna a ni. “Pathian ngaihsak tak ni ang” (2 Tim. 3:5) chuan an lang naa, chu zawng chu a ni mai. Pâwn lam lang theiah chuan a thianghlim hmêl hlawm khawp a, an thinlung erawh rin duh tlat lohnain a khat thung si a ni ber.

An khawsa zia hi thil thar pawh a ni lo: “He mite hian min rawn hnaih a, an kâ leh an hmûiin mi châwimâwi ṭhîn tak a; nimahsela, an thinlung chu ka hlatah an sawn daih a, an mi ṭihna pawh mihring thupêk an inzirtîr mai a ni” (Isa. 29:13) a lo ti. He thu tho hi kum za eng emaw zât a liam hnu-ah Isua khân a rawn sawi ve leh a, “Eng pawh ni sela, an zirtîrnaa mihring thupêkte an zirtîr avângin a mi biak ṭhin pawh hi a thlâwn mai a ni e” (Marka 7:7) tiin. Anmahni phuahchawp zirtîrna, anmahni duan chhuah thupêkte hi “he “khawvêl aṭanga chhuak a ni a” (Joh. 8:23), Isua erawh chu “he khawvêl aṭanga chhuak a ni ve si lo” (Joh. 8:23). Hêng mite hi mahni inbum an ni a, a zia lo hle mai. A lungchhiatthlâk zual êm êmna chu, mi dangte pawh a hruai bo ve leh zêl hi a ni. Hetih lâi hian thil ngaihnawm deuh erawh a awm ve tho a, hetianga sakhaw hotute nêna an inhnial lâi lo thlîrtute zînga tam tak hian Isua an lo ring ve ta hlauh thung a ni (Joh. 8:30).

Chutiang chuan, Juda sakhaw fawng chelhtute hi mi sual tak tak ni hlawm mah se, Juda mi tam tak erawh an zirtîrna aṭangin an tâl chhuak thei hlauh mai a; chuvâng chuan, Isua hi tu nge a nih chiah tih an lo hre thei ta a ni.

`Isua leh sakhaw hotute inhnialna aṭang hian eng zirlâi nge i zir chhuah le? Engtin nge “hnuai lam chhuak” ni loin, “chung lam chhuak” zâwk kan lo nih theih ang a—engtin nge hnuai lam chhuak tih leh chung lam chhuak tihte hi a danglam dân kan lo hriat theih ang?`