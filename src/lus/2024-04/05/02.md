---
title:  Intawnna hmun chu
date:   27/10/2024
---

`Johana 4:1–4 chhiar la. Isuan Samari ram a kal tlang chhan hi eng nge ni?`

Pharisaite hian Baptistu Johana zirtîrte âiin Isua zirtîrten mi an baptis tam zâwk tih an lo hria a. Chu chuan Johana zuitute leh Isua zuitute inkârah boruak ṭha lo a siam thei tlat mai. Baptistu Johana zirtîrte hian an zirtîrtu âia tlatlum zâwk leh mite ngaihsân hlawh zâwk an awm tûr chu an ngâingam lo niin a lang a (Joh. 3:26–30 chhiar rawh). Mahse, Johana h chuan an zirtîrtute rilru put ang hi a lo pu ve hauh lo. Inphah hniam takin, ani chu mite laka lâng tûr a ni a, Isua erawh tlatlum tûr a nih thung thu a lo hrilh daih mai a ni (Joh. 3:30). Isua pawh hian a zirtîrte leh Johana zirtîrte chu an inti buai mai ang tih a hlau ni maithei, Galili rama kîr tûrin Judai ram a chhuahsan ta a ni.

Judai ram leh Galili ram inkâr kawng hnâi ber zawh tûr chuan Samari ram pal tlang a ngâi a. Chu lo pawh chu kawng dang, kawng thui zâwk a awm tho bawk. Juda fîr deuhte chuan he kawng thui zâwk, khawchhak lama Peria ram chhun tlang chu an zawh ṭhîn tlângpui a. Mahse, Isua hi chuan Samari ramah tih tûr pawimawh tak a nei tlat mai.

`Johana 4:5–9 chhiar la. Engtin nge Isua hian a kawng zawh chu remchângah la-in tuichhunchhuah bula a tawn hmeichhia biakna hun atân a hman tâk?`

Jakoba tuichhunchhuah an tih hi Sekem khaw bul maia awm niin, chuta ṭanga Samari hmeichhe chênna khua Sukar hlat zâwng chu mêl khat (km. 1.5) vêl a ni ang. Isua chu he tuichhunchhuah kiangah hian a zirtîrte ei tûr lam nghah pahin a lo ṭhu hahchâwl a. A chhâwlhâl viau naa, tuichhuahchhuah tui chu thâl tûrin hmanrua eng mah a nei bawk si lo. Nakînah chuan hmeichhe pakhat hi tui châwi tûrin a lo kal hlauh mai a, chu nu hnênah chuan tui in tûr a lo dîl ta chawt mai a ni.

Johana 3-ah khân Nikodema, Juda-te rorêltu leh rabbi ni bawk chu Isua hnêna kal a duh avângin a inphah hniam a. Miin an hmuh a hlauh avângin zânah a va kal tih kan hmu a nih kha. Johana 4-ah erawh hi chuan he hmeichhia hi chhûn êngah a lo kal ve thung a, zîngkâr emaw, tlâi dâi emaw chuha tui châwi tum ve hmeichhe dangten an rawn hmuh a duh lo pawh a ni maithei. A thu hrimin, enga ti nge tui châwi tûra hei chen chen a lo kal rêng rêng ni ang le, chhûn ni sat vânglâi tak a ni bawk si a? A chhan chu eng pawh lo ni se, Isua a hmu hian a nun a thlâk danglamsak ta vek tih erawh a chiang hle.

Hemi hnu hian eng thil nge lo thleng ta? Juda sakhaw zirtîrtu pakhat leh Samari hmeichhe pakhat, sûlhnu pawr ve angreng tak chu an inbe ta a. A dinhmun hi a va inang lo tehrêng êm! Mahse, chutiangah tak chuan inbiakna chhinchhiah tlâk tak a lo thleng miau si a ni.

`In hnam dânah khân mi dangte hnêna thu hretu i nihna tûr kawng dâl thei thil engte nge awm? Chûngte chu engtin nge i en khûm theih ang? I chhânna chu in class-ah i sawi chhuak dâwn nia.`