---
title:  Tuichhunchhuaha lo kal hmeichhia chu
date:   28/10/2024
---

`Johana 4:7–15 chhiar la. Engtin nge Isua hian tûi châwi tûra lo kal hmeichhe nêna an inbiakna chu a hnêna Pathian thu hrilhna remchâng atân a hman nghâl?`

“Juda-te leh Samari mite hi an inhuat tawn êm avângin he hmeichhia pawh hian Isua chungah lainatna a lantîr tîm hle a. Nimahsela, Chhandamtu hian a thinlung kawngka hawnsak dân tûr zawngin, Pathian hmangaihin a pêk mi cheng deh thiamna a neih chu a hmang a, hmeichhia hnênah hian thilpêk pe loin, ama’n a dîl ta zâwk a ni. He hmeichhe hnênah hian ngilneihna lantîr ta se, ani chuan a lo hnar daih maithei si a; mahse, amah a ring tih a lantîr chuan a rinna a chawk tho lêt ve ta zâwk a ni” —Ellen G. White, Chatuan Nghahfâk, p. 190.

Nikodema nêna an intawn ṭum ang bawk khân tûnah pawh he hmeichhe thinlunga awm hi eng nge ni tih a hre leh nghâl vek a. He hmeichhia hian, Juda pa-in ani Samari hmeichhia hnêna tui in tûr a dîl chu mak a ti hle mai. Mahse, heti hian Isuan a sawi ta daih a: “Pathian thilpêk leh, in hnêna ‘In tûr mi pe rawh,’ titu hi hria ni la chuan, nangin a hnênah [in tûr tui] i dîl zâwk ang maw le; tichuan, ani’n tui nung chu a pe tûr che a ni a” (Joh. 4:10, NKJV).

Hmeichhiain a lo chhân dân hi, a pianthar a ṭûl thu Isuan a hrilh a, “Chûng thil chu engtin nge a awm theih ang?” (Joh. 3:9) tia sawitu Nikodema chhânna nên khân a inang hle. “[Tui] khâi chhuahna tûr eng mah i nei si lo a, tuichhuahchhuah lah hi a thûk bawk si. Khawia mi nge tui nung chu i lâk ang a?” (Joh. 4:11, NKJV) tiin a zâwt a. Hêng mite pahnih (pakhat chu Juda-te zirtîrtu challang tak a ni a; pakhat dang chu Samari hmeichhia ṭâwmkâi vak lo a ni ve thung) hi Isuan an hriat leh man thiam ve ve ṭûl tak thlarau lam thutakte chu a kawhhmuh ta a ni. An pahnih hian thil thuhmun a hrilh a, chu chu piantharna an chan a ṭûl thu a ni.

`Thuthlung Hlui zâwlneite khân Isuan tui nung chungchâng a sawi hi engtin nge a lo sawi hlawm? (Jer. 2:13, Zak. 14:8).`

Tui hi nunna atâna thil ṭûl a ni a; tui tel lo chuan mihringte hi kan awm thei lo. Chutiang chu a nih avângin chatuana nunna tehkhin nân pawh a inhmehin a rem êm êm a ni. Heti hian Isua pawhin a lo sawi a: “Tu pawh an hnêna ka pêk tûr tui in apiang erawh chu kumkhuain a tuihâl lo ang, keiin an hnêna tui ka pêk tûr chu an kawchhûngah tui hna a lo awm ang a, chatuana nun thlengin a chik chho ang” (Joh. 4:14) tiin.

`Johana 7:37, 38 chhiar la. Hêng chângahte hian eng thu nge Isuan kan hnênah a lo sawi a, a thutiamte chu engtin nge a takin kan chan theih ang?`