---
title:  Isuan hmeichhe nihna a puang
date:   30/10/2024
---

`Johana 4:16–24 chhiar la. Isuan he hmeichhe hnênah hian a thurûk ril ber ber pawh a hriatsak a tih lantîr nân eng thil nge a tih? Chu chu engtin nge hmeichhia hian a lo chhân lêt?`

Thil êng leh lutuk hi mit lâwnga kan en a nih chuan kan mit a del phah thei a. He hmeichhia pawh hian Isua chu zâwlnei a ni tih hre tawh tho mah se, Isuan hrilh a tum chu a hre lo der leh ta tlat mai. Isua hnênah hian Juda-te leh Samari mite inrem lohna chungchâng a zâwt a, chu chu Pathian chibai bûkna hmun dik zâwk thu-ah (Jerusalemah nge Gerizimah zâwk) a ni.

A zawhna hi chhângin, Samari mite chuan tu nge chibai an bûk pawh an hriat loh thu a hrilh ta a. An sakhua biak chu Juda sakhua leh milem biakna chawhpawlh vêl mai mai a ni. Juda-te chuan mihringte hnêna rawn inpuang Pathian chibai an bûk a—chu chu a dik tih Samari mite pawhin an hria.

Mahse, Pathian dik tak chibai bûkna chu khawi hmun emaw nêna inzawm bîk tlat a ni chuang lo thung a. Chuvângin, chibai bûkna tûr hmun dik chungchânga inhnial te hi thil ṭûl lo tak a ni rêng a ni. Pathian chu thlarau a ni a, amah chibai bûktute chuan thlarau leh tih tak zetin an ti mai ṭhîn tûr a ni. Hmeichhia pawh hian Isuan a hrilh he thutak hriat thiam awlsam tak hi a lo pawm ta a, a dang pawh hriat belh leh zêl a inpeih bawk.

`Johana 4:25, 26 chhiar la. Engtin nge Isua hian ama nihna a puan chhuah tâk?`

Chanchin Ṭha bu hrang hrang pali-ahte hian, hei hi Isuan a chungthu ngaihtuah a nih hmaa Messia a ni tih tu emaw hnêna a sawina awm chhun a ni a. A sawina lah chu mipui pungkhâwmte hnênah emaw, mi pawimawh tak hnênah emaw ni loin, a hming pawh sawi lan ni lo Samari hmeichhe pakhat, Jakoba tuichhuanchhuaha mi tui rawn châwi tum hnênah a ni leh nghâl. Ni e, Isua hian mite kawm serh leh mal riau nia inhriate a ngaihsak ṭhîn rêng a ni.

He hmeichhia, Juda mi pawh ni ve lo mai ni loin, a nungchang pawh ṭha tak ni lêm lo leh nghâl hnênah hian Isuan tu nge a nih tih a puang a. Tin, a hnênah hian a thurûk ril ber, miten an hriatpui a duh miah lo pawh chu a lo hriatsak vek a ni tih sawiin, chumi avâng chuan he hmeichhia hian amah rin chhan tûr ṭha tak a lo neih phah ta nghe nghe a ni.

`He thawnthu hian mihringten kan siam chawp indâidanna bang hrang hrang—hmeichhia leh mipa inkâra awm te, chi leh chi inkâra awm te leh a dangte pawh—hi chanchin ṭhain a ṭhiah vek a ṭûl a ni tih min hrilh em?`