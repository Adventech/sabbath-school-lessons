---
title:  Samari miten Isua nihna an puang
date:   31/10/2024
---

`Johana 4:27–29 chhiar la. Samari hmeichhiain thil mak tak, a tiha mâwi pawh ni lo leh nghâl a tih chu eng nge ni?`

Isua leh Samari hmeichhia an inbiak mawlh mawlh lâi hian a zirtîrte ei tûr lam kha an lo kîr leh ta a. An hotupa’n hmeichhia a lo bia chu mak ti viau mah se, eng mah an sawi lêm lo. An thil lei chu ei tûrin an ngên ta mai zâwk a.

Hetih lâi hian hmeichhia kha chu a tui bêl kalsanin an khaw lamah a lo va kîr leh ta daih a, Isua hnên aṭanga a thil hriat tâkte kha mi dang hnênah hrilh ve a tum a ni.

`Johana 4:30–42 chhiar la. Isua leh Samari hmeichhia an inkawm hnua thil thleng zui ta chu eng nge ni a, chu chuan chanchin ṭha theh darh dân kawng ṭha tak eng nge ni min hrilh?`

Khua mi tam takin Isua an lo rin ve tâk thu sawi a nih hmaa Isuan buh seng chungchâng a sawi leh rih daih hi a mak angreng viau mai a. Johana hian eng thil nge lo thleng dâwn tih Isuan a hre thiam a ni tih hria se min duh vâng a ni ang. Isua ngaihah chuan he Samari hmeichhe pakhat hnêna chhandamna thu hrilh hi a pum puarna tûr chaw ei âi chuan a pawimawh daih zâwk a. Chhandamna chang tûra mite hruai hi a thiltum lian ber niin, he hun remchâng ṭha tak pawh hi mi zawng zawng—an anmahni hnampui ni ve lote pawh—hnêna chanchin ṭha hrilh thuai thuai a ṭûl tawh thu a zirtîrte hnêna hriattîrna atân a hmang ta nghâl bawk a ni.

Chanchin Ṭha Johana ziakah hian thil ngaihnawm tak tak a awm nual a. Chûng zînga pakhat chu Johana 4:39–42 hi a ni. Samari mi tam takte hian hmeichhe pakhat, “Ani chuan ka thil lo tih tawh zawng zawngte min hrilh vek” (Joh. 4:39, NKJV) tih thu sawitu hnên aṭangin Isua an lo ring ve ta a ni.

Samari mite hian Isua chu an hnêna la awm rih tûrin an ngên a. Chutichuan, he khuaah hian ni hnih a châm ta a, a châm chhûnga a thu sawite avâng hian mi dang tam tak pawhin Isua an lo ring ve leh ta bawk. “Tin, anni chuan hmeichhe hnênah hian, ‘Tûnah zet chuan i thu sawi avânga ring kan ni ta lo; keimahni ngeiin a thu kan hria a, he mi hi khawvêl Chhandamtu a ni ngei tih kan hre ta’ an ti a” (Joh. 4:42).

`He thawnthu hian mi pakhat lekin Isua chanchin a sawi pawh a sâwt thei hle a ni tih min hrilh em? I nuna Isuan thil a lo tih tawhte kha engtiang taka ṭangkâiin nge a chanchin ṭha puan darh nân i lo hman ve tawh le?`