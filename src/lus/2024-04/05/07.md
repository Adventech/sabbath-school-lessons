---
title:  Zir belhna
date:   01/11/2024
---

Ellen G. White-i lehkhabu, Chatuan Nghahfâk phêk 189–204, “Jakoba Tuichhunchhuahah” tih kha chhiar ni se.

“He Samari hmeichhia hian Chhandamtu chu a hmuh ve leh a hnênah mi dangte pawh a rawn hruai nghâl a. Isua zirtîrte âi pawhin chanchin ṭha hril kawngah a thawh hlâwk zâwk a ni. Zirtîrte kha chuan Samari ram hi chanchin ṭha hrilna atâna hmun îtawm tak niin an hmu lo hrim hrim a. Nakîna hna ropui an la thawh tûr ringawt chu ngaihtuahin, tûnah hian an kiang vêl maiah buh seng tûr tam tak a awm a ni tih rêng an hre lo. Nimahsela, an hmuhsit êm êm hnama mi hmeichhe pakhat kal tlang hian khuaa mi tam takte chu Chhandamtu thu leh hla ngâithla tûra rawn hruai an ni ta a. Thâwk leh khatah a chipuiten êng an lo dawng ve ta a ni.

“He hmeichhia hi Krista kan rinnain hmuh theiha hna a thawh dân ti langtu a ni a. Zirtîr dik tak ni zawng zawngte chu Pathian ramah hian chanchin ṭha hril hna thawk tûra lo piang vek kan ni. Tui nung lui intu chu nunna tuiah a lo chang ṭhîn a. Dawngtu chu petu a lo ni ṭhîn bawk. Thinlunga Krista khawngaihna awm chu thlalêr ram roa tuikhur ang a ni a, chu tui chuan mite chhâwlhâlna a tirehsak a, boral tawh mai tûrte chu nunna tui in châkna a neihtîr leh ṭhîn bawk.”—Ellen G. White, Chatuan Nghahfâk, p. 205.

**Sawi ho tûrte**:

`In class-ah Sunday zirlâia zawhna hnuhnûng ber in chhânna kha sawi ho leh ula. Zêp ṭît ṭêt nei loin han sawi tlang râwng mai teh u. In hnam nunphunga in ngaih dân leh thiang leh thiang lo in neih eng engte khân nge mi dangte hnêna Isua chanchin i hrilhna tûr dîp dâl ṭhîn?`

`Isuan ama mite zînga lawm a hlawh lêm loh lâia Samari mite zîngah erawh a tlangtla êm êm thung si hi eng nge a chhan ni ang?`

`Kha Samari hmeichhiaah khân han inchan chhin la. Mi pakhat, a la hmuh ngâi miah lo ni leh nghâl chu a hnênah a lo kal a, a thurûk zawng zawng pawh a hriat vek thu a la hrilh zui bawk si. Engtin nge chûng zawng zawng chu ani mikhual mai ni si hian a lo hriat vek theih le? Isua thil sawi hian a bârakhaih hle ang tih a chiang a. Hei hian Isua chuan keimahni chanchin pawh hi a hre vek a, miten min hriatpui lo se kan tih kan thurûk ril ber ber, zahpuiawm ber ber nên lam a hre vek a ni tih min hriattîr em? Chutih rual chuan, a laka Isua awm dân hian kan sualte pawh hre vek tho mah se, zah tak leh hmangaih tak chungin min dawngsawng duh a ni tih min hriattîr tho em? He thawnthu aṭang hian eng ang thlamuanna nge i lo chhar chhuah theih le?`

`Chanchin Ṭha Johana ziaka thupui pawimawh tak tak kan zir tâkte zînga engte kha nge tuichhunchhuah tui rawn châwi tum Samari hmeichhia hnêna Isua rawngbâwlnaah hian lo lang ?`