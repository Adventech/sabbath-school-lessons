---
title:  Samari Miten Isua Nihna An Puang
date:   26/10/2024
---

### Chhiar tûrte
Joh. 4:1–42; Joh. 3:26–30; Jer. 2:13; Zak. 14:8; Ezek. 36:25–27.

> <p>Chângvawn</p>
> “Tin, anni chuan hmeichhe hnênah chuan, ‘Tûnah zet chuan i thu sawi avânga ring kan ni ta lo; keimahni ngeiin a thu kan hria a, he mi hi khawvêl Chhandamtu a ni ngei tih kan hre ta’ an ti a” (Johana 4:42).

Samari mi a tihte tute nge ni? Israel hmâr lam lalram kha Assuria-hoin B.C. 722 khân hnehin, a ram mipuite salah a hruai thla a. Chûng an mi hruai thlâkte chu lo intêl khâwm a, an laka helna rilru an put theih loh nân an awp ram ni tho hmun hrang hrangah an thawn darh a. Chutiang chiah chuan, an hneh tawh ram dang aṭanga an sal mante pawh Israel hmâr lam lalramah hian an rawn suan lût ve thung bawk. Chûng mite chu Samari mi an tih tâkte hi niin, anmahni duan chawp thurin hmangin Juda sakhua an kalpui ve ta a ni.

Amaherawhchu, Juda dik takte nên inkâr thu a ṭha lo ṭhîn khawp mai thung a. Entîr nân, Babulon aṭanga kîr leh Juda-ten temple sak ṭhatna an thawh lâi te khân, hêng Samari mite hian an lo ti buai ngar ngar ṭhîn a nih kha. Tin, Samari mite hian Gerizim tlângah anmahni pualin temple hran an sa bawk a. Mahse, he temple hi B.C. 128 khân Juda rorêltu, John Hyrcanus-an a ti chhe ta vek a ni.

Isua hun lâi pawh hian chu an inhmêlmâk tawnna chu a la lian hle a. Juda-te zâwk phei hi chuan a theih chin chinah Samari mite hnaih loh hrâm hrâm an tum ṭhîn. Sumdâwnna thilah chuan eng eng emaw tih ho loh theih loh a ni a; mahse, thil dangah chuan eng mah tih ho a thiang lo niin an ngâi. Juda-te hian Samari mite hnên aṭangin eng thil mah bat emaw, hawh emaw an duh lo a, duhsakna thil dawn takngial pawh an duh lo. Chutiang boruak hnuaiah chuan Johana hian Isua leh Samari hmeichhe pakhat intawn dân te, Isua leh Samari khaw pakhat, Sukar-a chêngte intawn te hi a lo ziak ta a ni.