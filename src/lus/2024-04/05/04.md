---
title:  “Ka pu, chu tui chu mi pe rawh”
date:   29/10/2024
---

“Tin, in chungah tui fîm ka theh ang a, in lo thianghlim ang a, in bawlhhlawhna zawng zawng leh in milimte lak ata ka tlêng fâi ang che u. Thinlung thar ka pe ang che u a, in chhûngah thlarau thar ka dah ang; in tisa ata thinlung, lung anga sak chu ka la bo ang a, thinlung, tisa anga nêm ka pe zâwk ang che u. Tin, in chhûngah ka thlarau ka dah ang a, ka dân siamah ka lêntîr ang che u a, ka thupêkte chu in vawng ang a, in zâwm ang” (Ezek. 36:25–27).

`Engtiangin nge Ezekiel 36:25–27 thu hian Isuan Nikodema leh tuichhuahchhuah tui rawn châwi tum hmeichhia pakhat te hnêna thutak hriattîr a tum chu a lo târ lan?`

Nikodema hnênah leh Samari hmeichhia hnênah hian thlarau lam thutak hriattîr a tum ve ve a, tehkhinna atâna a hman erawh hi chu khawvêl leilunga awm sa rêng a ni thung.

A tu mah mah hian Isua thil sawi awmzia hi an lo man nghâl mai lo a. Nikodema phei hi chuan engtin nge mi a pian nawn leh theih ang? a lo ti he haw mai. A awmzia chu, engtin nge a nu chhûlah a luh leh theih ang? a tihna a ni. Thil lang chiang deuh chu, Isua hian thlarau lam thutak kawhhmuh a tum lâiin Nikodema erawh hi chuan mihringte ngaihtuah dân angin a lo ngaihtuah thung si a. Tin, Samari hmeichhia pawh hian Isuan tui a sawi chu thlarau lam tui a ni tih hre loin tui pângngâi, mihringten kan in ṭhin hi emaw a lo ti bawk.

Isuan a hnêna tui nung pêk a tum thu a hrilha hmeichiain a lo chhânna chu, “Ka pu, tui chu mi pe rawh, ka tuihâl loh nân leh hêng thleng thlenga tui châwi tûra ka lo kal ṭhin loh nân” (Joh. 4:15) tih hi a ni. Isuan pêk a tum tui chu a nei a nih chuan tuichhuahchhuah tui châwi tûra a kal a ngâi tawh lo ang a; tin, a hreh êm êm mi dangte hmêl hmuh fo pawh a pumpelh theih tawh bawk ang. A tîrah khân hmeichhe hnênah hian Isuan tui in tûr a dîl kha a ni a. Tichuan, eng emaw chen an titi dun hnu-ah hmeichhia hian Isua hnênah tui in tûr a dîl lêt ve leh ta zâwk thung a nih chu.

`Johana 4:16 chhiar la. Engtin nge Samari hmeichhe thil dîl hi Isuan a lo chhân?`

Isua hi thu dangah a pakâi ta daih a, hmeichhe chu a pasal va ko a, a hnêna rawn hruai tûrin a hrilh a. Enga ti nge heti hian thu dangah a pakâi daih mai le? Hmeichhe khawsa zia hian, Isuan hriattîr a tum thlarau lam thutak chu pumpelh daih a tum tih a ti lang a. Mahse, Isuan a thinlunga a ngaihtauh chu a lo hre vek tlat mai. Thlarau lam damna a chan hmain a nihna dik tak a puan phawt a ṭûl a ni. “He hmeichhia hian Isuan pêk a châk êm êm chu a lo dawn theih hmain a sual leh a Chhandamtu a hriat hmasak phawt a ṭûl tlat.”—Ellen G. White, Chatuan Nghahfâk, p. 193.