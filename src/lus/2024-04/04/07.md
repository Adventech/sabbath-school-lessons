---
title:  Zir belhna
date:   25/10/2024
---

Ellen G. White-i lehkhabu, Chatuan Nghahfâk phêk 172–182, “Nikodema” tih kha chhiar ni se.

Nikodema hian “Pathian Lehkha Thu chu tûn hmaa a lo tih ṭhîn dân ang, mite hnial thlâkna tûr atâna ṭanfung tûr dap zâwng ni loin, thlarau lama nunna a lo chan theih nân a zir ta thung a. Thlarau Thianghlim hruai ang zêla awm tûra a inpêk tâkah chuan vân ram pawh a lo hmu thiam ve ṭan ta a ni . . . .

“Rinna kal tlangin Pathian khawngaihna chu kan lo chang a; mahse, rinna chu kan Chhandamtu a ni si lo. Rinna hrim hrim hi chuan eng mah hlawh chhuah a nei hran lo bawk. Rinna chu Krista kan vawnna kut a ni a, sual man tlâk nâna a thil tihte min hman ṭangkâitîrtu a ni. . . . Simna chu ngaihdamna ang bawkin Krista hnên aṭanga kan dawn a ni a.

“Chuti a nih chuan engtin nge chhandamin kan lo awm tâk ang? ‘Mosian thlalêra dâr rûl a khâikâng ang khân’ Mihring Fapa pawh hi rûlin a bum leh a chuk tawh zawh zawngten an thlîra an lo dam theih nân khâikânin a lo awm tawh a. ‘En teh u, Pathian Berâmno, khawvêl sual kalpuitu tûr saw’ Johana 1:29. Krawsa aṭanga êng zung lo chhuak chuan Pathian hmangaihna a lantîr a. A hmangaihna chuan a lamah min hîp ta a ni. He a mi hîpna hi kan lo dodâl tlat te a nih ngawt loh chuan Chhandamtu khêngbettu kan sualte chu simin kraws bulah hruaiin kan awm ang a. Tichuan, rinna avângin Pathian Thlarau chuan nunna thar mi pe dâwn a ni. Kan ngaihtuahnate leh kan thil châk zâwngte chu Krista duhzâwngin a thununna hnuaiah an intulût ta vek a. Rilru leh thinlung chu ama hnêna thil eng kim tukzal tûra keimahnia hna thawktu Pathian anpui ni tûrin siam thar a lo ni ta bawk. Tichuan, Pathian Dân chu kan rilru leh thinlungah ziah kâi a lo ni ta a, Krista angin, ‘Aw ka Pathian, i duhzâwng tih hi ka lâwm zâwng tak a ni’ (Sam 40:8) kan lo ti thei ta a ni.”— Ellen G. White, Chatuan Nghahfâk, pp. 180, 176.

**Sawi ho tûrte**:

`Baptistu Johana kha Isua tâna kawng buatsaih tûrin a lo kal hmasa a. A rawngbâwlnaah khân mihringte thlîrna aṭangin a hlawhtling tâwk em? I chhânna tûr i ngaihtuah pah khân zawhna pawimawh ber mai: thlarau lama “hlawhtlinna” tih hi engtin nge i hrilh fiah ang? tih hi inzâwt nghâl bawk ang che.`

`Johana khân Isua chu Pathian Berâmno a nih thu a sawi hnu-ah rinhlelh leh deuh si châng a nei ṭhîn tho a (Mat. 11:2, 3; Luka 7:19). Eng vânga hetiang zawhna hi zâwt nge ni a, a zawhna zawhte aṭang hian engtin nge kan rinnaa din ngheh tlat dân kan lo zir chhuah theih ang?`

`In class-ah Nikodema ang deuh hian, kohhran dika hruaitu ni si, Pathian thu hriatna thûk leh zau tak pawh nei ni siin, thlarau lamah erawh thil pawimawh hriat tûr ngei ngeite hre si loa awm a theih dân sawi ho rawh u. Nikodema dinhmun aṭang hian eng zirlâite nge zir chhuah theih kan neih le?`