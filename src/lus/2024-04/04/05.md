---
title:  Philipa leh Nathaniela
date:   23/10/2024
---

`Johana 1:43–46 chhiar la. Philipa thil sawi hian engtiangin nge Isua chu a hmuh hma pawhin a lo ring sa reng tawh a ni tih a lantîr?`

Philipa hi Andria leh Petera te ang bawkin Bethsaida khuaa mi a ni. A ṭhianpa Nathaniela hnênah hian Isua chanchin a hrilh a. Baptistu Johana khân Isua hi “Pathian Berâmno” tiin a lo sawi a nih kha. Andria pawhin Petera hnênah hian “Messia” chu a hmuh tâk thu a lo hrilh tawh bawk a. Philipa erawh chuan Isua hi Mosia leh zâwlneiten a chanchin an lo ziah kha nia sawiin, a hming pawh “Nazareth Isua” a ni a ti. Nazareth tih ṭawngkam a han sawi tel kher hian Nathaniela beng a ti thlep deuh niin a lang a, “Nazareth khua aṭang te chuan thil ṭha a chhuak ngâi em ni rêng rêng?” a lo ti nghe nghe a nih kha.

Nathaniela hian he khaw lian lêm lo tak, Nazareth hi a ngâisâng vak lo ve sa hrim hrim niin a lang a. He khua aṭang kher hi chuan tu lal mah an rawn chawr chhuah theih a ring lo a ni. Thil eng emaw leh tu emaw laka ngaih dân nghet tlut mai kan lo neih sa tlatna hian chu thil emaw, mi emaw chu anmahni nihna dik tak anga kan hmuh theihna tûr a lo dâl ta ṭhîn a. Philipa hian chutiang ngaih dân chu Nathaniela pawhin a nei tih a hmaa an lo sawi dun tawhna aṭangin a hria a ni maithei. Chuvâng chuan, hnial khân ṭha leh ṭanfung eng eng emaw hmanga hneh tum loin, amah Nathaniela ngei chu Isua hnêna hruai ve a, thutak chu ama mit ngeia hmuhna hun siamsak a tum ta zâwk a. “Lo kal la, en rawh” tih thu chauh a hrilh. Chutiang tak chuan Nathaniela hian a ti ta a. Isua hnênah a va kal a, a va hmu ve ta a ni.

`Johana 1:47–51 chhiar la. Nathaniela hnênah hian Isuan eng thu nge a sawi a, chu a thu sawi Nathanielan a lo chhân lêt dân chu eng nge ni?`

Châng 46 leh châng 47 inkârah hian Nathanielan Philipa sâwmna a lo chhân dân chipchiar deuh tak chu awm tûr a ni a; mahse, Johana hian a lo ziak tel lo hlauh si. Eng pawh ni sela, Nathaniela chu a ṭhuthmun ata a tho a, Isua hmu tûr chuan a va kal ta a. Philipa hi a ṭhian ṭha ber a nih vâng te pawh a ni ang e, Nazareth khaw chungchânga ngaih dân ṭha lêm lo tak a neih chu a dah ṭha a, Isua nêna an han inhmuh tâk hnu chuan a nun a lo danglam ta vek rêng a ni.

Isuan Nathaniela chungchâng thu a sawi dân hi a duhawm hle mai. Israel mi [dik] tak, ngamthlêmna rêng nei lo a ti (Joh. 1:47). Amah Nathanielan Isua chungchâng thu a lo sawi ve ngawt dân nên kha chuan a inang lo hle mai (Joh. 1:46). Chutiang thu Isuan a lo sawi chu mak pawh a ti hle nghe nghe a, a chhan pawh Isua nên hian an la inhmu ngâi miah bawk si lo atin ni.

Mahse, Isua hian theipui bula a awm lâi kha a lo hmuh thu a hrilh a, chu ṭawngkam tâwi tê chuan Nathaniela hi a hmin ta mai a nih hmêl. Isua hian, Thlarau Thianghlim awmpuina a chan azâra Nathaniela ṭawngṭâi lâi, theipui kûng hnuaia tih tak zeta thutak a zawng lâi kha a lo thlîr reng a (Ellen G. White-i lehkhabu ziah, Chatuan Nghahfâk, pp. 141, 142 chhiar la). Chutichuan, Isua hi Rabbi, Pathian Fapa, leh Israel-te Lalber a ni tih a puang ta a. Pathian rawn inpuanna beitham takin rinna puan chhuahna ropui ber mai a thlentîr hi a chhinchhiah tlâk hle a ni.