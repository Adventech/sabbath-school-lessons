---
title:  Krista Chu Messia A Ni Tih Sawitute
date:   19/10/2024
---

### Chhiar tûrte
Joh. 1:19–23; Isa. 40:1–5; Joh. 1:29–37; Rom 5:6; Joh. 1:35–39; Joh. 1:43–51; Joh. 3:1–21.

> <p>Chângvawn</p>
> “Tin, Isuan a chhâng a, a hnênah, ‘Tih tak meuhin, tih tak meuhin ka hrilh a che, mi tu pawh a pianthar loh chuan Pathian ram a hmu thei lo ang’ a ti a” (Johana 3:3).

Isua khân ama nihna hrang hrang a sawite hi—“Tih tak meuhin, tih tak meuhin ka hrilh a che u, tu pawh a ring apiang chuan chatuana nunna an nei tawh a ni” (Joh. 6:47) tih thu a sawi pawh hi telin—a dik ngei a ni tih ti chiangtu atân Pathian Lehkha Thu (Bible, Thuthlung Hlui) a hmang zêl ṭhîn a.

Nimahsela, hei lo pawh hi a la awm. Tui uain-ah a chantîr a, chhângpêr panga leh sangha pahnih lek hmangin mipui sângnga zet a hrâi puar a, upa fapa dam lo a ti dam a, Bethesda dîl kama mu reng ṭhîn zeng pakhat a ti dam a, pian tirh ata mitdel a ti dam a; tin, Lazara thi tawh chu a kâitho leh bawk. Johana hian Isua nihna dik tak ti lang tûrin thil thleng hrang hrang leh mi hrang hrang—Juda, Jentail, mi hausa, mi rethei, mipa, hmeichhia, rorêltu, mi pângngâi, lehkha thiam leh lehkha thiam lêm lo te pawh a hmang vek a.

Tin, Pa Pathian leh Pathian Lehkha Thu ten Isua hi Pathian a ni tih an lo puan dân pawh a ziak tel bawk.

Tûn kâr zirlâi hi Baptistu Johanan Isua nihna dik tak a puan thu-in bul kan ṭan dâwn a. Ani chauh ni loin, mi dang: Andria leh Simon Petera te, Philipa leh Nathaniela te leh, rin loh deuha a thu hretu rawn ni ve ta, Pharisai pakhat, Nikodema ten Isua nihna an puan chhuah dân pawh kan en tel bawk ang. Hêngte bâkah hian Isua nihna sawi chiang êm êmtu dang pakhat a la awm a, chu chu hi Chanchin Ṭha bu ziaktu (Johana 1:35, 40-a kan hmuh, Andria nêna lo awm dûn zirtîr dang pakhat) Johana hi a ni.