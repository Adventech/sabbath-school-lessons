---
title:  Baptistu Johana zirtîr pahnihte
date:   22/10/2024
---

Baptistu Johana zirtîr pahnihte hi Johana bul hnâia Isua a lo kal lâi hian an zirtîrtupa bulah an lo ding ve niin a lang. Chutichuan, Johana hian Isua veivâk lâi chu thlîr pahin, ‘En teh u saw, Pathian Berâmno a nih saw” (Joh. 1:36, NKJV) tiin a zirtîrte chu a hrilh ta a. A zirtîrte hian a hma pawhin Thuthlung Hlui zâwlneiten Messia chungchâng an lo sawi lâwkte rawn tifamkimtu tûr Krista chanchin Johanan a sawi chu an lo hre tawh a. Chuvâng chuan, Isua a rawn lân chiah hian, ihe loin Johana chu an kalsan a, Isua an zui ta nghâl a. Isua chu Baptistu Johana âia ropui zâwk a ni tih leh, an zirtîrtu Johanan an lo puan ṭhin ngei kha a ni tih an lo hre mai a ni ang.

`Johana 1:35–39 chhiar la. Hêng zirtîr pahnihte hian Baptistu Johanan Isua chanchin a sawi an hriat hnu khân eng nge ni an tih?`

Isua bula awm an thlâkthlelh êm avângin hemi ni hi chuan an zui nilêng ta ṭhak a. A hnên aṭanga thil an hriat thar leh tawn thar ropui tak takte chu eng tak ni ang maw?

An thil hriat tharte leh tawn tharte hi a ropui nangiang a ni ang, mi dangte hnêna hrilh chhâwn ve thuai thuai an châk tlat. Zirtîr pakhat zâwk, Andria chuan a unaupa Simona a va hmu nghâl vat a, a hnênah “Messia (chu chu Krista tihna a ni) chu kan hmu ta asin” tiin a hrilh a (Joh. 1:41, NKJV). Tichuan, Simona chu Isua hnênah a va hruai ve a, Isua bul an va thlen hian Isua chuan tu nge a nih a lo hre sa vek a ni tih ti langin, “Johana fapa Simona i ni ti raw kha? Tûn aṭanga chuan Kipha tiin an ko tawh ang che” (Joh. 1:42, NKJV) tiin a lo hrilh a. Isua hian Petera hi tu nge a nih a hria ni mai loin, a mizia pawh a hre chiang hle bawk. Isuan mite rilru a hre thei tih hi Chanchin Ṭha Johana ziak thupui pakhat a ni tih zirlâi hmasa lamah pawh kan lo sawi tawh kha (entîr nân, Joh. 2:24, 25 chhiar rawh).

“Johana leh Andria te hian puithiamte leh rorêltute ang khân rin duh tlat lohna rilru pu ni ve sela chuan Isua ke bula zirtute an ni bîk hauh lo ang a. Amah sawisêl tûr leh a thu sawite hnial tûr ringawtin an lo kal ve ang. . . . Hêng zirtîr hmasa berte hi chu puithiamte leh rorêltute ang kha an ni ve lo. Johana thu hril kal tlanga Thlarau Thianghlimin a kohna chu an chhâng a. Tûnah phei chuan vân aṭanga lo chhuk Zirtîrtu âw ngei chu an hre ta. . . . Thuthlung Hlui lehkhabuten an lo sawite chu Pathian tih ênna azârah fiah takin an lo hre thiam ta a. Thutak awmze hrang hrangte pawh chu an tân êng thar diai a lo ni ta a ni.”—Ellen G. White, Chatuan Nghahfâk, p. 140.

Chanchin Ṭha Johana ziakin a tum ber chu Isua hi tu nge a ni tih min hriattîr a ni a, chu chu kan hria a nih chuan mi dangte pawh kan hrilh chhâwng ve thei dâwn a ni.

`Engtiang kawngtein nge Krista leh Krista i rinna khân i nun a lo thlâk danglamsak ve tawh che? Eng thil inthlâk thleng dangte nge hmuh i la duh bawk?`