---
title:  Baptistu Johanan Isua nihna a puang
date:   20/10/2024
---

Chawlhkâr hmasa zirlâia kan lo hmuh tawh ang khân Chanchin Ṭha Johana ziak hi Isua Krista, Thu chu lei leh vânte siam a nih hmaa lo awm tawh a nih thuin a inṭan a. Mahse, a thuhmahruaiah vêk hian Baptistu Johana kha Isua thu hretu, Pathian Berâmno a ni tih thu sawitu niin min hrilh tho bawk. Isua hun lâia Juda ṭhenkhat khân messia pahnih an beisei a, pakhat chu puithiam hna rawn thawktu tûr niin, pakhat dang chu rorêltu ni tûr a ni ve thung. Johana hian Baptistu Johana kha chuan a enga mah mah hi niin a inngâi lo a, Messia dik tak thu hretu, a kawng lo buatsaihsaktu mai zâwk a nih thu chiang takin a sawi.

`Johana 1:19–23 chhiar la. Baptistu Johana hian engtin nge a rawngbâwlna leh a thawh tûra Pathianin a tuk hna chu a sawi fiah?`

Sakhaw hotute khân Johana hnênah hian tu nge a nih tih zâwt tûrin puthiamte leh Levia chi-a mite an tîr a. Hetih lâi vêl hian Judai ramah Messia lo lan beiseina a lian bawk a, Baptistu Johana tân pawh an thil beiseite nêna an inkungkaih dân sawi chian thuai a ṭûl hle. Amah hi chu Êng ni loin, Êng chu tu nge ni tih puang tûr leh Messia lo kalna tûr atâna kawng lo buatsaih tûra Pathianin a tirh a ni zâwk a (Joh. 1:6–8). Chuvâng a nia, a thiam ang tâwka fiah leh tlangin, “Krista chu ka ni lo ve” tia a chhân tâk rêng ni (Joh. 1:20).

Tin, Johana hian tuiin mi a baptis ṭhîn a, Krista erawh chuan Thlarau Thianghlimin a baptis ang (Joh. 1:26, 33). Johana hi chu Isua pheikhawk hrui phelh tlâk pawh a ni lo (Joh. 1:27). Krista hian Johana kha a lehkhalh a, a chhan pawh Johana hmaa awm sa reng a nih vâng a ni (Joh. 1:30). Isua hi Pathian Fapa a ni a, chutih lâiin Johana erawh hi chu Isua chanchin sawitu, Pathian Fapa a ni tih puangtu mai a ni ve thung (Joh. 1:34).

`Isaia 40:1–5 leh Joh. 1:23 chhiar la. Hêng chângte hi engtiangin nge Johanan a hman?`

Hmânlâi chuan Bible ram vêla an veivahna kawngte khu a khuar nasain, lung hriam tak tak pawh tam a tam hle bawk a. Chuvângin, lalin chu kawng chu a zawh dâwn chuan, insawh nasa vak loa an tawlâilîr an khalh theih nân kawng chhuat rem lo lâite lo lâi rual a, lung hriam leh thil dangte lo la sawn tûrin an chhiahhlawhte an kal hmasaktîr ṭhîn a ni an ti. Chutiang deuh chuan, hrilhlâwknain a lo sawi ang ngeiin, Johana pawh hi Isua tâna mite thinlung buatsaih tûrin a lo kal hmasa phawt a ni.

`Keini Seventh-day Adventist-te hian engtiang kawngin nge Baptistu Johana rawngbâwlna ang kha kan thawh ve ang? A rawngbâwlna leh keini rawngbâwlna hian eng nge inanna a neih?`