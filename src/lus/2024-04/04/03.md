---
title:  Pathian Berâmno
date:   21/10/2024
---

Hmânlâi Hebrai mite khân Rom sawrkâr lak aṭanga anmahni chhanchhuaktu tûr Messia lo lan hun chu an lo nghâkhlel hle a. Chanchin Ṭha Johana ziakin a tum ber chu Messia hnathawh tûr nia an ngaih hi thlâksak a, Isuaah hian Lal lo kal tûr chungchânga hrilhlâwknate chu a lo thleng famkim ta a ni tih hriattîr a ni. Messia chu leia rorêltu tûr a ni lo a. Ama chungchânga Thuthlung Hlui thutiam, khawvêl tâna amah a inhlan tûr thu leh, Pathian leh a mite inkâra inlaichînna tih thar leh a nih tûr thu te chu hlen tûrin a lo kal a ni.

`Johana 1:29–37 chhiar la. Baptistu Johanan Isua chungchânga thu puan a neih chu eng nge ni? Isua sawina atâna tehkhin thu a hman chu eng nge ni a, Isua hi tu nge a nih tih leh eng ti tûrin nge a lo kal tih hriat thiam hi enga ti nge a pawimawh êm êm?`

Baptistu Johanan Pathian Berâmno nia Isua a sawi hian Chanchin Ṭha Johana ziakin a tum ber chu a rawn thlâwp ṭha hle a, chu chu Messia hnathawh tûr leh a nihna dik tak mite hriattîr a ni. Isua hi hâl ral thilhlanten an entîr lo thlen famkim tâkna a ni dâwn a, chu thutiam, Tlantu lo lan tûr thu sawina chu a vawi khat nân Genesis 3:15-ah kan hmu.

“Isuan baptisma a chan lâi, Johanan Pathian Berâmno a nih thu a han puan tâkah chiah khân miten Messia hna thawh tûr hriat thiamna an lo nei ta a. Hetih lâi taka Johana rilrua lo lang chu, zâwlnei Isaia thu, ‘Ani chu talh tûrin berâmno anga hruai a ni’ tih kha a ni. Isa. 53:7.”—Ellen G. White, Chatuan Nghahfâk, p. 137.

`Marka 10:45, Rom 5:6 leh 1 Petera 2:24 chhiar la. Hêng chângte hian engtin nge “Pathian Berâmno” a nihna anga Isua hnathawh chu hre thiam tûrin min ṭanpui le?`

Baptistu Johana hian Isua rawngbâwlna chungchângah hriat belh tûr tam tak chu la nei tho mah se, Isua chu Pathian a lo tiam Messia, zâwlneiten an lo hrilh lâwk lo thlen famkim tâkna a ni tih erawh a hre chiang hle thung.

`Isua nihna pakhat, “Pathian Berâmno” tih awmzia hi ngun takin han ngaihtuah teh. I rilru-ah eng engte nge lo lang a, chûngte leh Thuthlung Hlui hun lâia an tih ṭhin hâl ral thilhlan inthâwina inzawm dân chuan engtin nge kan chhandamna man tamzia hi a hriatthiamtîr che?`