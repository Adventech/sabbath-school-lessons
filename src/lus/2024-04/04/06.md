---
title:  Nikodeman Isua nihna a sawi
date:   24/10/2024
---

`Johana 3:1–21 chhiar la. Engtiangin nge Nikodema chanchin hian Isua chu tu nge a nih tih hre tûrin min ṭanpui le?`

Nikodema hi Israelte zirtîrtu zah kâi tak ni phâk a ni a, Sanhedrin member niin, a awm thei viau bawk a ni âwm e. A chanchin hian chhan hrang hrang avângin Chanchin Ṭha Johana ziakah pawh dinhmun pawimawh tak a luah nghe nghe. Isua hi “Rabbi” tia sawiin, Isuan chhinchhiahna hrang hrang a tihte kha zirtîrtu (rabbi) a nihzia ti chiangtu-ah a ngâi a. Chutiang chuan, amahin a hriat hma hauh pawhin Isua hi Messia a ni ngei tih ti langtu finfiahna a lo sawi daih tawh tihna a nih chu.

Nikodema hian Isuan chhinchhiahna a tihte hi Pathian tirh a nihzia ti chiangtu-ah a ngâi a; amaherawhchu, Messia chungchânga Thuthlung Hlui hrilhlâwknaten an lo sawi kha Isua hi a ni tih puangtu angah chuan a ngâi lo thung. Chuvâng chuan, Isua hnênah hian rinhlelh deuhna rilru pu chungin a lo kal a; hetih lâi tak hi chuan Isua hi Krista a ni tih a la pawm rih lo a ni.

`Johana 3:3–21 chhiar la. Isuan Nikodema hnêna a thinlunga a ngaihtuah zawng zawng a hmuhsak vek thu hriattîr nâna thil a sawi chu eng nge ni?`

Isua hian mi tin thinlunga awmte a hre vek a. Nikodema a chhânna pawh hi a dêngkhâwng angreng viauin a lang naa, a sawi tum takah a lût nghâl mai a ni tih a hriat thung. Juda-te hian Jentail-te chu an pianthar a ngâi niin an hria a; mahse, anmahni Pathian hnam thlante ngei pawhin piantharna an chan a ṭûl ve tho a ni tih erawh hre lo tam tak an awm. Tu mah hi chhandamna chang saa lo piang kan awm lo a. Kan lo chawr chhuahna hnam emaw, kohhran emaw hian min chhandam dâwn rêng rêng lo bawk.

Juda-te hian Abrahama aṭang tawh khân chanchin ropui tak an nei a, chu chuan hnam dangten an chan ve loh hamṭhatna eng eng emaw pawh a pe rêng bawk (Rom 3:1, 2 chhiar la)—phat thu a chêng lo. Nimahsela, chumi ngau ngau ringawt chu a tâwk zo si lo thung a. Chutiang chu a nih avângin, Nikodema hnênah pawh hian Isuan thu dêngkhâwng angreng tak, Israel-te zirtîrtu leh rorêltu ni eng ang mah se, chung lam hrin a nih leh hnuhnawh (a pianthar) ngei ngei a ngaih thu a hrilh ta a ni.

Isua hian Nikodema chu thlarau lam thila a lo la ngawngzia a hriattîr zui nghâl bawk a: “Israel-te zirtîrtu i ni si a, chûng chu i hre lo maw?” (Joh. 3:10). Engtin nge nang, zirtîrtute zîngah pawh zah kâi ber pâwl ni phâkin chu chu i lo hriat loh theih a? Nikodema tân hian a va han zahthlâk dâwn tak êm!

Nikodema hian Isua chungchângah hriat belh duh eng eng emaw chu la nei ngei ang tih rin theih a. Mahse, a hnu-ah chuan Isua zuitute zîngah a lo tel ve ta nge nge a nih hmêl (Joh. 19:39 chhiar la).

`“Piangthar” tih hi eng nge ni a awmzia ni a, enga ti nge Isua khân a ngaih pawimawh êm êm mai le?`