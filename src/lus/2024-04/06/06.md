---
title:  Mipuiten Isua nihna an puang
date:   07/11/2024
---

“Kût ṭiak dâwn ni, ni ropui berah chuan Isua a ding chhuak a, ring taka au chhuakin, ‘Tu pawh a tuihâl a nih chuan ka hnênah lo kal sela, in rawh se. Tu pawh mi ring chu Pathian Lehkha Thu-in a lo sawi angin a thinlung aṭangin tui nung luite a lo luang chhuak ang’ a ti a” (Joh. 7:37, 38, NKJV).

Johana hian Isuan ama nihna leh a chanchin, tu nge a nih tih leh eng ti tûrin nge khawvêlah a lo kal tih thute a sawina chu a lo chhinchhiah hnem khawp mai.

A chungah châng târ lan, Johana 7:37, 38 thu pawh khi Isuan ama nihna leh amah pantu zawng zawngte hnêna a lo tih tûr a sawi tam tak zînga pakhat a ni a. Hei pawh hi a ropui hle.

`Isuan Bâwkte Kût hmangtute hnêna thu a sawi hian, a thu sawi lo hretute chuan engtin nge an lo dawnsawn? Joh. 7:37–53.`

Mi ṭhenkhat chuan kum tam tak liam taa Mosian a lo sawi Zâwlnei chu a ni ang a an ti a (Deut. 18:15–19 en rawh). Mi ṭhenkhat dang chuan Krista a nih ang ring bawk. Mahse, chu chu hnialin, mi ṭhenkhat chuan Galili ram aṭanga Messia a lo chhuah theih an rin loh thu an sawi ve thung a. Krista chu Davida thlahte zînga mi niin, Davida awmna khua Bethlehemah ngei a lo piang tûr a ni an ti. Hêng zawng zawng hi Isua chungchângah hian a dik vek a (Matthaia 1–2 chhiar ang che), hêng mite hian an hre lo mai mai zâwk a ni.

Amah man tûra an tirh police-te pawh a che zia leh a thu sawi thiamna hian a lo hneh êm êm mai a. Chutah, Pharisaiho chuan police-te chu chhângin, “Rorêltute emaw, Pharsaite emaw zîngah amah ring ta an awm em?” (Joh. 7:48, NKJV) tiin an han zâwt leh a. He an zawhna hian Chanchin Ṭha ziaktu Johana hi Nikodema hming sawi lanna remchâng ṭha tak a siam leh ta hlauh mai. Nikodema hian Isua chu Juda hotuten an phiarna lak ata chhanhim tumin, “Ama ka ngeia a thu hriat leh a thil tih hriat hmain kan dânin mi thiam loh a chantîr ngâi em ni?” (Joh. 7:51) tiin zawhna a rawn siam ta khauh mai a.

Nikodema hian Isua hi Messia niin a pawm ta em ni? Hemi ṭuma thil thleng hian a pawm tih chu nemnghet hran lo mah se, he a thil tih leh Isua a thih hnua thil a tih (Joh. 19:39, 40) inkârah hian Isua a lo ring ve ta a ni ang tih rin theihna tûr finfiahna ṭha tâwk tak Bible-ah kan hmu.

Chutichuan, an zawhna (Joh. 7:48) chhânna chu, Awm e tih a ni a. Pharisaite zînga mi ngei pakhatin a lo ring ve ta a ni.

`Johana 7:49 chhiar la. Sakhaw hotuten Isua zuitute an hmuhsitzia tih lan nâna thil an sawi chu eng nge ni? Hetah hian kan tân zir chhuah theih zirlâi eng nge awm?`