---
title:  Baptistu Johanan Isua nên a inkhâikhin
date:   03/11/2024
---

Zirlâi 2 khân Baptist Johanan Isua nihna a puan avânga zirtîr hmasa panga—Andria, Johana, Petera, Philipa leh Nathaniela te Isua hnêna hruai thlen an nih dân min hrilh a nih kha. Hetia Isua nihna a puan tawh ber hi chuan a lo inthiar fihlîm daih tawh ang chu kan lo ti a ni maithei a. Mahse, Chanchin Ṭha Johana ziakah hian vawi eng emaw zât a rawn lang leh tlat mai.

`Johana 3:25–36 chhiar la. Baptistu Johana hian engtin nge Isua nên a inkhâikhin?`

Baptistu Johana zirtîrte leh Juda pakhat, a hming pawh an hriat loh te inkârah hian sil fâi thu-a pawm dân inang lo a awm avângin inhnialna a chhuak a. An thu inchuh hi baptisma ṭangkâina chungchâng a nih hmêl (Marka 1:4, 5 nên khâikhin rawh). Thil ngaihnawm deuh mai chu, Johana hnêna a zirtîrte (an ṭanhmun dikzia a lo hrilh an beisei a ni ang tih a chiang) an va kal hian, Isua chanchin sawiin, “Kha mi khân mi a baptis a, mi zawng zawngin amah an pan a nia” (Joh. 3:26, ESV) tiin an hrilh a. Heti khera an sawi chhan hi hriat thiam a har lêm lo: Isua hi an thîk tih a lang reng a—anmahni’n an thîk hi chu thu hran ni se, an zirtîrtu pa pawh an thîk-sak tel bawk a ni.

Johana tân pawh hian lo thîk titih ve mai a awl khawpin a rinawm a; mahse, ani chuan a lo thîk hauh lo, a chhan pawh a tih tûr a hriat chian êm vâng a ni. Thîk ahnehin a zirtîrte chu Krista nia a inngaih ngâi loh thu a hrilh ta zâwk a. Mite hnêna Krista kawhhmuh a, Krista tâna kawng lo buatsaih a, Krista chanchin puangtu ni tûra lo kal a ni (Joh. 1:6–8).

Tehkhinna atân inneihna hmangin, amah chu mo neitu ṭhian a inti a, mo neitu erawh Isua a ni a ti. Mo chu Pathian mite hi an ni a (Hos. 2:16–23, Isa. 62:1–5 chhiar ang che). Tichuan, a ropuina tak ti langtu ṭawngkam hmangin, “Ani chu tlatlum tûr a ni a, kei erawh hi chu lâng tûr ka ni” (Joh. 3:30) a ti.

Johana 3:31–36-ah hian Isua leh Johana khâikhinna kan la hmu chhunzawm zêl a, Messia chu a kawng lo buatsaihsaktu âia ropui zâwk a nih dân pawh târ lan a ni bawk. Johanan Isua chanchin a puanna hmang hian thu hretu nih pawimawhzia uar taka sawi a ni leh a. Johana thu puan hriaa Isua lo ringte chuan chatuana nunna an lo nei ta. Chutih lâiin, Isua ring lotute erawh chu Pathian thinurna hnuaiah an la awm ta zêl thung a. Chu chu he lâi thuin a sawi pawh hi a ni. Pathian chuan khawvêl hi a hmangaih êm êm a; tichuan, khawvêl tlan tûrin a Fapa a rawn tîr ta a (Joh. 3:16, 17). Nimahsela, he a thilthlâwnpêk lo hnartute hi chuan anmahni sual man hremna—chatuana thihna—chu an tuar ngei ang.

`Pathian hmaah leh kan mihringpuite hmaa inngaihtlâwm dân tûr chu engtin nge kan zir chhuah theih ang? Thinlunga inngaihtlâwmna chungchâng hi Johana hnên aṭang hian kan zir chhuak thei em?`