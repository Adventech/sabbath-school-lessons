---
title:  Zir belhna
date:   08/11/2024
---

Ellen G. White-i lehkhabu, Chatuan Nghahfâk phêk 425–440, “Galili-a Hun Khirh Tak” tih leh phêk 696–703, “BiakIn Chungchhûng Pawmta Zâwk” tih te chhiar ni se.

“‘Tu hnênah nge kan kal ang a?’ Israel-ho zirtîrtute chu tih dân phung pângngâi anga tih reng tumna salah an tâng a. Hetih lâi hian Pharisaiho leh Sadukaiho lah chu an lo inngeih lo tawn êm êm mai bawk si. Isua kalsan chu hêng mi khirh pui pui, serh leh sâng thila khermai êm êm, anmahni ropuina tûr ngawt ngaihtuah ṭhînte hnêna tlûk luhna a ni dâwn tih an hai lo. Zirtîrte hian Isua an pawm tâk aṭang khân tûn hmaa an lo la neih ngâi rêng rêng loh thlamuanna leh hlimna an lo nei ta a. Chuvâng chuan, engtin nge mi sualte Ṭhian hmusittute leh tidudahtute hnênah hian an kîr leh theih tawh telhlul ang ni? Messia lo lan hun tûr chu nghâkhlel takin an lo thlîr ṭhîn kha a ni a; tûnah hian ani chu a lo thleng ta. Amah kalsanin, a nunna lâksak tumtute leh a zuitute an nih avânga tiduhdahtute hnênah hian kal an tum rêng rêng lo.

“‘Tu hnênah nge kan kal ang a?’ Hmangaihna leh khawngaihna thu zirtîrtu Krista hnên aṭang hian rin lohna zân thim leh khawvêl suahsualna lamah chuan an kîr thei tawh lo. Chhandamtu chu a thilmak tih ropui tak takte hmutu tam takin an kalsan lâi hian, Petera erawh chuan zirtîrten amah an rinzia sawi chhuakin, ‘Krista chu i ni’ tih thu a sawi thung a. He an nunna thîr chakâi hi hloh tûr anga an han suangtuah chhin ngawt pawhin an khûr a, na an ti ngawih ngawih mai a ni. An tân hian Chhandamtu tel loa nun chu zan thim hnuaia thlipui na takin a vawrh lên lawp lawp lawng ang mai a ni dâwn si a.” —Ellen G. White, Chatuan Nghahfâk, p. 439.

**Sawi ho tûrte**:

`In class-ah finfiahna ṭha tâwk tak an nei chunga mi ṭhenkhatin Isua hi Messia a ni tih leh Kristian thurin hi a dik a ni an pawm thei chuang miah lo hi eng nge ni a chhan ni ang sawi ho ula. Chutih lâia mi ṭhenkhatin a pawm theih tho thung si chhan hi eng nge ni bawk ang?`

`Kan sualte avângin Isua Krista a thi tih thu âia pawimawh zâwk thutak dang hi a awm thei ang em? Mahse, he thutak pawimawh êm êm hi engtin nge kan lo hriat theih? Science hmangin a ni em? Leilung dân aṭangin em ni? Nge ni a, mihringte thil chhût thiamna leh ngaihtuahna aṭang zâwkin? Hêngte hian Siamtu Pathian chu ring tûra min pui theihna chin nei tho bawk mah se, anmahni ngau ngau emaw, an vâia ṭang ho emaw pawhin kan hriat ngâi thutak pawimawh ber mai, kan sualte ngaihdam a nih theih nân Krista a thi tih hi chu min hrilh theih chuang tlat si lo. Hei hian, Bible hi rinna thilah chuan kan chunga thuneitu chungnung ber leh tâwp ber a ni tih pawm a pawimawhzia min hriattîr em?`

`Enga ti nge keimahni rinna atân hian keimahni nuna Pathianin thil a lo tih tawhte hriat reng hi a pawimawh êm êm?`