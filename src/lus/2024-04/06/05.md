---
title:  Pa-in Isua nihna a puang
date:   06/11/2024
---

Chanchin Ṭha Johana ziak hi Thu (logos) chu Pathian nêna awm dûn anga sawina thu-in a inṭan a; a awmzia chu Pa Pathian nên an awm dûn tihna a ni (Joh. 1:1). Thu chu tisaa a lo chan khân Thlarau Thianghlimin Isua chu tu nge a nih rawn puangin, baptisma a chan lâi khân a chungah a rawn fu a (Joh. 1:32–34). Hei bâkah hian, Pa pawhin Isua nihna hi leia rawng a bâwl chhûng khân a rawn puang chhuak ve leh bawk.

`Johana 5:36–38 chhiar la. Hetah hian engtin nge Isuan Pa chanchin a sawi?`

Isua hian a hna thawhte leh a thilmak tihte chu Pa nên a sawi zawm zêl a. Pa chuan a tîr tih leh ama chanchin pawh mite hnênah a lo hriattîr vek tawh tih chiang takin a sawi bawk.

`Matthaia 3:17, Matthaia 17:5, Marka 1:11 leh Luka 3:22 chhiar la (2 Pet. 1:17, 18 pawh en bawk rawh). Pa-in Isua chanchin a sawi dân chu eng nge ni?`

Isuan baptisma a chan ṭum hian Pa leh Thlarau Thianghlim te chuan Fapa rawn ṭâwiâwmin, Isua rawngbâwl ṭanna hun pawimawh tak hi an rawn hmanpui a. Pa chuan a lo thlîrtu mipuite hriat theih ngei tûrin Isua hi a Fapa duh tak, a lawm êm êm a nih thu a rawn sawi a nih kha. Mahse, he Isua rawngbâwlna hun pawimawh takah hian Pa chuan thu pawimawh tak dang pawh sawi a nei a, chu chu Chanchin Ṭha Johana ziakah hian kan hmu ve thung.

He leia Isuan rawng a bâwl hun chhûng chu a tâwp hnâi tawh hle a, eng kimin a vâwrtâwp a thleng chho mêk. Sakhaw hotute lah chuan dan an lo tum ve ngar ngar bawk a, a nihna takah phei chuan tih hlum daih an duh a ni (Joh. 12:19 en la). Tûnah chuan a dodâl nasa leh zual ta hle a; mahse, mipuiin amah an lâwm êm êm bawk si. Lazara a kaihthawh lâi hmutute thil sawi hria apiang chuan amah zui an lo duh ve ta zêl a (Joh. 12:17, 18). Kût hmang tûra lo kal Grik mite pawhin Isua hmuh an duh thu an sawi ve ta hial bawk.

Hetah chiah hian, Isuan, “Ka Pa, i hming châwimâwi rawh” a tih chu chhângin, Pa chuan vân aṭangin, “Ka châwimâwi tawh a, ka châwmâwi leh bawk ang” (Joh. 12:28) a rawn ti ta a ni.

Kan sawi tâk ang khân, Isua châwimâwi a nih hun tûr chu krawsah a ni a. Chuvâng chuan, Isua chanchin Pa-in a puan pawh hian khawvêl sualte thâwina atâna Pathian Berâmno inhlanna ropui tak chu a kâwk a ni. Krawsa a tawrhna chu he leia a rawngbâwlnain a vâwrtâwp a thlenna a ni dâwn a. Kan âiawha a thihna khân kan sual zawng zawng avânga kan tawrh tûr hremna chu pe tla vekin, rinnain ama zârah hremna kan hmachhawn a ngâi tawh dâwn lo a ni.