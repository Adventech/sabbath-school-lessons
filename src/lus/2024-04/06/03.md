---
title:  Messia nihna hriat thiamna thar
date:   04/11/2024
---

`Johana 1:32–36 chhiar la. Hetah hian Baptistu Johanan Juda-ten an lo nghah Messia chungchânga an beisei loh thil a sawi tâk chu eng nge ni?`

Juda-te hian Rom sawrkâr hnuai aṭanga chhanchhuaktu tûr Messia lo kal hun chu an nghâkhlel êm êm a. Hnam dang awp behna hnuaia kum tam tak chhûng an awm tawh avâng hian Messia chuan anmahnni awp bettu Rom sawrkâr chu a rawn paih thla ni mai loin, anmahni Juda-te pawh hnam ropui leh thiltithei takah a siam nghâl bawk dâwn niin an ring. Johana thu puan, “Pathian Berâmno” tia Isua a sawi erawh hi chu, mihringte sual thâwina atâna Isua Krista a la thih tûr thu kâwk ni tho mah se, mi tam zâwk hian an awmzia tak an lo man thiam lo niin a lang a. A nihna takah chuan, a thil sawi awmzia hi a zavâiin an hre lo vek zâwk pawh a ni maithei.

Chuvâng chuan, Hmangaih Johana hian Messia chungchânga thil an hriat dik tâwk lo chu hrilh fiah a, Isuaah hian Lal lo kal tûr leh, chu Lalin a rawn tih tûr chungchânga hrilhlâwknate kha a lo thlen famkim tâk dân an lo hriat theih nân a Chanchin Ṭha bu hi a ziak ta a ni. Messia chu ram rorêlna fawng chelhtu tûr leh sipai hotu tûr ang ni loin, khawvêl sualte thâwina atâna amah inhlân tûr zâwkin a lo kal dâwn a. Chu chu a tum a ni. Chumi hnu-ah, a tih tûr eng kim a tih zawh vek hnu-ah chauh a lalram din tûr chu a lo thleng ang (Dan. 7:18 chhiar ang che).	

“Isuan baptisma a chan khân [a chantîrtu] Johana chuan Pathian Berâmno a nih thu a sawi a. Chu a thu sawi chuan mite thinlungah Messia hna thawh tûr chungchâng hriat thiamna thar a neihtîr ta a ni. Baptistu Johana rilru-ah hian Isaia thu lo sawi, ‘Berâmno talh tûra an hruai angin ani chu hruai a ni’ (Isaia 53:7 ) tih kha a awm a.”—Ellen G. White, Chatuan Nghahfâk, p. 137.

Johana 1:31-ah hian Baptistu Johana khân “Amah [Isua] chu ka hre lo” tih thu a sawi tih kan hmu a. Chuti a nih chuan, engtin nge Isua hi Messia a ni tih a lo hriat tâk? A chhânna chu, baptis tûra Johana tîrtu Lalpan a hnênah hian, “Tu chungah pawh Thlarau [Thianghlim] zuk fu-a chunga awm reng i hmuh apiang, amah chu Thlarau Thianghlima baptistu tûr a ni ang” tia a lo hrilh tawh vâng a ni. Chu mi chu a hmu ta ngei a; tin, chu mi chu Pathian Fapa a ni tih mite hnênah a hriattîr ta bawk (Joh. 1:33, 34). Ṭawngkam danga sawi chuan, Johana hnênah hian Pathianin Isua kha Messia a ni tih a lo puang tawh tihna a ni.

“Krista [hi] Pathian thiltihtheihna leh Pathian finna a ni a” (1 Kor. 1:24). Pathian Thlarau thiltihtheihnain kan rilru-a hna a thawh azârah Isua hi Pathian hnên ata lo kal Krista chu a ni tih hriatna kan nei thei. He thupui pawimawh tak hi Chanchin Ṭha Johana ziakah hian kan hmu zing hle nghe nghe a. Chhandamna chu khawvêl finna thuril aṭang te, science aṭang te leh lehkha zir sânna aṭang te-a lo thleng a ni lo. Isua ring leh a thu âwih tûra intulûtte thinlungah chauh Pathianin a thlentîr ṭhîn a ni.

`Isua kha kan sualte thâwi nâna thi a ni tih hi kan hnênah puanin lo awm ta lo se, engtin nge kan lo hriat ngawt theih ang? Chuti a nih chuan, enga ti nge Bible thu hriat leh Bible-in Isua chanchin a sawite rin hi a pawimawh êm êm tâk le?`