---
title:  Pawmna leh hnâwlna
date:   05/11/2024
---

Zirlâi 2-ah khân Johana 6-a kan hmuh mipui 5,000 hrâi puar thu kan lo zir tawh a. Nimahsela, a thawnthu tâwp lam erawh kan zir tel ve hman ta lo a nih kha; chumi chu vawiinah hian kan zir ve leh thung ang.

`Johana 6:51–71 chhiar la. Heta hian Isuan Judaten pawm harsa an tih êm êm eng thu nge a sawi?`

Mak tak maia hrâi puar zawh chiah mipuite khân Isua chu lala siam mai an tum ta a (Joh. 6:1–15). Mahse, a hnu-ah Kapernaum khuaa inkhâwmna inah inkhâwmin, kha a thilmak tih khân thlarau lama awmzia a neih dân a hrilh fiah a. “Kei hi nunna chhang chu ka ni” (Joh. 6:35) tiin a sawi. Chipchiar zâwka sawi fiah lehin, chu chhang chu ama tisa, khawvêl nun nâna a pêk tûr chu a ni a ti (Joh. 6:51).

He a thil sawi hian mipuite mit tih vârsakin, Isua chu leia rorêl tûr an lal a ni lo tih an lo hre thiam ta a. Ani chu mihring ngaihtuahnain a siam chawp bâwmah chuan a leng ve lo. Mahse, Isua thu sawi hian amah chu Messia a ni tih hriaa pawm thei tûrin an ngaihtuahna a thlâksak dâwn tih an hria a. Chuvângin, hemi ṭum hian zirtîrte zînga tam tak kha chuan an kalsan ta daih rêng a ni (Joh. 6:66).

Mihring ngaihtuahna aṭang chuan Isua tân pawh hian a rilru natthlâk ve ngawtin a rinawm. Lala siam an duh a ni tih hriat chu thil lâwmawm tak a ni dâwn tih a chiang a. Chutiang chu tu nge duh lo awm ang? Nimahsela, mi tam takin an kiansan ta duak leh, a thu sawi pawm loa an lo hnial vêl hi chu a beidawnthlâk dâwn tih a chiang a. Mipuiin an ṭînsan hum hum lâi chu thlîr pahin, a zirtîr sâwm leh pahnihte hnênah chuan, “Nangni pawh hian kal bo te in lo duh ve rêng lo maw?” tiin a zâwt ta a ni.

Hetah chiah hian a ni Peteran a thu puan chhuah ropui tak, Isua hian eng nge a neih tih leh tu nge a nih tih min hriattîrtu chu a lo sawi tâk a ni. Heti hian a sawi a: “Nangin chatuana nunna thu i nei alâwm. Nangmah hi Pathian Mi Thianghlim chu i ni tih kan ring a, a hriat pawh kan hre ta bawk” (Joh. 6:68, 69, ESV) tiin.

Zirtîrte hi Isua bulah kum eng emaw zât chhûng an lo khawsa ta hlawm a, a zin kual vêlnaahte zuiin a thilmak tihte chu an hmu a, a thu sawite pawh an lo ngâithla tam tawh hle bawk. Anmahni thil lo tawn tawhte ngei aṭangin amah ang hi tu mah an awm lo tih pawh an hria a. A thil tihte leh thil sawite chu hriat thiam loh châng neiin, a lo kal chhan tak pawh hi lo la man fuh chiah lo mah se, Messia a ni tih erawh an pawm nghet ta hle thung. A lo kal chhan tak phei hi chu a thiha a thawh leh hnu-ah chauh an hre thiam ta a nih kha.

`He thawnthu aṭang hian mi tam zâwk hi chuan a dik lo zâwk an pawm deuh ṭhup zel tih hi a dikzia kan zir chhuak thei em? Kan thurinte hi khawvêl mipui tam zâwk, Kristiante zîngah ngei pawh a tam zâwk daihin min ṭâwmpui ve lêm loh a ni a. Chûngte chu miin dik min tihpui lêm dâwn lo tih hi eng vângin nge kan hriat reng a ṭûl?`