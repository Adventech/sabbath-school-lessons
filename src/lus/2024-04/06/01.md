---
title:  Isua Nihna Puangtu Dangte
date:   02/11/2024
---

### Chhiar tûrte
Joh. 3:25–36, Joh. 1:32–36, Dan. 7:18, Joh. 6:51–71, Joh. 5:36–38, Joh. 7:37–53.

> <p>Chângvawn</p>
> “Tin, lei ata khâikânin ka awm chuan, mi zawng zawng keima hnênah ka hîp ang” (Johana 12:32).

Isua hian ama chanchin—tu nge a nih tih emaw, tu tirh nge a nih tih emaw, khawi aṭanga lo kal nge a nih tih emaw chungchângah miten an lo la hriat loh thil mak tak tak a sawi ṭhîn a. Chu mai chu ni loin, a thilmak tihte leh chhinchhiahna tihte hmang khân tu nge a nih tih a ti lang ṭhîn bawk. Hei vâng hian mi ṭhenkhat pawhin ualau takin, “Krista chu a lo thlen hunah chuan he miin a tih âia tam zâwk hi thilmak a rawn ti ang em ni?” (Joh. 7:31, NKJV) an lo ti rêng a nih kha.

A thu sawite chu a dikin a rintlâk a ni tih miten an lo hriat theih nân thil tihin a zuitîr nghâl zêl bawk a.

Mahse, chutia chhinchhiahnate a tiha thu a hril zêl lâi chuan mite zîngah ngaih dân inang lo a lo awm ṭan ta. Bethesda dîl kianga mu reng ṭhîn zeng a tih dam kha sakhaw hotu ṭhenkhatin an ngaihmawh hle a lo ni a. Mipui 5,000 a hrâi puar hnua Kapernaum khuaa Juda ṭhenkhatte nên an inhnial avâng khân mi tam takin amah an hnâwl leh phah bawk. Tin, Lazara a kaihthawh avâng khân mi ṭhenkhatin an lo rin phah ta a; chutih lâiin, mi ṭhenkhat dang erawh chuan amah huat phuahin, a chungthu ngaihtuah tûra hruaia tih hlum hial an duh phah ta nghe nghe thung.

Tûn kâr zirlâi hian Isua thu hretu leh tu nge a nih tih puangtu ṭhenkhatte min thlîrpui dâwn a. Hêng thil thleng hrang hrangahte hian, Isua nihna eng emaw ber puan chhuaha awm zêlin, chûng zawng zawng belhkhâwm chuan Isua, Messia nihna ril zâwk hriatna min neihtîr dâwn a ni.