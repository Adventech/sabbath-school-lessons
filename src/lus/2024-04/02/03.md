---
title:  “Zâwlnei a ni ngei e”
date:   07/10/2024
---

`Johana 6:14, 15, 26–36 chhiar la. Isua thilmak tihte kha engtin nge miten an lo ngaih a, hêng a thilmak tihte hi engtin nge ama nihna hrilh fiahna hmanrua atân a hman ṭhin?`

Hetih hun lâia Juda-te hian Rom ramin a awm behna lak aṭanga an hnam chhanchhuaktu tûr messia a lo la kal dâwn niin an ngâi a. Indona a thlen lâia hruaituten an tih ngei ngei tûr, mahse, thil tih harsa tak ni bawk si chu sipaite chaw ei tûr ngaihtuahsak leh hliam tuarte ngaihsaka, mitthite ruang hlâwm a ni. Isua hian, a thilmak tihte hmang khân hêng thil pahnihte hi a ti kawp thei a ni tih a lantîr a.

Mahse, chu chu he khawvêla Isua lo kal chhan a ni lo a, a thilmak tihte a tih chhan lah a ni hek lo. Mipui sângnga vêl zet pung khâwm a hrâi puar hian amah chu Nunna Chhang, vâna aṭanga lo chhuk Pathian chu a ni tih lantîr theihna hun remchâng ṭha tak a siamsak a. “Kei hi nunna chhang chu ka ni; tu pawh ka hnêna lo kal chu a ril a ṭâm lo ang, tu pawh mi ring chu eng tikah mah a tuihâl lo ang” (Joh. 6:35) tiin a sawi ta a nih kha.

Hei hi Chanchin Ṭha Johana ziaka “ka ni” tih ṭawngkam a hmanna pasarih zînga a hmasa ber a ni nghe nghe a. He ṭawngkam a hmanna hrang hrangahte hian thil eng emaw a nih thu a sawi zêl (“chatuana nunna,” Joh. 6:35; “khawvêl êng,” Joh. 8:12; “kawngkhâr,” Joh. 10:7, 9; “Berâmpu Ṭha,” Joh. 10:11, 14; “thawhlehna leh nunna,” Joh. 11:25; “kawng leh thutak leh nunna,” Joh. 14:6; “grêp hrui tak,” Joh. 15:1, 5). Hêng a nihna hrang hrangte hian Isua chungchâng thu-a thutak pawimawh êm êm awm chu min hrilh a. “Ka ni” tih ṭawngkam kan hmuh hmasakna ber chu Exodus 3 niin, chutah chuan Pathianin Mosia hnênah AWMA a nih thu a sawi (Joh. 8:58 nên khâikhin ang che). Isua hi AWMA ropui chu a ni.

Nimahsela, a hun lâia mite khân hêng zawng zawng hi an hre thiam miah lo. “Isua chungchânga duhkhawp ang hmu lo an thinlung chuan, Isua hian an hmuh tâk ang thilmak chi hrang hrangte kha a ti thei a nih si chuan, enga ti nge Juda mi zawng zawng hnênah hrilhsêlna, chakna leh hausakna a pêk theih si loh le? Anmahni awptute lak aṭanga chhuah zalênin hnam thiltithei leh zahawm takah a siam thei lo em ni? tiin zawhna a siam vêl a. Pathian tirh nia insawi si, Israel-te lal nih erawh a duh tlat bawk si lo kha an hriat thiam theih loh thuril inthup a ni. Lal a nih duh lohna chu a ni lo zâwngin an hrilh fiah ta a. Tam tak phei chuan he khawvêla a lo kal chhan hi Pathian ruahman a ni tih amah ngei pawhin a rinhlelh vâng a ni ang te an ti. Chuvâng chuan, rin lohna rilru lo luh nân kawng zau tak an hawng ta a, Setana chi lo tuh tawh khân rah rawn chhuahin, Isua nihna dik tak hriat lohna leh a laka helna rilru an lo pu ta a ni.”—Ellen G. White, Chatuan Nghahfâk, pp. 427, 428.

Hêng mite hian chatuan nunna neihtîrtu tûr thutak chu zawng loin, tisa thila hlâwkna tûr ringawt an lo ûm a. Hei hi thang hlauhawm tak, keini pawhin kan fîmkhur hle a nih loh chuan kan hmachhawn ve theih vek a ni.

`Thlarau lam thil hlamchhiah a, khawvêl thil ringawt kan buaipui loh nân engtin nge kan invên theih ang?`