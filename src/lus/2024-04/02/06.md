---
title:  Lazara kaihthawh thu
date:   10/10/2024
---

Johana 11 hi lungngaihna chanchinin a khat a ni deuh ber mai—Isua ṭhian ṭha tak pakhat chu a dam loh thu kan hmu a (Joh. 11:1–3); dam lo chu a thih tâk avânga a chhûngte thlamuan tûra an ṭhenawm khawvêngte an lo kal khâwm thu kan hmu a (Joh. 11:19, 31, 33); Lazara farnute chu Isua awm ni se an nuṭapa hi a thih an rin loh avânga an ṭah thu kan hmu a (Joh. 11:21, 32); tin, amah Isua ngei pawh a ṭah thu kan hmu bawk (Joh. 11:35).

Isua hi Lazara a dam lo tih thu a hriat hnu-ah pawh ni hnih ngawt Jordan râlah a la châm khawtlâi a (Joh. 11:6), a thih hmaa Bethani a va thleng hman lo hi a lâwm zâwk tih pawh a sawi nghe nghe (Joh. 11:14, 15). A khawtlâi chhan hi a nunrâwn vâng a ni lo a, nih ahnehin Pathian ropuina a puan chhuah theihna tûr zâwk a lo ni reng mai.

Isuan Bethani khua a va thlen hian Lazara chu thlânah ni li lâi a lo awm tawh a. Ni li chhûng chuan a taksa a ṭawih chhe hman vek tawh ngei ang. Marthi pawhin, “Lalpa, tûnah zawng a uih tawh ang; a thihna [kha] ni lâi a ni tawh si a” (Joh. 11:39) a ti a. Isua rawn thleng tlâi viau mai hian a thilmak tih tûr chu a ti ropui leh zual sawt dâwn a ni tih rinhlelh rual a ni lo. Ruang ṭawih chhe vek tawh a kâitho leh dâwn a ni a. Isua tân pawh hei âia Pathian a nihzia finfiahna kawng ṭha zâwk a awm thei tawh dâwn chuang em ni?

Isua hian Pathian, nunna siamtu a nih ang ngeiin thihna chungah pawh thu a nei a. Tichuan, Lazara thihna hi Bible-in ama chungchâng a lo sawite puan chhuahna remchâng ṭha takah a hmang ta a ni. “Kei hi thawhlehna leh nunna chu ka ni; tu pawh mi ring chu thi mah sela, a nung reng ang; nung apiangin mi ring chu kumkhuain an thi lo ang” (Joh. 11:25, 26) a ti a.

`Johana 11:38–44 chhiar la. Isuan thawhlehna a nihzia a sawi hi a dik ngei a ni tih miten an lo hriat theih nâna thil a tih chu eng nge ni?`

Mitdel mit a tih vârsak (Joh. 9:7) hmang khân khawvêl Êng a ni (Joh. 8:12, Joh. 9:5) tih a lo lantîr tawh a, khatiang chiah khân tûn ṭumah pawh mitthi zîng ata Lalzara kâithoin (Joh. 11:43, 44) thawhlehna leh nunna a nihzia a ti lang leh ta a ni (Joh. 11:25).

Hemi ṭuma a thilmak tih zet hi chuan a thilmak lo tih tawh dangte âi khân nunna Petu, Pathian ngei a nihzia a ti lang chiang leh zual a. Chanchin Ṭha Johana ziak thupui, Isua hi Pathian Fapa a ni a, amah hi kan ring a nih chuan, ama zârah nunna kan nei thei a ni (Joh. 20:30, 31) tih hi a rin tlâkzia kan lo hriat theih phah ta bawk.

Amaherawhchu, he thawnthu ngaihnawm tak tâwp lam (Joh. 11:45–54), Isua thil tih hmutu tam takin amah an lo rin ve tâk thu (Joh. 11:45) kan chhiar zawh chiah hian thil runthlâk tak, lungchhiatthlâk êm êm ni bawk a ziak tel tlat mai. Isua hian mitthi tawh a kâitho leh thei ngei a ni tih a lantîr a; mahse, hêng mite hi chuan a nunna lâksak a, amah dan theih zu inring tlata maw le! Pathian finna leh thiltihtheihna ropui sânzia leh, mihringte ngaihtuahna erawh a âtthlâk ṭhin si-zia an va pho lang chiang êm!