---
title:  'Mitdel tih dam thu: Ṭhen 2-na'
date:   09/10/2024
---

`Johana 9:17–34 chhiar la. Sakhaw hruaituten mitdel lo dam ta hnêna zawhna an zawhte chu eng nge ni a, engtin nge ani chuan a lo chhân?`

Johana 9 hi a sei khawp mai a; tin, hemi bung hi Isua chungchânga mite an inhnial hrep thu ziahna chu ni tho mah se, a changtupa ber erawh a nih lohna bung awm chhun a ni thung si âwm e. Zirtîrten he mitdel hi thil sual a tih avânga a mit lo del ta a ni nge ni lo tih Isua an zâwt ang chiah khân (Joh. 9:2), Pharisaite pawh hian Isua hi Sabbath nia mitdel a tih dam avângin mi sual tak ni-ah an ngâi a (Joh. 9:16, 24); chuvâng chuan, a mit a tih vârsak tâka pawh “mi sual lailet dêra piang” tiin ânchhia an lawh ta hial rêng a ni (Joh. 9:34).

He thawnthu-ah hian a letlingin thil a rawn awm ta daih mai tih i lo hre thiam em? Mitdelpa hian Isua a hriat chiana amah a rin leh zual ang zia zêlin a, tisa mit mai bâkah, a thlarau lam mit pawh a lo fiah ta telh telh a. Chutih lâiin, Pharisaite erawh chu an thlarau lam mit a del chhah tulh tulh thung. Isua hi mi sual a ni nge mi fel a ni zâwk tih thu-ah an ngaih dân a han phîr phawt a (Joh. 9:16), a hnu-ah phei chuan khawi aṭanga lo kal nge tih pawh an hre ta lo hial nghe nghe a nih kha (Joh. 9:29).

Johana hian he thilmak tak thleng hi remchângah hmangin, Isua hi tu nge a nih tih min hrilh ta hlauh a. Johana 9-a chhinchhiahna thupuiin Chanchin Ṭha Johana ziaka thupui dang eng emaw zât a rawn tan tlang hian Isua chu khawvêl Êng a ni tih a nemnghet (Joh. 9:5; Joh. 8:12 nên khâikhin rawh). Tin, he thawnthu hian Isua lo chawr chhuah dân rilzia pawh a sawi bawk a. Isua hi tu nge a nih a, khawi aṭanga lo kal nge a nih a, eng ti tûrin nge khawvêlah hian a lo kal? (Joh. 9:12, 29; Joh. 1:14 nên khâikhin rawh). Hemi bungah hian, Isua thilmak tih thu sawina hmasa zâwkah pawh sawi lan lo ni tawh Mosia chu sawi lan leh a ni a (Joh. 9:28, 29; Joh. 5:45, 46 leh Joh. 6:32 te nên khâkhin ang che). Tin, mipuiten Isua an lo ngaih dân pawh sawi lan a ni bawk. An zînga ṭhenkhat hi chu êng âia thim ngaina zâwk tlat an ni a, ṭhenkhat dang erawh chuan Isuan an lo ring ta thung a ni (Joh. 9:16–18, 35–41; Joh. 1:9–16, Joh. 3:16–21, Joh. 6:60–71 te nên khâikhin ang che).

Heti lâia thil lungchhiatthlâk tak mai awm chu, thlarau lama sakhaw hotu ni si, an mit a del chhah lutuk hi a ni. Mitdel kutdawh mai ni ṭhîn khân, “Khawvêl awm tirh ata tu ma’n mitdel saa piang mit an ti vâr leh tih an hre ngâi lo. He mi hi Pathian hnêna ata chhuak a nih loh chuan eng mah a ti thei lo ang” (Joh. 9:32, 33) tiin a sawi a. Hetih lâi hian, sakhaw hotu, Juda-te thlarau lam nun kâihruaitu, Isua hi Messia a ni tih hriaa lo pawm hmasa bertu tûr ni si-te chuan Messia a nihzia ti langtu thil chi hrang hrang an nei vek chungin an hmu thei miah lo thung. Nge ni a, an hmu duh lo hrim hrim zâwk tih pawh a hriat loh. Heta ṭang hian, kan thinlungin mi a bum nasat theihzia kan hre thei âwm e.

`1 Korinth 1:26–29 chhiar la. Engtiangin nge Paulan a lo sawi hi mitdel leh Pharisaiten Isua an ngaih dânah khân a lo thlen dik tâk chiah le? Tûnlâi hunah pawh engtiangin nge a thlen dik vek theih tho bawk?`