---
title:  Mipui sângnga hrâi puar thu	
date:   06/10/2024
---

Johana 6:4, 5 kan chhiar chuan Isuan mipui sângnga a hrâi puar hun kha Kalhlên Kût a thlen dâwn hnaih a nih thu kan hmu ang a. Kalhlên Kût chu Aigupa ram aṭanga Israel fate hruai chhuah an nih hriat rengna atâna kum tin an hman ṭhin a ni. Kalhlên Kûtah hian chhûng tinten anmahni pualin berâmno pakhat ṭheuh an talh ṭhîn a, chu chu an fa tîr thih âia thi niin, chu inthâwina chuan kan tâna Krista thihna a lo entîr bawk a ni. Krawsah khân thil sual kan tih avânga kan phu rêng hremna chu Krista chungah a tla a. Krista kan Kalhlên Kût Berâmno chu kan tân talhin a lo awm tawh ngei a ni (1 Kor. 5:7).

“[Krista] khân bawhchhiatna mawh chu phur a, chumi avâng chuan a Pa’n a lakah a hmêl a thup ta tlat mai bawk. Chu thil râpthlâk tak chuan a thinlung a ti keh sawm vek a, a hnuk a chah thleng khân a tuar. He inthâwina hi mi sualte tlan an lo nih theih nâna siam a ni.”—Ellen G. White, Indona Ropui, p. 540.

`Johana 6:1–14 chhiar la. Hetah hian Mosia leh Isua inanna eng nge kan hmuh? A awmzia chu, heta Isua thil tih eng hian nge Israel-te chu an thlahtuten Mosia rawngbâwlna kal tlanga thil an lo dawn kha hriat chhuahtîr leh tihna a ni.`

He thawnthu-a thil tam tak hian Exodus hun lâia Mosian thil a tihte leh Isua thil tihte hi an inan dân min hrilh tih kan lo hmu thiam em aw? Kalhlên Kût hi Aigupta aṭanga chhanchhuahna ropui tak an chan hriat rengna atâna hman ṭhin a ni a (Joh. 6:4). Mosia kha Sinai tlângah a chho angin Isua pawh tlângah a chho ve a (Joh. 6:4). Thlalêra Israel fate fiaha an awm ang khân Isua pawh hian Philipa chu amah a rin leh rin loh a fiah a (Joh. 6:5, 6). Chhangpêrte tihpun a ni hian vân aṭanga manna lo tla kha min hriat chhuahtîr bawk (Joh. 6:11). A zirtîrten mipui ei bâwngnâwite an chhar khâwm (Joh. 6:12) hian Israel faten manna tla an chhar kha min ngaihtuah chhuahtîr a. Mipui ei bângnâwi an chhar khâwm an dahna bâwmrâng zât leh Israel hnam zât (sâwm leh pahnih ve ve a ni) hi a inang chiah bawk (Joh. 6:13). Tin, mipuiten Isua chu khawvêla lo kal tûr zâwlnei nia an sawi (Joh. 6:14) pawh hian Deuteronomy 18:15-a kan hmuh, Pathianin Mosia ang zâwlnei a la rawn tirh tûr thu a lo sawi kha amah ngei niin an ring tih an ti lang bawk a. Hêng zawng zawng hian Isua chu Mosia thar—a mite chhanchhuak tûra lo kal chu a ni ngei tih an entîr vek a ni.

Chutiang chuan, Johana hian Isua khân chhinchhiahte leh thilmakte a ti a ni mai lo a, Juda-te tâna awmzei nei thei tûr ang berin, an rilru khawih thei tûr ang takin a ti ṭhin tih a sawi. A awmzia chu, Isua nihna dik tak târ lang thei tûrin Isua thil tihte a ziak tihna a ni.

`Isaia 53:4–7 leh 1 Petera 2:24 chhiar la. Hêng chângahte hian Isua kha Pathian Berâmno a nihzia engtin nge sawi a nih? Pathian Berâmno a nihna leh Pathian a nihna chu engtin nge a inzawm a, eng vângin nge he thutak hi thutak kan hriat theih azawnga pawimawh ber a nih?`