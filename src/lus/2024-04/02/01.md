---
title:  Pathian A Ni Tih Chhinchhiahnate
date:   05/10/2024
---

### Chhiar tûrte
Joh. 6:1–15, Isa. 53:4–6, 1 Kor. 5:7, Joh. 6:26–36, Joh. 9:1–41, 1 Kor. 1:26–29, Joh. 11.

> <p>Chângvawn</p>
> “Tin, Isuan a hnêna, ‘Kei hi thawhlehna leh nunna chu ka ni; tu pawh mi ring chu thi mah sela a nung reng ang; nung apiangin mi ring chu kumkhuain an thi lo ang. Chu thu chu i ring em?’ a ti a” (Johana 11:25, 26).

Bible hian chiang takin Isua Krista chu chatuana awm Fapa, Pa nêna pumkhat, tu hnên aṭang maha nunna dawng chhâwng ni lo leh siam ni lo a nih thu a sawi a. Isua chu thil siam zawng zawngte siamtu a ni zâwk (Joh. 1:1–3). Chutiang chu a nih avângin, eng tik lâi pawha awm reng a ni a; a la awm rih loh lâi hun a awm lo. Isua chu he khawvêlah hian lo kalin, kan mihring nihna pawh amahah rawn inbel ve tho mah se, a Pathianna erawh a la nei zui zêl tho a, chu a Pathian nihna ti langtu thil chu sawi leh tih châng a nei fo rêng bawk a ni.

Chu thutak chu Johana hian a ngâi pawimawh êm êm a; chuvâng chuan, Isua thilmak tihte zînga ṭhenkhat a ziah pawhin Krista Pathianna ti lang tûr zâwngin a sawi deuh zêl ṭhîn. Isua khân a Pathian nihna ti langtu thilte a sawi ṭhîn a ni mai lo a, a thil sawite chu a Pathian nihna ti langtu thilte a tihna hmangin a rawn nemnghet zêl ṭhîn bawk.

Tûn kâr zirlâiah hian Isua chu Pathian a ni tih chhinchhiahna ropui deuh deuh pathum kan thlîr ho dâwn a. Thil mak leh bengverh deuh ni bawk chu, hêng a thilmak tih hrang hrangah hian lo âwihsak lotu emaw, a pawimawhna lo hre thiam lo emaw tâwk an awm zêl mai hi a ni. Hêngte hi mi ṭhenkhatin Isua an hawisan phah tâkna pawh a ni rêng a, mi ṭhenkhat tân lah an mitdelna ti zualtu niin, mi ṭhenkhat tân phei chuan Isua tih hlum duhna rilru put phahna zu ni hial a! Mahse, mi ṭhenkhat dang tân erawh chuan Isua hi Messia a ni tih rin theihna hun ṭha tak a ni ve thung lawi si.