---
title:  'Mitdel tih dam thu: Ṭhen 1-na'
date:   08/10/2024
---

`Johana 9:1–16 chhiar la. Zirtîrten mitdelpa mitdel chhan nia an lo rin chu eng nge ni a, chu an ngaih dân dik lo tak chu engtin nge Isuan a dik loh dân a hrilh fiah?`

Zirtîrte hian natna leh sual hi thil inzawm niin a ngâi tlat mai pek a. Chutiang ngaih dân neihtîrtu tûr chu Thuthlung Hlui lehkhabu-ahte hian châng eng emaw zât a lo awm ve tho bawk si atin (Exod. 20:5, 2 Lalte 5:15¬–27, 2 Lalte 15:5, 2 Chron. 26:16–21 chhiar la). Nimahsela, Joba chanchin aṭang pawh hian chutianga natna leh thil sual tih inzawm tlat ni âwma ngaih dân an nei chu a dik vek bîk lo tih hre tûr an ni tho thung a!

Chuvâng chuan, Isua hian tlang takin a sawi ta râwng mai rêng a, thil sual tih leh tawrhna hian inzawm châng a nei tih chu pha chuang loin, a châng chuan hrehawm kan tawrhna azârah Pathian hi châwimâwiin a lo awm phah hlauh ve ṭhîn tho bawk tih a hrilh ta a ni. Isuan mitdel mit a tih vârsak thu leh Genesis bu-a thil siam thu kan hmuh hian inanna an nei a. Isuan mitdelin a pian tirh ata a la neih ngâi loh taksa pêng pakhat a lo neih theih nân hlum a hmang ang chiah hian, Pathian pawhin mihring hmasa ber taksa ruangâm din nân khân leia vaivut a lo hmang a nih kha (Gen. 2:7).

Chanchin Ṭha bu hmasa pathum: Matthaia, Marka leh Luka te chian Isua thilmak tih chanchin an sawiin sawi dân inan tlâng tak an nei deuh zêl a, hetiangin: dam lo tih dam ngâi an awm thu an sawi a, chu dam lo chu Isua hnênah rawn hruai a ni a, Isuan a lo ti dam a, dam lo chuan damna a chan tâk avângin Pathian a fak ta a.

Johana 9-a kan hmuh mitdel tih dam thu-ah pawh hian hêng thil indawt hrang hrang pali-te hi awm kim vekin, a hnuhnûng ber, Pathian fak thu chu Johana 9:7-ah kan hmu. Nimahsela, he thawnthu-ah hian Chanchin Ṭha bu dangte laka Johana ziak danglam bîkna a lo lang ta a, chu chu Isua thilmak tih chhan sawi fiah hi niin, chu chuan damna chang ta leh sakhaw hotute a inhnialtîr ta hrep nghe nghe a ni. He an inhnialna hi ngaih dân inang lo, inkalh tlat ni bawk avânga thleng a ni a, chu chu sual/Pathian hnathawh leh mitdelna/thil hmuh theihna chungchâng a ni.

Johana hian Isuan mitdel a tih dam ni hi Sabbath a ni tih bung 9:14-ah chauh a sawi lang a. He a thil tih hi Bible-in min zirtîr dân ni loin, an pipute thurochhiahin a sawi dân ang chuan Sabbath bawhchhiatna a ni. Chuvâng chuan, Pharisaite khân Sabbath bawhchhetu tiin thiam loh an chantîr ta rêng bawk a. Sabbath a serh miau loh avângin Pathian hnên ata lo kal ni theiah an ngâi lo. Chutih rual chuan, a chhinchhiahna tih ang hi mi sual tân chuan tih theih rual loh nia ngâi mi tam tak an awm ve tho bawk si a (Joh. 9:16), an ngaih dân a rual ta lo hle a ni ang.

A inhnial chu an tâwp mai thei ta lo a, an ngaih dân erawh a inang lo hle tih a lang chiang ta thung. Mitdelpa hi chuan Isua hi tu nge a nih tih a hre chiang telh telh a, chutih lâiin, sakhaw hotute erawh Isua nihna dik tak hriatna kawngah an mit a del chhah tulh tulh thung si a ni ber mai.

`He thawnthu hian keimahni ngaih dân leh thil lo tih ṭhan tawh dân nghet takte hian kan mit a ti del ang a, kan hma ngeia awm thutak pawimawh êm êmte pawh kan lo hmuh hmaih daih thei a ni tih min hrilh em?`