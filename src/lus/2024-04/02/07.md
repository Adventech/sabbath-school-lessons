---
title:  Zir belhna
date:   11/10/2024
---

Ellen G. White-i lehkhabu, Chatuan Nghahfâk phêk 425–44, “Galilie-a Hun Khirh Tak” tih te; phêk 584–598, “Lazar, Lo Chhuak Rawh” tih te; phêk 599–605, “Puithiamten An Phiar Ru” tih te chhiar ni se.

“Khawvêl hnêna nunna petu Krista nunna chu a thu-ah a awm a. Isua khân a thu hmangin dam lote ti damin ramhuaite a hnawtchhuak a; a thu hmangin tuifâwnte a ti reh a; tin, a thu hmang vêkin mitthite a kâitho a; mite pawhin a thu chu thiltihtheihnaa thuam a ni tih an hriatpui bawk. Thuthlung Hlui zâwlneite leh zirtîrtute zawng zawng kal tlanga a lo sawi ṭhin ang khân Pathian thu chu a sawi a. Bible pum pui hi Krista puan chhuahna lehkhabu niin, Chhandamtu chuan amah zuitute chu a thu-a rinna nghat hmiah ngam tûrin a duh hle a ni. Amah chu mita hmuh theih loh a nih hunah thu chu an thiltihtheihna hnâr a ni dâwn a. An zirtîrtu ang bawkin ‘Pathian kaa thu tin chhuak’ ringin an nung ang Mat. 4:4.

“Kan taksa hi kan chaw ei avânga nung leh che thei a ni angin kan thlarau lam nun pawh Pathian thu-in a tihnun leh a châwm a ni a. Mi tin hian anmahni tân ṭheuh Pathian thu aṭangin nunna an dawng ṭhîn. Kan taksa lo ṭhan zêl theih nâna chaw kan ei ṭhîn ang hian, thu chu keimahni tân kan pawm ngei tûr a ni a. Thu chu mi dangte rilru kal tlang maia dawng tûr kan ni lo. Bible hi keimahni ngeiin ngun takin kan zir ang a, Pathian hnênah Thlarau Thianghlim ṭanpuina kan dîl bawk ang ; tichuan, a thu hi kan lo hre thiam thei dâwn a ni.”—Ellen G. White, Chatuan Nghahfâk, pp. 434, 435.

**Sawi ho tûrte**:

`Tûn kârah khân Isuan mipui sângnga a hrâi puar thu te, pian tirh ata mitdel a tih dam thu te, Lalzara thi tawh a kaihthawh leh thu te kan zir a nih kha. Hêng a thilmak tih hrang hrangahte hian Pathian a nih ngeizia hai rual loh tûrin a lantîr ṭhîn a. Mahse, hêng thilmakte hian—mak viau hlawm tho mah se—mipui zîngah inṭhen hranna a siam ta tlat mai. Mi ṭhenkhat chuan amah an lo rin phah a, ṭhenkhat erawh chuan a ringhlel tlat thung. Hei hian eng anga finfiahna ṭha pawh nei mah ila, Pathian hnâwl kan la thlang thei tho tih min hriattîr em?`

`Kan thawnthu zir tâkte khân Isua Krista hi Pathian Fapa a ni tih an lantîr ṭheuh a. Enga ti nge Isua hi Chhandamtu a ni tih ring tûrin Pathian a ni tih kan pawm hmasak phawt a ṭûl?`

`1 Korinth 1:26–29 chhiar la. Tûnlâi hun, kum zabi 21-naah pawh engtiang kawngtein nge he thu hi thu dik tak a la nih reng tho? Kristianten an rin “thil âtthlâk tak tak,” “tisa thila fingten” an nuihzat leh an pawm ve loh ṭhenkhatte chu eng nge ni a? “Thil chakte” timualphotu kan thurinte chu eng nge ni?`