---
title:  Pilatan hre miah loin Isua nihna a sawi
date:   12/11/2024
---

Johana hian Juda sakhaw hotuten Isua man a, a chungthu ngaihtuah tûra hruai a, thi tûra thiam loh chantîr a nih theih dân kawng an zawn reng thu vawi eng emaw zât a lo ziak a. Mahse, Johana ziah Chanchin Ṭhaa thupui pakhat, amah Isua ngei pawhin a sawi chu a hun (chumi awmzia chu khenbeh a nih hun) a la thleng lo tih hi a ni (Joh. 2:4; Joh. 7:6, 8, 30; Joh. 12:7, 23, 27; Joh. 13:1; Joh. 17:1).

Tûnah chuan a hun a lo thleng ta. Gethsemani huana a awm lâiin an rawn man a, Anna hnênah an hruai a, chumi hnu chuan puithiam lalber Kaiapha hnênah an hruai leh a; tin, Pilata hnênah pawh ṭum hnih ngawt an hruai bawk.

Johana hian Isua chu Krista a ni tih puangtu mi chi hrang hrang chanchin a lo ziak a. Isua nihna puangtu pakhat chu amah Isua chungthu ngaihtuahtu ngei Pilata a ni tlat mai. Ani thil sawi hi a pawimawh bîk êm êm chhan chu Rom mi, ram awptu (governor) leh rorêltu a ni a; Isua nihna sawitu dang zawng kha chu Juda mi leh mi pângngâi ve mai an ni hlawm.

`Engtiangin nge Pilata thu puan hi Chanchin Ṭha Johana ziak thupui nên a inzawm? Joh. 18:38, Joh. 19:4–22.`

Isua hi Zirtawpni zîngkârah Pilata hnêna hruai a ni a (Joh. 18:28). Pilata lo ruahman dân chuan a chungthu rêl fel thuai a, a chan tûr ang ang chantîr mai a ni. Mahse, Isua khawsa zia chuan Pilata rilru a hneh ta riau a. Chîk deuh zâwkin zawhnate a han zâwt vêl a, Isua ka ngei aṭang chuan, “Thutak hriattîr hi ka pian chhan leh khawvêla ka rawn kal chhan a ni. Tu pawh thutaka mi apiangin ka thu an pawm ṭhîn” (Joh. 18:37) tih thu te hi a hre leh ta zêl bawk si. A rilru a buai ta hle mai.

Pilata hian Isua kha thi tûrin a chungthu rêl thlu ta nge nge tho mah se, ṭum thum zet chu eng mah tihsual a neih loh thu a puang tho thung (Joh. 18:38; Joh. 19:4, 6). Tin, kraws chungah pawh khân “Nazareth Isua, Juda-te Lal” (Joh. 19:19) tih thuziak chu a târtîr bawk a, hei pawh hian Isua kha tu nge a nih tih a hriat chianzia a ti lang. Krista kha thil tih sual pakhat mah nei lo a ni tih a hre chiang a; nimahsela, thi tûrin a chungthu a rêl tlu ta tho thung a ni.

Pilata hmaah hian Thutaka ngei chu a lo ding reng tawh a; mahse, mipui thinrim nawrna kha a dâwl zo ngang si lo—chuvâng chuan, duhthlanna dik lo tak a siam ta a ni. Heta ṭang hian, kan chhia leh ṭha hriatna leh kan thinlung chhûngril berin thil dik leh ṭha nia min hrilh ang tih ngam loh pawizia kan hre thei âwm e.

`Pilata thil tih dân aṭang hian mi tam zâwk ngaih dân ngaihchân luat avâng emaw, an nawrna dâwl zawh loh avâng emawa keimahni’n dik leh ṭha nia kan hriat ang pawh kan tih ngam loh phah thei tih kan zir chhuak em le?`