---
title:  Marin Isua nihna a ti lang
date:   11/11/2024
---

Kalhlên Kût thlen nân ni ruk a la awm tihin Isuan a thih tawh hnu a kaihthawh leh tâk Lazara te chhûng kha a va tlawh leh a (Lazara hi a farnute pahnih, Mari leh Marthi te nên an chêng ho a nih hmêl). Hemi ṭum hian, Isuan a phâr natna vei a tih damsak tâk Simona chuan Isua chunga a lâwmzia lantîr nân ruai a lo buatsaih nghe nghe. Marthi chu ei rawngbâwlin a buai hle mai a, Lazara erawh chu an mikhualte nên chaw eiin dawhkân an kîl tlâng thung (Joh. 12:1–8).

`Hemi ṭuma Mari thil tih hi eng nge ni a pawimawh êm êmna awm? He a thil tih hian engtiangin nge Isua nihna dik tak a tih lan? Joh. 12:1–3.`

A hriak rimtui hman hi a man a to far far khawp mai a, inhlawhfaten kum khat chhûng zet hna an thawha an hlawh theih zât zet hu a ni hem mai! Marthi pawh he hre hriak rimtui man to tak lei nân hian a insêng nasa ve hle ang tih a rin theih a. Chhandamtu’n a sualte a ngaihdam avâng leh, a unaupa a kaihthawh leh avânga lâwmthu sawi nân a lei ta râwih a ni maithei. Isua hi a thih hunah a ruanga chulh atân tiin a lo lei lâwk a nih a rinawm a. Mahse, Lal atân hriak thih a ni mai dâwn tih thuthang a lo hre ta bawk si nên, amah châwimâwi hmasa bertu nih beiseiin hetiang thil hi a ti ta mai a ni ang.

Mari hian a thil tih hi mi dangin rawn hmu ve se chu a ti hran kher lo mai thei; mahse, “hriak rim chuan in chu a khat ta rum rum mai si a” (Joh. 12:3). Chu ve leh, Juda bawk kha rawn ṭawng chhuak nghâlin, hriak rimtui chu hralh a, a hralhna sum chu mi retheite hnênah pêk te a rawn rawt der vêl a. Mahse, Isua a rawn inrawlh thuai a, Mari thlavâng chu hauhin, “Tihtîr ṭha hle hle rawh u; . . . Mi retheite chu eng tik lâi pawhin in zîngah an awm reng alâwm; kei erawh hi chu in hnênah ka awm reng dâwn lo” (Joh. 12:7, 8, NKJV) tiin a hrilh a. Chumi hnu chuan Juda pawh a ngâwi ve ta a ni âwm e.

Chanchin Ṭha Johana ziaka thupui pakhat inthlung chhuak dap chu, Isuan mite rilrua awm a hre thei tih hi a ni (Joh. 2:24, 25; Joh. 6:70, 71; Joh. 13:11; Joh. 16:19). Hemi ṭum, Simona ruai buatsaih an kîl ho zânah pawh hian Juda rilrua awm chu a lo hre khiau a. Johana pawh hian Juda nihna dik tak hi hre tûrin min duh hle a ni ang—mahni hmasial leh rûkru a ni a ti (Joh. 12:6).

“Mari hian Chhandamtu ruanga chulh atâna a lo tih hriak rimtui man to tak chu a la dam lâiin a ke-ah a chulh ta zâwk a. Thlân chhûnga chulh lo ni ta ang se, a rim tui tak chuan thlân chhûng zîm tê chauh a luah khat dâwn a; mahse, tûnah hi chuan Isuan amah a rinzia leh a hmangaihzia an hriat phah tâk bawk avângin a lo lâwm êm êm a ni. . . A chungthu ngaihtuah a nih lâi te pawh khân he Mari thil tih, a tlante hnên aṭanga a la dawn tûr hmangaihna hlu tak hi a rilru-ah a vawng reng a ni.”—Ellen G. White, Chatuan Nghahfâk, pp. 622, 623.

`Isua hian Mari thinlunga awm leh Juda thinlunga awm chu a eng nge ni tih a hria a. Nangma thinlung awm pawh kha a hre bawk. He thu hian Krista chu kan felna atân bâkah, min siamthartu atân leh min hliahkhuhtu atân pawh kan mamawh a ni tih min hriattîr em?`