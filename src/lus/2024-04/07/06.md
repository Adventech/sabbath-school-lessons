---
title:  Keimahnin Isua nihna kan puan dân
date:   14/11/2024
---

Johanan mi hrang hrangin Isua nihna an puan chhuah dân a sawi hian, a tum ber chu hei hi a ni: “Tin, Isuan zirtîrte hmaah chuan he lehkhabu-ah ziah lan ni ve lo chhinchhiahna dang tam tak pawh a ti a. Nimahsela, hêng [ziaka awmte] hi Isua chu Krista, Pathian Fapa a ni tih in rinna tûr leh, in rin a, a hminga nun in neihna tûrin ziak a ni” (Joh. 20:30, 31, NKJV).

Hêng thilmak tak tak Isuan a tihte hi a tih lâi ngei hmu ve ni angah han inchan chhin ila. Isua kha Pathian Fapa a ngei tih kan ring ngei ngei ang ti r’u maw? Chutiang chuan kan ngâi a ni maithei a; mahse, kawng ṭhenkhatah chuan, anmahni mit ngeia a thilmak tih hmutute âiin keini hian Isua rinna chhan tûr kan nei tam zâwk asin.

Enga ti maw?

`Keini tûnlâia huna mite hian Isua huna miten an neih ve loh Isua kan lo rin phah theihna tûr kan neih ṭhenkhatte chu eng nge ni? Entîr nân, Mat. 24:2, Mat. 24:14, Mat. 24:6–8 te hi chhiar la.`

Chanchin Ṭha Johana ziakah hian Isua chanchin ngaihnawm leh âwihawm êm êm kan hmu a ni mai lo a. Amah Isua leh Bible ziaktu dangten an lo sawi lâwk hrang hrang, entîr nân, Jerusalem temple tih chhiat a nih tûr thu (Mat. 24:2) te, khawvêl hmun hrang hranga chanchin ṭha a darh tûr thu te (Mat. 24:14) te, tlûksanna a lo la thlen tûr thu te (2 Thes. 2:3) te leh khawvêla chhiatna chi hrang hrang a lo thlen belh zêl tûr thu (Mat. 24:6–8) te chu an sawi ang ngeia a lo thlen tâk dân hmutute kan ni bawk.

Isua dam lâi leh a rawngbâwl chhûng zawng kha chuan amah zuite kha mi tlêm tê leh hlauthâwng rêng rênga awm ṭhîn, mihringte tehna aṭang chuan hmân hmâna lo ṭiavâi daih tawh âwm an ni a. Anni khân keini’n kan hmuh ang hian, hêng thil zawng zawngte hi hrilhlâwk a nih dân ang takin a lo la thleng famkim vek dâwn a ni tih engtin nge an hriat theih ang? Mahse, a hre tlat si. Dik tak phei chuan, keimahni rinna ngei pawh hi Isua hrilhlâwkna, chanchin ṭha hian khawvêl zawng zawng a hrût chhuak vek dâwn a ni a tih lo thlen famkim tâkna a ni asin.

Chuti a nih chuan, kan zavâi hian eng emaw ti kawng tal chuan leh, Pathian nêna inlaichînna kan neih dân aṭangin thawnthu ngaihnawm tak sawi tûr pakhat tal chu kan nei ṭheuh ngeiiin a rinawm. Kan thawnthu neih chu mitthi tawh kaihthawh thu emaw, pian tirh ata mitdel mit tih vârsak thu emaw anga ngaihnawm a ni ve kher lo maithei a—chu chu a pawimawh ber a ni lêm lo bawk. A pawimawh zâwk chu, keimahni ngei hian Isua chu kan hria em tih hi a ni a. Chanchin Ṭha Johana ziaka kan hmuhte ang hian Isua chanchin chu kan thiam dân ang angin kan sawi darh ve tûr a ni.