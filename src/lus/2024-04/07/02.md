---
title:  Abrahama khân Isua a ring tih a lo entîr
date:   10/11/2024
---

Isua khân tu nge a nih tih a sawi zak ngâi lo a; tin, mi dangten a nihna an lo sawi dân pawh a sawi chhâwng tîm hran chuang hek lo. Chutianga a nihna lo sawitu a sawi chhâwnte zînga pakhat phei chu kum za tam tak liam taa mi Abrahama kha a ni nghe nghe a. “In thlahtu Abrahama kha ka ni hmu tûr a nih avângin a hlim êm êm ṭhîn a; tichuan, a hmu ta ngei a, a lâwm hle bawk a ni” (Joh. 8:56, NKJV) a ti.

`Enga ti nge Abrahaman Isua chanchin a lo sawi hi pawimawh viau-in, Johana pawhin a lehkhabu-ah a lo thâi lan ve hial le? Gen. 12:3, Gen. 18:16–18, Gen. 26:4 Mat. 1:1, Tirh. 3:25.`

“Pathian chuan hlimthla rawngbâwlna leh thutiam hmangin ‘Abrahama hnênah [khân] chanchin ṭha chu a lo hrilh lâwk tawh a.’ Galatia 3:8. Chutiang chuan, Israel hnam thlahtu bul ber rinna kha Tlantu lo kal tûra chungah a innghat nghet hle a ni. Kristan Juda-te chu, ‘In thlahtu Abrahama kha ka ni hmu tûr a nih avângin a hlim a hlim êm êm ṭhîn a; tichuan, a hmu ta ngei a, a lâwm hle bawk a ni’ (Joh. 8:56, NKJV) tiin a hrilh a. Isaaka âia a hlan tâk berâmpa khân, kan âiawha hlan tûr Pathian Fapa chu a lo entîr a ni. Mihring chu Pathian dân a bawhchhiat avânga thi mai tawh tûr a nih lâi khân Pa chuan a Fapa enin, heti hian mi sual hnênah chuan a sawi a: ‘Nung rawh, i thih âia thi tûr ka pêk tâk che hi’ tiin”—Ellen G. White, Thlahtubulte leh Zawlneite, p. 138.

Abrahama kha Juda hnam pa, an thlahtu bul ber niin, amah kal tlang hian hnam zawng zawngten malsâwmna an la chang dâwn a ni tih thutiam a lo dawng daih tawh a. Chu malsâwmna chu a thlah kal zêl aṭanga lo piang Messia kal tlangin a lo thleng ta ngei rêng a ni.

Tin, Abrahama kha rinnaa Pathian lo chhângtu zawng zawngte pa a ni bawk a (Heb. 11:8, 17–19). Pathianin pêk a lo tiam ang ngeia a neih tâk a fapa Isaaka pawh hlan a phal mai kha (Genesis 22) Pathian a rinzia ti langtu a nih mai bâkah, chhandamna ruahman awmzia min hriatthiamtîrtu pawh a ni bawk.

Isuan, “In thlahtu Abrahama kha ka ni hmu tûr a nih avângin a hlim êm êm ṭhîn a” (Joh. 8:56, NKJV) tih thu a sawi khân sakhaw hotute chuan, “Nang kum sawmnga la tling lo hian Abrahama kha i lo hmu tawh amaw?” (Joh. 8:57, NKJV) tiin an zâwt a nih kha.

Isuan a chhânna hi a makin a ropui hle mai, “Tih tak meuhin tih tak meuhin ka hrilh a che u, Abrahama awm hma pawh khân ka lo AWM tawh asin!” (Joh. 8:58, NKJV) a ti.

Isua ṭawngkam hman hian hnim buk alh hluah hluah aṭanga Pathainin Mosia hnêna thu a rawn sawi kha min hriat chhuahtîr a. Pathian, mahnia lo awm chu a ni tih a sawina a ni. Sakhaw hotute pawh hian Isua thil sawi awmzia hi an hre thiam nghâl mai a; chuvâng chuan a ni amah denna tûr lung pawh an lek tâk uaih uaih rêng ni (Joh. 8:59).

`Rom 4:1–5 chhiar la. Hetah hian engtin nge dân thil tihte avâng ni loin, rinna avâng chauha chhandam kan nih dân puan chhuah nân Abrahama chanchin kha a hman?`