---
title:  Zir belhna
date:   15/11/2024
---

Ellen G. White-i lehkhabu, Thlahtubulte leh Zâwlneite phêk 145–155, “Rinna Fiahna” tih leh Chatuan Nghafâk phêk 814–836, “Pilata Rorêlna Pindanah” tih te chhiar ni se.

Thoma chu “Isua ke bulah bawkkhawpin, ‘Ka Lalpa leh Ka Pathian’ tiin a au chhuak ta a.	

“Isua hian Thoma thil sawite chu a lo pawmsak a; mahse, zâwidawh takin heti hian a rin lohnaah a zilh ta tho thung: ‘Thoma, nang chuan mi hmuh avângin i ring a: mi hmu miah loa lo ring maite chu an chan a ṭha asin’ tiin. Thoma hian a unaute sawi kha lo ring mai se chuan, Krista lakah pawh a lâwm leh zual hle tûr a ni a. Khawvêl hian Thoma tih ang hi ti ve tûr lo ni ta se, tu mahin chhandamna hmu khawpin an ring lo ang; a chhan pawh Krista lo ringtute chuan mi dangten an sawi an hriat aṭanga an lo rin mai a ngaih vâng a ni.

“Rinhleltu tam tak chuan, Thoman a ṭhiante hnên aṭanga Isua a thawh leh tâk thu a hriat ang hi hre ve ni se, an rin ngei ngei tûr thu sawiin, inthiam chawp a tum ṭâlh ṭhîn a. Mahse, hêng mite hian Thoma ṭhianten Thoma hnêna an sawi kha an hriat ve tho bâkah, chumi lo pawh chu thil dang tam tak pawh hriat an nei zâwk a ni. Mi tam tak, Thoma ang deuha an rinhlelhna zawng zawng a kian vek hun nghâktute chuan a duh ang an hmu ngâi dâwn lo a. Hmuh chu sawi loh, zâwi zâwiin, rin lohnaah an lo nghet sauh sauh zâwk ang. A thim lam ringawt thlîr ṭhîn, thil sawisêla phunna tûr ringawt zawngtute hian an thil tih an hre lo a. Rinhlelhna chi tuhin, an chi tuh rah chu an la seng ngei bawk ang. Mi tam tak chuan rinna leh nghehna an mamawh zual lâi takin beisei thei leh rin pawh ring thei tawh loin an awm a ni tih an la inhre chhuak hnuhnawh dâwn a ni.”—Ellen G. White, Chatuan Nghahfâk, pp. 908, 909.

**Sawi ho tûrte**:

`Abrahaman a rinna a puan chhuah dân leh Thoman a puan chhuah dânah hian eng nge danglamna lian tak awm? An chanchin ve ve aṭang hian eng nge zir chhuah tûr kan neih?`

`In class-ah Chanchin Ṭha Johana ziaka kan hmuh ang hian, Isua nihna an hriat dân sawi duh apiangte chu sawi tûrin sâwm ang che. An sawite chu inang hlawm lo tho mah se, eng nge an sawi a, an sawi chuan engtiangin nge Lalpa thuhmun chanchin an sawi ṭheuh tho bawk si?`

`Pilata hian Isua kha zawhna ril tak mai, “Thutak chu eng nge ni?” tih a zâwt a. He zawhna hi Johana lehkhabu kan zir tâk aṭang khân chhân han tum ve teh.`

`Daniela 2 leh 7-a hrilhlâwknate hi chhiar la. Isua hun lâia maite khân hêng bung pahnihte hi chhiar tûr lo nei ve hman tawh tho mah se, khatih hun lâia miten an neih ve loh keini erawhin kan neih bîk hamṭhatna ropui tak chu eng nge ni? Hrilhlâwkna lo thleng famkim ta hlawmte hian rin chhan tûr ṭha tak min pe em?`