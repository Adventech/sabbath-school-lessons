---
title:  Thoman Isua nihna a sawi
date:   13/11/2024
---

`Johana 20:19–31 chhiar la. Thoma chanchin aṭang hian rinna leh rinhlelhna chungchâng eng nge zir chhuah theih kan neih? Thoman a tih sual lian tak chu eng nge ni?`

Krista chu thlân aṭanga a thawh leh hnu khân a zirtîrte hnênah, Juda-te an hlauh avânga an awm khâwmna hmunah a va inlan a. An zîngah hian Thoma chu a awm ve lo a ni ang. A hnu-ah zirtîr dangte hnên aṭangin Isua a thawh leh thu hi a lo hre ve chauh a; mahse, a beidawn êm avângin a âwih lo. Isua chunga thil thleng chu Pathian ram awm dân tûr nia a lo suangtuah dân nên a persan lutuk a. Chu bâkah chuan, a awm ve loh lâi khera a rawn inlâr hi a hre thiam chiah lo pawh a ni maithei bawk.

Chuvâng chuan, “A kuta thîr khenna serte kha ka hmuh a, thîr khenna serahte chuan ka kutzung ka rawlh luh a, a nâka ka zen meuh loh chuan ka ring lo ang” (Joh. 20:25) a ti tlat mai a.

Thoma hian Isua chu a tho leh ngei a ni tih a rin theihna tûra thil tih ngâite a sawi a. Hetiang zâwng khera Isua rin tum mi dangte pawh Johana lehkhabu-ah hian kan hmu nual mai. Nikodeman Isua a chhânna pawh, “Mi a tar tawh hnuin engtin nge a pian leh theih ang?” (Joh. 3:4) tih a nih kha. Tuichhunchhuah bula a tawn hmeichhia khân, “Ka pu, khâina eng mah i nei si lo a, tuichhunchhuah lah hi a thûk bawk si. Khawia mi nge tui nung chu i rawn ken ang a?” (Joh. 4:11, NRSV) tiin a zâwt a. Chhangpêr panga leh sangha pahnih lek hmanga a hrâi puar mipui sângngate pawh khân, “Chhinchhiahna eng nge i tih ang, kan hmuha kan rin theih nân che?” (Joh. 6:30) tiin an zâwt a nih kha.

Chanchin Ṭha Johana ziakin a zilhte chu “ka hmu phawt ang a, tichuan ka ring dâwn nia” tih ngaih dân nei tlattute a ni a. Isuan a thawh leh hnua Thoma a rawn hmuh khân a tho leh taksa chu hmu-a khawih tûrin a sâwm ta ngei rêng a. Mahse, hmu kher loa ring ta maite chu an nihhlawh hle a ni tih thu a hrilh ta tho bawk a ni (Joh. 20:29).

“Pathian hian kan rinna nghah chhan tûr ṭha tâwk leh chiang tak min pe a nih loh chuan ring tawp mai tûrin min ti ngâi lo. Amah chu a awm ngeina te, a nungchang ṭhatna te, a thu dikna te hian rin chhan tûr ṭha tak tak min pe a; chûng chu a tam pawh a tam tâwk hle bawk. Mahse, rinhlelhna kan lo neih palh theihna tûr thilte chu a ti bo vek chuang lo thung a. Kan rinna hi entîrnaah ni loin, finfiahnaah zâwk a innghat tûr a ni.

Pathian Thu aṭang te, Pathian thil siam hrang hrang aṭang te leh keimahni mi mal thil tawn aṭang te hian Isua rinna tûr chhan ṭha tak tak kan nei ṭeuh a ni.

`Mi tu emawin, Enga ti nge Isua hi i rin? tiin zâwt ta che se la, eng nge i sawi ang?`