---
title:  'Châwimâwia A Awm Hun: Kraws leh Thawhlehna'
date:   14/12/2024
---

### Chhiar tûrte
Joh. 18:33–19:5; Joh. 19:17–22; Joh. 19:25–27; Luka 2:34, 35; Joh. 20:1–18; 1 Kor. 15:12–20.

> <p>Chângvawn</p>
> “Tin, Pilatan a hnênah, ‘Chu, lal i ni elo?’ a ti a. Isuan, ‘Ni e, lal ka ni asin. Thutak hriattîr hi ka pian chhan leh khawvêla ka rawn kal chhan a ni. Tu pawh thutaka mi apiangin ka thu an pawm ṭhîn’ a ti a” (Johana 18:37).

Isua khenbeh a nihna leh a thawhlehnate hi Chanchin Ṭha Johana ziakin a sawi uar ber a ni a. Bung khat aṭanga bung sâwm hian kum thum leh a chanve vêl chhûnga thil thlengte sawiin, bung 11–20-a kan hmuhte erawh hi chu chawlhkâr khat aṭanga chawlhkâr hnih chhûng vêla thil thlengte a ni thung.

Chanchin Ṭha bu pali-te hian Isua thih thu an sawi ṭheuh a; an sawi dân erawh a inang hlawm lo thung. An sawi dân hi a inrem vek tho nachungin, a ziaktu tinte hian an Chanchin Ṭha thupuite ti lang tûrin sawi uar duh bîk lâi an nei ṭheuh a. Matthaia chuan Pathian Lehkha Thu (Thuthlung Hlui) lo thlen famkimna lam a sawi uar a; Marka chuan Isua thihna khân baptisma a channa a lo entîr dân min hrilh a; tin, Luka chuan kraws kha damna leh chhandamna a nih dân a târ lang bawk (chutiang a nihzia chu krawsa khenbeh ve tho rûkru chanchinah khân kan hmu chiang hle).

Johana hi chuan kraws kha lalṭhutthlênga Isua han ṭhuttîrtu niin a sawi ve thung a, chu chu a lehkhabu hmun hrang hranga kan hmuh hun tih thu nên pawh hian a inzawm tlat nghe nghe (Joh. 7:30, Joh. 8:20, Joh. 12:27). Kraws kha lalṭhutthlênga han ṭhuttîrtu a ni tia a sawi hi a âwm ang lo kan lo ti a ni maithei a, a âwm tho e; a chhan pawh krawsa khehbeh chu Rom-hovin mi sual nia an ngaihte an tih hlum dân hrang hrang zîngah pawh a râwng leh zahthlâk ber a ni bawk atin ni. Mahse, hêng thil pahnih inkâwlkalh takte inzawm dân a sawina hmang hian thu ril leh dik êm êm bawk si min hriat thiamtîr a: Isua kha zahthlâk taka tih hlum a ni ngei a; mahse, krawsa a thihna ngei kha Chhandamtu a nihna anga lalṭhutthlêng luahtîrtu a ni ta hlauh si a ni.