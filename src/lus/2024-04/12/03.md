---
title:  En teh u, he mi hi!
date:   16/12/2024
---

`Johana 18:38–19:5 chhiar la. Pilata hian mipui pungkhâwmte chu Isua chhuah tûra ngên tûrin engtin nge hmin a tum?`

Pilata hian thutak chungchânga Isua a zawhna chu a chhânna pawh a nghâk leh lêm hlei lo a. Pâwnah chhuahsanin mipuite chu Isua chhuahtîr ngên tûra hmin a tum ta zâwk a ni. Mahse, ama’n chhuah ta mai loa, mipuite hmin a han tum kual vêl hian dinhmun khirh takah a dintîr ta hlauh zâwk a. Sakhaw hruaitute lah hian mipui thinrim pungkhâwm chu remchângah hmangin, amah an thunun thei a ni tih an hre ta bawk.

Pilata hian hmân aṭanga an lo tih ṭhin dân angin, Kalhlên Kûtah lung ina tâng mi pakhat a chhuahsak thei a ni tih chu sawi chhuakin, “Juda-te lal” chu chhuahsak an duh leh duh loh a zâwt a. Mahse, a rin loh dân deuhin mipuite chuan thil sual tih nei miah lo Isua âiah suamhmang hnawksak tak, Barabba zâwk chu chhuahsak zâwk tûrin an ngên mauh mai bawk si.

Tichuan, Isua hian nuihzabûra siam leh chhaih nawmnah a tâwk ṭan ta nghâl a. Rom sipaite chuan hlîng hmanga an siam lallukhum lem chu an khumtîr a, puan sen duka ṭhui kawrfual an hâktîr a, a bul hnâiah va kalin “Chibai, Juda-te lal” an ti el chhên mai bawk a. Hetiang hi an ram lalber chibai an bûk dân a ni a; mahse, Isua chungah hi chuan tih el nân an ti a ni ve thung.

Pilata hian Isua chu pâwnah hruai chhuakin, mipuite hmuh lâi chuan a han vaw deuh ṭhak ṭhak a. Hetianga a tih chhan hi mipui tih lungâwi a tum vâng a ni ang. Isua hi chhuah zalên mai dân kawng a zawng nasa ve hle ni chuan a lang. Johana sawi dânin Isua hi tih el nân an lalte inthuamna ang an beltîr a, chutah Pilata chu mipui hmaah va ding chhuak lehin, “En teh u, he mi hi!” tiin Isua chu a han kâwk a (Joh. 19:5, ESV). Hei hian Johana 1:29-a kan hmuh Baptistu Johana thu sawi, “En teh u, Pathian Berâmno, khawvêl sual kalpuitu tûr saw!” tih kha min hriat chhuahtîr leh âwm e. Thil mak leh runthlâk tak ni bawk chu, milem be mite ram governor-in Messia lal anga cheibâwl der vêl a, Israel mite hmaa a’n pho chhuak vêl hi a ni.

Amaherawhchu, Johana 19:6–16-a kan hmuh angin mipuite chuan Isua hi Pathian Fapa nia an inchhâl avângin khenbeh ngei an duh thu an sawi a. Hei hian Pilata ti hlauthâwngin Isua chu chhuah zalên dân kawng a zawn nasattîr lehzual ta sauh zâwk a. Mahse, sakhaw hruaitute lahin Isua a chhuah zalên a nih vaih chuan Kaisara dodâltua puh an tum tlat mai bawk si. Kaisara laka rinawm a nih chuan Kaisara ang bawka lal ni ve tho nia insawi Isua hi a chhuah zalên thei lo ang tih an hria a. Kaisara lo chu lal dang an neih loh thu te hial zu sawi a! Isua an huatna chu an hnam an hmangaihna âi pawhin a thûk zâwk a. He Isua hi tih hlum a nih dâwn phawt chuan, Rom sawrkâr awpna hnuaia la awm zêl mai pawh an duh zâwk a ni.

`Milem be mite sawrkâr hotu Pilatan Isua chhuah zalên a duh lâia Juda sakhaw hotu, Isua chu Messia a ni tih hre chiang ber tûr zâwkten khenbeh an han duh mauh mai hi a makin a râpthlâk hle mai! Heta ṭang hian keimahni ṭheuh tân eng zirlâi nge zir chhuah tûr awm le?`