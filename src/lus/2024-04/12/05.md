---
title:  Thlân ruak chu
date:   18/12/2024
---

`Johana 20:1–7 chhiar la. Hêng châng pasariha kan hmuhte hi kan tân eng nge ni a pawimawhna awm?`

Isua hi Zirtawpni chawhnu tlâi lam deuhah thiin, Sunday zîngkâr hma takah a tho leh a. Phûm a nih lâi vêl hian Sabbath dârkâr a inṭan hnaih tawh avângin (Joh. 19:42) thil tih ngâi chi hrang hrang pawh hnawhsarum deuh hleka tih a ni a, tih ngâi dang eng emaw tih hman tâk loh pawh an nei nual nghe nghe. Isua zirtîrte hian Isua kha hmangaih viau tho mah se, Sabbath erawh an serh tlat a, hemi ni hi chuan thlânah pawh an va kal lo (Marka 16:1, Luka 23:56 chhiar ang che). Sabbath a ral hnu, Sunday zîngkârah chuan rimtuite kengin hmeichhe ṭhenkhat an va kal a. Mahse, an beisei loh deuh maiin, thlân kawngka atâna hman lung phêk chu lâk sawn a lo ni a, thlân pawh chu a lo ruak tlat mai.

Mari Magdalini hi thlâna va kal hmasa berte zînga mi a ni a. Khaw lamah tlân lêt nghâl vatin, a thil hmuh chu Petera leh Johana te hnênah a sawi a. Petera leh Johana te pawh chu thlân lamah tlân phei ve nghâlin, a thleng hmasa zâwk chu Johana a ni. Johana hi a kûn a, thlân chhûng chu lût loin a han bih kual vêl a; mahse, a thil hmuh chhun erawh Isua an tuamna puan zai sîn, chhuata lo let reng chauh chu a ni.

Petera erawh hi chu thlân chhûngah a zuk lût a, Isua an tuamna puan zai sîn chhuata lo let rengte chu hmu a. Tin, Isua lu-a inhrûkna puan an dah pawh kha a hranga lo awmin, puan zai sînte awmna piahah zial sa-in a lo awm a ni.

`Johana 20:8–10 chhiar la. Inhrûkna puan zial saa lo awm hi eng nge ni a awmzia ni a, enga ti nge a hranga a lo awm kher?`

Thlân chhûnga Petera a zu luh hnu hian Johana pawh a lût ve leh a. Thlân chhûnga puan zai sîn lo let reng leh a piahah inhrûkna puan inzial sa lo awm a hmuh chuan Isua kha a tho leh ngei a ni tih a âwih ta a ni (Joh. 20:8). Enga ti nge leia Isua ruang tuamna puan zai sîn lo awm leh, a piaha inhrûkna puan zial saa lo awm a hmuh khân Isua chu mitthi zîng ata a tho leh ngei a ni tih a rin phah tâk le?

He zawhna chhâng tûr hian thlân lo ruah chhan kha eng nge ni tih kan ngaihtuah hmasak phawt a ṭûl a. A chhânna ni thei zînga hmasa ber chu rûkruten an lo bo tih a ni ang. Nimahsela, he chhânna hi a âwihawm loh chhan pathum lâi a awm a. A hmasa berin, Matthaia ziak kan chhiar chuan, thlân hi vên tlat a ni a (Mat. 27:62–66); chuvângin, rûkrute tân pawh Isua ruang kha rûk chhuah rual a ni lo ang. A pahnihna chu, thlân rawk chîngten an lâk ṭhin chu ruang ṭawih mêk rimchhe tak ni loin, an chhûngten an phûm tel thil hlu eng eng emaw a ni zâwk a. A pathumna chu, thlân rawk chîngte tih ni ta se, hmanhmawh phelênga che an nih ngei dâwn avângin Isua lu-a zirtîrten an dah inhrûkna puan hi an thlep ṭha hman hauh lo ang. Chutiang chu a nih avângin, Johana hian inhrûkna puan lo inthlep ṭha thlap mai a han hmuh khân Isua chu mitthi zîng ata a tho leh ngei a ni tih a ring nghet ta a ni.