---
title:  Isua leh Mari
date:   19/12/2024
---

`Johana 20:11–13 chhiar la. Hetah hian Mari Magdalinin thlân lo ruak kha a awmzia a hriat thiam theih loh chhan eng thil nge thleng awm?`

Kan Bible châng chhiar tâk hma hma lama Mari hming lo lanna hnuhnûng berah khân, Marin Isua an zalhna thlân a lo ruah thu Petera leh Johana te a hrilh tih kan hmu a nih kha (Joh. 20:2). Tichuan, Petera leh Johana te chu thlân lam panin an tlân phei nghâl a, Mari pawh hi a hnu deuhah a va thleng ve leh niin a lang. Petera leh Johana te hian thlân chhûng chu an han bih kual thuak thuak a, Isua ruang ber chu a awm tâk si loh avângin anmahni in lamah a kîr leh ta a. Mari erawh chu thlân kiangah hian la ding rihin a ṭap a. Ni eng emaw ti chhûng chu a lo ṭap a lo ṭap tawh ang tih rinhlelh rual a ni lo. Tûnah pawh ṭah chhan tûr dang ṭha tak a nei leh ta. Ṭap chung chuan a han kûn a, thlân chhûng chu a zu bih kual a.

Mak a tih deuh tûrin vântirhkoh pahnih hi puan vâr sinin, Isua an zalhna hmunah tak chuan an lo ṭhu a. A hnênah chuan, “Hmeichhia, enga ti nge i ṭah a?” tiin a lo zâwt a (Joh. 20:13). A rilru a na hle tih hriat tak hian tuten emaw a Lalpa chu an ru a, a dahna hmun lah a hriat si loh thuin a chhâng a.

`Johana 20:14–18 chhiar la. Mari lungngaihna zawng zawng lâwmnaa chantîr ta hlauhtu chu eng nge ni?`

Mari chuan mittui la parawl kiang chung hian a hnung lam a han hawi a, a hnungah chuan mi tu emaw hi a lo ding reng mai. Chu pa chuan vântirhkohte ṭawngkam hman ang deuh kha hmang ve-in, “Hmeichhia, enga ti nge i ṭah a? Tu nge ni i zawn rêng rêng?” tiin a lo zâwt a (Joh. 20:15). Mari lah chuan huan enkawltu emaw tiin, Isua ruang awmna a hriat leh hriat loh a zâwt a.

Chu pa chuan thumal pakhat, “Mari” tih a han sawi a. He thumal pakhat lek hian Mari nun chauh pawh ni loin, khawvêl chanchin a thlâk danglam ta vek mai a ni. Chu veleh, Mari chuan amah betu chu tho leh Isua a ni tih a hre nghâl a. Mahse, Isua hian a Pa hnêna a han chhoh phawt a ngaih avângin amah a vawn chu thlah tûrin a hrilh a. Amaherawhchu, zirtîrte hnênah va kal nghâl a, a Pa leh an Pa, a Pathian leh an Pathian hnênah a han chho dâwn a ni tih sawi tûrin a hrilh a (Joh. 20:17). Chutiang chuan Mari hian a ti ta ngei a. Zirtîrte hnênah chuan Lalpa a hmu a tih hrilhin, a hnêna thu a sawi zawng zawng pawh a hrilh chhâwng ve ta vek bawk a ni (Joh. 20:18).

`1 Korinth 15:12–20 chhiar la. Paula sawi dân ang hian, Krista kha mitthi zîng ata tho leh lo ta se, Kristian kan nih anga kan rin hi eng nge a sawngsawhlawtna awm ang?`