---
title:  Thutak chu eng nge ni?
date:   15/12/2024
---

Johana 18:28–32-ah hian Isua chungthu ngaihtuah a nih dân kan hmu a; chipchiara sawi erawh a ni lêm lo thung. A chhan pawh a sawi tum ber chu a chungthu ngaihtuah dân ni loin, Pontia Pilata hmaa dintîr a nih dân zâwk a nih vâng a ni.

`Johana 18:33–38 chhiar la. Pilata leh Isua hian eng chungchâng nge ni an sawi?`

Pilata hian Isua chu Juda-te lal a nih leh nih loh a zâwt a (Joh. 18:33). Hei hi “lal” tia Isua sawi a nihna hmasa ber niin, a hnu zêlah pawh he ṭawngkam hi Isua sawina atân hman a ni nual bawk. Isuan chhângin, he zawhna hi amah Pilata’n lal nia a pawm avâng nge, mi dangin lal nia an sawi a lo hriat avâng maia zâwt zâwk tih a zâwt lêt a. Isua zawhna zawh hian Pilata lamah ball vawm pheiin, Pilata hian a mi biak mêk hi tu nge a nih a hria em tih hriat a duh a ni. A chhiartute hi chuan Isua hi Lal a ni tih kan hre sa tawh reng a. Mahse, Pilata hian a hre ve dâwn em?

Pilata lahin chhâng ṭha ta mai loin, “Kei hi Juda mi ka ni em ni? Nangma hnampuite leh puithiam lalten kan hnênah an rawn hruai che a nih hi. Eng thil nge i tih rêng rêng a?” (Joh. 18:35, NKJV) tiin a han zâwt lêt ve leh hrâm pêk a. Pilata hian Isua zawhna awmzia hi a hre thiam reng. Nimahsela, thutak chu pawm loh a lo tum lâwk sa tlat a, chutianga âwn sa lam a neih avâng chuan Isua zawhna pawh hi hre thiam reng chungin a chhâng duh ta lo a ni.

Isuan chhângin a lalram chu he khawvêla mi hi a nih loh thu a sawi a (Joh. 18:36). Chutah zet chuan Pilata pawhin Isuan lal nia a inchhâl dân chu a man thiam ta (Joh. 18:37). Isua hian sawi chhunzawmin, mite hnêna thutak hriattîr tûra lo piang a nih thu te pawh a sawi kâi ta zêl a; chu mai a ni lo, “thutaka mi apiangte” chuan ama thu a pawm ṭhin thu pawh a sawi ta vek bawk a ni (Joh. 18:37).

Pilata chuan, “Thutak chu eng nge ni?” tiin an han zâwt leh a (Joh. 18:38). Mahse, a chhânna erawh a nghâk lêm lo. Pâwnah a chhuak a, mipui pungkhâwmte lak aṭanga Isua hum a tum ta zâwk a.

Thutak hi Chanchin Ṭha Johana ziak thupui ber pakhat a ni a. Isua hi chatuan ata lo awm tawh leh awm zêl tûr Thu (Grik ṭawngin, logos, Joh. 1:1–5) chu a nih avângin Êng leh Thutak ni kawp a ni. Hêng a nihna pahnihte hi thim leh thil dik lo nên chuan thil inkalh tlat an ni a. Ani hi chu khawngaihna leh thutaka khat niin (Joh. 1:14), amah kal tlang hian khawngaihna leh thutak a lo thleng ta a (Joh. 1:17). Chu thutak chanchin chu Baptistu Johana khân mite hnênah a lo hriattîr tawh a ni (Joh. 5:33). Isua khân a Pa chu “mi tak zet” a nih thu a sawi a (Joh. 7:28). Amah Isua pawh khân thutak chu Pa hnên aṭang hian a lo hria a ni (Joh. 8:40). Isua hi “kawng leh thutak leh nunna” chu a ni a (Joh. 14:6). Pathian Thu hi “thutak” chu a ni bawk (Joh. 17:17). Pilata hian thutak chu eng nge ni tiin zâwt ve tho mah se, thutak hriatna hun ṭha tak a neih chu a bawh pelh ta daih a, a chhan pawh Isua chungchângah hian ngaih dân nghet sa a lo neih tlat avâng te, tûn hmaa thutlûkna dik lo tak tak a lo siam tawh ṭhin vâng te leh Juda sakhaw hotuten an duh ang tihsak tûra an lo nawr ve reng bawk si vâng te a ni.

`Engtiangin nge Isua chu Thutak a ni tih thu hi i lo hriat thiam ve le?`