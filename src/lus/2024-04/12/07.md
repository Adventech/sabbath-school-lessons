---
title:  Zir belhna
date:   20/12/2024
---

Ellen G. White-i lehkhabu ziah, Chatuan Nghahfâk phêk 858–867, “A Kin Ta!” tih te; phêk 881–888, “Lalpa Chu A Tho Leh Ta” tih te; phêk 889–895, “Enga Ti Nge I Ṭah?” tih te chhiar ni se. Tin, Clifford Goldstein-a lehkhabu ziah, Risen: Finding Hope in the Empty Tomb (Nampa, ID: Pacific Press, 2020) tih pawh chhiar bawk ang che.

“Pilata hian Isua chhanchhuah a duh hle a. Nimahsela, chu chu a dinhmun leh zahawmna humhim a duh avângin a ti thei si lo. A thiltihtheihna chân âi chuan pawi sawi lo nunna hlan mai kha a thlang ta a ni. Hetiang deuh hian, hrehawm tawrh emaw, an thil neih chân emaw hlauh avânga an nun kâihruaitu an chhia leh ṭha hriatna dân thlauh thla ta mai hi mi eng zât tak awm ang maw? Chhia leh ṭha hriatna leh kan koa tla mawhphurhna chuan thil dik tih tûr min kawhhmuh a, chutih lâiin, keimahni duhzâwng erawh chuan thil ṭha lo lam hlîr min kawhhmuh thung si. Dik lohna luipui chu chhiatna lam panin a lung thla vut vut mai a, sual nêna inchawhchawrâwih thlangtu chu thiam lohna thim chhah tak lam panin len boin a awm ta ṭhîn a ni.”—Ellen G. White, Chatuan Nghahfâk, p. 834

“Krista khân a lo kal chhan thilte chu an hlen kim vek hma chuan a nun a hlân rih lo a; mahse, a thâwk hnuhnûng ber a lâk rual chiah khân, ‘A kin ta’ (Joh. 19:30) tiin a au ta a nih kha. Indonaah chuan hnehna a chang ta a. A kut ding lam leh a bân thianghlim takte chuan hnehna a chantîr ta. Hnehtu a nih ang ngeiin a hnehna puanzâr chu chatuan atân sâng takah a han khâi ta a. Vântirhkohte zîngah pawh nasa taka lâwmna a awm ta rêng a ni lo’m ni? Chhandamtu’n hnehna a chan hi vâna awm zawng zawngte chuan an lawmpui vek a. Setana pawhin hneh a nih tâk avângin a lalram chu a hloh ta tih a hre chiang hle.

“Vântirhkohte leh suala tlu ve lo khawvêl dangte tân, ‘A kin ta’ tih thu hian pawimawhna thûk tak a nei a. Kan tân a ni ang bawkin anni tân pawh tlanna hnathawh ropui tak chu hlen chhuahin a awm ta a. Keini chauh ni loin, anni pawh Krista hnehna chan zâr zotute an ni ve tho a ni.”—Ellen G. White, Chatuan Nghahfâk, p. 858.

**Sawi ho tûrte**:

`Pilatan an lo tihsual ang kha i pumpelh theih nân eng ang thutlûknate nge i siam ang?`

`Enga ti nge Isua kha kan âia a thih a ṭûl? Kan Âiawh a nih a ṭûlna chhan chu eng nge ni? Enga ti nge chhandamna kan lo chan theih nân a thih ngei kha a ṭûl? I chhânna chu a dik a ni tih lantîrtu tûr Bible châng eng engte nge awm?`

`Isua kha thlân aṭangin a tho leh ngei a ni tih hi Pathian Lehkha Thu mai bâkah, khawvêl chanchina thil thlengahte pawh a finchiahna eng nge awm?`

`1 Korinth 15:12–20 chhiar la. Kristaa muhîlte chu vânah chho nghâl zêl lo ni ta se, Paulan, “Krista kha kaihthawhin awm lo ta se, Kristaa muhîl tawhte kha an boral ta tihna a ni ang a” (1 Kor. 15:18) tia a lo sawi hi eng nge a awmzia ni ta ang? Hemi chânga Paula thil sawite hian engtin nge thihna chu Krista lo kîr leh huna thawhlehna a thlen hmaa lo muthilh rihna a ni tih a nemngheh?`