---
title:  “A kin ta!”
date:   17/12/2024
---

Johana 19:17–22-a kan hmuh angin Pilata hian Isua kraws chunga târ tûrin, Latin, Grik leh Hebrai ṭawnga “Nazareth Isua, Juda-te Lal” (Joh. 19:19) tih chu a ziak a. He thuziak hi sakhaw hruaituten tih danglam an duh a. Mahse, Pilata hian tih danglam a phal loh avângin a ziah ang angin a târ ta a ni. He thuziak hi Isua chungchânga thutak hriattîrtu leh krawsah hian Isua chu Lal a nihna angin châwimâwi a ni tih ti langtu pakhat a ni a. Hemi hmunah hian Isua, Lal dik tak, Juda-te Lal chu mi sual anga khâi kânin a lo awm ta a ni.

“He thu Pilata ziahtîrtu leh Isua lu chunga târ duhna rilru puttîrtu hi amah Pilata emaw, Juda-te emaw âia thu nei zâwk daih Pathian a ni a. Pathian ruahmanna angin he thuziak hian Juda-te thinlung chawk thoin, Pathian Lehkha Thuten an sawi chu a awmzia hriat thiam an lo tum phah dâwn a ni” .”—Ellen G. White, Chatuan Nghahfâk, p. 843.

`Johana 19:25–27 chhiar la. Kraws kiangah hian Isua nu chungchânga rilru khawih tak thil thleng eng nge awm?`

Hemi nia kraws kianga dingte hi zirtîrte zîngah pawh Isuan a ngainat zual bîk Johana te, Isua nu Mari te leh mi dangte an ni a. Kum emaw zât liam taah khân Simeona chuan he thil hi a la thleng dâwn a ni tih Mari leh Josepha te’n Pathian biak ina Isua hlan tûra an rawn hruai ṭum khân lo sawi lâwk daih tawh a ni (Luka 2:34, 35 chhiar la). Tûnah chuan Isua hi a hnuk a lo chat dâwn hnâi ta a; tichuan, a nu hnênah hian “Hmeichhia, en teh, i fapa kha!” tiin a hrilh a; tin, Johana hnênah pawh hian, “En teh, i nu kha!” tiin a hrilh ve leh bawk (Joh. 19:26, 27).

`Johana 19:28–30 chhiar la. Isuan a hnuk a chah hma chiaha, “A kin ta!” tih thu a sawi hi eng nge ni a awmzia?`

Châng 28-a kan hmuh (“tûnah chuan thil eng kim tih zawh a ni ta,” ESV) Grik thumal, teleo (zo, hlen chhuak, tlingtla) hi châng 30-a kan hmuh thumal (“A kin ta!”) nên hian thuhmun a ni a. Tin, châng 28-ah vêk hian teleo nêna inhnaih tak thumal dang, teleioo (zo, ti famkim) tih chu Pathian Lehkha Thu lo thlen famkim tâk thu sawina atân hman a ni bawk (“Pathian Lehkha Thu kha a thlen nân”). Chutiang chuan, hemi ṭuma thil thleng hi râpthlâk viau mah se, Thuthlung Hlui lehkhabuten an lo sawi eng kim mai chu a lo thleng famkim ta, hlen chhuah a ni ta, tih zawh a ni ta a ni.

Isuan, “A kin ta!” tih thu a sawi hian, Pa-in ti tûra a tuk hna chu a hlen chhuah, a tlingtlâk tâk thu a puang a ni.