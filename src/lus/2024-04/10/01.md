---
title:  Kawng leh Thutak leh Nunna
date:   30/11/2024
---

### Chhiar tûrte
Joh. 13:1–20; Joh. 14:1–3; Dan. 7:27; Joh. 14:5–11; Joh. 1:14; Kol. 1:16, 17; Joh. 5:38–40.

> <p>Chângvawn</p>
> “Tu ma’n eng lâi mahin Pathian an hmu lo, a Fapa mal neih, Pa ângchhûnga awm ngei khân a chanchin a hril tawh a ni” (Johana 1:18).

Chanchin Ṭha Johana ziak hi hlâwm li-ah a ṭhen theih a, chûngte chu: thuhmahruai (Joh. 1:1–18), chhinchhiahnate sawina (Joh. 1:19–12:50), châwimâwina chungchâng sawina (Joh. 13:1–20:31) leh thu tlângkawmna (Joh. 21:1–25) te a ni. Kan zir tawh chinte khân a thuhmahruai leh chhinchhiahna sawina lâite min luh chilhpui deuh ber a, Isua chu a thilmak (chhinchhiahna) tih hmang te, mi tu tute emaw nêna an biakna hmang te leh a thu zirtîr hmang te-in tu nge a nih târ lan a tum ṭhîn a nih kha. Tûnah chuan a hlâwm thumnaah kan lût chho ve thung tawh dâwn a, chu chu châwimâwina chungchâng a sawina lâi, Johana 13:1–20:31 hi a ni ang.

“KA NI” tih ṭawngkam a hmanna thu pasarihte hian Johana lehkhabu-a ṭhen laita pahnih, chhiahchhiahnate a sawina leh ropuina chungchâng a sawina te hi a dawh zawm a. Chûng “KA NI” tih ṭawngkam a hmanna thu pasarihte chu: “nunna chhang” (Joh. 6:35, 41, 48, 51), “khawvêl êng” (Joh. 8:12, Joh. 9:5), “kawngkhâr” (Joh. 10:7, 9), “berâm vêngtu ṭha” (Joh. 10:11, 14), “thawhlehna leh nunna” (Joh. 11:25), “kawng leh thutak leh nunna” (Joh. 14:6), leh “grêp hrui tak” (Joh. 15:1, 5) te hi a ni.

Tûn kâr zirlâi hi Isuan a zirtîrte hnêna inthlahna thu hnuhnûng a sawina nên bul kan ṭan ang a. Chu inthlahna thu hnuhnûng chu a zirtîrte ke a silsak pahin a sawi ṭan a nih kha. Chumi zawh chuan bung 14-a “KA NI” tih ṭawngkam a hmanna thu pakhat (“Keimah hi kawng leh thutak leh nunna ka ni”) hi kan luh chilh zui nghâl dâwn a ni.