---
title:  Kawng leh thutak leh nunna ka ni
date:   03/12/2024
---

`Johana 14:5, 6 chhiar la. Isua kalna tûr hmun chungchânga Thoman hriat duh a neih chu eng nge ni? Engtin nge Isuan a chhân?`

Thoma zawhna hi zawhna fing angreng tak niin a lang. I mi zui tûr chu khawiah nge a kal dâwn tih i hriat bawk si loh chuan engtin nge i zui ngam ang? A zawhna hi Isuan chhângin amah chu kawng a nih thu a hrilh a. Khawi hmun thlen theihna kawng nge a nih? Pa hnên thlen theihna kawng maw le. Thuhmahruaiah (Joh. 1:1–18) pawh khân Thu (logos), Isua Krista leh Pa inzawm hnaihzia chu uar takin sawi a lo nih tawh kha.

Johana 1:18-ah chuan Pathian Fapa mal neih (hetah hi chuan, danglam bîk tia lehlin ni se a dik zâwk maithei) kha Pa chanchin min hriattîrtu chu a ni tih thu a sawi a. He lâi thu-a chanchin hriattîr tih ṭawngkam hi Grik Bible-ah chuan exegeomai niin, a awmzia chu hrilh fiah, sawi fiah tihna a ni. He thumal aṭang hian exegesis tih thumal pawh hi chher chhuah a ni a, exegesis tih awmzia chu a awmzia la chhuak tihna a ni. Chutiang chuan, Isua hi Pathian hnên kan thlen theihna kawng, suala tlu tawh khawvêl hnêna Pa nihna leh a chanchin sawi fiahtu, hrilh fiahtu a ni a. Ani tel lo hi chuan Pa Pathian chanchin kan hriat chhun hi a bei tham êm êm a ni.

`Johana 14:7–11 chhiar la. Engtin nge Philipa thil hriat thiam loh chu Isuan a hrilh fiahsak tâk?`

Philipa hian Pa chu hmuhtîr tûrin Isua a dîl a; mahse, suala tlu tawh mihringte zîngah hian Pathian hmêl hmu-a la nung zui zêl thei tu mah an awm si lo (Exod. 33:17–34:9, Joh. 1:18 chhiar ang che). Heti taka a lo la ngawng hi Isuan mak a ti a, tu pawh amah hmutu chu Pa hmu a ni tih thu hrilhin a zilh ta hlak nghe nghe a ni (Joh. 14:9). Heta ṭanga thil chiang tak lo lang chu, Isua hi Pathian hnên thlen theihna kawng a ni a. A tel lo chuan Pathian panna kawng hi a thimin a chiang lo ṭhîn. Ani chu Pathian panna kawng min kawhhmuhtu êng a ni si a.

Chutichuan, Isua hian ṭawngkam pathum: kawng tih te, thutak tih te leh nunna tih te chu a suih zawm kual ta vek a. Kawng tih ṭawngkam bîk hi chu Baptistu Johanan Isua tâna kawng a lo sial thu sawina niin, Johana 1:23-ah leh vawiina kan chhiar, Johana 14:6-ah te chiah hian hman a ni. Chutih lâiin, thutak tih leh nunna tih te erawh hi chu Chanchin Ṭha Johana ziaka thupui pawimawh tak an ni a. Chuvâng chuan, Nilaini zirlâi leh Ningani zirlâi te pawh hian thutak chungchâng, a bîk takin Bible-in a sawi “thutak” hi miten an rinhlelh deuh ṭhûm tawhna khawvêl angah phei hi chuan thupui pawimawh tak a nih avângin thûk deuh zâwkin min luh chilhpui dâwn a ni.

`Isua kha Pa Pathian mi zia kan hriat theihna tûra Pathian rawn inpuan chhuahna ṭha leh famkim ber a ni tih hriat hi enga ti nge a thlamuanthlâk êm êm le?`