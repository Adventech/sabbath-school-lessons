---
title:  Thutak ka ni
date:   04/12/2024
---

`Joh. 1:14, 17; Joh. 8:32, Joh. 14:6 leh Joh. 15:26 chhiar la. Engtiangin ge Johana hian Thutak chu Isua hi a ni tih a târ lan?`

Chanchin Ṭha Johana ziakah hian thutak chu Isua nên te, a Pa nên te leh Thlarau Thianghlim nên te sawi zawm a ni fo a. Thutak chu Isua, Thu (logos) nên leh êng nên—thim nên ni loin—a inzawm tlat a ni (Joh. 1:1–14, Joh. 3:19–21). Hetih lâi hian, dâwt leh Diabola (Setana) te chu thil inzawm nghet êm êm a ni ve thung a (Joh. 8:44–46). Chutiang chu a nih avângin Johana lehkhabua thutak kan hmuh hi thil dik emaw, number emaw mai a ni lo. Chutiang chu a nih tho-na lâi awm bawk mah se, chumi âia ril chu a la ni a, Pathian laka rinawmna leh a duhzâwng thilte tih duhna a ni ber zâwk.

“Pathian nung leh Pathian awmpuina thlahlela ṭap ṭhîn mi tam tak an awm a. Mahse, chûng mite thinlung tuihâlna chu mihringte finna thuril tak takte leh thu thiam tak takte kutchhuak lehkhabu hian a tihrehsak thei si lo. Chutiangah chuan mihringten an theih nia an sawite leh thil an hmuchhuahte hian ṭangkâina a nei tak tak lo bawk. Pathian thu ngei chuan mihringte thinlungah thu sawi zâwk se le. Mihringte ngaih dân leh thufing siam chawp, an pi leh pute hun aṭanga tih ṭhana an lo neih tawh angte chauh hre ṭhîntute chuan chatuana nunna chang tûra an rilru siam tharsak theitu aw chu ngâi ṭhîn thla rawh se.”—Ellen G. White, Krista Tehkhin Thu, pp. 42, 43.

Isua tân hian Thutak nih chu eng nge a awmzia ni ang? Isua chu logos, a tîr aṭang rênga Pathian nêna lo awm dûn tawh logos a ni a, amah chu thil siam zawng zawngte Siamtu a ni bawk (Joh. 1:1–4). Chatuan ata Pa nên lo awm dûn tawh niin, Pa zepui hrang hrangte pawh hi a nei ve vek a; chuvâng chuan, “KA NI” (“AWMA KA NI”) tiin a insawi rêng bawk a ni. Tu thu hnuaiah mah awm lo leh eng mahin a thunun loh a ni a. Lei leh vâna thil awm zawng zawng—hriatna (knowledge) pawh telin—eng mah hi ama tel loa lo awm ve ngawt pakhat mah a awm lo. Thil siam eng kim hi Isua siam leh Isuaa awm vek a ni. “Amahah chuan eng kim siam a ni a, vâna awmte, leia awmte nên, hmuh theihte, hmuh theih lohte nên, lalṭhutphahte pawh, rorêlnate pawh, lalnate pawh, thuneihnate pawh; eng kim ama siam a ni, ama ta tûr bawka siam a ni. Tin, ani hi chu eng kim awm hmain a awm reng a ni, amahah chuan eng kim a ding ho bawk a ni” (Kol. 1:16, 17).

Isua hi thutak sawitu a ni mai lo a. Amah hi Thutak chu a ni. Thutak chu ngaih dân emaw, mihringte ngaihtuah chhuah emaw a ni lo a. Mi nung ngei a ni!

Thutak, Isua Krista hi khawvêl rawn chhun êngtu ni (sun) nên pawh khian a tehkhin theih âwm e (Joh. 8:12). C. S. Lewis-a chuan Kristian sakhaw chungchâng a sawinaah heti hian a lo ziak a: “Ni khi tûk tin a lo chhuak ziah a ni tih ka ring angin Kristian sakhua pawh hi ka ring a. Ka rin chhan pawh a lo chhuak lâi ka hmuh vâng ni mai loin, ni avângin thil dang eng kim ka hmuh theih vâng a ni.”—“Is Theology Poetry?” (n. p.: Samizdat University Press, 2014), p. 15, originally presented 1944.

`Thutak Isua avângin nunna leh kan chheh vêla thil awmte hi a nihna tak kan lo hriat thiam theih phah a ni.`