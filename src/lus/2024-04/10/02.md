---
title:  Entawn tûr ka hnutchhiah che u hi
date:   01/12/2024
---

Isuan a zirtîrte hnêna inthlahna thu thuhnûng a sawi (Johana 13–17) hian a zirtîrte chu nakîna thil lo thleng tûrte leh an la tawn tûr thilte a hriattîr a. A thu han chheh vêl dân hi Deuteronomi-a kan hmuh, Mosian Israel fate hnêna inthlahna thu hnuhnûng a sawi te, Jakoban a fate hnêna malsâwmna thu a sawi (Genesis 47–49) te, Davidan a fapa Solomon hnêna fuihna thu a sawi (1 Chronicles 28–29) te nên pawh a inang hle. A zirtîrte chu thlamuanin, a âiawhtu tûr mi dang (Thlarau Thianghlim; Johana 14–16) rawn tirh a tiam a. Lungngaih êm êm hun an la nei dâwn a ni tih hrilhin, chutih hunah pawh chuan rinawm taka awm tlat tûrin a chah nghâl bawk (Johana 15).

`Johana 13:1–20 chhiar la. Hemi ṭum hian eng thil nge thleng a, enga ti nge he thawnthu hi a pawimawh êm êm? Isuan zirlâi zir chhuahtîr a tum chu eng nge ni?`

Isua hun lâia Palestina ramah khân pheikhawk pum bun an la chîng ve lo a, vawthlep (chapel) kan tih ang hi bun maiin, ṭhenkhat phei chu ke lâwngin an kal mai ṭhîn bawk. Chuvâng chuan, a ke pawh a bâlin a paw ṭha ṭhîn khawp ang tih a rin theih. Chaw ei tûra mi an sâwmte chu dawhkân an kîl hmain an chhiahhlawhten an ke an silsak phawt ṭhîn a. Nimahsela, Isuan man a nih hmaa a zirtîrte zanriah hnuhnûng ber a kîlpui zânah hi chuan an ke silsaktu tûr chhiahhlawh pakhat mah an awm lo.

A zirtîrte rin loh deuhin amah Isua chu a tho a, an zirtîrte chu a mal malin an ke a silsak ta ṭheuh a. Johana 13:4, 5-ah hian Isua thil tihte chu chipchiar taka sawi niin, a chhan pawh Zirtîrtu thil tih hi inngaihtlâwmnaah pawh rin phâk bâk a nihzia uar taka tih lan a duh vâng a ni.

Petera thil sawi leh lo chêt dân (Joh. 13:8–11) aṭang hian Isua thil tih hi zirtîrte khân an awmzia an man phâk lo tih a lang a. Engtin nge Isua, Zirtîrtu, Messia ni siin hetiang hna hniam lutuk hi a thawh theih le? Chuvâng chuan, Petera pawh hian Isuan a ke rawn silsak a tum chu a lo phal lo ta rêng a. Mahse, Isua hian a ke silsak a phal lo a nih chuan, a hnênah eng mah chan a neih loh tûr thu a hrilh a. Chutia a sawi tâkah chuan a ke chauh ni loin, a kut leh a lu te pawh silsak bawk tûrin a ngên leh ta thung zâwk a. Hei hian kawng tluana Isua zui a duhzia a ti lang chiang hle.

Isuan he thil hi a tih chhan chu tu nge a nih tih lan a duh vâng a ni. Johana 13:13 kan chhiar chuan, Zirtîrtu leh Lalpa a nih thu a sawi tih kan hria ang a. Chu chu miten amah an koh dân niin, amah pawhin chu chu a nihna a ni tih a sawi ṭhîn bawk. Hêng a nihna pahnihte hian thu a neihzia leh thil a tih theihzia min hrilh a. Nimahsela, thuneihna leh thiltihtheihna te hi mahni inchhekarbâwm nân ni loin, mi dangte rawngbâwlsakna atân zâwk hman tûr a ni tih min hrilh. Adventist Kohhran chuan Isuan entawn tûr min lo hnuchhiah hi lungsi takin kan zâwm thlap a, Lalpa Zanriah kîl tûra inbuatsaihna thil tihah hmangin, inngaihtlâwmna thupêk angah kan ngâi a ni.

`He inngaihtlâwmna thupêk hian Isua hniakhnung zui chungchâng leh inngâitlâwm taka mi dangte rawngbâwlsak dân tûr engtin nge min hrilh le?`