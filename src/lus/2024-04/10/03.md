---
title:  Ka lo kal leh ngei dâwn
date:   02/12/2024
---

`Johana 14:1–3 chhiar la. He thu hi enga ti nge Isuan a sawi?`

Johana 13 tâwp lamah hian Isuan a la kal bo tûr thu a sawi a (Joh. 13:33). Chu thu a sawi chuan Petera beng a verh hle a ni ang, khawiah nge a kal dâwn tih a lo zâwt var a (Joh. 13:36). A zirtîrte hian a thihna, a thawh lehna leh vâna hruai chhoha a awmna chungchâng a sawi a ni tih rêng an hre lo. Petera phei hi chuan Isua tâna a nun hlan pawh a huam thu te a sawi nghe nghe a. Hetah chiah hian a ni Isua a la phat tûr thu hrilh a nih tâk ni (Joh. 13:38).

Chutichuan, a zirtîrte chu an thinlung ti mangang lo tûrin a hrilh zui ta bawk a (Joh. 14:1). Heti lâia “mangang” tih thumal hi Grik Bible-ah chuan tarasso a ni a, a awmzia chu chawk tho, buai, awm hle hle thei lo, buainaa paih lût tihna a ni. He thu Isuan a han sawi hian zirtîrte chu buainaa paih luh ni ta ang maia inngâiin an mangang dâwn tih a hre sa a ni ngei ang.

Nimahsela, chutianga thinlung mangang, hlauthâwng taka an awm chu a duh lo a, an hlauthâwnna tih kiansak tûrin pindan (in ropui tak ni loin, khualbûk chhûnga pindan ang hi) tam tak awmna a Pa in chanchin chu a hrilh ta a. Chumi inah chuan an tâna hmun buatsaih tûrin a han kal dâwn a ni. A thu sawi hian krawsa a thihna lo thleng tûr chu thlîr khûmin, a mite tlan tûra a lo kîr leh hun tûr chu a hrilh ta daih zâwk a. Sual avânga thleng thawnthu lungchhiatthlâk tak hi kumkhua atâna a tâwp hlen vang vang hun tûr chu a thlîrpui a ni (Dan. 7:27 en rawh).

Heti hian a sawi a: “Ka kal chuan. . . ka lo kîr leh ang a, tichuan, ka hnênah ka hruai ve ang che u; ka awmnaah chuan nangni pawh in awm ve theihna tûrin” (Joh. 14:3, NKJV). He a thu sawi hi a lo kal lehna thutiam a ni tih a chiang hle.

He thutiam hi a rin ngam êm êm chhan eng nge awm le? Mi tam tak chuan, “Bible hrilhlâwkna a ni a, a lo thleng famkim rêng ang chu” an ti mai thei a, a dik chiah rêng bawk. Mahse, Johana 14:3-ah hian a rin ngam chhan chu kawng dangin a sawi daih thung a. Hemi chânga Ka lo kîr leh ang tih thu hi Grik ṭawnga ziah Bible-ah chuan present tense a ni (Ka lo kîr leh e). Hetianga present tense hman hi Grik ṭawngah chuan futuristic present tiin an sawi a. Nakina thil lo la thleng tûr chu a lo thleng ngei dâwn a ni tih kan hriat chian avânga lo thleng tawh reng anga kan sawi ta ang hi a ni ber ang chu. Chuvângin, he lâi thu pawh hi Ka lo kal leh ngei ngei dâwn alâwm tih pawhin leling ila, a sawi tum a phawk chhuak ṭha mah zâwk maithei.

Kan Lalpa lo kal kîr leh kan beiseina innghahna chu Bible hrilhlâwkna lo thleng famkim taahte hian a ni mai lo a. Thu min tiamtu kan Lalpa hi rin ngam a ni tih kan hriat chian êm vâng pawh a ni bawk. Ani chuan a mite lam tûrin a lo kal leh ngei ngei dâwn a ni tih a sawi a. Chu thutiam chu a tiamtu ka hriat chian êm avângin rilru dam thlapin kan ring rêng a nih hi.

`Kraws khân Krista chu a lo kal leh ngei ngei dâwn a ni tih engtin nge min hrilh? Isua Krista hi lo kal leh ta lo se, a lo kal ṭum khatnaa a thihna khân eng nge sâwtna leh ṭangkâina a neih ang?`