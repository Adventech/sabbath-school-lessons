---
title:  Zir belhna
date:   06/12/2024
---

Ellen G. White-i lehkhabu, Chatuan Nghahfâk phêk 519–536, “Nuna Êng” tih chhiar la; tin, E. Edward Zinke-a’n The Certainty of the Second Coming tih lehkhabu-a, “The Authority of the Bible and the Certainty of the Second Coming” (pp. 23–36) tih a ziah pawh chhiar ang che.

Isuan, “Kei hi khawvêl êntu chu ka ni” tih tih thu a sawi lâi hian Bâwkte Kût an hmanna hmun temple tualzâwlah a awm a. He tualzâwl lâi takah hian ban lian leh sâng tak pahnih, khâwnvârna atâna an hman chu a ding lurh mai a. Tlâi lam inthâwinate an hman zawh hnu chuan, hêng khâwnvârte hi an han hâl a, a êng chuan Jerusalem khawpui a ên chhuak vek ṭhîn a ni. Chu chuan thlalêra Israel fate an kal lâia anmahni hruaitu chhûm ding êng kha a entîr a, chumi hriat rengna atâna an tih chu a nih bâkah, Messia lo kal tûr lo entîrtu pawh a ni nghâl bawk. Tlâi ni tlâk hnu-a hêng khâwnvârte an han tih ên chiah hian, temple tuala mipuite chu hlim leh lâwm takin an au ṭhîn a ni. . . .

“Khâwnvârin Jerusalem khawpui a han chhun ên kulh tawh hi chuan a mi chêngte hian Messia lo kal huna Israel faten ênna an la chan tûr an beisei dânte an sawi chhuak ṭhîn a. Isua tân erawh awmze ril leh zau zâwk a nei tlat. Temple aṭanga lo chhuak êngin Jerusalem khawpui zawng zawng a chhun êng vek ang hian, thlarau lam ênna petu Krista chuan khawvêl thim hi a chhun êng mêk a. Chumi entîrtu temple khâwnvâr hi chu a êng ṭha tâwk lo hle a, Isua Krista nihna pawh a phawk chhuak zo lo khawp mai bawk. Chuvâng chuan, ama kut ngeiin vâna a dah êng ropui tak (ni) khi a hna thawh ropuizia entîrtu tling zâwk leh dik zâwk chu a ni.

“A tûk zîng khua a lo vâr a; ni chu Olive tlâng chung zâwnah a lo chhuak fel ve chiah a. Ni zungin marble hmanga sak in ropui tak takte leh temple banga rangkachak an dahte a han chhun chuan a êng tle sût mai a. Chumi chu Isuan kâwkin, ‘Kei hi khawvêl êng chu ka ni’ tih thu hi a sawi ta a ni.”—Ellen G. White, Chatuan Nghahfâk, pp. 463, 464.

**Sawi ho tûrte**:

`In class-ah Ningani zirlâi zawhna hnuhnûng ber in chhânna kha sawi ho ula. Bible-in thutak pawimawh êm êm a sawi, science dânin a hrilh fiah theih si lohte chu eng engte nge ni? Entîr nân, kraws te, thawhlehna te, Isua Krista lo kal lehna te. Kan hnêna puan chhuah ngâi thutak dang, kawng danga kan tân hriat theihna tûr awm miah si lote chu eng engte nge ni?`

`Vântirhkoh ṭha famkim, Pathian nihna pawh hre chiang em emtu Lucifera tlûkna kha ngaihtuah la. Khatiang taka ropui leh chan ṭha chang si kha Pathian lakah a hel tho mai nia! Hei hian mihringten duh thlang thei tûra zalênna kan neihzia engtin nge a tih lan a—tin, engtin nge Pathian duhzâwng tih chu kan thlan zêl a pawihzia pawh min zirtîr bawk le?`