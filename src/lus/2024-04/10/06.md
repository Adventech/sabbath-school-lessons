---
title:  Pathian Lehkha Thu leh Thutak
date:   05/12/2024
---

Chanchin Ṭha Johana ziak hian kawng leh thutak leh nunna chungchâng sawiin, chumi atân chuan Pathian Lehkha Thu hi a hmang rim hle nghe nghe. Dik tak chuan, Chanchin Ṭha Johana ziakah chauh pawh ni loin, Chanchin Ṭha bu dangte mai bâkah, Bible pum pui, Thuthlung Hluiah leh Tharahte hian thutak puan chhuah a nihna kawngah Pathian Lehkha Thu-in dinhmun pawimawh tak a luah a. Hei hi Isua chu tu nge a nih a, eng ti tûrin nge khawvêlah a lo kal tih chungchâng min hriattîrna kawngah phei chuan a dik leh zual êm êm a ni.

`Johana 5:38–40 chhiar la. Hetah hian engtin nge Isuan Pathian Lehkha Thu chungchâng a sawi?`

Isua leh a zirtîrte khân Isua chu Messia a ni ngei a ni tih entîrna atân Pathian Lehkha Thu hi an sawi chhâwng fo a. Amah Krista pawh khân heti hian a lo sawi: “Mosia in rin chuan kei pawh mi ring tûr in ni; ani chuan keima chanchin asin a ziak ni. Nimahsela, a thu ziak chu in rin si loh chuan engtin nge ka thu in rin ang?” (Joh. 5:46, 47).

`Luka 24:27 chhiar la. Isuan a rawngbâwlna pawimawhzia lantîr nâna Pathian Lehkha Thu a sawi chhâwng ṭhîn hi eng vânga ṭûl êm êm nge a nih?`

Hmun dangah pawh Exodus bu-a mi la chhuakin heti hian a lo sawi bawk a: “Pathianin . . . in hnêna a sawi kha in lo chhiar lo em ni?” (Mat. 22:31, NKJV) tiin. Johana pa Zakaria khân Pathian thutiamte chu sawi chhuakin, “leilung pian tirh ata [Pathianin] a zâwlnei thianghlimte kâ hmanga a lo sawi tawh ang khân” (Luka 1:70, NKJV) a lo ti bawk. Petera pawhin heti hian Pentikost nia a sermon-ah khân a lo sawi a: “Unaute u, Thlarau Thianghlimin Davida kâa . . . a lo sawi lâwk Pathian Lehkha Thu kha a lo thleng ngei tûr a ni si a” (Tirh. 1:16, NKJV) tiin.

Bible hi science zirna atâna hman tûr zirlâi bu a ni lo a. Atom phel darh dân emaw, thluaka bâwk awm zai chhuah dân tûr emaw min hrilh lo. Mahse, chu âia pawimawh zâwk chu min hrilh thung. Tu nge kan nih a, eng vângin nge khawvêlah hian kan lo awm tih hre thiam tûrin min pui a. Bible hi lo awm lo ta se, Pathian a awm tih pawh kan hre lo ang a, lei leh vân hi ama siam leh khâi din a ni tih kan hre lo ang a, engtin nge khawvêlah hian kan lo awm tih kan hre lo ang a, nun awmzia leh kan hma lam hun hriatna pawh kan nei hek lo ang.

`Bible-ah hian science-in min hrilh theih ngâi loh tûr thutak eng engte nge awm le?`