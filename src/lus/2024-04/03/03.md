---
title:  Thu chu tisaah a lo chang
date:   14/10/2024
---

`Johana 1:1–3, 14 chhiar la. Hêng Bible chângten Pathian Isuan thil a tih min hrilhte chu eng nge ni a, eng vângin nge chu thutak chu thutak kan hriat theihte zînga a pawimawh ber a nih?	`

Johana hian a Chanchin Ṭha bu hi “Isua” tih thumal emaw, Messia/Krista a nihna anga Isuan thil a tih sawina ṭawngkam emaw hmang ni loin, logos tih thumal nên zâwk a ziak ṭan a. A lehkhabu a ziah lâi vêla mi fing tam takte khân logos tih thumal hi vâna thil awmte sawi nân emaw, chhia leh ṭha hriatna hmanga thil chhût thiamna leh ngaihtuahna sênna sawina atân emaw an hmang ṭhîn tlângpui.

Hmasâng Grik mi fing hmingthang tak, Plato-a pawh khân mihring hun hi chhâwng hnihin a ṭhen a. Pakhat chu vân hmuna awm leh danglam thei lo, eng kim ṭha theihtâwpa an awm vekna a ni. A dang erawh chu he khawvêla awm hi niin, hei hi chu boral thei leh danglam thei a ni a, vân hmuna awm ṭha famkimte âi famkim lo taka awhtu (entîrtu) a ni ve thung. Mahse, Plato-a khân hemi hmun hi a awm ngei tih a sawi lêm lo thung a. Mi fing dang ṭhenkhat erawh chuan logos hi chatuan thilte leh he lei lam thil, boral theite inkâra awm hmun pakhat, mihring mita hmuh theih si lo niin an sawi a ni âwm e.

Johana hi chuan he ṭawngkam hi Grik mi fingte sawi dân letling thawkin a hmang a. Thutak, logos chu lei leh vân inkâra thlâwk kual vêl thlarau emaw, ngaih dân hriat thiam harsa tak emaw niin a ngâi ve lo. Logos chu mi nung Isua Krista a ni a, ani chu tisaah (mihringah) lo changin kan zîngah hian a lo awm ta a ni (Joh. 1:14).

Johana ngaih dân chuan logos chu Pathian Thu hi a ni a. A pawimawh lâi ber chu Pathianin min rawn be pawp hi a ni. Mak danglam takin mihringte hnênah a rawn inpuang chhuak a: Pathian chu keimahni zînga mi ang a rawn ni ve ta a ni. Chanchin Ṭha Johana ziakah hian, logos chuan chatuan Pathian, hun leh hmun rawn luh chilhtu, thil sawia thil ti ṭhîn, mihringte nên mi mal taka inlaichînna nei chu a entîr a. Chatuan Pathian chu mihringah rawn changin keimahni zînga mi ang a lo ni ve ta a ni.

Johana 1:14-ah hian logos chu “tisaah a lo chang a, kan zîngah a lo chêng ta” (NKJV) tih thu kan hmu a. Chêng tia lehlin Grik thumal hian a kawh chu puan in kaih tih a ni. Johana hian Exodus 25:8-a kan hmuh, Pathianin Israel-te hnênah an zînga a chên ve theihna tûra puan in pianhmang ang biak bûk siam tûra a hrilh thu kha min hriat chhuahtîr a. Khatiang chiah khân, Pathian mihringa a lo channaah hian Isua, Pathian Fapa chu mihring taksa chhûngah rawn pên lût ve-in, mihringten amah an pawh theih nân a ropuina êng chu a hlîp thla rih a ni.

`Johanan a lehkhabu 1:14-a sawi hi a awmzia ngun takin ngaihtuah la. Pathian, Siamtu ngei chu mihringah a lo chang a, keimahni ang bawk hi niin, kan zîngah a lo chêng ve reng tawh a nih chu (hemi chinah hi chuan kan tân a la thi rih lo tih hria ila). Hei hian Pathianin mihringte a hmangaihzia engtin nge a tih lan? Eng vângin nge he thutak mak leh ropui êm êm aṭang hian thlamuanna kan lo neih theih ang?`