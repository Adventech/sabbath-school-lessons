---
title:  Thupui lo lang nawn fo—ring/ring lo
date:   16/10/2024
---

`Johana 3:16–21, Johana 9:35–41 leh Johana 12:36–46 chhiar la. Hêng thute hian thuhmahruaia kan lo hmuh tawh rin/rin loh thu kha engtin nge an rawn sawi ve leh?`

Chanchin Ṭha Johana ziakah hian mihringte hi pâwl/hlâwm hnih: Isua ringa Messia a ni tih pawmtute-ah leh Isua rinna tûr hun ṭha nei reng si, ring duh ta lote-ah kan inṭhen deuh phawk mai niin a lang a.

Isua zirtîrte leh, mi dang, entîr nân, Nikodema (zâwimuanga Isua lo ring chho ve ta) te, tuichhunchhuah bula Isua rawn hmutu hmeichhia te kha a hmasa zâwkah hian an awm a. A hnuhnûng zâwkah hian Pharisaite leh lehkha ziaktute, chhangpêr panga leh sangha pahnih lek hmanga a hrâi puar mi 5,000 zette leh a zirtîrte zînga mi ngei Juda te kha an awm ve thung.

Mak angreng deuh chu, Chanchin Ṭha Johana ziaka rinna (Grik ṭawngin, pistis) tih thumal (noun form) a lang miah lo tlat hi a ni a. Chutih lâiin, ring (Grik ṭawngin, pisteuo tih thumal (verb form) erawh hmun 98 zetah lang thungin, Thuthlung Thar pum puiah phei chuan vawi 241 lâi hman a ni. He thumal, ring tih hi hi Chanchin Ṭha Johana ziaka thupui pawimawh tak a ni nghe nghe a. Rinna tih âia ring tih zâwk a hmang hian Kristian lo nih awmzia min hrilh a tum pawh a ni maithei. Isua ringtu ni tih awmzia chu thil eng emaw ti tihna a ni a, Kristian kan ni tih hi kan thurin hrang hrangte-ah chauh hian ni loin, kan nun dânah pawh kan ti lang tûr a ni. Kan hriat angin, a rin hrim hrim thu-ah chuan ramhuaite pawhin an ring ve tho si a (Jakoba 2:19).

Hêng pâwl pahnihte inan lohna lian tak chu Isua an ngaih dânah a ni. Ringtute emaw, amah lo ring tate emaw hi chu ama lamah an inhawng êm êm a, ama’n a lo zilh emaw, a lo hauh emaw pawhin an kalsan duh chuang rêng rêng lo. Ani chu anmahni chhuntu Êng a ni a. Rinnain, amah chu an rin avângin Pathian fate an lo ni ta a ni.

A leh lamah, ring lote erawh hi chu Isua hnial emaw, dodâl emaw tûrin an lo kal deuh ber hlawm thung a. An awm dân hi êng âia thim ngaina zâwktute awm dân chiah chiah a ni. A thu zirtîrte chu zawm harsa tak ni-ah an ngâi a, an pi leh pute aṭanga an lo tih ṭhin tawh sakhaw dân hrang hrangte bawhchhetu leh an beisei ang thilte rawn ti miah si lo niin an hmu bawk. Isua êng chu anmahni teh a, an thiam lohna lâite a rawn hriattîr phalsak loin, amah Isua zâwk chu thiam lohah an ruat hlauh a. He rilru hi sakhaw hotu, thlarau lama mite kâihruaitu a nih ang ngeia Isua pawm hmasa ber ber tûr ni zâwkte khân zu pu mauh mai ṭhîna maw le!

`Eng kawngahte nge Isua i ring tih chu—Messia a ni tih pawm satliah mai ni loin—i nun chhuahpui ṭhin? Messia a ni tih pawm tih leh Messia a ni tih rinna nun chhuahpui tih hi eng nge ni a danglamna awm? (Mat. 7:21–23 chhiar ang che.)`