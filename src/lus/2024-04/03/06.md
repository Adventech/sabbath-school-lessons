---
title:  Thupui lo lang nawn fo—châwimâwina
date:   17/10/2024
---

`Johana 17:1–5 chhiar la. Isuan, “Ka Pa, a hun a thleng ta; i Fapa châwimâwi rawh, Fapain a châwimâwi theih nân che” tih a sawi hian eng nge ni a sawi awmzia ni le?`

Nimin zirlâi khân Chanchin Ṭha Johana ziaka a lei lam chanchin, mihring a nihna lam min thlîrpuiin, Isua kha tu nge a nih a, eng nge ni a tih chungchânga mite an inhnial ṭhin dân min hrilh a nih kha. Vawiin zirlâi hi chuan Johana lehkhabua kan hmuh tho, Isua Pathianna, vân lam mi a nihna lam min luh chilhpui ve thung dâwn a ni.

Johana lehkhabu thuhmahruai hi vân lam chanchin nêna bulṭan a ni a. Isua chu Pathian Fapa, lei leh vânte Siamtu nia sawi niin, a hma zawnga la awm ngâi lo, a hnua lo awm ta zawng zawngte hi Isua avâng chauha lo awm vek an ni a ti. “Thil zawng zawng hi ama siam vek niin, ama tel lo chuan thil siam zînga pakhat mah hi siam a ni lo” (Joh. 1:3, NKJV). Nimahsela, mihringa a lo channa kha a ropuizia a sawi chhunzawm nghâl a (Joh. 1:14). Ṭawngkam pahnih, ropuina (Grik ṭawngin, doxsa; a awmzia chu, ênna, mâwina, hmingthanna, châwimâwina tihna a ni) tih leh châwimâwi (Grik ṭawngin, doxsazo; a awmzia chu, fak, zahna lantîr, sawimâwi, châwimâwi tihna a ni) tih te hmangin, chu chuan mihringte hnên aṭanga châwimâwina dawng tih leh Pathian hnên aṭanga châwimâwina dawng tih te a kâwk thei ve ve.

Chanchin Ṭha Johana ziakah hian Isua châwimâwia a awm thu hi a hun tawn tûr a lo thlen tâk thu sawina nên a inzawm tlat a; a awmzia chu, a thih hun tûr a lo thleng ta tihna niin (Joh. 2:4, Joh. 7:30, Joh. 8:20, Joh. 12:23–27, Joh. 13:1, Joh. 16:32, Joh. 17:1 te hi chhiar ang che), krawsa a thihna chu châwimâwia a awm hun tûr a ni ang.

He thu hi a awmzia hriat thiam a harsa angreng khawp mai. A chhan pawh krawsa khenbeh nih chu hmânlâi Rom-ho khawvêlah khân mi sual tih hlum dân hrang hrang zînga zahthlâk ber leh thangtlâwmthlâk ber a nih vâng a ni a. He thil âwihawm loh khawpa mak, krawsa Pathian khenbeh a nihna hian mihringte chanchin leh Pathian chanchin inzawm thûkzia a târ lang chiang hle.

Mihring a nih angin Isua kha lungngâi takin, mite hmuhsit rawn thil sual titu ni angin a thi a, a thih hma deuh pawhin, “Ka Pa, ka Pa, engah nge mi kalsan a?” tiin a ṭap hial a nih kha. Mihring a nihna anga a thil tawrh, kraws hlim thim lam chanchin hi Matthaia lehkhabu-ah leh Marka lehkhabu-ahte kan hmu (Mat. 27:46, Marka 15:34). Chutih lâiin, kraws hian pang leh lam, ropuina lam pawh a nei ve tho bawk a, chumi chanchin chu Luka leh Johana te hian min hrilh ve thung (Luka 23:32–47, Joh. 19:25–30). Kraws chu chhandamna leh khawngaihna lo thlenna hmun a ni a, a Pa hnêna Pathian Fapa a inpêkna hmun pawh a ni bawk.

A makin hriat thiam pawh a har hle a. Pathian ropuina ber chu zahthlâk theihtâwpa siam a nihna—khawvêl sualte a phurhnaah khân puan chhuahin a awm tlat mai a nih chu!

`Sual lak aṭanga min chhandam nân amah Pathian ngei chu krawsah a rawn thih a ngâi a ni a. Hei hian sual sualzia engtin nge min hriattîr le?`