---
title:  A tîrin—Pathian Thu chu
date:   13/10/2024
---

`Johana 1:1–5 chhiar la. He lâi thu hian engtin nge Thu, Isua Krista chungchâng a sawi?`

Chanchin Ṭha Marka ziak hi he thu ropui tak, “A tîrin Thu a awm, Thu chu Pathian hnênah a awm, Thu chu Pathian a ni” (Joh. 1:1) tih nên hian a inṭan a. He thu mâwi tak hian a nihna ang taka kan hriat thiam phâk loh hial khawp thu ril tak a pâi.

A hmasa berin, Johana hian Genesis 1:1-a kan hmuh khawvêl leh a chhûnga thil awmte siam a nih dân sawinaa ṭawngkam hman, “A tîrin” tih tho kha a rawn hmang ve a. Thu chu lei leh vânte a lo awm ṭan hma khân a lo awm tawh sa tihna niin, Isua chatuan mi nihna a rawn nemnghet a ni.

A dawtah chuan, “Thu chu Pathian hnênah a awm” a ti leh a. Johana 1:18 hian Isua chu “Pa ângchhûnga awm” a nih tih a sawi bawk. “Pathian ângchhûnga awm” tih chu eng ang chiah nge ni tih kan mitthla thiam kher lo mai thei a; thil pakhat chiang tak awm erawh chu: Isua leh Pa te hi an inzawm hnâi hle tih hi a ni.

Hemi zawhah hian, “Thu chu Pathian a ni” a ti leh bawk a. Mahse, engtin nge Thu chu Pathian hnêna awm ni siin Pathian a nih bawk theih ang? A chhânna chu Grik ṭawng kalhmang (grammar) han zir chiang ila, kan hmu thei mai âwm e. Grik ṭawng chuan definite article, the tih hi neiin, indefinite article, a/an erawh a nei ve lo thung. Kan hriat ngei ngei ngâi awm ta chu, a Grik ṭawnga ziah he lâi thu-a “the” tih hian kawh bîk eng emaw (eng pawh ni loin), tu emaw (tu pawh ni loin) a nei tih hi a ni.

“Thu chu Pathian hnênah a awm” tih thua “Pathian” tih ṭawngkam pawh hian article neiin, chu chuan mi pakhat, Pa a kâwk a. Thu chu Pa hnênah a awm a tihna a ni. “Thu chu Pathian a ni” tihah erawh hi Pathian tih thumal hian article a nei ve lo a; a chhan pawh he lâia Pathian a tih hi chuan Pathian nihna zepuite a kawh vâng a ni. Isua hi Pathian a ni a—Pa erawh a ni lo. Nimahsela, Pathian Fapa, Pathiana mi nung pathum awmte zînga pahnihna chu a ni reng tho bawk si a ni.

He lâi thu hi sawi fiah lehin, Johana 1:3, 4-ah hian Isua chu thil siam zawng zawngte Siamtu a ni tih min hrilh a. La awm loh lâi hun nei, eng emaw hnu-a lo awm ta eng pawh hi Siamtu Pathian Isua avâng chauha lo awm vek an ni.

“Isua Krista hi chatuan ata Pa hnêna awm, Pa nêna lo awm dûn reng tawh a ni a; ani chu ‘Pathian anpui,’ a ropuina leh a lalna pho langtu, ‘[Pathian] ropuina êng’ a ni”—Ellen G. White, Chatuan Nghahfâk, p. 19.

`Enga ti nge Krista chu Pathian famkim a ni tih hi kan thurinah pawh a pawimawh berte zînga mi a nih? Isua hi thil siam ve mai lo ni ta ang se, eng nge kan chân ang? I chhânna chu in class-ah sawi la, Krista chu chatuana Pathian a ni tih rin a pawimawh êm êm chhan sawi fiah tûrin inring bawk ang che.`