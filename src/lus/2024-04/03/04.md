---
title:  Thu chu hriain nge hre loin?
date:   15/10/2024
---

`Johana 1:9–13 chhiar la. He lâi thu-ah hian miten Isua an lo dawnsawn dân engtin nge a sawi?`

Johana lehkhabu thuhmahruai, bung 1:1–18 hian Isua Krista chu Thu (logos) a ni tih a sawi bâkah, khawvêla miten amah an lo dawnsawn dân pawh min hrilh bawk a. Ani chu Êng [dik] tak, mi tin ti êng tûra khawvêla lo kal a ni (Joh. 1:9). Chu êng chuan khawvêl (khawvêl mihringte) hi a chhun êng a, Thu chu hriat thiam theihah a lo siam ta a ni. C. S. Lewis-a chuan heti hian a lo ziak a: “Kristian sakhua hi Ni a chhuak a ni tih ka ring ang bawkin ka ring a, ka rin chhan pawh a chhuak a ni tih ka hmuh vâng ni mai loin, a chhuah avângin thil dang eng kim ka hmuh theih vâng a ni.”—“Is Theology Poetry?” (n. p.: Samizdat University Press, 2014), p. 15, originally presented 1944.

Johana 1:9-in a sawi awmzia hi ngun takin ngaihtuah ila. Êng chu mi tin hnênah a lo thleng a; mahse, mi tinin an lo lâwm lêm si lo. Naktûk zirlâiah pawh kan la hmu ang a, Chanchin Ṭha Johana ziaka thupui pawimawh tak pakhat chu miten Isua an lo pawm emaw, an lo hnâwl emaw dân hi a ni. Chu thupui chu he lâi chângah hian sawi ṭan a ni a. Thil lungchhiatthlâk tak erawh chu, Messia kha ama mite ngei Israel-te hnênah a lo kal a; mahse, an zînga tam tak khân Messia a ni tih an lo ring duh tlat si lo.

Rom 9–11-ah chuan Paula pawhin he thu lungchhiatthlâk tak chungchâng tho hi sawiin, Juda-te zînga tam takin Isua an hnâwl tih min hrilh a. Mahse, Paula hi chuan thu lungchhiatthlâk tak nêna ti tâwp loin, Juda tam takten Jentail-te nêna Isua Messia nihna an la rawn pawm ho tûr thu pawh a sawi tel thung. Dik tak phei chuan Jentail-te chu Juda-te lo uan khum mai lo tûrin a chah nghe nghe a. “Nang olive suak aṭanga sah thlâk zâr mah pian dân rêng ni lo anga olive thing ṭhaa zawma i awm a nih chuan, chûng a zâr dik takte chu anmahni olive thing pângngâiah chuan zawm an va ni dâwn nasa êm!” (Rom 11:24, NKJV) a ti.

Hetiang deuh chiah hian Johana chuan an Chhandamtu-a Isua pawmtu zawng zawngte chu Pathian fate an lo ni dâwn a. Chu chu a hming rin avânga lo thleng tûr a ni bawk (Joh. 1:12, 13 en ang che.)

Hetah hian Chanchin Ṭha Johana ziak thuhmahruai leh a thu tlângkawmna inzawm dân chu a lo lang ta chiah a. Johana 20:31-ah chuan a lehkhabu hi a ziah chhan sawiin, Isua chu Krista, Pathian Fapa a ni tih kan rinna tûr leh, kan rin a, a hming avânga nun kan lo neih theih nân a ni a ti a. Chutiang chuan, thuhmahruai leh thu tlângkawmna te hi pumkhat, an inkâra thil a sawi zawng zawngte kuah khâwmtu thu inlaichîn tawn a ni pawh kan ti thei ang. Tin, he a inzawmna hian Chanchin Ṭha Johana ziakin a tum ber chu min kawhhmuh bawk a, chu chu mihringte hi an Chhandamtua Isua Krista an pawm a nih chuan chhandam an ni ang tih hi a ni.

`Pathian fanu emaw, fapa emaw i lo nih tâk avâng khân engtiangin nge i nun a lo danglam?`