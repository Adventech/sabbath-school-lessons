---
title:  Zir belhna
date:   18/10/2024
---

Ellen G. White-i lehkhabu, Chatuan Nghahfâk phêk 11–20, “Kan Hnêna Awm Pathian” tih chhiar ni se.

“Lalpa Isua Krista, Pathian Fapa chu chatuan ata lo awm tawh, mi nung hrang, Pa nêna pumkhat ni si a ni. Ani chuan vân ropuina a rawn kalsan a. Vân sipai rualte hotu ber niin, vântirhkoh rualte châwimâwina dawngtu a ni bawk. Chu chu ama chanpual ve rêng a ni a, tu emaw ta a chhuksak emaw, a rûksak emaw a ni lo [Thuf. 8:22–27 quoted].

Krista chu leilung pian hma aṭang rêngin Pa nên pumkhat an lo ni tawh tih thu-ah hian êng leh châwimâwina a awm a. Hei hi hmun thim chhun êngtu êng, Pathian ropuina leh châwimâwina ang neihtîrtu a ni. He thutak, a rilzia hriat thiam phâk rual loh khawp ni bawk hian thutak ril dang, mihring finna nêna hrilh fiah theih hauh loh tûrte chu a hrilh fiah a. Chutih rual chuan, mihringte hmuh ngam loh leh hriat thiam phâk loh êngin a tuam bawk si a ni.”—Ellen G. White Comments, The Seventh-day Adventist Bible Commentary, vol. 5, p. 1126.

“Isua khân, ‘Kei lei ata khâikâna ka awm chuan, mi zawng zawng ka hnênah ka hîp ang’ a lo ti a. Johana 12:32. Krista chu mi sual hnênah khawvêl sualnate avânga thi Chhandamtu a ni tih hriattîr tûr a ni. Tin, Kalvari khawsa khâikân Pathian Fapa kha kan han thlîr a, tlanna thurûk ril tak chu kan lo hriat thiam chhoh ṭan tâk bâkah, Pathian ṭhatna chuan kan sualte sim tûrin min lo hruai ta ṭhîn bawk. Krista khân mi sualte tâna thiin a hlutzia hriat thiam zawh sên rual loh khawp hmangaihna chu a lo lantîr tawh a; tichuan, he hmangaihna hi mi sualin a han hmu a, a thinlung sak tak chu tihnêmsak a ni a, a rilru a khawih a, a sualte avângin a lo inchhîr ta êm êm mai ṭhîn a ni. . . . Miin thil dik leh ṭha tih duhna tak tak rilru an neih a, insiam ṭhat an han tum hian Krista thiltihtheihna chuan anmahni a hîp ṭhîn a. Anmahni’n an hriat loh huhâng chuan an rilru-ah hna thawkin, an chhia leh ṭha hriatna a tih chaksak a, an pâwn lam nun dân chenin a lo danglam ta ṭhîn bawk. Tin, Kristan a thihna kraws lam thlîr tûra a hrilh a, an sualten a chhun thlêr a taksa en tûra a han hîp chiah chuan Pathian thupêk bawhchhetu an ni tih an lo inhre chhuak ta ṭhîn a ni.”—Ellen G. White, Krista Panna Kâilâwn, p. 19.

**Sawi ho tûrte**:

`Jonanan Isua chanchin a sawi hian enga ti nge Siamtu a nihna nên bul a ṭan kher le? Chu chuan kan thurin zawng zawngah thil siam thu-in pawimawhna a neih vek dân engtin nge min hrilh? Chuti a nih chuan, enga ti nge Pathian Lehkha Thu-a kan hmuh ang hian khawvêl leh a chhûnga thil awmte siam a nih dân dik tak hi kan hriat thiama kan pawm a pawimawh êm êm bawk?`

`Sunday zirlâi tâwpa zawhna kha ngun tak han ngaihtuah nawn leh la. Krawsah khân chatuana Pathian ni loin, thil siam ni ve tho lo thi ni zâwk ta se, eng thil nge thleng ang? Isua hi chatuan Pathian ni loin, mihring ve mai lo ni ta se, eng thil nge kan chân ang?`