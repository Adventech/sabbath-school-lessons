---
title:  Chanchin Ṭha Johana Ziak Thuhmahruai
date:   12/10/2024
---

### Chhiar tûrte
Joh. 1:1–5, Gen. 1:1, Joh. 1:9–13, Joh. 3:16–21, Joh. 9:35–41, Mat. 7:21–23, Joh. 17:1–5.

> <p>Chângvawn</p>
> “I tîrin Thu a awm, Thu chu Pathian hnênah a awm, Thu chu Pathian a ni” (Johana 1:1).

Chawlhkâr hmasa berah khân Johana lehkhabu tâwp lam, Johanan a Chanchin Ṭha bu a ziah chhan a sawina kan lo zir tawh a. Tûn kârah hi chuan a lehkhabu tîr lam, Thlarau Thianghlim thâwk khawmna changa a ziah a lehkhabu lo chhiartute chu eng chungchâng nge a sawi dâwn tih min hrilhna lamah hian kan lêt leh rih dâwn a ni. Thuthlung Thar ziaktute hian a lehkhabu ziaha a tîr lamah an thil ziah tûr thupui hrang hrangte chu an târ lang hmasa phawt hlawm a. Chutiang chuan Johana pawh hian a thupui khel tûr hrang hrangte chu a lehkhabu tîrah hian sawi langin, khawvêl siam hma daiha lo awm tawh Isua Krista chungchânga thutak ril êm êmte chu min hrilh a ni.

He a thil sawi, a lehkhabu tîr lama kan hmuh hian a lehkhabu lo chhiartu chu—Isua hi Messia a ni tih kan lo hriat tawh avângin—a lehkhabua kan hmuh mi hrang hrangte âi hian thutak a sawite hre thiam tûrin dinhmun ṭha zâwkah min dah a. Isua chanchin a sawia thupui pawimawh leh ril tak tak a khelte hi fiah takin kan lo hmu thei ta. Chûng thupuite chu he khawvêla Isua a awm lâia thil thleng hrang hrangte hmang khân a sawi a, a hrilh fiah nghâl zêl bawk.

Tûn kâr zirlâi hi Chanchin Ṭha Johana ziak thuhmahruai (Joh. 1:1–18) hmanga bulṭan niin, thupui hrang hrang a khelte chu a tlângpui a sawi pah nghâl zêl bawk a. Chûng thupui pawimawh tak takte chu a Chanchin Ṭha bu bung hrang hrangah hian dah darh niin, nakinah a mal malin kan la thlîr chho zêl dâwn a ni.