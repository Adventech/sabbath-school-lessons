---
title:  Nunna Hnâr chu hnâwlin
date:   27/11/2024
---

Bible-a thawnthu lungchhiatthlâk ber mai pakhat chu Chanchin Ṭha Johana ziakah hian kan hmu a. “Êng chu thim zîngah a lo êng a; mahse, thimin a lo hre thiam si lo. [Êng] chu khawvêlah a awm a, khawvêl pawh hi ama siam a ni; mahse, khawvêl hian amah chu a hre si lo. Ani chu ama mite hnênah a lo kal a; mahse, a mite chuan an lo lâwm si lo a ni” (Joh. 1:5, 10, 11, NKJV). “AWMA KA NI”/“KEIMAH KA NI” titu chu ama mite ngei zînga mi tam takin an lo hnâwl ta a nih kha.

Paula chuan, “In rinna lâwmman chu paih bo suh u” (Heb. 10:35) tiin min lo chah a. A chhan pawh kan hmuh fo angin, mi tam tak chuan Krista Thu hi an pawm tlat lo a; chuvâng chuan amah Krista pawh an hnâwl phah ta ṭhîn a ni.

“Tûnlâi mihringte ngaihtuahna hi chu rinhlelhnain a inṭan phawt ṭhîn a. Thutak chu eng nge ni tih hre tûr chuan eng kim rinhlehna rilru nêna zawhna siam zêl phawt tûr niin a ngâi a ni ber mai. Zawhna hrang hrang an zawh hrep hnua la dingchang chu an pawm nghet tlur tawh ṭhîn thung a. Chutiang chuan Bible pawh hi hrilh fiah tumin, Bible-in a sawi eng kim hi science aṭang te, history aṭang te, psychology aṭang te, philosopy aṭang te, archeology aṭang te leh geology aṭang te-a thlîrin, zawhna kherkhiap tak tak an zâwt ṭhîn. Bible thute hi ringhlelhna rilru pu chungin an zir a. Krista pawh khân, ‘Mihring Fapa hi a lo kal hunah chuan khawvêlah hian rinna a rawn hmu ang em ni?’ (Luka 18:8) a lo ti a nih rêng kha. —E. Edward Zinke and Roland Hegstad, The Certainty of the Second Coming, (Hagerstown, MD: Review and Herald Publishing Association, 2000) p. 96.

`Numbers 13:23–33 chhiar la. Kanaan ram han enthlatute an rawn hâwna an thil hmuh chanchin an sawi dân inang lo tak chu eng nge ni?`

Kades-Barnea-a an awm lâia Hebrai mite thil tih sual chu Pathian Thu an ringhlel tlat mai kha a ni. Pathian chuan han chho a, [Kanaan] ram chu han la tûrin a hrilh a. An han chhoh hma hian a ram han en thlithlâi phawt tûrin enthlatu sâwm leh pahnih an han tîr hmasa a nih kha. An zînga a tam zâwk, mi sâwmte chuan an thil hmuh chu a huphurhawm zâwngin an rawn sawi a. Chu rama chêngte chu mi lian leh chak tak tak an ni a, an khawpuite pawh kulh nei vek niin, an râlthuam neihte lah hmuh pawh an la hmuh ve ngâi loh khawpa ṭha a ni bawk a, an sipaite pawh ṭha taka indo dân lo zir chhuak tawh vek an ni leh nghâl. Chutih lâiin, keini lah chu Aigupta rama sal mai mai ni ṭhîn, indo pawh la indo ve ngâi lo kan ni si an ti a. Mihringte thlîrna aṭanga thlîrin, Kanaan ram la tûra han thawh chhuah chu tih sa loh lohah an ngâi a ni. An zînga mi pahnih, Josua leh Kaleba te erawh chuan han thawh chhuah thuai thuai an châk thung a, a chhan pawh Pathian thiltihtheihna ropui tak chu an rin tlat vâng a ni.

`Ram enthlatu sâwmten an tih sual ang hi kan tih sual ve loh nân engtin nge kan invên theih ang? Chutih rual chuan, engtin nge zêldin thu bâwl, Pathian duhzâwng tia inngâi, hlawhchham thei lo tûr ni emaw inti-a thil âtthlâk tak kan tih loh nân pawh kan invên tho bawk ang?`