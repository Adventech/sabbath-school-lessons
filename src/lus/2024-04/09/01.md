---
title:  Nunna Hnâr
date:   23/11/2024
---

### Chhiar tûrte
Joh. 1:4; Joh. 10:10; Joh. 1:12, 13; Joh. 6:61–68; Num. 13:23–33; Mat. 4:1–4.

> <p>Chângvawn</p>
> “Keimah hi kawng leh thutak leh nunna ka ni; keimaha kal lo chu tu mah Pa hnênah an thleng ngâi lo” (Johana 14:6).	

Chanchin Ṭha Johana ziakah hian Isua khân tu nge a nih tih zawhna a dawng fo a, ani chuan Pathian a ni tih lantîrtu ṭawngkam hmangin a lo chhâng ṭhîn. A ṭawngkam hman, “KA NI” tih hian hai rual lohin Mosia hnêna hnim buk alha rawn inlâr Lalpa kha a kâwk tih a hriat a. Mosia hnênah khân “AWMA KA NI”/“KEIMAH KA NI” tiin a insawi a nih kha (Exod. 3:14). Tichuan, he Pathian, “AWMA KA NI”/“KEIMAH KA NI” tia insawitu hi “tisaah lo changin kan zîngah a lo chêng ve ta a, a ropuina (Pa fa mal neih a nihna anga a ropuina) chu kan lo hmu ta a, ani chu khawngaihna leh thutaka khat a ni (Joh. 1:14, NKJV).

“AWMA KA NI”/“KEIMAH KA NI” tih thu hi Chanchin Ṭha Johana ziakah hian a inthlung chhuak dap a. Tûn kâr zirlâi chângvawn, “Keimah hi kawng leh thutak leh nunna ka ni” (Joh. 14:6) tih pawh hian chu thu tho chu a rawn lantîr ve leh a ni. “AWMA” chu khawvêl Êng a ni a; tin, Nunna Chhang, berâm rualte luhna tûr Kawngkhâr, Berâmpu Ṭha leh Grêp Hrui Tak pawh a ni bawk.

Tûn kârah pawh hian Johanan min lo hrilh Pathian inpuan chhuahna ropui tak chanchin bawk kha kan zir chhunzawm leh dâwn a. Tin, Isua hi Messia a ni ngei tih ti chiangtu thil chi hrang hrang awm mah se, mi ṭhenkhat chuan an pawm duh chuang miah lo tih pawh kan en tel bawk ang. Hemi chungchâng hi kan zir chhan tûr pahnih a awm a, chûngte chu: an thil tih sual ang hi keini chuan kan tih ve loh nân leh, chutiang thil ti sual thei dinhmuna ding mêkte chu ṭanpui theih dân kawng kan hriat theih nân a ni.