---
title:  Thiam loh chantîrna
date:   28/11/2024
---

“Tu pawh amah ring chu thiam loh changin a awm lo ang a, tu pawh ring lo erawh chu tûn apang hian thiam loh changin a awm tawh reng thung a ni, a chhan pawh Pathian Fapa mal neih hming chu an rin loh avângin. . . . Tu pawh thil sual ti apiangin êng an haw ṭhîn a, a thil tihte chu a lang ang tih a hlauh avângin êngah pawh a lo kal lo ang. Amaherawhchu, tu pawh thutaka awm apiang chu . . . êngah an lo kal ṭhîn thung” (Joh. 3:18–21, NIV; Joh. 1:10 pawh chhiar ang che).

`Engati nge mite chu thiam loh chantîr an nih? Joh. 3:18, 36; Joh. 5:24, 38; Joh. 8:24; Joh. 12:47.`

Miin Isua Krista, khawvêl Êng a hnâwl a nih chuan, Pathian Thu ringhlel tûr leh Setana thlêma awm tûrin a inhawng zau hle ṭhîn a. Chutiang chu êng hawisana thim lam panna a ni.

Evi kha huan lâi taka dah thing rah ei leh ei loh chungchânga duhthlanna siam thei tûrin êng pêk a ni a. Chu a êng kawl chu rinhlela zawhna siam tûrin Setanan a rawn thlêm a. Tichuan, Pathian thu chu fiahin Pathian hmangaihna chuan amahin a siam ngei mihringte chu a ti boral duh dâwn em ni tiin a han ngaihtuah ta a. Tin, ama’n a benga a hriat leh a mita a hmuh ngeite chu a rinchhan thui hle bawk. Rûl chuan thei rah chu a han ei a, a thi miah bawk si lo. Rûl thil sawi chu dik a ti ta riau a. He thei rah hi ka ei a nih chuan, Pathian ang ka lo ni tak tak dâwn a ni ang tih rilru a pu ta a. Mahse, bumin a awm a ni reng si; chumi avâng chuan êng a kawl pawh chu a hnuchhawn ta a. Tin, a pasal pawhin a kawng zawh chu a rawn zawm ve ta bawk a, an nupa chuan Pathian thupêk an zâwm lo dûn ta a ni.

`Matthaia 4:1–4 chhiar la. Kristan thlalêra Setana thlêmnate a hmachhawn ṭum khân eng dânte nge a hman?`

Krista khân Evi leh Adama te, tui lêt hmaa mihring te leh Kades-Barnea hmuna Israel faten an lo hman ang mihringte ngaihtuahna tho hi a nei a, duh ni se, a hmang sual ve thei reng. Hmangaihna Pathian ni si, eng vângin nge a Fapa hi thlalêr ram pilrilah ni 40 chhûng zet eng mah ei lo leh mahni chauha awm tûrin min kalsan le ti pawhin zawhna a siam thei. Chu bâkah chuan, Pathian Fapa a ni ngei tih pawh a finfiah thei bawk a—duh ni se, lungtum mai mai pawh chhangah a chantîr thei reng tih a hre chiang khawp ang. Mahse, Pathian Thu hmangin a chhâng thla ta zâwk a. Khawvêl mite ngaihtuah dân ang ni loin, vân lam mite ngaihtuah dân ang zâwk chu a pu tlat a ni. Mi tam tak, ringtu ṭha tak tak nia kan ngaihte ngei pawhin an siam fo duhthlanna dik lo chu lo siam ta pawh ni se, chhuanlam tûr a nei ṭha êm êm tho a. Mahse, Isua chuan duhthlanna dik a siam zêl ṭhîn a ni.