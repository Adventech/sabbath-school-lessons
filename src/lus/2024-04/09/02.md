---
title:  Amahah chuan nunna a awm
date:   24/11/2024
---

Johana 1:1-ah hian Isua chu Pathian, Fapa Pathian a nih thu chiang takin a sawi a. Chutiangin, Johana 1:4-ah pawh, “Amahah chuan nunna a awm; chu nunna chu mihringte ênna a ni” tih thu a sawi leh bawk. Heti lâia nunna a tih hi Pathian aṭanga chhuak nunna a ni a, chu nunna chu dawn chhâwn ni lo, amaha lo awm nunna a ni. Isua chuan amaha nunna a neih avângin a nunna chu a hlân/pe thei a, chu bâkah, a la lêt leh thei bawk (Joh. 10:17). Tin, amahah chuan nunna a awm avângin a pêk duh apiangte hnênah nunna a pe thei bawk a ni (Joh. 5:21; Joh. 14:19).

Nunna (Grik ṭawngin, zoe) tih thumal hi Chanchin Ṭha Johana ziakah hian vawi 36 zet a lang a, chu chu Thuthlung Thar pum puia lang zât hmun lia ṭhen hmun khat lâi a tling. Johana 1:4, 5-ah chuan he thumal hi kan chênna khawvêla nunna lo awmtîrtu a nih thu sawina atâna hman a nih bâkah, chhandamna nên pawh sawi zawm a ni bawk a. Mahse, Johana lehkhabu hmun dang zawngah hi chuan he nunna (zoe) hi chhandamna thutiam, chatuana nunna tia sawi a ni deuh ber thung (Joh. 3:15, 16, 36; Joh. 4:14, 36; Joh. 6:27, 40, 47, 54, 68; Joh. 10:27, 28 chhiar rawh). Chutiang chuan, khawvêl leh a chhûnga thil awmte siam a nih lâia nunna petu kha suala bo tawh khawvêl hnêna chhandamna thlentu, chatuana nunna chantîr lehtu pawh a ni bawk tihna a nih chu.

`Eng vângin nge Isua kha he khawvêlah hian a lo kal? Joh. 1:29, Joh. 3:16, Joh. 6:40, Joh. 10:10, Joh. 12:27.`

“Mosian thlalêra rûl a khâikân ang khân Mihring Fapa hi khâikânin a awm tûr a ni, tu pawh amah ring apiang chu boral loa chatuana nuna an neihna tûrin” (Joh. 3:14, 15, NKJV).

Dâra siam rûl lemin rûlin a chuk Israel fate tawrh âi a tuar ang chiah khân, Isua hian sualin a chuk avânga thi mai tûr keimahni âi a lo awh ta a. Kan tawrh tûr hremna chu tuarin, chumi zârah chuan ama nunna chu kan nunna a lo ni ve thei ta a ni.

Krista chuan nun kan neih mai pawh ni loin, tam tak kan neih min duhsak a (Joh. 10:10). Chuvângin, “amah lâwm apiang chu an hnênah Pathian fate nih theihna tûr a pe, a hming ringtute hnênah pawh a pe bawk: chûng mite chu thisen hrin an ni lo a, tisa duhzâwnga hrin an ni hek lo, mihring duhzâwnga hrin pawh an ni hek lo, Pathian hrin an ni zâwk e” (Joh. 1:12, 13, NKJV).

Krista chu kan hnêna Pa nihna dik tak hriattîr tûrin a lo kal a. “Tu mahin eng lâi mahin Pa an la hmu lo. A Fapa neih chhun, Pa ângchhûnga awm ngei khân a chanchin chu a lo puang chhuak ta” (Joh. 1:18, NKJV). Isua nungchang kan hmuh hian Pathian nungchang kan hmu nghâl a ni.

`Isua nun aṭang hian Pathian nungchâng eng nge kan lo hriat theih awm? Eng vângin nge Isuan Pa chanchin min rawn hriattîr hi chanchin lâwmawm tak a nih?`