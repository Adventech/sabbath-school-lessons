---
title:  Chatuana Nunna Thute
date:   25/11/2024
---

`Johana 6:61–68 chhiar la. Isuan a zirtîrte hnêna amah kal bosan an duh leh duh loh a zawha Peteran a chhânna hi eng nge ni a awmzia?`

Peteran “chatuana nunna” a sawi hi Chanchin Ṭha Johana ziaka inthlung chhuak dap thupui pawimawh êm êm a ni a. Chatuana nunna chungchâng a sawina chu Isuan mipui 5,000 a hrâi puar thu inziahnaah hian kan hmu (Joh. 6:27, 40, 47, 54, 68). Chutah chuan Isuan Nunna Chhang a nih thu a sawi a (Joh. 6:35), a awmzia chu a nunna, a thihna leh a thawhlehna kha chatuana chhandamna kan neih theihna hnâr a ni tihna a ni.

Chanchin Ṭha Johana ziakah hian chatuana nunna tih ṭawngkam emaw, a tlukpui ṭawngkam dang emaw hi vawi 17 vêl hman a ni a. He ṭawngkam hian thlaraua awmna emaw, chatuan mi lo ni tâkna emaw, vân lam thil eng emaw nihna a kâwk hran lêm lo. Chhandamna min chantîr thei nunna min petu thiltihtheihna a kâwk zâwk a, chu thiltihtheihna chuan tûnah hian nunna thar min neihtîrin, kan Lalpa lo kal leh hunah chatuana nunna min chantîr bawk dâwn a ni. Isua kha tisaa a rawn chang ang chiahin Isuan a sawi thawhlehna pawh hi a tak takin, eng tikah emaw leh khawi hmunah emaw thleng tûr a ni a. Mitthi zîng ata thawh lehna niin, Eden huana kan neih ṭhin nunna kha pêk lêt leh kan ni ang.

`Chatuana nunna chu engtin nge kan lo chan theih ang? Joh. 3:15, 16; Joh. 5:24; Joh. 6:40, 47; Joh. 8:31; Joh. 12:46; Joh. 20:31.`

Rinnain Isua chu kan tâna nunga thi tûrin khawvêlah hian a lo kal a ni tih kan ring a. He rinna hi a thlâwna kan dawn chu ni tho mah se, keimahni duh thu rêngin Isua hnênah kan inhlân ang a, kan sualte simin, ngaihdamna leh sualte tlen fâina kan chan theih nâna a thisen chhuak chu kan lo pawm ve ngei tûr a ni thung.

Isuan mi dangin an kalsan ang khân amah pawhin kalsan ve mai a duh em tia Petera a zawh khân Petera chhânna chu, “Lalpa, tu hnênah nge ka kal ang a? Nangma’n chatuana nunna thu i nei alâwm” (Joh. 6:68, NKJV) tiin a chhâng a. He a chhânna hian chhandamna awmzia leh, chu chhandamna kan lo chhan theih dân chu a sawi fiah ṭha hle. Finna thuril aṭangin emaw, chanchin kal tawh zirna aṭangin emaw, science aṭangin emaw a lo thleng lo a. Isua Krista—amaha chatuana nunna neia—chuan Thlarau Thianghlim sâwmna chhânga lo pawm duh apiangte hnênah a thlâwnin a pe ṭhîn a ni.

`Engtiangin nge chatuana nunna thutiam hian he lei kan nun kan thlîr dânah hian nghawng a neih? Engtianga nghawng nei tûr nge a nih hrim hrim le?`