---
title:  Isua ringa piang tharin
date:   26/11/2024
---

`Johana 1:12, 13 chhiar la. Kristian ni tûra rahbi zawh ngâi awmte chu eng nge ni?`

Johanan a lehkhabu hi a ziah chhan chu Isua Krista kan lo rin a, kan rin avânga ama hminga chatuana nunna kan lo neih a duh vâng a ni a (Joh. 20:31). Chutianga chhandam kan lo nih theih nân chuan thil pahnih a thlen a ngâi niin a sawi bawk (Joh. 1:12, 13). A hmasa berin, amah kan lo lâwm tûr a ni a, a awmzia chu, amah kan ring tûr a ni tihna a ni. A dawtah chuan, ama’n Pathian fate ni thei tûrin thuneihna emaw, thiltihtheihna emaw min pe a, chu chu châng 13-ah hian “Pathian hrin nihna” tiin a sawi nghe nghe. Chuvângin, Kristian kan lo nihna kawngah hian keimahni mihringte tih tûr leh Pathianin a tih tûr a awm ve ve a. Rinnain kan che chhuak ang a, amah chu lâwma êng chu pawm tûrin kan inhawng bawk ang ; mahse, thinlung ti thartu tak erawh chu Pathian a ni tih hi kan hre reng tûr a ni thung.

Dik tak chuan, rinna pawh hi Pathian thilthlâwnpêk, a Thu kan hriatna aṭanga kan lo dawn chawp a ni a (Rom. 10:17). “Rinna dik tak, Kristaa awm rinna nung chu kan nei duh a nih chuan Bible-a târ lan a nih ang tak hian amah kan hre hmasa phawt tûr a ni.”—Ellen G. White, Fundamentals of Christian Education, p. 433. “Thlarau Thianghlim chuan mihring rilru-ah hna thawkin a ti êng a, Pathian ring thei tûrin mi a siam ṭhîn.”—Ellen G. White Comments, The Seventh-day Adventist Bible Commentary, vol. 7, p. 940.

Fapa chu Messia a ni tih ring emaw, pawm emaw apiangte chuan chatuana nunna a chang dâwn a. Isuan a sawi Thu hi pawm emaw, rin emaw pawh a ṭûl bawk. Ring thei tûra kan rilru siamtu tak chu Thlarau Thianghlim a ni (Joh. 16:7, 8; Rom 8:16 pawh chhiar ang che).

`Rom 8:16 chhiar la. Hemi chângah hian Isuaa chhandamna kan lo chan theih chhan pawimawh tak a sawi chu eng nge ni?`

Rinna, Bible-in min hrilh rinna, kan thinlunga Thlarau Thianghlimin hna a rawn thawha innghat hi kan rinna innghahna, a lungphûm chu a ni. “Rinna chu . . . malsâwmna ropui tak a ni a—Bible thutak hmutu mit, Bible thutak hretu beng a ni.”— Ellen G. White, In Heavenly Places, p. 104. Mihring ngaihtuahna chuan rin chhan tûr a dap hmasa phawt ṭhîn a, chutianga rin chhan tûr ṭha tak a neih hnu-ah chauh chuan a ring ṭhîn. Nimahsela, Bible-in min hrilh dân chuan rinna hi a lungphûm, kan rin chhan tûr chu a ni a (Eph. 2:8, 1 Kor. 1:17–24, 1 Kor. 2:1–6). Rinnain bul kan ṭan phawt ang a, chumi aṭang chuan hriat thiamna leh Pathian thilthlâwnpêk khawngaihnaah kan lo ṭhang chho zêl tawh dâwn a ni.

`Mi tu-in emaw i rinna kha enga innghat nge ni tiin zâwt ta che sela, engtin nge i chhân ang?`