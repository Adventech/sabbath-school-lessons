---
title:  Zir belhna
date:   29/11/2024
---

Ellen G. White-i lehkhabu, Chatuan Nghahfâk phêk 11–20, “Kan Hnêna Pathian Awm” tih leh phêk 670–680-a “Inhnialnate” tih te chhiar ni se.

“Krista chuan mihring nihna chang tûra a rawn inphah hniam khân Setana nungchang letling chiah nungchang chu a rawn lantîr a. Hetah hian a la tâwp mai lo, mualphona lam kawng chu a la zawh thla leh ta deuh deuh zâwk a ni. ‘Mihring anga lo awmin a inngâitlâwm a, thi khawp hiala thu zâwmin a lo awm ta a, krawsah ngei chuan a thi ta nghe nghe a ni’ Phil. 2:8. Puithiam lalberin a puithiam kawr fual ropui leh mâwi tak chu a hlîp a, puithiam narânte inbel ṭhin kawrfual vâr inbela rawng a bâwl ta angin, Krista pawh hi chhiahhlawhah insiamin inthâwina a lo hlân ta a. Amah hi puithiam chu niin, amah tho hi a thilhlan pawh chu a ni nghâl bawk. ‘Ani chu kan bawhchhiatnate avânga hliamin a awm a, kan khaw lohnate avânga vuak thitlinin a awm a; kan thlamuanna tûra thununna chu a chungah a tla a, a vuakna vualtea tih damin kan lo awm ta a ni.’ Isaia 53:5.

“Kristan a phu ang chu kan lo chan theih nân kan phu ang chu amah chantîr a ni ta zâwk a. Keinin chanpual kan neih ve miah lohna a felna azârah chuan thiam chantîr kan lo nih theih nân ama tel ve miah lohna kan sualte avâng chuan thiam loh chantîr a ni ta thung bawk. Ama ta nunna chu kan lo chan theih nân kan chan ngei ngei tûr thihna chu a lo tuar ta a. ‘A vuakna vualtea tih damin kan lo awm ta a ni.’”— Ellen G. White, Chatuan Nghahfâk, pp. 18, 19.

**Sawi ho tûrte**:

`Isua khân khawvêl chhandam nân thil tam tak a hlân a. He thutak ropui leh mak tak hi miten an lo hriat a, a hnênah chuan rinnaa an lo kal ve theih nân engtin nge i ṭanpui theih ang?`

`Mihringte ngaihtuahna zâwna duhthlanna siam leh Pathian rawn inpuan chhuahna rinchhana duhthlanna siam hi a inan lohna lian tak tak a awm a, chûngte chu eng nge ni?`

`Engtin nge mihringte ngaihtuahna leh thil chhût thiamna hi Pathian Thu awmzia hriat thiamna atân hman ṭangkâi theih a nih? Mihringte ngaihtuahna leh thil chhût thiamna aṭang pawhin Pathian Thu hi a rintlâk a ni tih hriat theihna tûr a awm em? Engtiangin nge hrilhlâwkna lo thleng famkim zêl te, thil siam mâwi leh mak tak takte hian Pathian chu a awm ngei a, chu Pathian chuan mihringte tân tlanna ruahman pawh a lo nei vek bawk a ni tih rin theihna min pêk?`

`In class-ah Thawhlehni zirlâi tâwpa zawhna in chhânna kha sawi ho ula. I rinna kha eng nge a innghahna ni rêng rêng? Mi tu emaw-in Isua leh Chanchin Ṭha Johana ziakin a sawite hi eng vânga ring nge i nih tiin zâwt ta che se la, engtin nge i chhân ang?`