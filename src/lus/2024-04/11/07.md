---
title:  Zir belhna
date:   13/12/2024
---

Ellen G. White-i lehkhabu ziah, Chatuan Nghahfâk phêk 747–769, “In Thinlung Mangang Suh Se” tih kha chhiar la; tin, The SDA Bible Commentary, vol. 5, pp. 911–919-a “Additional Note on [Joh.] Chapter 1” tih chhiar bawk ang che.

Isua kha a hmêlmaten mihringte siam chawp tehfung, “tisa angin” an teh ṭhîn a (Joh. 8:15). An thil tih dân hi “a lan dân ang ngawta” (Joh. 7:24) teh âi pawhin a la ṭha lo zâwk hial maithei. Tisa dân, suala tlu tawh khawvêla chêng, suala tlu tawh mihringte siam chawp chu an hmang a, Thlarau Thianghlimin hna a rawn thawhna tûr hmun rêng an insiam lo (Joh. 3:3–7 en ang che). A “tisa” put chu a lan dân angin an hmu a ni mai a, Thu tisaa lo chang (Joh. 1:14) a nih theihna lâi tûr erawh an ngaihtuah thleng ngâi miah lo thung. Tehfung beitham tak hmanga Krista lo sawisêl ngawt hi khawvêl thlîrna aṭanga amah hriat tumna a ni (2 Kor. 5:16).

“Thlamuantu chu ‘thutak Thlarau’ ti-a sawi a ni a. A hna ber chu thutak hrilh fiah leh vawn nun a ni. Thinlungah thutak Thlarau angin a rawn chêng phawt a, chumi hnu-ah chuan Thlamuantu a lo ni zui ta ṭhîn a ni. Thutakah chuan thlamuanna leh remna a awm a, chutih lâiin dik lohnaah erawh chuan thlamuanna leh remna tak tak hmuh theih a ni ve lo. Setana chuan ngaih dân dik lote leh thurochhiah hrang hrangte hmangin mite rilru a thunun ṭhîn a. Mite chu tehfung dik lo kawhhmuhin, chumi hmang chuan an nungchang a tih chhiatsak ta vek ṭhîn a ni. Thlarau Thianghlim erawh chuan Pathian Lehkha Thu hmangin rilru-ah thu a rawn sawi ve thung a, thinlungah thutak a rawn nem kâi ṭhîn. Chutichuan, dik lohna hâi langin, thinlung ata a paih chhuak ṭhîn a. Krista chuan Pathian thu kal tlanga hna rawn thawktu thutak Thlarau hmang hian a mi thlante chu a hnênah a hîp ṭhîn a ni.”—Ellen G. White, Chatuan Nghahfâk, pp. 756, 757.

**Sawi ho tûrte**:

`Chatuana nunna chu Pathian hriat a ni a (Joh. 17:3). Pathian nihna eng eng emaw, entîr nân, engkimtithei a nihna te, hmangaihnaa khat a nihna te, dikna duhtu a nihna te hriat ringawt leh amah hriatna tak tak neih hi eng nge ni a danglamna awm? Pathian hria tih hi eng nge ni a awmzia? Mi tu-in emaw, “Pathian i hria em?” tiin zâwt ta che se la, eng nge i chhânna ni ang? I chhânnaah chuan Isua hi a lo lang ang em?`

`Isua thu sawi, “i thu hi thutak a ni” (Joh. 17:17) tih hi eng nge ni a awmzia?`

`Isua kha, “Nangin anni chu khawvêl ata i lâk chhuah tûra ngên ka ni lo a, mi sual lakah chuan i hum tûr ka ti zâwk a ni” (Joh. 17:15) tiin a ṭawngṭâi a. Kan duhthlanna siam hian engtiangin nge he Isua ṭawngṭâina hi keimahni nuna a chhânna ni tûrin a lo siam theih?`