---
title:  Isua ṭawngṭâina
date:   12/12/2024
---

Johana 17 hi puithiam lalber a nihna anga Isua ṭawngṭâina ti pawha sawi ṭhin a ni a. A zirtîrte hnêna inthlahna thu hnuhnûng a sawi tlângkawmna a ni. Mihringte hi kan dinhmun ngâi, mi mal taka Pathian nêna inlaichînna kan neih ṭhinnaah khân dah kîr leh kan nih theih nân Isua chu he leiah hian a lo kal a. Pathianin ti tûra a hrilh chhinchhiahna hrang hrangte chu thu âwih takin a ti vek a. A thu sawi leh a thil tihte hmangin mihringte hnênah Pathian a hriattîr ṭhîn.

Isuan he thu a sawi lâi hian khawvêl a chhuahsan dâwn hnâi tawh a. A zirtîrte chu a hmangaih êm êm a ni tih vawi khat dang han hriattîr leh hrâm a duh hle. Amah leh Pa leh Thlarau Thianghlim te chu an inpumkhat tlat an ni tih hre thiam tûrin a duh a. Tin, amah ngei pawhin a neih ang, Pa Pathian leh Thlarau Thianghlim te nêna mi mal taka inzawmna chu nei ve tûrin a duhsak hle bawk.

`Johana 17:1–26 chhiar la. Isuan amah leh Pa leh zirtîrte inkâra inzawmna hnâi awm se a duhzia chu eng ang ṭawngkam hmangin nge târ lan a nih?`

Mi tam tak chuan Johana 17 hian thil pawimawh leh ṭûl awm chhun chu inpumkhatna leh inhmangaih tawnna a ni tih thu a sawi emaw an ti ṭhîn a. Ni e, Pathianin a tum chu amah leh mi zawng zawng nêna inlaichînna ṭha tak min neihtîr leh a ni rêng alâwm—chu chu phat thu a chêng lo. Nimahsela, ngunthlûk taka han chhiar hian, hmangaihna leh thutak lo inzawm dân rilzia kan hmu thei a.

“Hei hi chatuana nunna chu a ni, nang Pathian tak awm chhun an hriat che hi” (Joh. 17:3, NKJV) a ti—keimahni’n nia kan hriat ang Pathian ni loin. “Mi i pêkte hnênah khân i hming chu ka lo hriattîr tawh a, . . . i thu chu an vawng a, i hnên aṭanga chhuak ka ni tih dik takin an hre ta bawk” (Joh. 17:6, 8, NRSV). “Anni chu i thutakin ti thianghlim rawh, i thu chu thutak a ni si a” (Joh. 17:17, NKJV).

Krista chu Pa nihna puang chhuak tûrin khawvêlah a lo kal a. Mi tam takin Pathian nihna dik tak an hriat ṭhelh ṭhin avângin he thu a lo puan hi a pawimawh hle. Chanchin Ṭha Johana ziak hian chu hna chu Isuan tih tak zeta a thawh dân a târ lang a. Ani khân Pathian Thu leh Pathian thil tihte chu dik takin a entîr ṭhîn. Thutak hi pawimawh lêm lo lo ni ta ang se, enga ti nge (vân aṭang meuhin) hei chen chen a rawn kal ang ni?

Isua khân thil harsa leh khirh tak tak a tawng ṭhîn a, a tâwpah phei chuan sakhaw hotuten an hnâwl ta nghe nghe a nih kha. Mite ngaihsak loh a hlawh fo a, ama zirtîrte ngei pawhin an bengkhawn lêm loh châng a awm. An zirtîrte zînga pakhat khân a phatsan a, pakhat dang pawhin amah a hriat loh thu ṭum thum zet a sawi bawk. Amah lainatna nei miah lotuten a chungthu an ngaihtuah a, krawsah thiin, a khêngbettute lah rawn chhandam a tumte an la ni leh ta nghâl.

`Engtin nge Pathian hmangaihna, Isua leh Pa inkâra awm ang kha i nunah chiang zâwkin i lan chhuahtîr theih ang?`