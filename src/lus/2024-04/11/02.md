---
title:  Vân Pa chu
date:   08/12/2024
---

Chanchin Ṭha Marka ziak hi Bible thawnthu zawng zawngte innghahna, he leia nunna lo inṭan dân sawina, “A tîrah Pathianin lei leh vân a siam a” (Gen. 1:1) tih thu hmanga ziah ṭan a ni a. A tîrah khân Pa leh Fapa leh Thlarau Thianghlim te chuan lei leh hi vân an siam a tih pawhin a sawi theih ang. Anni hi lei leh vâna thil lo awm zawngte lo awm theih chhan emaw, awmtîrtu emaw an ni a. Lei leh vân leh chumi chhûnga thil awm zawng zawngte chu anmahni siam vek hi a ni. Kan chênna leiah hian nunna neite siam niin, chûng nunna neite zîngah pawh chuan mihringte hi a bîk taka siam kan ni a. Pathianin mihringte siam chhan chu amah nên leh kan mihringpuite nên inhmangaih tlâng taka kan chên ho a duh vâng a ni.

Nimahsela, vânduaithlâk takin Lucifera khân he khawvêlah hian sual a rawn luhpui ta hlauh mai a. Sualin thil ṭha lo tam tak a thlen zînga pakhat chu Pathian nêna kan inlaichînna a rawn ti chhe ta hi a ni. Pathian nihna chu dik lo takin min hriattîr ṭhîn a. Chuvângin Isua khân Pathian hriatna kan lo neih thar leh a, mihringte hnêna chhandamna a thlen theih nân mihring nihphung chu amahah a rawn inbel ta a ni.

Isua khân he leia a chên chhûng zawng khân Pa hnênah a nun hlân ṭhîn a, a Pa’n a hruai ang zêlin a nung ṭhîn. Heti hian a sawi a: “Kei leh Pa chu pumkhat kan ni” (Joh. 10:30, NKJV). “Pa chu keimahah a awm a, tin, kei pawh amahah ka awm ve bawk” (Joh. 10:38, NKJV). “Ka Pa hnate ka thawk a nih loh chuan mi ring suh u” (Joh. 10:37, NKJV).

**Hêng Bible chângte hi chhiar la. Pa hnathawhte chu eng nge ni?**

`Joh. 3:16, 17; Joh. 6:57`

`Joh. 5:22, 30`

`Joh. 6:32; Joh. 14:10, 24`

`Joh. 6:45`

`Joh. 15:16, Joh. 16:23`

`Hêng Bible chângte hian Pa chuan a Fapa Isua Krista nên inzawmna thûk tak a nei tih min hrilh a. Pa chuan kan khawvêl hi a hmangaih êm avângin chhandam kan lo nih theih nân pawh a inhuam thui hle. Hei hian Pathianin min hmangaihzia engtin nge min hrilh?`