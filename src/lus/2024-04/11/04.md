---
title:  Fapa hria chuan Pa pawh a hria ang
date:   10/12/2024
---

Chanchin Ṭha Marka ziakah hian Fapa Isuan Pa min hriattîrtu tûr thil a tih hrang hrangte sawi lan a ni a. Isua khân Pa chu tu nge a nih tih sawi fiahin, Pa leh mihringten inzawmna an neih dân pawh a târ lang bawk. Hei hi Johana 1:18 thu, Fapa mal khân Pa chanchin chu min lo hriattîr (Grik ṭawngin, exegeomai: sawi fiah, hrilh fiah, chiang taka sawi) ta tih thu a sawi kha a rawn rem chho zêl a. Isua khân Pa Pathian nihna chu vawi eng emaw zât a sawi fiah ṭhîn a nih kha. Pa (Grik ṭawngin, pater) tih ṭawngkam hi Johana lehkhabu-ah hian vawi 136 zet hman a ni a; tin, Johana lehkhathawn pathumahte hian vawi 18 hman a ni bawk, a awmzia chu Thuthlung Thar pum puia hman a nihna zawng zawng hi belh khâwm ta vek ila, hmun thuma ṭhen hmun khat vêl chu Johanan a hman hi a ni ang. Johana 14–17-ah hian a zirtîrte nêna inthlahna thu sawiin, Pa nihna dik tak chu min hriattîr nghâl a. Hêng bung pali-te hi Chanchin Ṭha Johana ziaka Isuan Pa min hriattîrna bung langsâr leh chhiar hlawh ber ber an ni nghe nghe.

Isua kha leia Pa âiawh niin, Pa ruahmanna chu a mihring taksaa nun chhuahpui tûrin a lo kal a. Dik tak phei chuan, eng kimah ama duh zâwng ni loin, Pa duh zâwng zâwk chu tih a tum ngar ngâr ṭhîn (Joh. 5:30). He thu a sawi hi mak kan lo ti deuh pawh a ni maithei a; mahse, mihring a nihna anga Pa hnêna a inpumpêk chianzia a ti lang chiang hle a ni.

Tin, Isua khân Pa-in a hna—mihringte chhandamna—hlen chhuak tûra a rawn tirh a nih thu pawh a sawi bawk a, Pa ngei chu Isua hnathawh leh chanchin hriattîrtu a ni (Joh. 5:36–38).

Isua khân mihringten Pa hnên an thlen theihna kawng awm chhun a nih ang ngeiin Pa chuan rawngbâwl tûrin a rawn tîr a ni tih a sawi a (Joh. 6:40, 44). Pa pawhin mihringte hi thawhlehnaa anmahni kaihthawh tiamtu Isuaa awm chatuana nunna chu nei ve ngei tûrin min duh a ni.

`Hêng Bible chângte hian Isua leh Pa inlaichînna chungchâng engtin nge an sawi? Joh. 7:16; Joh. 8:38; Joh. 14:10, 23; Joh. 15:1, 9, 10; Joh. 16:27, 28; Joh. 17:3.`

Isuan Pa nêna an inlaichînna a sawi dân hi a mak angreng hlawm khawp mai. A thu zirtîr zawng zawngte hi Pa zirtîrna a ni a; a thil sawi zawng zawng pawh amahin a Pa sawi ngei a hriat a sawi chhâwn a ni a; amah ring tih awmzia chu Pa ring tihna a ni a; a thil sawite leh thil tihte chu Pa sawi leh tihte vek a ni a; tin, amah leh Pa chu mihringte chhandam an nih theihna atân inlungrual takin an thawk dûn bawk. Hei hian Isua leh a Pa vâna mi chu an inpumkhatin an inzawm nghet ṭha hle a ni tih a târ lang chiang hle.

`I ngaihtuahnate leh i thil tihte kha i tâna Pathianin ruahmanna a lo neihte ti langtu tak tak ni ta ang se, engtin nge i nun a lo danglam ang? A awmzia chu, Isua hnên aṭanga kan hriatte hi kan tâna Pathianin rauhmanna a lo siam a ni tih hriain engtin nge ṭha zâwkin kan nun chhuahpui theih ang?`