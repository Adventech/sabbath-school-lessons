---
title:  Pa leh Fapa leh Thlarau Thianghlim
date:   07/12/2024
---

### Chhiar tûrte
Joh. 14:10, 24; Gen. 3:7–9; Joh. 16:27, 28; Joh. 16:7–11; Joh. 17:1–26.

> <p>Chângvawn</p>
> “Tin, Thlamuantu, Thlarau Thianghlim, Pa-in ka hminga a rawn tirh tûr khân, chu mi chuan eng kim a zirtîr ang che u a, in hnêna ka sawi zawng zawng a hriat chhuahtîr leh ang che u” (Johana 14:26).

Chanchin Ṭha Johana ziakah hian thupui hrang hrang mâwi takin a inzep chiat mai a. Isuan chhinchhiahna (thilmak) a tihte sawiin, hêngte hi zâwlneiten an lo puan ṭhin Messia kha a nihzia ti chiangtu a ni tih min hrilh. Isua kha Krista a ni tih lo puangtu mi hrang hrangte pawh a sawi bawk a. Tin, he lehkhabu-ah hian amah Isua ngei pawhin Pathian a nihzia sawina atân “KA NI” tih ṭawngkam hman ṭhin thu pawh kan hmu bawk.

Johana 1-ah hian Pathiana mi nung pathum awmte chu an zavâia sawi lan vek a ni a (Joh. 1:1–4, 14, 18, 32–34). Kum za tam tak liam ta aṭang khân mihringte hian Pathian nihphung hi a chîn chhuaka lo sawi fiah an tum tawh ṭhîn a; mahse, an tum anga an hrilh fiah theih loh avângin mi tam tak chuan Pathiana mi nung pathum a awm thu hi an pawm tâk loh phah nghe nghe. Amaherawhchu, thil eng pawh ni se, a nihna tak kan hriat thiam loh vâng emaw, kan ngaihtuahna leh thil chhût thiamnain a phâk loh vâng emaw maia kan hnâwl ngawt a nih chuan ka â hle tihna a ni ang.

Johana hian Pathian nihphung kan hre thiam duh a nih chuan Isua leh Thu-a a nihphung puan chhuah chinte hi kan thlîr mai tûr a ni tih a sawi a. Chu chu kan ti a nih chuan Pathiana mi nung pathum awmte inlaichîn kual ṭheuh dân te, Pathiana mi nung pathum awmte leh mihringte inlaichîn tawn dân te, mihringte zînga inlaichînna awmte chu a nihna ang takin kan lo hre thiam thei ang.

Tûn kâr zirlâi hian Chanchin Ṭha Johana ziakin Pa leh Fapa leh Thlarau Thianghim te nihphung a târ lan dân chu min thlîrpui dâwn a. Mahse, chu chu Isua leh a zirtîrten inthlahna hun an hman zâna Isua thu sawi aṭangin a ni ang (Joh. 13–17).