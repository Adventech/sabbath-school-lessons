---
title:  Isua leh Pa
date:   09/12/2024
---

Pathiana mi nung pathum awmte chuan amah nêna inzawmna thûk tak nei tûrin min siam a. Mahse, sual avângin chu inzawmna chu tih chhiat vek a lo ni ta. Chumi chhiatnain nghawng a neih nghâl râpthlâk tak chu Eden huana thil thleng chanchinah khân kan hmu a.

`Genesis 3:7–9 chhiar la. He thu hian engtin nge sualin a thlen harsatna chu a târ lan? Evi leh Adama te zâwkin Pathian zawng lo a, Pathian zâwkin anmahni a rawn zawng chhuak leh hi eng nge ni a awmzia?`

Pathianin a tum ber chu sualin a thlen harsatna aṭanga mihring zawng zawng hnêna damna pêk a ni a. Chu a damna pêk tum chu mihring zawng zawng hian lo pawm vek dâwn lo mah se, a pe tho ang.

He inlaichînna chhe tawh din thar leh hna hlen chhuak tûr hian Pathiana mi nung awmte zînga pakhat chu mihringah a rawn chang a. Tichuan, Thu chu tisaah changin kan zîngah a rawn chêng ve a, Pathian ropuina chu a rawn lan chhuahtîr ta a (Joh. 1:14–18). Chumi avâng chuan mihringte hian Pathian hmangaihna leh khawngaihna chu a famkimin kan lo chang ta a ni. Hei hi khawvêla Isua a lo kal chhan ber pawh niin, sualin a thlen inlaichînna chhe tawh chu din thar leh a nih theih nân Pathian ropuina rawn puan chhuah a tum a. Krista Isuaa min pêk hi rinnaa lo pawm apiangte chuan Pathian nên inlaichînna thar an nei leh thei dâwn ta a ni.

`Hêng Bible chângahte hian kan tâna beiseina ropui tak awm chu engtin nge târ lan a nih? Joh. 1:1, 2; Joh. 5:16–18; Joh. 6:69; Joh. 10:10, 30; Joh. 20:28.`

“Kristaah chuan nunna—hawh chawp ni lo, dawn chhâwn pawh ni hek lo—a tîra mi kha a awm a.”—Ellen G. White, Chatuan Nghahfâk, p. 530. Mahse, mihringa lo chang ta Fapa, Pathian a nihna anga a dinhmun sâng takte pawh rawn kalsan ta vek (Phil. 2:7) Krista chuan, leia mihringte anga a lo awm ve tâk thu sawiin, nunna a neih kha Pathian hnên ata a dawn a nih thu pawh a sawi thei a ni. “Krista chu Pathian a ni a, chu a Pathian nihna chuan chatuana nunna chang thei kan ni tih rin ngamna min neihtîr thei ta bawk.”—Chatuan Nghahfâk, p. 530

Pathian chu mihringte hian an hre lo a (Joh. 17:25). Chuvângin amah, Pa chu hriat a lo nih theihna tûrin khawvêlah hian a Fapa neih chhun a rawn tîr ta a ni (Joh. 9:4, Joh. 16:5)

`Pathian awm ring lo pakhat chuan, “Vân khi a zauvin thil awm a tam êm êm a; mahse, khîngahte khian eng nge ni awm tih pawh hriat chian alawi kan nei bawk si lo. Chuvâng chuan, hmun dang aṭanga min ṭanpuitu tûr tu emaw leh eng emaw a lo kal beiseina tûr chhan pakhat mah kan nei lo” tiin a ziak a. He pa thu sawi hi a dik loh dân Bible-in a lo sawi chu eng nge ni?`