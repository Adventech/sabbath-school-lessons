---
title:  Thlarau Thianghlim
date:   11/12/2024
---

Chanchin Ṭha Johana ziakah hian Pa leh Fapa te ang êm chuan Thlarau Thianghlim chanchin kan hmu tam ve lo a. Chutih rualin, Isuan a thawh tûra tuk hna a hlen chhuah theihna kawngah erawh Thlarau Thianghlim hnathawh hi a pawimawh êm êm si a ni.

`Johana 1:10–13 chhiar la. He lâi thu hian piantharna atâna Thlarau Thianghlim hnathawh pawimawhzia engtin nge a sawi?`

Johana lehkhabu bung hmasa berah hian Thlarau Thianghlim hnathawh pawimawh dân chu kan hmu nghâl a. Thu chu mi tam takin dawngin, mi tam takin an lo ring tih a sawi a, chûng Thu lo ringtu apiangte chu Pathian fate an ni nghâl bawk. “Chûng mite chu thisena hrin an ni lo a, tisa duhzâwnga hrin an ni hek lo, mihring duhzâwng pawha hrin an ni chuang lo a, Pathian hrinte ngei an ni zâwk” (Joh. 1:13, NKJV). Chutiang chu Thlarau Thianghlim hnathawh aṭang chauhin a lo thleng thei a ni.

`Hêng Bible chângten Thlarau Thianghlim thil tih hrang hrang an sawi chu eng nge ni? Joh. 3:5–8, Joh. 6:63, Joh. 14:26, Joh. 15:26, Joh. 16:7–11.`

“Isuan a zirtîrte hnêna Thlarau Thianghlim hnathawh chanchin a sawi hian amah ngei pawh lo ti phûr tawhtu lâwmna leh beiseina chu chantîr ve ngei a tum a. A lâwm chhan ber pawh [Thlarau Thanghlim hian] a kohhran hnêna ṭanpuina tam tak a lo pêk tawh vâng a ni. Thlarau Thianghlim chu a mite châwisâna an awm theihna tûra a Pa hnêna a dîl theih thilpêk hlu ber leh ropui ber a ni a. Thlarau Thianghlim chu piantharna chantîrtu atâna pêk tûr niin, chu mi tel lo chuan Krista inthâwina pawh kha awmze nei lo mai a ni ang. Sual thiltihtheihna chu kum za tam tak liam ta aṭang khân a lo chak chho telh telh a, he Setana bâwih nihnaa mihringte an intu lût nasa êm êm mai hi a mak tih loh rual a ni lo. Sual chu Pathiana mi nung pathum awmte zînga a pathumna, Thlarau Thianghlim thiltihtheihna ropui tak avâng chauhin do leh hneh theih a ni a. Ani chu chakna siam danglam nên ni loin, Pathian thiltihtheihna famkim nên ngei a rawn thawk dâwn a ni.”—Ellen G. White, Chatuan Nghahfâk, p. 671.

Pathian chu mi dik tak a ni tih nemnghettu Thlarau Thianghlim thu hriattîr lo pawm hi malsâwmna ropui tak channa a va ni dâwn êm! (Joh. 3:33). Thlarau Thianghlim hi sual thu-ah te, fel thu-ah te, rorêl thu-ah te kan thiam leh thiam lo min hriattîrtu a ni a (Joh. 16:8–11). Chuvângin, eng nge fel a, eng nge dik a, eng nge ṭha tih kan hriat theihna kawng awm chhun chu Thlarau Thianghlim thiltihtheihnain kan thiam leh thiam loh min rawn hriattîrna hmanga kan ngaihtuahna leh kan thil tawnte Pathian Thu-a lo fiah zêl a ni.