### Chanchin Ṭha Johana Ziaka Thupui Hrang Hrangte

Iran ram khawpui Tehran-a dâwr pakhatah chuan hmânlâi Persia mite ṭhui, ramngaw lem chuanna zâmpher pakhat hi a inkhâi a. Chu ramngaw lem mâwi tak chu Switzerland rama mi niin, vûrin a khuh lûk tlâng chhengchhe angreng tak te, tlâng chung aṭanga rawn luang tuikhawhthla te, dîl mâwi tak, a tui pawh lunghlu rawng ang maia dum pâwl raih mai te, tlâng bulṭhut vêla thingkûng lian tak tak ding thelh ṭhulh mai te leh vân dum pâwl mâwi taka chhûm vâr inzam diar diar te chuan mi mit a la hle mai.

Chu dâwra va lût apiangte chuan ngun taka thlîrin: inchi khat bial zêla hriau vih luh zât tûr te, an la hman ṭhat tûrzia te, a rawng thlâkna atâna an damdâwi hman man tam tûrzia te chu an han chhût vêl ṭhîn a. Chutiang taka uluk leh thiam taka ṭhui a nih avâng chuan a mâwi pawh a mâwi nangiang rêng a ni.

Ṭhenkhat chuan an hmanraw hmante ni loin, a zâmpher mâwina leh rawng chi hrang hrangte inchawih tâwk taka chuk tuah khâwm a nih dân mawlh chu an lo chîk ve thung a. Dîl tui chunga vân dum pâwl thla rawn lang kalh mai te, tlâng chhengchhe tak chunga vûr intiang ûrh mai te, ramngaw dur ṭha tak mai leh lungpui chung leh pang vêla lungsam lo ṭo hring dap mai te chuan an mit a la kher mai. Hêng lem chi hrang hrangte hi uluk taka rem khâwm a ni tih a hriat ngawih ngawih a, chu hmun reh leh dam diai mai, Alps tlâng dung khawi emaw lâi bera mi chu a ti lang mâwi zual ta êm êm mai a ni.

Tûn kuartarah hian thiam tak leh ngunthlûk taka duan kutchhuak dang kan zir dâwn a. He kutchhuak hi chu lem ziak thiamten brush hmanga lem mâwi tak an ziah emaw, thlalâk mâwi leh fiah ṭha tak emaw, a nih loh leh, thiam taka zâmpher tah emaw a ni ve lo. Chutiang chu ni loin, Pathian Thu zâwk a ni a, chutah pawh, Chanchin Ṭha Johana ziaka târ lan a nih dân ngei mai hi a ni ang.

Bible-a kan hmuh Pathian Thute hi ziah a nih lâi hun leh ziah a nih chhan kan zu ngaihtuah chuan awmze ril tak nei ṭheuh a lo ni zêl tih kan hre thei ang Pathian Lehkha Thu-in sawi a tumte hi eng nge ni tih kan lo hriat thiam theih nân a hma lam thute leh hnung lam thute kan zir chian phawt a, chûngte chu Bible bu pum pui thuchah nên en kawp chunga kan hrilh fiah a ṭûl ṭhîn a. A tâwp berah chuan, Bible bu pum pui hi Thlarau Thianghlim thâwk khuma pêk a nih avângin, a khawi bung leh châng tin mai pawh hi a bu pum puiin sawi a tum ngaihtuah chunga kan zir a ṭûl a ni tih pawh kan hriat a ṭha âwm e.

Tûn kuartara kan tum ber tûr chu Chanchin Ṭha Johana ziak thuchah awmzia hriat thiam a ni dâwn a. He Chanchin Ṭha bu hi chu Chanchin Ṭha bu dang pathumte laka danglam tak niin, Isua leh mi tute emaw inbiakna—entîr nân, Nathaniela nên te, Nikodema nên te, tuichhunchhuah bula a tawn hmeichhe pakhat nên te, Bethesda dîl kama mu ṭhîn zeng pakhat nên te, pian tirh ata mitdel nên te, Lazara leh a farnute nên te, Pilata nên te, Petera nên te leh Thoma nên te-a an inbiaknate chu kan thlûr bing deuh tûr a ni ang. Hêng zînga ṭhenkhat hi chu Chanchin Ṭha bu danga târ lan ve lohte a ni nghe nghe.

Chanchin Ṭha Johana ziak hi Pathian Thu, amah tirhkoh Johana kal tlanga kan hnêna pêk a ni a. Bible bu pum pui ang bawkin he Chanchin Ṭha bu pawh hi mihring thu ang ni loin, Pathian thu ang zâwka lo piang chhuak a ni tih kan hriat a pawimawh khawp mai. A ziaktu Johana hi chu thupui pawimawh tak tak: Thu (Grik ṭawnga logos) te, êng te, chhang te, tui te, Thlarau Thianghlim te, pumkhatna te, chhinchhiahna te, hriattîrna thu te leh hrilhlâwkna thu te pêkna atâna Thlarau Thianghlimin a hman hmanrua mai a ni a. Hêng thupui hrang hrangte hi an intih ên tawn ṭheuh bâkah, an inṭanpui tawn ṭheuh bawk.

Bible kan zir hian thumal awmzia emaw, châng hnih khat awmzia emaw hriat tumin kan rilru kan sêng ṭhîn tlângpui a. Chûng thumalte chu a awmzia hriat tumin Bible dictionary te kan keu bawk ṭhîn. A grammar te, a hma lam thu leh hnung lam thu te, ziah a nih lâi hun boruak te kan en bâkah, zâmpher mâwi tak thlîrtuten inchi khat bial zêla hriau an vih luh zât tûr te, eng la nge an hman ang tih te, an rawng hman te an ngaihtuah tel ṭhîn ang chiah khân, eng kim chîk takin kan ngaihtuah vek ang a. Chûngte chu a pawimawh êm êm ṭheuh a ni tih kan hriat a pawimawh hle.

Hêng zawng zawng hi hriat ṭûl tak vek chu ni tho mah se, a sawi tum ber zâwk erawh kan lo hmaih hlauh palh ang tih a hlauhawm thung a. Persian hun lâia an ṭhui zâmpherin Switzerland ram Alpine tlâng mâwi tak lam pana mi a zin thlâkpui daih thei ang chiah khân, Chanchin Ṭha Johana ziak pawh hian amah hretute hnêna chatuana nunna petu Isua Krista nun leh, a rawngbâwl lâi hunah khân mi a zin lêtpui dâwn a ni. A chheh vêl thil chi hrang hrangte hian pawimawhna nei ṭheuhin, a zavâi hian a lehkhabu pum puiin a sawi tum lam chu min kawhhmuh vek a. Chu chu eng dang ni loin, kan Lalpa leh Chhandamtu Isua inpuan chhuahna a ni.

Zirlâi bu buatsaihtute hi E. Edward Zinke-a leh Thomas Shepherd-a te ṭhian dûn an ni a.

_E. Edward Zinke-a hi General Conference hnuaia awm, Biblical Research Institute-ah associate director a ni ṭhîn a. Kohhran thil tih leh hmalâkna hrang hrang hrangah a kûl a tâia ṭang ṭhîn niin, Ellen G. White Estate Board vice chairman leh Adventist Review Ministries senior advisor te pawh a lo ni tawh bawk. Seventh-day Adventist university hrang hrang aṭangin a hna thawh ṭhat avânga châwimâwina, doctoral degree pathum ngawt dawng tawh a ni a. Tûnah hian Maryland, USA-ah a chêng mêk a ni._

_Thomas Shepherd-a (PhD, DrPH) hi chu Andrews Univeristy-a awm, Seventh-day Adventist Theological Seminary-ah khuan Thuthlung Thar zirtîrtu (senior research professor) a ni ve thung a. SDA Theological Seminary-a a thawh hma hian a nupui, Sherry Shepherd-i (MD) nên Malawi-ah leh Brazil-ah te missionary angin rawng an lo bâwl tawh ṭhîn bawk. Fa hi pahnih an nei a, an fate hian in hrang chang tawhin, tu pawh paruk lâi an nei._