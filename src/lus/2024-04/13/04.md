---
title:  Êng leh thim
date:   24/12/2024
---

`Johana 1:4–10; Joh. 3:19–21; Joh. 5:35; Joh. 8:12; Joh. 9:5; Joh. 11:9, 10; leh Joh. 12:35 chhiar la. Hêng Bible chângten thil pahnih inang lo tak an sawi ṭheuh chu eng nge ni a, eng vângin nge chu an thil sawi inang lo tak chu thutak hriat thiamna kawnga pawimawh êm êm a nih?`

Khawvêl hi thim hnuaiah a awm a; êng chu a hawisan tlat avângin amah mai chuan Pathian dik tak, thil siamte mi mal Pathian mai bâkah, chu Pathian inpuan chhuahna leh Tlanna pawh chu hriatna a nei thei lo.

“Mihringte hian anmahni ngawt chuan Pathian hriatna an nei thei lo a. ‘Vân âia sâng a ni a, nangin eng nge i tih theih? Seol âia thûk a ni a, nangin eng nge i hriat theih?’ Joba 11:8. Fa nihna thlarau chauhin Pathian thil thûk leh ril tak takte chu kan hnênah a puang thei a, chu chu ‘mita hmuh ngâi loh leh benga hriat ngâi loh, mihring rilrua la lût ngâi lo hrim hrim a ni.’ Mahse, ‘Pathianin a Thlarau Thianghlim hmangin kan hnênah a lo puang ta a.’”—Ellen G. White, Chatuan Nghahfâk, p. 464.

Isua Krista chauhin Pa chanchin chu a lo “puang chhuak” tawh a (Joh. 1:18, NKJV). He lâi thu-a Grik thumal a hman hi exegeomai niin, a awmzia chu “hrilh fiah,” “sawi chiang,” “târ lang” tihna a ni. Johana hian Isua chu vân aṭanga lo chhuk thuchah puangtu, Pathian hria tih awmzia sawi fiahtu a nih thu a sawi a. Isua Krista kal tlang chauhin Pathian hriatna dik tak kan nei thei a ni.

`Johana 8:42–44 chhiar la. Engtin nge Isuan Israel hnam sakhaw hruaituten an zirtîrna innghahna atâna an hman chu a dik lohzia a sawi?`

Bible thutaka innghat lote chuan anmahni ngaih dân beh chhanin thu an sawi mai ṭhîn a. Bible thu awmzia pawh mihringte thlîrna aṭang chauhin an “hmu” ṭhîn. Keini erawh chuan Krista hi khawvêl êng a ni tih kan pawm tûr a ni a, a Thu kan hrilh fiah dânah pawh amah chu kan zui mai tûr a ni bawk. Hetih lâi hian Diabola chuan “dâwt thu sawiin ama phuahchawp thu mai mai” a sawi ṭhîn thung a (Joh. 8:44). Kan fîmkhur loh a, rinna leh thuâwih kawngah Pathian hnêna kan intu lût a nih loh chuan Diabola ang tho hian keimahni duh dân ang, kan ngainat zâwng leh kan thil thlîr dân mil thei tûr chauhin Bible hi kan chhiar ve mai ang. Chutiang chu kan rin âiin tih a awl hle nghe nghe bawk dâwn a ni.

`Nangmah ti buaitu thutak chu a dawnsawn dân tûr dik takin nge i lo dawnsawn a, chumi kalh chiah zâwk chuan i lo dawngsawng?`