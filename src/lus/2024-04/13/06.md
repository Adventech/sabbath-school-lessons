---
title:  Isuaa awm rengin
date:   26/12/2024
---

`Johana 12:32 chhiar la. Eng tiang kawngin nge he lâi thu hian Isua Krista thuneihna a sawi fiah?`

Tûn kâra kan zir tâk chinahte khân Chanchin Ṭha Johana ziak hian Isua hnênah min hruai a ni tih kan lo hre tawh a; nimahsela, Pathian kan hriat duh a, a duhzâwng thilte tih kan tum a nih chauhin Isua hnên chu kan thleng thei thung ang. Chanchin Ṭha Johana ziak bu pum puiah hian Isua rawn hmutute chuan êng chu pawmin an ṭhang zêl dâwn nge ni a, êng chu hnâwlin an mit a lo del zâwk dâwn tih thu-ah duhthlanna an siam zêl a. Nikodema te, tuichhunchhuah tui rawn châwitu hmeichhia te, sawrkâr mi lian te, Bethesda dîla mu reng zeng te, chhângpêr panga leh sangha pahnih chauh hmanga a hrâi puar mipui 5,000 te, Isua unau te, sakhaw hotute, pian tirh atâna mitdel a tih dam te, Mari leh Marthi te, Pilata te khân Isua hi rawn hmu vekin, Isuan a rawn thlen thutak leh êng chu pawm leh pawm loh thu-ah duhthlanna an siam ṭheuh bawk.

Mihring aṭanga chhuak zirtîrna chu mihringten Pathian awm leh awm loh thu leh, a nihphung te sawi fiahna atâna mihringte finna vauchherna nên a rawn inṭan ṭhîn a. Suala tlu tawh mihringte thil thlîr dân, dik tâwk lo, âwn sa lam nei tlat ni bawk si hian Pathian thianghlim, ṭha famkim leh eng kim hria chu zuk hmakhalh tlat zêla maw le!

Mihring siam chawp zirtîrna chuan mi a lo hruai bo nasa tawh ṭhînin, nakînah pawh a la hruai bo leh zêl dâwn nghe nghe a (Thup. 14:1–12). Mihring finna chuan Pathian dinhmun luahlan a tumna lamah khawvêla mi zawng zawng hi chibai bûkna suakah hruai luh luih vek a la tum dâwn a ni.

`Johana 15:1–11. Thlarau lama ṭhanna leh hrisêlna thurûk chu eng nge ni?`

Thlarau lama ṭhanna leh hrisêlna thurûk chu Isua nêna inzawma awm reng a ni a. Ani chu Pathian Thu, Nunna Chhang, khawvêl Êng, berâmte Kawngka, Berâmpu Ṭha, Thawhlehna leh Nunna, Kawng, Thutak leh Nuna leh Grêp Hruai Dik Tak a ni.

Pathiana mi nung pathum awmte leh an Thu, Bible hi thîr hîp nên a tehkhin theih âwm e. Keimahni’n kan lo dodâl tlat a nih loh chuan anmahni lam pan tûrin min hîp ngei ngei dâwn a ni. “Pathian âw chuan a thu kal tlang hian kan hnênah thu a sawi a. Kan beng hian âw tam tak hre mah se, amah Krista ngei khân heta hi Krista a awm, sawtah sâwn Krista a awm titute thu sawi chu âwih mai lo tûrin min lo chah a nih kha. Chûng mite thu sawi eng kim chu Pathian Lehkha Thu hmanga a dik leh dik lo kan fiah a nih chuan engtin nge thutak an nei lo tih kan hriat theih ang?”—Ellen G. White, The Advent Review and Sabbath Herald, April 3, 1888. Chuvângin, keimahni ngaih dânte hi chu Pathian Thu-a kan hmuh thutak hmanga fiah kan phâl tûr a ni.