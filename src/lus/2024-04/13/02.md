---
title:  Galili rama inhmuh khâwmna
date:   22/12/2024
---

`Johana 21:1–19 chhiar la. He lâiah hian thu pawimawh tak tak—a bîk takin Pathian khawngaihna leh mihringte kan inngaihtlâwm a ṭûlzia chungchângah—eng nge puan chhuahin awm?`

Johana 20 hi he lekhabu ziah a nih chhan sawia tih tâwp a ni a, chu chu a lehkhabu tih tâwpna atân pawha inhmeh tak a nih lâiin, hemi zawhah hian bung khat dang a la awm tlat mai. Bung 21 hi Galili rama zirtîr ṭhenkhat an kîr leh thuin a inṭan a, chûng mite zînga pakhat Petera chuan Galili dîla lên den a rawt a. Hetianga zân lên den hi an tih fo ṭhin, an eizawnna ber kha niin, an hna ngâi an thawk chhunzawm leh ta a ni. Nimahsela, hemi zân ber kher hi chuan pakhat mah an man lo tlat mai.

Zîng vârṭianah chuan, vaukama lo ṭhu mi pakhat, tu nge a nih pawh an hriat loh chuan rawn au-in, an lên chu an chuanna lawng ding lama dêng tûrin a hrilh a. A hrilh anga an han tih chuan sangha tam tak, a hnuh pawh an hnuh chhuah zawh loh khawp hial an man ta a. Hetiang deuh hi Isua an zui ṭan tirh khân an lo tawng tawh bawk a nih kha (Luka 5:1–11 chhiar rawh). Johana chu a han hawi chhuak a, lên dêng tûra rawn hrilhtu kha Isua a ni tih a hre chhuak ta a; tichuan, a ṭhianpa Petera pawh chu hrilh ve a. Peteran an lo hriat ve chuan tuiah zuang thla nghâlin, vaukam lam panin a hleuh phei ta a.

Vaukam a va thlen hnu chuan Isuan zawhna pathum, a Zirtîrtu a hmangaih leh hmangaih loh chungchâng vek a lo zâwt a. Isua khenbeh a nih hma khân Petera hian Isua tân chuan a nun pawh a hlan huam thu a lo sawi tawh a nih kha (Joh. 13:37). Khami ṭum khân Isua hi chuan a nunna hlan chu sawi loh, vawi thum ngawt a phatsan dâwn tih a lo sawi lâwk vek tawh thung a (Joh. 13:38). Galili dîl kama an intawh khâwm ṭumah erawh hi chuan amah a inti langsâr ngam tawh lo. A langsâr berah Isua a dah tawh thung a: “Lalpa, eng kim i hre vek alâwm; ka ngaina che tih i hria e” a ti ngam ta chauh a ni (Joh. 21:17, ESV).

Isuan Petera hnêna zawhna a zawh hian (a hnuhnûng ber tih lohah chuan) Grik ṭawnga hmangaih tih sawina thumal pakhat, agapao a hman lâiin, Peteran a chhânnaa Grik thumal a hman erawh Grik ṭawnga ṭhian leh ṭhian inhmangaih tawn, inngainat tawn thu sawina, phileo a ni zêl thung a. Chuvângin, mi ṭhenkhat chuan Petera hian hmangaihna rau rauah pawh a sâng ber, a chungnung ber, Pathianin mihringte min hmangaihna ang hi chu a la nei phâk rih lo tihna a ni ang an ti.

Dik taka sawi chuan, Petera chhânna hian a inngaihtlâwmzia a ti lang zâwk a. A hma pawha a lo phatsan tawh dân kha a la hriat reng avângin eng mah a sawi huai ngam tawh lo a, hetiang “ṭawngkam tlâwm tak” hi a hmang ta a nih a rinawm. He a inngaihtlâwmna tak hi Isua pawhin a lo pawm chu a ni a, hei ngei hi rawngbâwl tûra Petera a pawm leh phahna pawh a ni bawk. Inngaihtlâwmna, inphahhniamna rilru put hi rawngbâwltuten an neih ngei ngei tûrte zînga pawimawh tak pakhat a ni tih hi chu sawi ngâi loh khawpa chiang a ni a; a chhan pawh kan inngâitlâwm a nih phawt chuan keimahni ni loin, Isua Krista zâwk a lo lansarh theih ṭhin vâng a ni.

Rawngbâwl tûra Petera pawm leh a nihna leh, kohhran ṭiak tîra a kûl a tâi ber a rawn ni zui ta bawk hi mitthi zîng ata Isua a tho leh ngei a ni tih ti chiangtu ropui tak pakhat a ni a. Isuan rawngbâwl tûra pawm leh a nihna hi zirtîr dangte hmuhah ngei ti lang lo ni se chuan Kristian hmasate pawh khân hotu enin an en thei hauh lo ang.

`Enga ti nge inngaihtlâwmna hi Lalpa hriat tumtute tâna thil pawimawh êm êm a nih? Kraws kha thlîr ila, keini ve mai hi chuan eng nge chhuan tûr kan neih awm le?`