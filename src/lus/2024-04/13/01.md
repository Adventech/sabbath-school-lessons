---
title:  'Thu Tlângkawmna: Isua leh A Thu Hriain'
date:   21/12/2024
---

### Chhiar tûrte
Joh.21; Joh.11:9, 10; Joh. 8:42–44; Joh. 4:46–54; 2 Tim. 3:16; Joh. 15:1–11.

> <p>Chângvawn</p>
> “Pathian Lehkha in chhiar ngun ṭhîn, a chhûngah chatuana nunna awmin in rin avangin: chûng Lehkha chu ka chanchin hriattîrtu chu a ni si a” (Johana 5:39).

Chanchin Ṭha Johana ziak hi, Marka ziak ang thoin Galili rama Isua leh a zirtîrte inhmuh thu-a khâr a ni a. He zirlâi tâwp ber hian khami ṭuma an inhmuh thu kha sawi tho mah se, Chanchin Ṭha Johana ziaka thupui inthlung chhuak dap, Isua leh Pathian Thu kan lo hriat dân nên pawh a sawi zawm nghâl bawk.

Isua zirtîrte hi Isua bula kum thum chuang mah awm hman tawh ni mah se, Isuan eng thil nge lo thleng dâwn tih vawi eng emaw zât a sawi chung pawhin, Isua khenbeha a awmna tûr atân leh a thawh lehna tûr atân hian an lo inpeih lo nasa mai a. Vânduaithlâk takin, a thu sawite kha an benga rawngah an lo khung lo rêng rêng a lo ni.

Keini tûnlâi huna mite pawh hi an tih ang kha ti ve thei tho dinhmunah kan ding a: Pathian Thu hi hria emaw, chhiar emaw reng siin, min hrilh tum erawh kan lo bengkhawn miah si lo thei; tin, a sawi anga nung loin leh zâwm loin kan awm tlat thei bawk. A awmzia chu, kan ngaihtuahnate leh thil tihte kâihruaitu tûr êngah kan pawm lo thei tihna a ni. Vânduaithlâk takin hei hi Kristian tam takte nihna a ni chiah leh nghâl a.

Tûn kâr, Chanchin Ṭha Johana ziak kan zirnaa chawlhkâr hnuhnûng berah hian he Chanchin Ṭhain a sawi thil pawimawh tak tak ṭhenkhat kan thlîr ho ang a. Chûng kan thil thlîr ho tûrte chuan Isua chanchin hi benga hriatna mai ni lo, thûk zâwka hriatna bâkah, amah leh a Thu-a awmna tak tak pawh mi a neihtîr thei dâwn a ni.