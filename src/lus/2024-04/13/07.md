---
title:  Zir belhna
date:   27/12/2024
---

Pathian thlîr dân chu mihringte thlîr dân nên a inang lo êm êm a ni. Pathian chuan a thlîrna chu Thlarau Thianghlim thiltihtheihna hnuaiah a Thu hmangin kan hnênah a rawn hriattîr a. Thim hnuaiah kan kal ang nge ni a, Pathian Thu-a kan hmuh ang, Isua Krista aṭanga lo chhuak êng chu kan pawm zâwk dâwn tih thu-ah hian keimahni ngeiin duhthlanna kan siam a ngâi a ni.

Duhthlanna dik siam thei tûr chuan Pathian Fapa leh mihringte Tlantu Isua Krista hnêna kan inpêk luh a ngâi a. Pa Pathian chuan Thlarau Thianghlim thiltihtheihna hmangin—Isua nun, a thihna leh a thawhlehnaah khân—a hmangaihna thûkzia chu kan hnênah a lo puang daih tawh a nih kha. Tin, Pathian Thu-ah hian Isua nun, a thihna leh a thawhlehna chu lo ziah vek a nih bawk avângin Isua chu kan lo hre thei ta a ni.

“Pathian vântirhkohte chuan eng lâi pawhin lei leh vân hi an kâr tawn reng a. Natna leh hrehawm tuarte damna atâna Krista thilmak tihte pawh kha vântirhkohte rawngbâwlna hmanga Pathian thiltihtheihna lo thleng a ni. Malsâwmna hrang hrang kan dawnte pawh hi Krista zâra a vântirhkohte rawngbâwlna rah vek a ni bawk. Kan Chhandamtu chuan mihringa a lo chan khân suala tlu tawh Adama thlahte nihna chu a rawn ṭâwm ve a, chutih rual chuan, a Pathian nihna hmangin Pathian lalṭhutphah chu a la vuan zêl tho bawk. Chutiang chuan, Krista hi mihringten Pathian an han biak pawhna leh Pathianin mihringte a rawn biak pawhna hmanrua a ni.”—Ellen G. White, Chatuan Nghahfâk, p. 145.

**Sawi ho tûrte**:

`Johana lehkhabua thawnthu hrang hrang kan hmuhte zînga a eng ber khân nge Pathian hmangaihna leh a nungchang sawi chiang ber niin i hriat? Chu thawnthu chu eng vânga ngaihnawm ti êm êm nge i nih sawi ang che.`

`Engtin nge Bible-a thutak awmte hi kan zawn hmuh theih ang?`

`Enga ti nge mahni indah ṭhaa Bible-in thutak a sawi pawm mai hi a harsat fo ṭhin? Pathian Lehkha Thute kan thlîr dânah hian eng emaw ti kawng talin kan mihring ngaihtuahna hian nghawng a nei thei em? A nei thei lo a nih chuan, enga ti nge inngâitlâwm tak chungin Pathian Thu thuneihna hnuaiah kan intûk luh mai loh ang ni?`

`Khawthlang rama Kristian kohhran chanchin kal tawh kan thlîr kîr chuan, mihringte zêldin thu leh politics khelh dân hnuaia Pathian Thu dah a nih lâi rêng rêngin thil râpthlâk tak tak a thleng ṭhîn a ni tih kan hmu ang . Chûng thil thleng râpthlâk tak tak zînga ṭhenkhat chu sawi la; tin, Bible thute “hrilh fiahna” atâna mihringte thlîrna leklam bera neih hi a hlauhawm hle a ni tih chungchângah eng zirlâi pawimawh tak nge kan zir chhuah ang?`

`Nangma irâwm chhuak thu-in Chanchin Ṭha Marka ziak tlângpui hi han sawi teh. Tûnlâi huna mi keini tâna thuchah a neih chu eng nge ni?`