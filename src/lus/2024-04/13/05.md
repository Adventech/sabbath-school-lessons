---
title:  Pathian aṭanga chhuak nge mihringte siam chawp zâwk?
date:   25/12/2024
---

`Johana 4:46–54 chhiar la. Isua hnêna upa pakhat lo kal chhan hi eng nge ni a, he pa-in harsatna lian tak a neih chu eng nge ni?`

He pa hi khawvêl Êng Isua hnênah a lo kal a; amaherawhchu, lo kal e ti loin Isuan a fapa a ti dam a nih chauhin Isua rin a tum thung. Chuvâng chuan, Pathian a rin dân hi mihring aṭanga chhuak thurin a ni e kan ti thei ang. Mihringte siam chawp thurin rêng rêng chuan Pathian rawn chêt dân tûrah leh a Thu-in thu a neihna tûr chinah ramri khamin, dân leh dûn eng eng emaw a lo duansak ta ṭhîn a. Chutiang mihringte ngaih dân chu famkim lo leh fel tâwk lo, âwn sa lam nei tlat ni mah se, Pathian Thu hrilh fiahna kawnga thutâwp nei ni-ah an ngâi tho tlat. Awh palh theihna thang hlauhawm tak a va ni êm!

A leh lamah, Pathian aṭanga chhuak zirtîrna chu rinnaa lo chhân lêt chi niin, a hmasa ber leh pawimawh bera Pathian leh a Thu dah phawt mai a ngâi ve thung (Joh. 4:48; Joh. 6:14, 15; 2 Tim. 3:16). Bible hi rinnaa pawm a nih phawt chuan amah leh amah a inhrilh fiah tawh mal zêl a. Tûnlâi mite finna ni loin, Pathian Lehkha Thu-in (Bible) a thlîr dân zâwk hi Pathian Lehkha Thu kan hriat thiamna leh hrilh fiahna kawnga min kâihruaitu tûr a ni. Mihringte thlîr dânte chu Bible thuhnuaiah inphah hniam takin a awm mai tûr a ni a.

Isua thu sawite hi kan ring a nih chuan, Pathian Lehkha Thute pawh hi kan ring tûr a ni (Joh. 5:46, 47). “Ka thu-ah in awm reng a nih chuan ka zirtîrte i ni tak tak ang” (Joh. 8:31, NKJV) tih ang khân. Pathian Thu hi kan ringhlel a nih chuan, keimahni-ah a Thu a awm thei dâwn lo a (Joh. 5:38). “Tu pawh mi duh lo a, ka thu sawite vawng lo chuan thiam loh chantîrtu pakhat a nei a ni, ka thu sawi kha, kha mi thu ngei khân ni kin ni-ah chuan amah chu thiam loh a la chantîr ang. Keimaha phuahchawpin ka sawi si lo; Pa mi tîrtu chuan ka sawi tûr leh ka hrilh tûr hi thu mi pe zâwk a ni” (Joh. 12:48, 49) a ti.

Pathian Thu hria tih hi rilrua Bible chângte hriat ringawt a ni lo a. Chutiang chu a ṭûlna chin awm tho mah se, Pathian Thu hria tih chuan Pathian duhzâwng ti tih pawh a kâwk tel bawk. Hei tak hi Pathian Thu kan hriat ang lo chhân lêtna chu a ni a. “Tu pawh ama duhzâwng tih duh chuan, ka thu zirtîr hi Pathian tih chhuah nge, keima phuahchawpa ka sawi a hria ang” (Joh. 7:17) a ti a nih kha.

He Pathian Thu hriatna leh Pathian Thuin a sawi ang tih hi amah kan hmangaih a ni tih kan lantîrna a ni nghâl bawk a. “Miin mi hmangaih chuan ka thu a zâwm ang a; ka Pa-in ani chu a hmangaih ang a, a hnênah kan lo kal ang a, a hnênah kan awm reng ang” (Joh. 14:23) a ti.

`Isua kan hmangaihna leh a thu kan âwihna inzawm tlat dân chu eng nge ni? Hmangaihna vâng ni lo, thil dang vânga “thu âwihna” rêng rêng chu enga ti nge dân zawm avânga Pathian lawm hlawh tumna a nih theih?`