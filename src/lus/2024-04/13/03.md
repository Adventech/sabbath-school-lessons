---
title:  Isua en reng rawh
date:   23/12/2024
---

`Johana 21:20–22 chhiar la. Peteran Isua hnêna zawhna zawh ṭûl lo tak a zawh chu eng nge ni a, chu a zawhna zawh chuan eng kawng dik lo zawh tûrin nge a hruai ṭhelh hman? Engtin nge Isuan kawng dik zawh tûrin a hruai lêt leh?`

Isuan hian Petera hi rawngbâwl tûra pawm thar lehin, “Mi zui rawh” (Joh. 21:19) tih thu a hrilh hlimchhâwn chauh a la ni a. Hetiang thu an inhrilh hnu hian vaukamah an inzui ta nghâl mai ni âwm tak a ni. Tichuan, Petera hi a han lehhawi a, an hnunga Johana lo kal ve reng chu hmuin Isua hnênah, “Nimahsela Lalpa, he mi hian enga ti nge a rawn zui ve ngawt che a?” (Joh. 21:21) a ti a.

Isuan a rawngbâwl tûra Petera a pawm thar leh hian, Petera thih dân tûr pawh a sawi lâwk pah nghâl vek nghe nghe a (Joh. 21:18). Petera hian Johana thih dân tûr pawh a hre ve châk niin a lang. Chuvâng chuan, Isua hian zirtîr dangte chunga thil thleng tûrah lo buai lo a, amah zui mawlh chu ngaihtuah berah nei zâwk tûrin a duh tih a hriattîr ta a ni.

`Johana 21:23–25 chhiar la. Engtiangin nge Isua thu sawi awmzia hi zirtîrten an lo hriat thiam loh? An hriat thiam loh chu engtin nge Johanan a hrilh fiahsak?`

Zirtîrte leh mi dangte pawhin Isuan, “Ka lo kal leh thlenga lo la dam reng tûrin duh pawh ni ila, chu chu i tân eng nge a ṭangkâina awm? Mi zui mai rawh” (Joh. 21:22, ESV) a tih hi a awmzia an hre thiam lo a. Johana thih hmain Isua a lo kal leh dâwn tihna emaw an ti ṭhîn. Nimahsela, kum a lo ral zêl a, Johana pawh upa hret hretin putar hial a lo ni ta. Thi ve tho tûr a nih si chuan Isua lah a la rawn kal bawk si lo a, mi rilru a buai deuh tlat mai niin a lang. Chuvâng chuan, he an thil hriat thiam loh hi Johanan a rawn hrilh fiah ta vek a, Isuan a sawi hi nakîna thil lo la thleng tûr ni loin, Pathian a nih avânga a duh duh thlentîr thei a nih thu zâwk a ni.

Mi dangte en lo a, Isua en a pawimawh thu hi tûn kâr zirlâiin min hriattîr a tum ber a ni a. A chhan pawh Isua, Isua chauh hi kan Chhandamtu a nih vâng a ni. I mihringpuite chuan i bei an la ti dawng ngei ngei dâwn a, chu mai ni loin, a la ti na ngawih ngawih maithei bawk che asin! Mahse, Isua chuan a ti beidawng ngâi lo ang che.

Thawhlehni aṭanga Ningani thlenga kan zir tûrte hian Pathian Thu hriat thiam a pawimawhzia min kawhhmuh dâwn a. Kan tum ber ni tûr chu Isua hriat leh a hnung zui nih niin, kan mihringpuite pawhin ṭanpuina, thurâwn leh kaihhruaina min pe thei dâwn tho mah se, amah chauh hi kan Zirtîrtu leh Kâihruaitu a ni tûr a ni.

`I mi ngaihsân tak tute emaw khân i bei an ti beidawngin an lo ti na fo tawh che em? Chu i thil tawn aṭang chuan eng zirlâi harsa tak takte nge i lo zir chhuh tawh le?`