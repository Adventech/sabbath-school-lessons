---
title:  Bethesda dîla thilmak tih
date:   01/10/2024
---

Johanan Isua thilmak tih pathumna a lo chhinchhiah hi Bethesda dîla thleng a ni a (Joh. 5:1–9). An sawi dân chuan, he dîl tui hi vântirhkohin a rawn tifâwn ṭhîn a, a fâwn lâi taka dam lo zuang thla hmasa ber chu a lo dam ṭhîn a ni an ti. Chuvâng chuan, he dîl hulhliap pangaahte hian tui a lo fâwn ve leha zuan thlâk tum dam lo eng emaw zât an mu tlar dul ṭhîn a ni âwm e. Ni khat chu hemi hmunah hian Isua a rawn kal ve a, damna beiseia lo mute chu a han thlîr kual a.

Chutianga dam lo chi hrang hrang lo mu tlar dul mai chu a hmuhnawm letling phian maithei! An zînga ṭhenkhat hi chu an na hle ang tih a chiang a. Tui rawn fâwn hun chu an lo nghâk thleng zo dâwn em tih pawh hre loin an lo sakuh sêr nghah ve tawp mai a ni ber. Chu tak chu Isua tân Messia a nihzia tih lanna remchâng tak a ni thung a.

`Johana 5:1–9 chhiar la. Dîl hulhliapa mute hi dam duha mu vek an ni tih a chiang a. Mahse, enga ti nge Isua hian he zeng chiah hi tih dam a duh leh duh loh a zawh bîk le?`

Mi tu emaw, a kum a kum teh meuh khum beta na tawh hriat i nei em? Chutiang mite tân chuan dam loh hi thil nihphung pângngâi ve rêng a ni tawh a, an natna khum leh enkawlna hmun han chhuahsan pawh thil tih phûrawm loh tak a ni letling zâwk tlat thei. He pa hian Isua a lo chhân dânah dam chu a duh hle a ni tih a hriat theih a. A tih fuh tâwk loh erawh damna chu a zawn lohna tûr hmuna a zawng hi a ni. A ke siamtu ngei chu tûnah hian a bul maiah a ding reng a. Mahse, amah rawn betu chu tu nge ni tih rêng a hre si lo. Damna a chan tâk hnu-ah erawh Isua a ni tih a hre chhuak leh hnuhnawh a. Mi namai a lo ni rêng rêng lo tih a hre ta.

“Isua khân he dam lo hi amah ring tûrin a hrilh hran lêm lo a. ‘Tho la, i khum la la, ke-in kal tawh rawh’ a ti mai chauh a ni. Nimahsela, a thu sawi chu he dam lo hian a ring a. A hriatna thazâm tin leh tihrâwl zawng zawng chuan nunna thar leh chakna thar an lo nei ta nghâl a, a ke zeng khawng vek tawh pawh chu chak ṭha takin a lo che leh thei ta a ni. Rinhlelhna eng mah nei loin Krista thu sawi chu a âwih a, a tihrâwl zawng zawng pawh a lo ti che leh thei ta. A zuang tho nghâl a, a awm hle hle thei tawh lo. . . . Isua hian a hnênah Pathian a nihna anga ṭanpuina chu pêk a tiam hran lo a. He dam lo hian Isua thu sawi kha ringhlelin, ti tûra a hrilh pawh kha a duh chuan a ti lo thei reng bawk; chutianga a ti lo a nih chuan damna a chan tâk pawh hi a chang lo maithei nghe nghe. Mahse, Isua thu sawi chu a ring a, a sawi ang chu ring ni mai loin a zâwm bawk a; tichuan, chakna a lo nei ta nghâl a ni.”—Ellen G. White, Chatuan Nghahfâk, pp. 211, 212.

`Isua leh he pa hi Pathian biak inah an inhmu leh nawlh mai a. Chumi ṭum chuan Isuan, “I dam tawh bawk a, thil sual ti tawh suh aw, a nih loh chuan thil ṭha lo leh zual i chungah a lo thleng palh ang e” tiin a hrilh a (Joh. 5:14, NKJV). Dam lohna leh sual hi eng nge ni a inzawmna awm? Enga ti nge dam lohna zawng zawng hi thil sual eng emaw kan tih vânga lo thleng vek a ni hran lo tih hi kan hriat thiam a pawimawh?`