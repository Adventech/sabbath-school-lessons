---
title:  Thinlung sakte
date:   02/10/2024
---

Chhinchhiahna te, thilmak te hian anmahni ngau ngau chuan Pathian aṭanga lo thleng an ni tih an finfiah hran chuang lo a. Kawng leh lamah, Pathian laka chhuak an ni a nih erawh chuan lo hnâwl kha thil hlauhawm tak a ni thung dâwn si a ni.

`Johana 5:10–16 chhiar la. Sakhaw hruaituten Isua laka thinlung sak tak an pu tlat reng mai leh, Isua thilmak tih zawh chiah pawh an ring ve duh tlat lo hi a mak ngawt mai! Heta ṭang hian zirlâi pawimawh tak zir chhuah tûr eng nge kan neih awm le?`

Isuan a tih dam tâk chiaha hnêna tu nge a nih a sawi hnu hian a tih dama chuan sakhaw hruaitute hnênah amah ti damtu chu Isua a nih thu a sawi a. Chu thu an lo hriat chuan lâwm hle âwm an nih vei nân, an lâwm hauh lo. Lâwm ahnehin Isua chu an tiduhdah ta hlauh zâwk a, chûng thilte chu Sabbath nia ti a nih avângin tih hlum an tum ta hial nghe nghe a ni (Joh. 5:16, NKJV).

Sabbath nia dam lo tih dam, enkawl dam hi rîkrûm thilah chauh phal a ni a. Mahse, he zeng hi chu kum 38 teh meuh mai lo sil-awng tawh a ni a; chuvâng chuan, tih dam a lo ni ta pawh hi rîkrûm thil vâng chu a ni thei lo. Chu bâkah chuan, Isua hian a mutbu têla pu tûrin a hrilh kher bawk a. Hei pawh hi eng emaw a ṭûlna awm le? Pathian aṭanga lo chhuak thiltihtheihna hmanga hetiang thilmak ropui tak hi titu chuan Sabbath nia mutbu put haw hi phal a nih leh nih loh hre âwm tak a ni a. Thil chiang tak chu, Isua hian mihringte siam chawp dân leh dûn chi hrang hrang, rinna dik tak hliah fotute âia pawimawh zâwk Bible-in a sawi thutakte chu hriattîr a tum a ni.

`Hêng thil thleng hrang hrang kan hmuhte hian finfiahna chiang leh ṭha tak tak a awm ṭeuh chunga thlarau lama mi a ngawng theihzia engtin nge min hrilh? (Joh. 9:1–16; Marka 3:22, 23; Mat. 12:9–14).`

Engtin nge hêng sakhaw hruaitute hi thlarau lamah an mit a del hneh êm êm theih zâwk le? A chhan chu, an thinlung bawlhhlawh vâng te, Messia chungchângah ngaih dân dik lo tak neiin, Messia chuan Rom sawrkâr lakah a rawn chhanchhuak dâwn nia an rin avâng te leh thuneihna thlahlel hle si, Pathian hnêna inpêk erawh an tum miah si loh avâng te a ni. Hêng zawng zawng hian thutak chu pawm loh tum sa tlatna rilru a puttîr a, an hmaa ding reng Messia pawh chu an lo hnâwl fel ta dêr mai a ni.

`Johana 5:38–42 chhiar la. Isuan vaukhânna thu a sawi chu eng nge ni? Hêng thute aṭang hian kan tân zirlâi zir chhuah theih a awm em? A awmzia chu, keimahni-ah hian kan hriat tûr leh kan nunpui tûr thutakte kan hriat theih lohna tûra kan mit min tih delsak thei eng thil nge awm?`