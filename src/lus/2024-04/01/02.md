---
title:  Kana khuaa inneihna
date:   29/09/2024
---

`Johana 2:1–11 chhiar la. Kana khuaa Isuan chhinchhiahna a tih chu eng nge ni a, chu chhinchhiahna chuan engtin nge amah ring thei tûrin a zirtîrte a ṭanpui?`

Zirtîrten Isuan tui uaina a chantîr lâi an han hmuh chuan amah zui duhna rilru an lo pu ta a. He a thilmak tih hi Pathian laka mi, Pathianin a tirh ngei a ni tih ti langtu chhinchhiahna ropui tak a ni lo thei dâwn em ni? (Hemi hma hi chuan Pathian a ni tih hre thiam tûrin an la inpeih chiah lo a ni maithei.)

Mosia kha Israel-te hruaitu ropui, “chhinchhiahna leh thilmak” tam tak hmanga Aigupta rama tâng mêk Israel fate hruai chhuaktu a ni a (Deut. 6:22, Deut. 26:8). Ani kha Aigupta mite sal nihna lak aṭanga Israel hnam chhuah zalên tûra Pathian mi hman a nih avângin an “chhandamtu” a ni pawh kan ti thei ang.

Pathian chuan Mosia kal tlang khân amah Mosia ang bawk zâwlnei dang an lo la chhuah tûr thu a lo sawi lâwk a. Israel-te kha chu mi thu chu lo zâwm tûrin a chah nghâl bawk (Deut. 18:15, Mat. 17:5, Tirh. 7:37). Chu “zâwlnei” chu Isua hi a ni. Tin, Johana 2-ah hian Isuan a chhinchhiahna hmasa ber chu a ti a, chu chu Aigupta ram aṭanga Israel fate hruai chhuah an nihna hriat chhuahtîrtu atâna tih a ni nghâl nghe nghe bawk.

Nile lui khu Aigupta mite nunna hnâr ber niin, an pathiante zînga pakhat a ni bawk a. Exodus lâia hremna rawn tla pakhat pawh khân he lui hi rawn bitumin, a tui zawng zawngte chu thisenah a lo chang ta vek mai a nih kha. Hetiang deuh hlek thilmak tak hi Kana khuaah hian Isuan a rawn ti ve leh a; mahse, hemi ṭuma thil thleng hi chu tui thisena chantîr ni loin, tui uain-a chantîr a ni ve thung.

Uain-a a chantîr tûr tuite hi Juda-ten sakhaw thila insilna atâna an hman ṭhin lunga siam tui bêl parukin an rawn la a. Hei hian hemi ṭuma a thilmak tih hi Bible-a kan hmuh chhandamna thupuite nên an inzawm hnaihzia a ti lang nghâl bawk. Johanan tui uain-a chantîr a nih dân a lo ziak leh, chu thilmak tak thleng chu Aigupta ram aṭanga Israel-te chhanchhuah a nihna nên a sawi zawm hian Isua chu kan Chhandamtu a nihzia min hriattîr a tum a ni.

Ruaiṭheh fatu-in Isuan tui uain-a a chantîr tâkte chu a lo hmuh khân engtin nge ni a tih? Isua thilmak tih avânga lo awm a ni tih a hre si lo a, a fîr ṭhatzia leh a thlum tuizia a hmuhin mo neitute chhûng chuan “a tâwpah tih ṭawk a awm” tih ang deuh khân, an uain lo buatsaih sa zînga a ṭha ber chu a tâwpa in atân an lo khêk emaw a ti a nih kha.

Grik ṭawnga uain sawina thumal, oinos tih hi grape rah tui sâwr (um ṭawk loh) leh a rah um ṭawk aṭanga tui lo chhuak sawina atân hman a ni ve ve a (The Seventh-day Adventist Bible Dictionary, p. 1177 en ang che). Ellen G. White-i chuan hemi ṭuma Isuan a tih pun uain hi chu zu (alcohol) tel lo a ni a ti (Chatuan Nghahfâk, p. 146, “Kana Khuaa Inneihnaah” tih chhiar ang che). Eng pawh ni se, hemi ṭuma thil thleng hmutute hian an thil hmuh chu mak an ti hle a ni tih hnial rual a ni lo.

`Isua zui chhan tûr i neihte chu engte nge ni? (thil tam tak pêk kan ni a ni lo’m ni?)`