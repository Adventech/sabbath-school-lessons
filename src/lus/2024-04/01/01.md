---
title:  Kawng Min Kawhhmuhtu Chhinchhiahnate
date:   28/09/2024
---

### Chhiar tûrte
Joh. 2:1–11; Joh. 4:46–54; Joh. 5:1–16; Marka 3:22, 23; Mat. 12:9–14; Joh. 5:16–47.

> <p>Chângvawn</p>
> “Tin, Isuan zirtîrte hmaah chuan chhinchhiahna dang tam tak a ti ṭeuh a, chûng chu he lehkhabu-ah hian ziak a ni lo; nimahsela, hêng hi Isua chu Krista, Pathian Fapa a ni tih in rinna tûr leh, in rina a hminga nun in neihna tûrin ziak a ni” (Johana 20:30, 31).

Johanan a Chanchin Ṭha bu a ziah chhan hi eng nge ni ang le? Isua thilmak tihte hi uar deuh taka târ lân a duh vâng em ni? Nge ni a, Isua zirtîrna thu ṭhenkhat hi min hriattîr a duh vâng zâwk ni ang?

Johana hian Thlarau Thianghlim thiltihtheihna leh uapna chang chungin a Chanchin Ṭha bu a ziah chhan a lo sawi a. Krista chanchin hi a dang tam tak pawh ziah tûr la awm ṭeuh tho mah se (Joh. 21:25), hêng a lehkhabua a ziah lan chin zawng hi Isua chu Krista, Pathian Fapa a ni tih kan rinna tûr leh, kan rina a hminga nun kan lo neihna tûra ziak a nih thu a sawi (Joh. 20:31).

Tûn kârah hian Chanchin Ṭha Johana ziaka kan hmuh Isua thilmak tih hmasakhote kan thlîr dâwn a. Chûngte chu inneihnaa a kal ṭuma tui uain-a chantîr te, mi tu emaw fapa pakhat dam lo a tih damsak te, Bethesda dîl kama mu reng ṭhîn zeng pakhat a tih dam te a ni ang.

Johana chuan hêng thilmakte hi “chhinchhiahnate” tiin a sawi ṭhîn a. Mahse, chhinchhiahna a tih hian a sawi tum chu kawtthlêr leh khawi emaw lâia chhinchhiahna intâr kan hmuh ang hi ni loin, Isua chu Messia a ni tih lantîrtu thil thleng mak tak takte a ni zâwk. Hêng thil thleng hrang hrangahte hian rinnaa Isua chhâng lêttu mi hrang hrang kan hmu a. Tin, hêng mite hian an tih anga ti ve tûrin min sâwm nghâl bawk a ni.