---
title:  Isuan nia a inchhâlte
date:   03/10/2024
---

Bethesda dîla Isua thilmak tih khân, Johana tân Isua nihna sawi chhuahna remchâng ṭha tak a siamsak a. Kha thilmak chungchâng sawi nân khân châng kua chauh hmangin, kha thilmak titu chanchin sawina atân erawh châng 40 zet a hmang thung.

`Johana 5:16–18 chhiar la. Sakhaw hruaituten Sabbath nia mi a tih dam avânga an tiduhdah ta mai hi eng nge ni a chhan?`

Johana 5:18 hi a awmzia hriat thiam a harsat theihna lâi a awm a, a chhan pawh Isua hian Sabbath a bawhchhia nia ngaih theih a nih ve tho vâng a ni. Amaherawhchu, Johana 5:16–18 hi chîk takin han chhiar ila, Sabbath nia hna a thawh hian a Pa nêna an inlaichînna chu a châwisâng zâwk a ni tih a sawi a. Chuvâng chuan, Sabbath nia Isua thil tih pawh hi Pathian a ni tih a inchhâlna kawng khat a ni rêng bawk. Sakhaw hotuten an tihduhdah chhan hi Sabbath bawhchhia nia an ngaih vâng a ni a; tin, Pathian nên intluk reng nia a inchhâl vâng pawh a ni bawk.

`Johana 5:19–47 chhiar la. Sakhaw hotuten tu nge a nih tih an lo hriatna atâna thil a sawi chu eng nge ni? A thilmak tih zawh chiah khân a thil sawi hi a dik a ni tih engtin nge a rawn nemngheh nghâl bawk?`

Isua hian a thil tihte chu a dik a ni tih tih lan nân thil pathum a ti a. A hmasa ber chu, Pa nêna inzawmna ṭha tak an neih dân a sawi fiah hi a ni (Joh. 5:19–30). Amah leh a Pa hian inlungrual takin thil an ti dûn zêl a; chuvâng chuan, Isua hian a Pa-in a neih ang, mite thiam chantîr emaw, thiam loh chantîr emaw chungchâng mai bâkah, mitthi kaihthawh chungchângah thlengin thu a nei ve a ni (Joh. 5:25–30).

Pahnihna chu, Isua hian a nihna a sawi chu a dik ngei a ni tih ti chiang tûrin “thuhretu” pali a ruai a. Chûngte chu Baptistu Johana te (Joh. 5:31–35), ama thilmak tih te (Joh. 5:36), Pa te (Joh. 5:37, 38) leh Pathian Lehkha Thu (Joh. 5:39) te niin, hêng “thuhretu” hrang hrangte hian amah ṭan zâwngin thil an sawi ṭheuh bawk.

A tâwp berah chuan, Isua hian an thil tih leh anmahni’n mahni hmasial taka thil an lo tih ṭhin dân chu a inan lohzia sawiin, Pathian sawichhiaa puhtute chu thiam loh chang tûr zâwk an ni tih a hriattîr a (Joh. 5:40–47). Thiam loh chang tlâk an nihzia hrilhtu tûr pawh an beiseina siamsaktu ber Mosia a ni nghe nghe leh nghâl (Joh. 5:45–47).

`Pathian ring ve tho si, thurin dik pawh nei, mahse, Krista hnêna inpe pumhlûm duh si lohna thanga kan awh ve loh nân engtin nge kan invên theih ang? I chhânna neih chu in class-ah i sawi dâwn nia.`