---
title:  Zir belhna
date:   04/10/2024
---

“Isuan a [zeng a tih dam tâk] hnênah hian Pathian a nihna anga ṭanpuina pêk a tiam hran lo. He dam lo hian Isua thu sawi kha ringhlelin, ti tûra a hrilh pawh kha a duh chuan a ti lo thei reng a, chutianga a ti lo a nih chuan damna a chan tâk pawh hi a chang lo maithei nghe nghe. Mahse, Isua thu sawi chu a ring a, a sawi ang chu ring ni mai loin a zâwm bawk a; tichuan, chakna a lo nei ta nghâl a ni.

“A rinna ang hi keini pawhin kan nei ve a nih phawt chuan thlarau lam damna kan lo chang ve thei reng mai. Sual avângin Pathian lak ata tih hran kan lo ni tawh a. Kan thlarau nun pawh zeng hri man ang mai a ni. Keimahni ngawt chuan zeng kal thei lo ang chiah hian nun thianghlim kan nei thei lo. . . . Hêng mi lungngâi leh beidawng, harsatna tâwka tâl buai mêkte hi dâk chhuak rawh se. Chhandamtu chuan a thisena a lei tawhte chu anmahni lainat leh hmangaih êm êm chungin, ‘Tih dam i duh em?’ tiin a rawn zâwt a. Hrisêl tak leh thlamuang taka rawn tho chhuak tûrin a sâwm che a ni. I dam hmasak phawt hun nghâk suh. A thu sawi chu ring mai la, a sawi chu a takin a lo thleng ngei dâwn. Krista lamah i thinlung pe la. Ama rawngbâwl thlang la, a thu ang zêla thil i ti a nih phawt chuan chakna i dawng ngei ang. I thil sual lo tih tawhte chu eng pawh ni se, i châkna sualte chuan rei tak chhûng i thlarau leh i taksa a lo phuar bet tawh pawh a ni maithei. Mahse, chûngte lak aṭang chuan Kristan a chhanchhuak thei che a, a chhanchhuak thei che mai pawh ni loin, a chhanchhuak châk zâwk che a ni. Ani chuan bawhchhiatnate leh sualte avânga thi ni tawhte hnênah nunna a pe leh dâwn a. Ephesi 2:1. Chak lohna leh vânduaina, sual khâidiatten an phuar behte chu a chhuah zalên dâwn a ni.”—Ellen G. White, Chatuan Nghahfâk, p. 212.

“Isua hian Pathian sawichhia nia an puhna chu a hnial thla vek a. ‘Pathian sawichhia nia min puh chhan ka thil tihte kha ka tih theih chhan chu Pathian Fapa ka nih miau vâng niin, ka Pa nên chuan nihpung leh duhzâwng leh thiltumahte pumkhat kan ni’ a ti.”—Chatuan Nghahfâk, p. 219.

**Sawi ho tûrte**:

`Tûn kâr zirlâi hi ngun takin han ngaihtuah lêt leh la. Hêng damna lo chang taten damna an chan theih chhan bulpui ber chu Isua an rinna kha a ni. Chutih lâiin, sakhaw hotute erawh chuan Isua hi ringhlelin a thu sawite pawh an âwihsak miah lo ve thung a. Enga ti nge zawhna neih (chu chu tu paw’n kan nei ṭheuh a) leh rinhlehna neih tih hi thil thuhmun a ni lo tih kan hriat a pawimawh? Enga ti nge a inan loh dân hi kan hriat thiam a ṭûl bawk?`

`Ningani zirlâia zawhna hnuhnûng ber kha chhiar leh la. Enga ti nge he thil hlauhawm tak lakah hian Seventh-day Adventist-te hi kan fîmkhur a ngaih? Entîr nân, Sabbath ni hriat leh chumi serh chu pawimawh êm êm tho mah se, tin, kan thih hnua kan awm zui tâk dân dik tak hriat pawh hi thil ṭûl tak ni bawk mah se—enga ti nge hêng thu dikte hian min chhandam theih si loh? Engin nge min chhandam a, chu chuan engtiangin nge min chhandam?`

`Johana 5:47 hi ngun takin chhiar la. Entîr nân, tûnlaia mi ṭhenkhat, Nova hun lâia tui lêt kha khawvêl pum chîm vektu a nih ring lotute emaw, ni ruk chhûngin khawvêl leh a chhûnga thil awmte hi siam a ni tih ring lotute emaw hian engtin nge Isuan vaukhânna a pêk sakhaw hruaitute thil tih ang tho kha an tih ve le?`