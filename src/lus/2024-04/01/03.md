---
title:  Galili rama chhinchhiahna a tih chu
date:   30/09/2024
---

Isua hian leia rawng a bâwl chhûng khân miten amah an lo rin theihna tûrin thil mak chi hrang hrang tam tak a ti a. Chûng a thilmak tihte Johanan a lo ziah chhan chu a lehkhabu chhiartute pawhin Isua an la rin phah ve a beisei vâng a ni.

`Johana 4:46–54 chhiar la. Enga ti nge Johana hian hemi ṭuma Isua thilmak tih hi a thilmak tih hmasak zâwk, inneihnaa a tih nên khân a sawi zawm?`

Johanan Galili rama Isua chhinchiahna tih pahnihna chanchin a sawinaah hian Kana khuaa inneihnaa chhinchhiahna a lo tih tawh kha a sawi chhuak leh zauh a, a chhan pawh Isuan chhinchhiahna a tihte hian amah chu tu nge a ni tih hre tûra anmahni a ṭanpui theih a rin vâng a ni ang. A hnu-ah pawh heti hian a sawi ta rêng bawk a: “Hei hi Isuan Judai ram aṭanga Galili a lo kala chhinchhiahna a tih pahnihna a ni” tiin (Joh. 4:54, NKJV).

Isuan a fapa tih damsak beiseia a hnên rawn pantu upa pakhat a lo chhân dân hi a bung angreng hle mai. Mahse, he upa hian Isuan a fapa a ti dam a nih chauhin Isua rin a tum si a. Chu a rilru put dân chu Isuan a lo hriatin thlarau lama a dam lohna chu a fapa-in thihpui khawp hial natna a vei mêk âia hlauhawm zâwk daih a nih thu a hrilh ta a ni. Chu thu a han hriat chuan vân aṭanga ṭêk rawn tla de zawk ang mai hian a natna vei chu a hlauhawm hle a ni tih a lo hre chhuak ta a. Thlarau lama a pachhiatna chuan ama fapa ngei nunna a lo lâksak hman ṭhelh a ni.

Isua thilmak tihte hian anmahni ngau ngau ngawt chuan Isua hi Messia a ni tih a finfiah chuang hran lo a. Amah lo mi dangte pawhin thilmak ropui tak tak an ti ve tho. Chûng thilmak titu ṭhenkhatte chu zâwlnei dik tak an ni a, ṭhenkhat erawh zâwlnei der an ni thung. Thilmakte hi chuan mihringte âia thil ti thei zâwk (thlarau khawvêl) an awm a ni tih a ti lang a ni ve mai a; mahse, thilmak a nih avâng ringawtin a titu chu Pathian a ni e tihna a ni chuang lo. (“Thilmak” tih ṭawngkam hi mihringte âia thil ti thei zâwk engin emaw a rawn tih tihna anga kan ngâi dâwn a nih chuan Setana pawhin chutiang thilmakte chu a ti ve thei tho tih kan hriat a ṭha ang.)

He upa hi rilru hah leh hrehawm ti tak chungin Isua zahngaihna hnuaiah a tlu lût a, a fapa chu ti dam ngei tûrin a ngên a. Isuan a lo chhân dân hi a va han thlamuanthlâk dâwn tak. “Va haw leh rawh; i fapa chu a dam dâwn alâwm” (Joh. 4:50, ESV) tiin a lo hrilh a. Isua ṭawngkam hman, “dam dâwn alâwm” tih hi a ṭawng bul lamah (Grik) chuan present tense a ni a. Isuan a hman dân erawh hi chu “futuristic present” niin, nakina thil lo la thleng tûr chu a lo thleng ngei dâwn a ni tih kan hriat avânga thleng tawh reng anga kan lo sawi ang hi a ni. Mahse, he pa hi a haw nghâl mai chuang lo; Isua thu sawi hi a ring hle ni tûr a ni, a tûkah a haw ta chauh a—Isuan a dam tûr thu a hrilh hun vêlah chiah chiah hian a fapa khawsik chu a reh ta tih pawh a hre ta nghe nghe bawk.

Isua rinna chhan tûr a va nei ṭha tehrêng kher êm!

`Tûn lâi hian thilmak ti thei nia inchhâl apui an tam khawp mai. Chûng mite thilmak tih chu lo hmu ve ta ila, Pathian laka chhuak a nih leh nih loh kan lo hriat theih nân eng tehfung nge kan hman ang?`