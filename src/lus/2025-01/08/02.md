---
title:  Kan Pathian chungnung ber
date:   16/02/2025
---

Pastor pakhat chuan Bible a zirpui middle school naupangte hnênah, “Pathian hi a chungnung ber a. Chumi awmzia chu, khawvêla thil lo thleng eng kim hi a thunun vek a ni tihna a ni” tiin a hrilh a. Naupang zînga pakhat chuan, “Chuti chu ka ui thi ta kha Pathianin a thihtîr a lo ni maw? Enga ti nge a tih hlum ngawt le?” a lo ti khauh mai a.

Chutah pastor chuan chhân tumin, “Zawhna har tak a ni e. Nimahsela, a châng chuan Pathian hian hun harsa tak tak min pal tlangtîr ve thîn a, a chhan pawh nakîna thil harsa lehzual zâwk lo thleng tûr atâna kan lo inbuatsaih lâwk theih nân a ni. Kei pawh ka ui duh êm êm a thih khân ka rilru a na hle tih ka la hre reng a. Nimahsela, kha ka thil tawn hrehawm tak khân a hnua hrehawm lehzual zâwk ka tawn, ka pi a boral avânga hrehawm ka tih êm êm lâi khân min lo pui a lo ni reng mai. Ka thil sawi awmzia chu i man thiam em aw?” a han ti a.

Naupang chu a han ngâwi deuh vang vang phawt a, chutah heti hian a chhâng leh ta a, “Chuti chu, Pathianin ka ui a tih hlum chhan kha ka pi a tih hlum ve leh huna a tawrh dân tâwk ka lo thiam theih nân a ni maw?”—Marc Cortez, quoted in John C. Peckham, Divine Attributes: Knowing the Covenantal God of Scripture (Michigan: Baker Academic, 2021), p. 141.

Mi thenkhat chuan an chunga thil lo thlengte hi Pathianin thleng tûra a duh vânga lo thleng niin a ngâi mai thîn a. Khawvêla thil lo thleng eng kim hi Pathianin thleng tûra a duh vânga lo thleng vek niin an sawi thîn bawk. Pathian chu eng kim ti thei a ni a. Chuti a nih chuan, Pathianin thleng tûra a duh loh chu eng thil nge thleng thei hrim hrim rêng ang ni? Chu vângin, eng thil pawh thleng se, chu thil thleng chu eng anga tha lo pawh ni mah se, Pathian duh dân anga thleng a ni tho tihna a ni a. Chutiang chu he thurinin mi a zirtîr dân a ni.

`Sam 81:11–14; Isaia 30:15, 18; Isaia 66:4 leh Luka 13:34 te chhiar la. Hêng Bible chângte hian Pathian duh dân ang chu tih hlawhtlin a nih zêl leh nih zêl loh chungchâng engtin nge an sawi hlawm?`

Mi tam tak chuan Pathian hi a duh apiang ti mai zêl tûr leh nei mai zêl tûr niin an ngâi a; mahse, Bible hian chutiang lo deuh chuan min hrilh tlat mai. Pathian Lehkhabu-ah hian Pathian duh dân ang tih puitlin emaw, hlen chhuah emaw a nih tâk loh thu kan hmu tam hle a. A awmzia chu, thil thleng tam tak hi Pathianin thleng lo se a tih zâwkte pawh a ni hlawm tihna a ni. Tin, hmun tam takah pawh Pathian chuan thil thleng thenkhat chu a duh dân kalh chiah a nih thu chiang takin a sawi thîn nghe nghe a. A mite chu thil tha a duhsak êm êm lâiin, anni lahin thil dang an thlang zâwk mauh mai thîn bawk si. Chu vâng chuan heti hian a tap ta hial rêng a: “Nimahsela, ka mite chuan ka aw an ngâithla si lo a. . . . Aw, ka mite hian ka thu ngâithlain, Israel-ho hi ka kawngahte kal sela chu aw! An hmêlmate chu ka ti tlâwm thuai ang a, anmahni dotute chungah chuan kut ka lek tûr” (Sam 81:11, 13, 14).

`Thil eng kim hi Pathian duh dân ang leh ruahman anga thleng vek a ni tih zirtîrnain a kaihhnawih thil hrang hrangte chu ngaihtuah la. Chutiang zirtîrna chuan a bîk takin thil tha lo chi hrang hrang lo thleng thînte thlen chhan a sawi fiah dânah eng ang buainate nge a thlen thin?`