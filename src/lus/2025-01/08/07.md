---
title:  Zir belhna
date:   21/02/2025
---

Ellen G. White-i lehkhabu, Chatuan Nghahfâk, bung 1, “Kan Hnêna Pathian Awm” (pp. 11–20) tih chhiar ni se.

“Chhandam kan lo nih leh theihna tûra Pathianin ruahmanna a lo siam hi suala Adama a tlûk hnua ngaihtuah chhuah chawp mai a ni lo. ‘Thurûk, chatuan ata inthup thîn’ (Rom. 16:25) puan chhuaha lo awm ta a ni zâwk a. Chatuan chatuan ata Pathian lalthuphah nghahchhan lo ni tawh Pathian sawrkâr inkaihhruaina dân bulpuite a tahtawla rawn lang chhuak a ni. A tîr atang rêngin Pathian leh Krista chuan Setana hian kawng dik lo a la zawh dâwn a ni tih leh, Setana bumna avângin mihring chu sualah a la tlu dâwn a ni tih an lo hre lâwk sa vek tawh a. Pathian chuan sual hi awm ve tûr rêngin a siam a ni lo a, a lo la awm dâwn a ni tih erawh a lo hmu lâwk sa vek thung; tin, a lo awm huna a nghawng râpthlâk takte lo hmachhawn dân tûr pawh a lo duang lâwk sa vek bawk. Khawvêl hi a hmangaih êm avângin a Fapa neih chhun pawh pêk a lo tiam sa vek tawh bawk a, a Fapa ring apiang chu an boral loh a, chatuana nunna an lo neih zâwk theih nân (Joh. 3:16).” Ellen G. White, Chatuan Nghahfâk, p. 15.

**Sawi ho tûrte**:

`1. Pathian hian a duh apiang a nei thei zêl bîk lo lo ni ta se, chu thu dik tak chuan engtin nge he khawvêla thil lo thlengte i ngaih dânah nghawng a neih ang? Pathian hian duhthusâm tih puitlin tâk loh a nei ve nual tho a ni tih i hriat hian engtin nge khawvêla thil tha lo thlengte i ngaih dânah awmzia a neih?`

`2. Ningani zirlâia chhang ur intihsiak tehkhin thu kha chhiar leh la, Pathian leh Krista te’n Setana’n zirtîrna dik lo a la vawrh chhuak dâwn a ni tih hre reng chunga mihringte min lo siam tâk tho chhan kan hre thiam ngei ang. Hmangaihna hi duh thlan theihna zalên nên a kal dun a tûl a, tin, hmangaihna tih awmzia chu zalênna tih a ni nghâl hrim hrim bawk. Pathian hian amah leh mi dangte hmangaih thei tûrin min siam a; mahse, chu chuan krawsa Isua thihna a la thlen ngei dâwn a ni tih pawh a hre sa vek bawk. Hei hian Pathian sawrkâra hmangaihnain dinhmun pawimawh tak leh thianghlim êm êm a chan dân min hrilh em? Hmangaihnaa kan lo neih zalênna hi min rah behsak âi chuan krawsa Krista thihtîr mai pawh a lo thlang ta zâwk a ni si a.`

`3. He khawvêla thil tha lo leh hrehawm lo thlengte avâng hian kan tap thîn a, mahse, Pathian ngei pawh hi thil tha lo leh hrehawm lo thlengte avâng hian a tap ve fo thîn a ni tih kan ngaihtuah ngâi em aw? Pathian ngei pawhin thil tha lo chi hrang hrang lo thleng thînte avângin hrehawm a tuar ve tho a ni tih i hriat hian thil tha lo leh hrehawm tawrhna lo thlen chhan i hriat thiam dânah eng nge nghawng a neih?`

`4. Eng tiangin nge he thu dik—he khawvêlah hian Pathian duh dân ang ni loin thil tam tak a thleng—hian i hrehawm tawrhah, a bîk takin, i tawrh chhan i hriat loh leh thil tha eng mah thlen tûr pawh ni chuang lo nia i ngaihte lo dawnsawn kawngah a tanpui che?`