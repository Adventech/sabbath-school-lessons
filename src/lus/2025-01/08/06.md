---
title:  Krista’n khawvêl a ngam tawh
date:   20/02/2025
---

Thil eng kim hi Pathian duh dân tha famkim ang zêla lo thleng ni ta se chuan, thil tha lo eng mah a thleng ngâi lo tûr a ni a. Hmangaihna leh inremna famkim chauh awmin, lei leh vân pum pui hi Pathian duhzâwng anga tha famkimah siam thar leh a ni ang. Mahse, chumi hun a thlen hma chuan, a thil siamte’n duh thlan theihna zalên an neih hi zahsak tak chungin, ama duhzâwng angin hna a thawk rih a ni.

Hetiang hian han suangtuah chhin ila, chhang (cake) ur-a intihsiakna a awm a, chu intihsiaknaah chuan a tel zawng zawngte’n an hman theuh tûr bâwlhlo eng eng emaw thlan a ni a. Nimahsela, chûng bâkah chuan anmahni chhang ur tûr azir zêlin bâwlhlo dangte pawh hman tel phalsak an ni bawk a. A tâwpa chhang urtute’n an ur chhuah chhang chu eng pawh lo ni se, chu chhangah chuan a urtute’n an thlan ni ve miah lo bâwlhlo eng eng emaw a tel ve tho dâwn a ni.

Chutiang deuh chuan, Pathian hian amah kan hmangaih theihna atâna thil tûl tak duh thlan theihna zalên kan neih hi min zahsak a tum tlat a. Chu vâng chuan, mihringte leh khawvêl chanchina thil lo thleng tawhte thlentîrtu “bâwlhlo” tam tak kha chu ama thlan a ni lo; nih ahnehin ama thlan duh ni ngâi rêng rêng lote pawh a ni zâwk nghe nghe.

Chutiang chu a nih avângin, Pathian hian thil thleng eng kim hi ama duh dân ang zêlin a lo thunun thîn a ni lo a. Nih chu sawi loh, hêng thil thleng hrang hrangte hi chhan chi hnih avânga lo awm a ni zâwk. He khawvêla thil thleng thenkhat hi chu Pathianin a thlentîr a ni ngei mai a; chutih rual chuan, thil thleng thenkhat dangte (thil tha lo zawng zawngte) erawh hi chu a thil siamte duh thlanna siamin a nghawng chhuahte pawh an ni ve bawk. Thil thleng tam tak hi chu Pathianin thleng lo tûra a duh êm êm a ni hlawm.

`Johana 16:33 chhiar la. He lâi thu hian harsatna leh manganna kan tawh lâi ngei pawha kan thlamuanpui theih tûr eng ang beiseina nge min pêk?`

Hrehawm kan tawrh lâi emaw, fiahna kan hmachhawn lâi emaw hi chuan kan rinna pawh a chuai rawih rawih mai thîn a, a chhan chu Pathian hian hrehawm tawrhna emaw, fiahna emaw lak atangin mi a humhim dâwn emaw, humhim tûr emaw nia kan ngaih tlat vâng a ni. Nimahsela, Isua khân thu dang daih min lo hrilh a, amah zuitute chuan he khawvêlah hian fiahnate leh tihduhdahnate kan la tuar dâwn a ni tih lo sawiin, mahse amah khân khawvêl hi a lo ngam tawh avângin beiseina kan nei ta thung a ni (Joh. 16:33).

Hrehawm chi hrang hrang kan tuar ang a, fiahna pawh kan tâwk fo bawk ang; mahse, chûngte chu Pathianin tuar tûr leh tâwk tûra min duh vânga tuar emaw, tâwk emaw kan ni tihna a ni lo. Zau zâwka kan ngaihtuahna kan sên a ngâi a, hêngte hi Krista leh Setana indona, ‘indona ropui’ tia kan sawi mai thinin a nghawngte a ni tih kan hre tûr a ni. Amaherawhchu, thil tha a thlen theih nân thil tha lo a thlen a tûl kan tihna chu ni lo mah se, thil tha lo tak tak thlengte atang ngei pawh hian Pathian chuan thil tha a thur chhuak thei a ni tih kan ring ngam tûr a ni a. Tin, Pathiana rinna kan nghat ngam a nih phawt chuan, kan hrehawm tawrh mêkte ngei pawh hi ama lama min hîpna hmanrua atân a hmang hlauh theiin, mi dangte khawngaihna rilru min puttîrtu leh min ngaihsaktîrtu atân pawh a hmang thei bawk a ni.