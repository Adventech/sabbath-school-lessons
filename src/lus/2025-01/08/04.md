---
title:  Pathian hmangaih
date:   18/02/2025
---

Pathian chu engkimtithei a ni kan tih hian, thil âwm ang lo, ama mizia leh nihna nên pawha inrem lote pawh a ti thei vek tho kan tihna chu a ni lo a. Chutiang chuan, mi tu mah hi anmahni duh thu rênga amah hmangaih tûrin a siam ngawt thei lo. Mahni duh thu rênga thil ti tih hi tuin emaw leh eng thilin emaw ti tûra min siam vâng ni loa ti tihna a nih chuan, tu mah hi anmahni duh thu rênga thil ti tûrin siam theih an ni lo tihna a ni dâwn a nih chu. A tâwi zâwngin sawi ta ila, kan hmuh tâk ang khân, Pathian chuan mi tu mah hi amah hmangaih tûrin a ti lui thei lo, a chhan pawh intih luihna a nih tawh chuan hmangaihna a ni tawh loh nghâl vâng a ni. He thu hi uar taka sawi pawh a tûl hle nghe nghe.

`Matthaia 22:37 leh Deuteronomi 6:4, 5 chhiar la. Hêng chângte hian mihringten duh thlan theihna zalên kan neih chungchâng engtin nge an sawi?`

Thupêkte zînga ropui ber, “Pathian chu . . . i hmangaih tûr a ni” tih thu hian Pathianin mi tin hi amah hmangaih tûra mi a duhzia a târ lang a. Nimahsela, mi zawng zawng hian Pathian kan hmangaih vek si lo. Chuti a nih chuan, enga ti nge Pathian tehrêng pawh hian mi tin hi amah hmangaih tûrin a siam mai loh le? A chhan chu, hmangaihna ni tûr chuan hmangaihna hi a thlâwna pêk a ngâi tlat atin ni.

`Hebrai 6:17, 18 leh Tita 1:2 chhiar la. Hêng thute hian engtin nge Pathian nihna min hrilh?`

Pathian chu dâwt sawi hmang mihring ang a ni lo a (Heb. 23:19); chu vângin, dâwt rêng rêng a sawi ve ngâi lo (Tita 1:2). A thu lo sawi tawhah chuan a ding tlang tlat thîn a, thu a lo tiam tawh chu a bawhchhe leh si ngâi lo (Heb. 6:17, 18). Chutiang chu a nih avângin, thil eng emaw ti tûra a lo intiam tawh a nih chuan, a lo tiam tawh ang ngeiin a ti ngei bawk dâwn a, a chhan pawh a thu lo tiam tawh chuan a phuar ve tlat vâng a ni.

A awmzia chu, Pathian hian a thil siamte (mihringte) hnênah ama duh dân ang ni lo zâwk pawh thlang thei tho tûrin zalênna a pe a; chu vâng chuan, mihringten duh kan thlanah hian rawn inrawlh lo. A thil siamte hnênah hian duh thlan theihna a pêk avângin a thil siamte’n an zalênna chu Pathian duh dân kalh zâwng pawhin an hmang thei a. Thil lungchhiatthlâk tak chu, chutiang zâwnga an zalênna hmang an awm ta rêng bawk thîn hi a ni. Chutiang chu a nih avângin, Pathian duh dân ang ni loa thleng thil tam tak pawh a awm rêng a; mahse, a nihna dik taka sawi chuan, Pathian duh dân anga thleng a ni lo.

`Pathianin ti tûra a duh che ni lo tih i hriat reng si lo tih tawh i nei em? Chu chuan duh thlan theihna zalên kan neih hi a tha lo zâwngin kan hmang hlauh thei a, kan hmang a nih chuan nghawng râpthlâk tak a nei thei bawk a ni tih a hriattîr che em?`