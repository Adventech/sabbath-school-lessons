---
title:  Pantokrator
date:   17/02/2025
---

Pathian Lehkhabu hmun hrang hrangah hian Pathian thiltihtheihna ropui tak chu puan chhuahin a awm a. A thiltihtheihna a lantîr dân leh thilmak tak tak a tih chanchinte chu sawi sên pawh a ni lo hial zâwk âwm e. Chutiang chu ni tho mah se, Pathianin thleng tûra a duh miah loh thil thleng tam tak pawh a awm tho bawk si a.

`Thupuan 11:17, Jeremia 32:17–20, Luka 1:37 leh Matthaia 19:26 chhiar la. Hebrai 1:3 pawh en tel bawk ang che. Hêng Bible chângte hian engtin nge Pathian thiltihtheihna chungchâng an sawi?`

Hêng chângte hian leh, châng dangte pawhin Pathian chu engkimtithei a nih thu an sawi a; tin, a thiltihtheihna chuan khawvêl hi a chelh ding a ni tih min hrilh bawk. Thupuan bu hian Pathian chu “Lalpa Pathian Engkimtithei” tia vawi eng emaw zât sawiin (entîr nân, Thup. 11:17 chhiar la; tichuan, 2 Kor. 6:18, Thup. 1:8, Thup. 16:14, Thup. 19:15, Thup. 21:22 te nên hian khâikhin ang che), hêng châng hrang hranga “Engkimtithei” tia lehlin Grik thumal, pantokrator hian thil eng kim ti thei vek, tih theih loh eng mah nei lo tih a kâwk. Pathianin thil eng kim a ti thei a ni tih hi thu-a sawi chhuah a ni mai lo a, chu a thiltihtheihna chu a mite chhan chhuah nân emaw, mak tak maia khawvêla rawn inrawlh nân emaw a hman thin thu pawh kan hmu tam hle a ni.

Amaherawhchu, Pathian hi “engkimtithei” a ni kan tih hian, thil eng pawh a ti thei vek kan tihna a ni lo. Pathian Lehkhabu hian Pathianin tih theih miah loh eng eng emaw a neih thu min hrilh a; entîr nân, 2 Timothea 2:13 pawhin amah [Pathian] chu a inphatsan thei loh thu a sawi.

Chu vângin, Kristiante zînga a tam zâwk chuan Pathian hi thil engkimtithei a ni tia kan sawi hian thil âwm ang lo ni lêm lo—a awmzia chu, thil âwm tak ni ve rêng leh ama nihphung nêna inrem—chu eng thil pawh a ti thei vek kan tihna a ni a. Pathianin a tih theih lohte chu ama nihphung nêna inkalh a nih vânga ti thei lo a ni tih hi Gethsemani huana Isua Krista tawngtâi thu chhamah pawh khân a lang. Krista khân “Pathian nên chuan eng kim tih theih a ni” (Mat. 19:26) tih thu lo sawi mah se, khenbeh a nih dâwn zân khân a Pa hnênah, “Aw ka Pa, a theih chuan he no hian mi pêl lul rawh se; nimahsela, keima thu ni loin, nangma thu thu ni zâwk rawh se” (Mat. 26:39) tiin a tawngtâi ve tho a nih kha.

Pa chuan Krista kha kraws tuar lo tûrin a chhan chhuak thei a ni tih a chiang a; mahse, chu chu mi sualte chhandam pah chung chuan a ti thei si lo. Hêng thil pahnihte hi a ti kawp thei lo a; a khawi emaw zâwk chauh hi a ti thei. 	

`Pathian chuan mi zawng zawng chhandam vek a duh a (entîr nân, 1 Tim. 2:4–6, Tita 2:11, 2 Pet. 3:9, Ezek. 33:11); nimahsela, mi zawng zawng hi chhandam a ni dâwn si lo. He thu dik tak atang hian mi tinin duh thlan theihna zalên kan nei theuh a, Pathian pawhin kan nunah rawn inrawlh chin tâwk a nei a ni tih engtin nge kan hriat theih le?`