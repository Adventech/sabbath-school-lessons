---
title:  Pathian ruahmanna tha famkim leh siam thatna lehna
date:   19/02/2025
---

`Ephesi 1:9–11 chhiar la. He lâi thu hian engtin nge ruat lâwk chungchâng a sawi? Mi thenkhat hi chhandama awm tûrin leh mi thenkhat dang erawh boral tûrin lo ruat lâwk sa vek tawh an ni em?`

Hemi châng leh Bible hmun dang danga “ruat lâwk” tia lehlin Grik thumal, prohorizo hian Pathianin khawvêla thil thlengte hi a lo thlen hmain a lo ruat lâwk sa vek a ni tih lam a sawi lo a. A Grik tawngkamin a kawh chu “a lo thlen hmaa ngaih dân lo siam” tihna mai a ni.

Hemi châng leh hmun dang (entîr nân, Rom 8:29, 30 chhiar la) pawha “ruat lâwk” tia lehlin thumal hian Pathian chuan a thil siamte’n anmahni duh thu ngeia a thlan tûr chu a lo hre lâwk sa vek tawh a, chumi anga ruahmanna a lo siam chu a kâwk a. Chuvâng chuan, Pathian hian mihringte chanchina thil thleng hi mi zawng zawng tâna tha ber tûr ang zâwngin a kâihruai thei a, chu chu a duhthusâm pawh a ni bawk. Nimahsela, a thil siamte hnêna zalênna a pêk chu a zahsak êm êm tho bawk a, a chhan pawh chu zalênna tel lo chuan keimahni nên hmangaihnaa inzawmna dik tak a awm theih si loh vâng a ni.

Ephesi 1:11 kan chhiar chuan, Pathian chu ama duhzâwng anga rem a ruat ang zêla hna thawk thîn a nih thu kan hmu a. Hei hi Pathianin ama duh dân, ama duhzâwng ang chiah chiah zêla thleng tûrin eng kim a lo ruat sa thîn tihna a ni em? Ephesi 1:9–11 ngau ngau ngau hi chuan chutiang chu a sawi ngei niin a ngaih theih a. Amaherawhchu, he hrilh fiahna hi a hma lama kan hmuh tawh Bible châng, mihringte’n “Pathian duhzâwng” duh loa an hnâwl thu sawinate nên khân a inkalh tlat a (Luka 7:30, NKJV; Luka 13:34, Sam 81:11–14 te pawh chhiar rawh). Bible hi amah leh amah a inkalh ngâi lo kan ti a nih si chuan, engtin nge hêng thute hi thu dangte nên a inrem vek a ni tih kan hriat theih ang?

He lâi thuin a sawi awmzia hi Pathian “ruahmanna tha famkim” tia kan sawi leh Pathianin thil kal dik tawh lo “siam that lehna atâna ruahmanna a siam” tia kan sawite danglam dân kan hria a nih chuan kan hre thiam ang. Pathian “ruahmanna tha famkim” kan tih chu Pathianin thleng tûra a duh niin, chu chu mihringte’n Pathian duhzâwng ang ngeia thil kan ti a nih chuan a lo thleng dâwn a. A leh lamah, Pathianin thil kal dik tawh lo siam that lehna atâna ruahmanna a siam kan tih erawh hi chu mihringte’n Pathian duh dân leh ruahmanna kan pênsan chânga ama duhzâwng lama kan kîr leh theihna tûra ruahmanna a lo siam a ni ve thung. Ephesi 1:11 pawh hian chumi zâwk chu a sawi niin a lang.

`Pathian hian thil lo la thleng tûrte chu a lo hre lâwk sa vek tawh a, mihringte duhthlanna kan siam tûr zawng zawng, thil tha lo kan thlan tûrte nên lam pawh a lo hre vek bawk a ni. Chutiang chu a nih avângin, kan thatna tûrin eng kim min thawhsak thîn reng a (Rom 8:28). He thutak atang hian eng ang thlamuanna nge i chhar chhuah theih?`