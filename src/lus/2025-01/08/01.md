---
title:  Duh Thlan Theihna Zalên, Hmangaihna leh Pathian Hnathawh
date:   15/02/2025
---

### Chhiar tûrte

Luka 13:34; Jer. 32:17–20; Heb. 1:3; Deut. 6:4, 5; Eph. 1:9–11; John 16:33.

> <p>Châng vawn</p>
> “‘Hêng thute hi in hnênah ka sawi tawh hi, keimahah hian in thlamuanna tûrin. Khawvêlah hian hrehawmin in awm thîn; nimahsela, thlamuang takin awm rawh u, keiin khawvêl ka ngam ta’” (Johana 16:33).

Sap tawnga “Providence” tih tawngkam hi khawvêla Pathian thil tih/hna thawh sawina atân hman a ni a, Mizo tawnga dah dâwn chuan, ‘Pathian enkawlna leh vênhimna’ tih deuh duah a ngâi ang. Pathianin min enkawl dân leh min vênhim dân kan hriat dân chuan amah nêna kan inkungkaihna kawngah te, kan mihringpuite nêna kan inkungkaihna kawngah te leh khawvêla thil tha lo chi hrang hrang lo thlen chhan nia kan ngaih dânah te nasa takin nghawng a nei thîn a.

Kristian theuh theuh pawh hi Pathianin min enkawlna leh vênhimna kan hriat thiam dân a inang lo hlawm khawp mai. Thenkhat chuan thil thleng eng kim hi Pathianin a thiltihtheihna hmanga a thunun avânga lo thleng vek niin an ngâi a. Tute nge chhandam ni ang a, tute nge boral ang tih pawh a lo thlang sa vek a ni an ti! He ngaih dân ang hi chuan, mihringte hian Pathianin thlang tûra thu min pêk ni lo chu thil dang thlang tûrin zalênna kan nei miah lo a. Dik takin, hetianga ngâitute hi chuan mihringten tih kan châk zâwngte pawh hi Pathianin min neihtîr vek niin an sawi nghe nghe a ni.

Hetih lâi hian, Bible hi chuan khawvêla thil lo thleng zawng zawng hi Pathianin a thlentîr vek a ni hran lo tih chiang takin min hrilh thung a. Chumi letling chiah chuan, mihringte hnênah hian duh thlan theihna zalên pe zâwkin, an duh a nih phawt chuan amah Pathian duh dân kalh zâwng chiah pawh an thlang thei a ni. Suala mihring an tlûk tâkna leh, chumi avânga lo thleng thil tha lo zawng zawngte hian duh thlan theihna zalên hman sual avânga thil tha lo leh lungchhiatthlâk tak tak lo thleng thîn chu an entîr a. Chhandamna ruahman pawh hi duh thlan theihna zalên hman sualnain a thlen chhiatna tih dam lehna atâna lo siam a ni.