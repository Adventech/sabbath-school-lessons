---
title:  Thupuan bu-a drakon hi
date:   03/03/2025
---

Lei leh vân pum huap indona thleng mêka Pathian dotute chanchin hi Thupuan bu-ah kan hmu a. He lehkhabu-ah hian Diabola chu “drakon lianpui,” Pathian dodâltu leh “khawvêl zawng zawng bumtu” (Thup. 12:9) tia sawi a ni.

`Thupuan 13:1–8 chhiar la. He lâi thu hian drakonin a tih theih chin leh tih theih loh chin a sawi chu eng nge ni?`

He drakon (Setana) hian Pathian (Thup. 12:7–9) leh a chhiahhlawhte (entîr nân, Thup. 12:1–6) chu a do a ni mai lo a, hun hrang hranga Pathian mite tihduhdahtu lei lalte phêna awm rorêltu ni ang pawhin sawi a ni bawk.

Drakon hian tuifinriat atanga lo chhuak sakawlh hnênah “a thiltihtheihna leh a lalthutphah leh a thuneihna ropui tak chu a pe a” (Thup. 13:2, NKJV; Thup. 13:5; Thup. 17:13, 14 pawh chhiar rawh). Tichuan, he sakawlh, tuifinriat atanga lo chhuak hnênah hian “thil ropui tak takte leh Pathian sawi chhiat theihna kâ pêk niin, chutiang tihna atân chuan thla sawmli leh pahnih chhûng hun pêk nghâl a ni bawk (Thup. 13:5, NKJV).

Chutiang chuan, Setana (drakon) hian sakawlh (sakhua lam leh ram rorêlna lama thuneihna nei kawp) hnênah thiltihtheihna leh rorêl theihna a pe a. Chu thiltihtheihna chu Pathian chauhin a chan tûr chibai bûk nihna han chuhpui ve nân hman a ni ta a ni. Tin, sakawlh chuan Pathian hming a sawi chhe bawk a; Pathian mi thianghlimte doin, hun eng emaw chen chhûng chu a hneh rih nghe nghe a ni.

He khawvêl pum huap thuneihna leh lalna hi dân ang ni miah loa he khawvêl rorêltu lo ni ta drakonin a pêk a ni a. Nimahsela, amah mai ni loin, a tirhkohte tân pawh tih theih chin leh tih theih loh chin siam vek a ni thung. “Chu vângin, aw, vânte leh a chhûnga awmte u, lâwm rawh u! Lei leh tuifinriat chung [erawh] a pik e! Diabola chu thinur êm êmin in hnênah a lo chhuk a, a chhan pawh hun tlêm tê chauh a nei tih a inhriat vâng a ni” (Thup. 12:12, NKJV).	

Setana hian “a hun neih chu a tlêm hle a ni tih a hria a” (Thup. 12:12, ESV); chutih lâi chuan, Thupuan bua kan hmuh thil thlengte hi kum tam tak awh tûr a ni bawk si. Hei hian Setana leh a tirhkokhte’n thu an neih theih hun chhûng tûr chu bithliahsak an nih ti a ti lang a (Thup. 12:14, Thup. 13:5).

A tâwpah erawh Pathianin hnehna a chang ta ngei mai le. “An mit ata mittui zawng zawng a hru fâi ang a; thihna a awm leh thei tawh lo ang a, lungngaih te, tah te, nat te pawh a awm leh thei tawh hek lo ang; thil hmasate chu a ral ta” (Thup. 21:4).

`Tûnah hian hriat thiam harsa ti viau rih mah ila, a tâwpah chuan thil tha hian thil tha lo lakah hnehna a la chang nge nge dâwn tho a ni. Eng vângin nge he thutiam hi kan theihnghilh ngâi loh a pawimawh êm êm?`