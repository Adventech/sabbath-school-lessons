---
title:  Eng emaw chen chhûng atâna he khawvêl rorêltu chu
date:   05/03/2025
---

Zirlâi hmasa lamahte khân Setana leh a tirhkohte chu he khawvêlah hian eng emaw chen chhûng atân thu an neih rih phalsak a ni tih kan lo hmu tawh a. Mahse, chûngte pawh chu Pathianin a siam indona dân zâwm chung zêl chauhin an hmang thei a ni.

Hêng indona dânte hian Pathian hmêlma—Diabola leh a tirhkohte—thil tih chauh a khuahkhirh a ni bîk lo a, hmêlma thuneihna huang chhûnga mi thil tha lote chu nuai bo emaw, ti kiam emaw tûra Pathian thil tih ngei pawh a khuahkhirh tel ve tho-na chin a awm bawk. Lalpa chuan a thutiamte hi a bawhchhiat ngâi dâwn loh avângin, indona dân a siam tawha a pawm theih chin—chumi awmzia chu Diabola tih theih tâwk tûr a tuksak rih chinah—chuan a chhia leh tha hriatnain a phalsak angin a thil la tih tûrte chu amah ngeiin a khuahkhirh ve tlat tho a. Nimahsela, hei vâng hian a thiltihtheihna chu a kiam ta deuh tihna chu a ni chuang hauh lo.

`Johana 12:31, Johana 14:30, Johana 16:11, 2 Korinth 4:4 leh Luka 4:6 chhiar la. Hêng Bible chângte hian he khawvêla hmêlmapa’n thu a neih dân engtin nge an sawi hlawm?`

Thuthlung Thar lehkhabute hian lalram pahnih, ênna lalram leh thimna lalram te chu an indo tawn thu leh, thimna chu Setana leh a helna atanga lo piang chhuak a nih thu min hrilh a. He leia Krista lo kal chhan pakhat pawh Setana lalram hneh a ni: “Hemi atân hian Pathian Fapa chu a lo lang a ni rêng a, Diabola hna thawhte a tih boral theih nân” (1 Joh. 3:8, NKJV).

Nimahsela, Pathian hi a sawrkâr inkaihhruai dânte zâwm tho chunga a tih theih tûr chin bithliahsaktu “dân” eng eng emaw a awm ve tho bawk a. Chûngte chu: (1) thil siamte hnênah an duh ang thlan theihna zalên a pe tûr a ni tih leh, (2) Pathian leh Setana te’n zawm ve ve an lo remtih dun tawh indona dânte a ni. Hêng thil pahnihte hian Pathian pawh phuar ve-na chin neiin, he khawvêla sual leh thil tha lo chi hrang hrang lo thleng thînte hi tih tlêm emaw, tih bo nghâl vek emaw chu duh hle mah se, a ti thei bîk rih tlat lo a; chu vâng chuan, thil tha lo leh tawrhna pawh kan la hmu chhunzawm zêl a nih hi. Mi tam tak phei chuan Pathian hi a awm tak tak pawh an ring lo hial a, a awm nih pawhin Pathian tha tak a ni lo ni ang tih ngaih dân nei pawh an awm bawk. Amaherawhchu, indona ropui phêna thil awm hi eng nge ni tih hriat a nih a, Pathian hian a tih theih chin tûr a inbituksak ve tho ni tih kan hriat thiam bawk chuan, he khawvêla thil tha lo chi hrang hrang lo thlen chhan hi eng nge ni tih kan hre thiam ang a—a tâwpah chuan Pathianin hnehna a la chang ngei dâwn a ni tih beiseina kan nei thei bawk ang.

`Isua’n he khawvêl “lal” tia Setan a sawi thîn hian engtin nge kan khawvêla sual leh thil tha lo chi hrang hrang lo awm chhan kan hriat thiam theih nên min tanpui? Setana hi hun eng emaw chen chhûng atân chauh lal a ni dâwn tih hriat hi engtiang taka thlamuanthlâk nge a nih?`