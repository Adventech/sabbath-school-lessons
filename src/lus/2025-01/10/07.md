---
title:  Zir belhna
date:   07/03/2025
---

Ellen G. White-i lehkhabu, Testimonies for the Church, vol. 1 phêk 370–376, “Setana Thiltihtheihna” tih chhiar ni se.

“Mihring tlu tawh chu dân ang chuan Setana saltâng a ni a. Krista hnathawh erawh chu a hmêlma ropui tak lak atanga mihring chhanchhuah chu a ni. Setana thu âwih hi mihring pianpui a ni a, amahah hnehtu ropui Krista chu a chên a, a duhzâwng a kaihhruaisak a, chakna a pêk loh chuan a hmêlma deh khirh tak mai chu a do hneh thei lo. Pathian chauhin Setana thiltihtheihna chu a dâl thei a. He leiah hian Setana chu a tei vêl ruai a. Mihringte thlarau tihboralna hun remchâng chhe tê pawh hloh palh hlauin rei lo tê chauh pawh a châwl ngâi lo. A thangah an awh loh nân hei hi Pathian mite chuan an hriat thiam a pawimawh êm êm a. Setana chuan Pathian mite a do tâwp lamah hian miin amah a ni tih an hriat theih lohna tûr bumna chu a buatsaih mêk a ni. ‘Mak ti suh u. Setana meuh pawh êng tirhkoh angin a inthuam si a.’ 2 Korinth 11:14.

“Buma awm tawhte chuan Setana chu a tak taka awm lo angin an sawi thîn a. Hetianga sawitute hi a bâwihte chu an ni a, anmahni hmang hian nasa takin hna a thawk thîn. Setana chuan Pathian mite’n Krista chakna an rin avânga an thiltihtheihzia hi anmahni Pathian mite vêk âi pawhin a hre chiang zâwk a. Hnehtu Ropuia hnêna chakna an dîl hian thutak ringtute zînga a chak lo ber pawh hian Krista-a a innghah pumhlûm phawt chuan Setana leh a sipai rualte chu hlawhtling takin an dang kîr vek thei a ni. A fin vervêk êm avângin langsâr tak leh mâwl tak chuan thlêmnate hi a tawktarh ngâi lo. Chuti lo chuan Kristian muthlu mêk chu a lo harh chhuak ang a, Tlantu chak leh thiltitheia chu a rinchhan daih mai ang. Mahse, Pathian mi nia inchhâl, âwih lo fâte hmanga inthupin tu ma hriat loh tûrin a thawk thîn a ni.”—Ellen G. White, Testimonies for the Church, vol. 1, pp. 370, 371.

**Sawi ho tûrte**:

`1. “Dân ang taka Setana saltâng ni” tih hi eng nge ni a awmzia? Setana hian mihringte chungah a duh duhin thil a ti thei tihna a ni em? A ni lo a nih chuan, eng vânga ni lo nge ni? Hei hi lei leh vân pum huapa thleng mêk indonaa “indona dânte” tia kan sawi mai nên hian engtin nge a inkungkaih?`

`2. Enga ti nge Pathian hian Setana hi indona ropui thleng mêkah hian—hun eng emaw ti chhûng atân chauh pawh ni mah se—thuneihna a pêk le? Hei hian Setana’n a puh chhiatna a chhân dân engtin nge min hrilh?`

`3. Kristiante zînga ngei pawh Setana hi a tak taka awm a ni tih ring lo tam tak an awm ta a. Chutiang mite chu engtin nge i chhân ang? Setana hi a awm ngei a ni tih finfiah thei lo mah ila, a awm lo emaw ti tûr khawpa bum thlûk nasat tawhte tanpuina tûrin a awm ngeizia ti chiangtu pêk tûr i nei em?`