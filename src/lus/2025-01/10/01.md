---
title:  Indonaa Zawm Tûr Dânte
date:   01/03/2025
---

### Chhiar tûrte

Dan. 10:1–14, Thup. 13:1–8, Joba 1:1–12, Joba 2:1–7, Joh. 12:31, Joh. 14:30, Marka 6:5, Marka 9:29.

> <p>Châng vawn</p>
> “Thil sual titu chu Diabola atanga chhuak a ni; Diabola chuan a tîr ata thil sual a ti si a. Pathian Fapa lo lan chhan ber chu Diabola hna thawhte a tih boral theih nân a ni” (1 Johana 3:8).

Lei leh vân pum huap indona hi eng ang indona nge ni tih kan hriat theihna nân 1 Lalte 18:19–40-ah hian a taka thleng ngei thawnthu ngaihnawm tak kan hmu a. Elija chu Karmel tlângah a chho a, chutah chuan Lalpa’n hnam dang pathiante chu pathian lem mai an nihzia a pho lang dâwn a ni. Hêng “pathian,” Israel hnam chheh vêla chêngte’n chibai an bûk hi mihringte’n an zêldinna anga an siam chhuah mai mai chu ni hlawm tho mah se, a phênah eng emaw awm a awm tlat a.

“Pathian hnênah ni loin, ramhuaite hnênah an inthâwi a, an hriat ngâi loh pathian thar, tlâi khawhnua an hriat ve chauh, an pi leh pute’n an hlauh ngâi lohte hnênah chuan an inthâwi ta a ni” (Deut. 32:17, NKJV). Paula pawhin heti hian a lo sawi bawk a: “Jentail-te inthâwina chu Pathian hnênah ni loin, ramhuaite hnênah zâwk a ni a, nangni hi chu ramhuaite nêna inpâwlna nei tûrin ka duh lo che u a ni” (1 Kor. 10:20, NKJV).

Israel ram chheh vêla awm hnam hrang hrang “pathiante” phênah hian ramhuaite an biru a. A awmzia chu, Pathian Lehkhabua kan hmuh milem biakna leh hnam dangte pathian chanchin sawina zawng zawng hi lei leh vân pum huap indona thleng mêk chungchâng sawina vek a ni tihna a nih chu.

Hetianga kan han sawi kual deuh duah chhan hi lei leh vân pum huap indona thupui kan lo hriat thiam theihna atân a ni a. Tin, he thu dik tak hian indona nihphung leh khawvêla thil tha lo chi hrang hrang lo thlen chhan kan hriat thiamna kawngah pawh nasa takin min tanpui bawk dâwn a ni.