---
title:  Chelh khawtlâia vântirhkoh
date:   02/03/2025
---

Kan sawi tâk ang khân, Israel ram chheh vêla awm hnam dangte “pathiante” kha ramhuaite lem channa, an hmâikâwr mai a ni a. Tin, hmun dangah pawh vân hmunahte awm thlarau sualte chu leia lalte phêna an rawn awm châng a awm thîn tih kan hmu bawk. Chu mai a ni lo, Pathianin a rawn tirh vântirhkohte chu hmêlmapa tirhkohte’n an lo dodâl tlat thei bawk a.

`Daniela 10:1–14 chhiar la, châng 12 leh 13 hi chhiar ngun zual bîk ang che. Hêng Bible chângte hian lei leh vân pum huap indona thleng mêk chungchânga kan hriat tûr thil pawimawh tak min hrilh chu eng nge ni? Pathianin a tirh vântirhkoh chu ni sawmhnih leh pakhat chhûng zet mai “chelh khawtlâi” rih a ni hi eng nge a awmzia ni ang?`

Pathian ngeiina a tirh ni si, enga ti nge chawlhkâr thum chhûng ngawt lo “chelh khawtlâi” a nih theih le? Pathian chuan, eng kim ti thei a ni angin, Daniela tawngtâina hi chawplehchilhin a chhâng nghâl thei a—a awmzia chu, chhâng nghâl duh ni se tihna a ni. Chumi ti tûra a thiltihtheihna a hmang a nih chuan, vântirhkoh pawh hi Daniela hnênah rawn lang nghâl tûrin a ti thei ngei ang tih a chiang bawk. Nimahsela, Pathianin a tirh vântirhkoh chu “Persia ram hotu-in” chawlhkâr thum pumhlûm teh meuh mai a lo dang khawtlâi tlat a. Chutiang chu engtin nge a nih theih?

“Gabriela hi chawlhkâr thum chhûng zet thim thiltihtheihna nên an inbei a, Kura rilru-a hna thawktute chu dodâl a tum a ni. . . . Pathian mite tâna vânin a tih theih zawng zawng chu tih vek tawh a ni a. Hnehna pawh a chang tawh rêng bawk. Hmêlmapa sipaite chu Kura hun chhûng zawng khân leh, a fapa Cambisisa hun chhûng zawng khân danin an awm rih a ni.”—Zâwlneite leh Lalte, pp. 482, 483.

He indona nihphung dik tak hi mi zawng zawng hmuh tûra pho lan a nih theih nân Pathian pawhin a thiltihtheihna zawng zawng a hman rih loh a ngâi ve tlat a. Hmêlmapa hnênah hian zalênna pe-in, a thiltihtheihna pawh eng emaw chen chu hman rih a phalsak a ngâi bawk. Nimahsela, a duh thâla a chêt erawh phalsak a ni lo thung a, a tih theih chin chu keini hian lo hre ve kîlh kêlh lo mah ila, amah leh Pathian erawh chuan an hre chiang dûn hle. He indona ropui thleng mêkah hian Pathian vântirhkohte ngei pawh an tih theih tûr chin bihthliahsak a tûl ni ngeiin a lang a, chu chu kan zir leh tûr zirlâiahte chuan “indona zawm tûr dânte” tia sawi a ni.

Setana tirhkohte chauh ni bîk lohin, vântirhkohte ngei pawhin tih theih chin leh tih theih loh chin an nei vek a ni tia kan sawi hi, a hma lamah pawh kan lo sawi tawh, Pathian chuan hmangaihna vâng chauhin thil a ti thîn a, tin, chu hmangaihna chu a sawrkâr innghahna lungphûm pawh a ni bawk tih hi kan pawm a nih chuan hriat thiam a harsa lo ang. He thu, Pathian chuan hmangaihna atanga lo chhuak dânte hmang chauhin hna a thawk thîn a ni tih hian indona ropui nihphung hre thiam tûrin min pui hle a ni.

`Hmangaihna leh intih luihna awm lo dânte hmang chauha thil tih hian tih theih chin leh tih theih loh chin a neih tih hi a takin i lo tawng ve tawh em? Tih theih chin leh tih theih loh chin awm chungchângah hian eng zirlâite nge i lo zir chhuah ve tawh?`