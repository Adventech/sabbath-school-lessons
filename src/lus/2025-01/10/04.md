---
title:  Joba chanchin
date:   04/03/2025
---

Joba lehkhabu-ah hian indona ropui hi a taka thleng ngei a nihzia hriat theihna tûr thu ngaihnawm tak tak a awm a.

`Joba 1:1–12 leh Joba 2:1–7 chhiar la. Hêngahte hian, indona ropuia zawm tûr indona dân pawimawh tak takte chu engtin nge târ lan a nih?`

Hêng Bible chângahte hian thil pawimawh tak tak thur chhuah tûr a awm nual a. A hmasa ber chu, vân mi zawng zawngte inhmuh khâwmna a thleng nia lang hi a ni. Hemi tuma thil thleng hi Pathian leh Setana te thil sawi dunna a ni mai lo a, vâna chêng ve mi dangte pawh an tel vek niin a lang.

A pahnihna chu, Pathianin Setana hnêna Joba chanchin a lo ngaihtuah tawh thin leh ngaihtuah thin loh thu a zawh atang hian, an inkârah inhnialna eng emaw a awm sa hrim hrim a ni tih a lang a. Joba chanchin hi eng atân maw a ngaihtuah ang? He zawhna hi lei leh vân pum huap indona a thleng mêk a ni tih kan hre thiam a nih chuan, zawhna zawh âwm tak a ni tih kan hria ang.

A pathumna chu, Joba hi mi tha famkim, mi ngîl leh Pathian tih mi a ni tih Pathian ngeiin puang mah se, Setana erawh chuan Pathianin a humhim tlat a; chu vâng chuan amah tih angin a lang mai mai niin a ngâi tlat thung. He tawngkam tâwi tê chauh pawh hi Joba nungchang leh Pathian mizia chungchânga dâwt sawina tling phâk a ni (Thup. 12:10, Zakaria 3 chhiar ang che).

A palina chu, Setana hian Pathianin Joba a humhim (a hung) tlat hi a dik lo a, a tân a puhnate a dik leh dik loh finfiahna kawng a dâl tlat nia a sawi hi a ni. Hei hian Setana hi a tih theih chin leh tih theih loh chin siamsak (a zawm ngei tûr indona dânte zamsak) a ni tih a ti lang a; Joba hi tih nat a tum hle tih pawh a lang bawk.

Pathian hian vân mipui pung khâwmte hmaah Setana’n a puhnate chu chhângin, a ngaih dân chu a dik leh dik loh finfiah a phalsak ta a; mahse, a duh thâla a chêt erawh a remtihsak lo thung. Joba “neih zawng zawng” chu a duh anga tih chhiatsak vek a phalsak phawt a; mahse, amah Joba tak erawh chu a khawih tel ve tûr a ni lo (Joba 1:12). Hemi hnu hian, Joba chu amah chiah inngaihtuah nia a puh avângin, Joba taksa ngei pawh chu khawihsak a phal leh ta a; a nunna erawh a la tûr a ni chuang lo thung (Joba 2:3–6).

Setana hian Joba chhûngkaw chungah chhiatna tam tak a thlentîr a; nimahsela, chûng zawng zawngah chuan Joba erawhin Pathian a sawi chhiat duh chuan tlat si loh avângin Joba 1:20–22, Joba 2:9, 10) Setana’n a puhnate chu dâwt mai a nihzia a lo lang ta a ni.

Hetah hian thil tam tak, entîr nân, lei leh vân pum huap indona thleng mêkah hian indona dân zawm tûr eng eng emaw a awm tih kan hmu a. Tin, vân hmunah khian Setana’n Pathian a puh chhiatnate chu a dik lo a ni tih finfiahna atâna hman tûr tehfung pawh a awm bawk niin a lang. Nimahsela, Pathian ngei pawh hian a sawrkâr innghahna lungphûm, hmangaihnaa atanga lo chhuak dân dik leh thianghlim tak takte chu a bawhchhe thei bîk lo a. Chu dân chu lei leh vân zawng zawng leh a chhûnga chêngte enkawlna atâna a hman pawh a ni bawk.

Joba lehkhabu-a kan hmuh vân hmuna thil thleng ngaihnawm tak hian indona ropui hi engtiang tak nge ni tih hriat thiamna min neihtîr a; tin, leiah hian engtin nge a rawn lan chhuah tih pawh kan lo hriat theih phah bawk a ni.