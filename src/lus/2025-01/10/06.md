---
title:  Ri kham chinte leh dânte
date:   06/03/2025
---

Lei leh vân pum huap indona thleng mêk hi Pathian nungchang chungchânga inhnialna a ni ber a, a lo chhuah chhan pawh Diabola’n dik lo taka Pathian thatna, a rorêl dân leh a sawrkâr a puh chhiat vâng a ni. Vânah khian thubuai remna hmun awm ta se, chuta inkhinna chu a ang deuh ber âwm e.

Chutiang inbeihna chu thiltihtheihna leh chakna hmanga chin fel ngawt theih a ni lo a, a tu ve ve pawhin dik zâwk an nih dân an lantîr a ngâi tlat a ni.

Mi tu emaw chu a thiltihtheihna emaw, a thuneihna emaw dik lo taka hmang niin puh a ni a, chu an puhna chu a dik lo a ni tih a târ lan theih dân kawng tha ber (awm chhun pawh a ni hial maithei bawk) tûr chu zalên tak, âwn sa lam bîk nei miah lo leh lang tlang taka zir chianna neih a ni ang. Chûng an puh chhiatnate chuan hmangaihna sawrkâr pum pui tlûkchhiatna a thlen thei te a nih phei chuan, ngaihthah loa hma lâk ngei a tûl dâwn a ni.

He kan tehkhin thu sawi hian engtiangin nge lei leh vân pum huapa indona thleng mêk leh khawvêla thil tha lo chi hrang hrang lo thlen chhan hi hre thiam tûrin mi a tanpui le? Pathian hian thu lo tiam ta se, chu a thutiam chu a bawhchhe leh si thei ang em? Thei suh e. Indona dân a zamte chu amah ngei pawhin a zawm ve ngei a tûl avângin, chu dân chuan a thil tih tûr zawng zawng pawh a phuar ve-na chin a awm tlat a. Chu vâng chuan, thim lalin a la thunun rih khawvêlah hian thil tha lo eng eng emaw chu a lo thleng lo thei lo ve bawk si a ni.

`Marka 6:5 leh Marka 9:29 chhiar la. Hêng Bible chângte hian kan rinna leh kan tawngtâina te hi Pathian hnathawh nên a inzawm dân engtin nge an târ lan?`

Hêng châng pahnihahte hian kan rinna leh kan tawngtâina nêna inzawmna nei indona dân, Pathian ngei pawhin a zawm ngei tûl eng eng emaw a awm a ni tih a min hrilh a. Chutih rual chuan, kan tawngtâina hian thil danglamna thlentîrin, Pathian tâna hna thawhna tûr kawng a hawng thei thei a ni tih a lanna Bible châng tam tak a awm tho bawk. Amaherawhchu, kan rinna leh tawngtainate hi Pathian hna thawh theihtîrtu awm chhun a ni emaw chu kan ti tûr a ni lo thung a. Keini’na kan hriat hauh lo thil dang tam tak pawh a awm ngei ang tih hi a chiang êm êm a ni.

Chu chu a hma lamah pawh kan lo sawi tawh, indona dân chungchâng nên pawh khân a inrem chiah a. Chûng dânte chu Pathian pawhin zawm ve a tum emaw, remtih emaw tlat avângin a hna thawh pawh eng emaw chin khuahkhirhsak a ni ve bawk a ni. Chutiang chu a nih avângin, thim lalramin a la awp rih khawvêlah hian thil tha lo eng eng emaw a lo thleng thîn rêng a nih hi.

`Rom 8:18 leh Thupuan 21:3, 4 chhiar la. Hêng Bible chângte hian kan hriat thiam loh thil tam tak awm mah se, Pathianin a tha ber tûr a hria a, a tha ber tûr a duh a, tin, sual leh thil tha lo zawng zawng hi la ti tâwp vekin, chatuana hlimna hun a la her chhuahtîr ngei dawn a ni tih kan rin ngam theih nân engtin nge beiseina min pêk le?`