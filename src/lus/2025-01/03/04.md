---
title:  Pathian ti lâwmin maw?
date:   14/01/2025
---

Engtin nge lei leh vân zawng zawng Pathian chu, a zauzia pawh kan hriat phâk loh vânthengrenga awm ve planet te reuh tê-a chêng mihringte chungah hian a lâwm theih ang le? Engtin nge Chungnungbera, eng kim ti thei leh mamawh eng mah nei lo lakah chuan mihringte hian pawimawhna kan neih theih ang? Hêng zawhna pahnihte hi kawng hniha chhân ve ve kan tum dâwn a. A hmasa zâwk chu, engtin nge Pathian chu a tih lâwm theih a nih tih niin, a hnuhnûng zâwk chu, engtin nge mihringte hian Pathian lâwmna kan thlen theih ang—mi sual mai kan ni bawk si a tih hi a ni. A hmasa zâwk hi vawiin hian chhân kan tum ang a, pakhat dang hi naktukah chhân kan tum ve thung dâwn a ni.

`Isaia 43:4; Sam 149:4; leh 15:8, 9 chhiar la. Hêng chângte hian a mite chunga Pathian a lâwm dân engtin nge min hrilh?`

Nimin lamah pawh kan lo hmuh nêlnual tawh ang khân, mihringte hian Pathian kan ti lâwm thei a, a chhan pawh amah Pathian hian min hmangaihin min ngaihsak a, kan tâna tha ber tûr a duh vâng a ni.

Chutih rualin, a mite’n thil sual a ti a nih erawh chuan a lâwm lo hle thîn thung a. Thufingte 15:8, 9-ah chuan, mi suaksual “inthâwina” leh “kawng” zawh chu Lalpa tân tenawm mai a nih thu kan hmu. Hetih lâi hian, mi tha tawngtâina erawh chu a lâwmzâwng a ni a, felna kawng zawhtu pawh a hmangaih bawk. He lâi thu hian Pathian chu thil tha loin a tih lâwm loh thu a târ lang a ni mai lo a, thatnaah erawh chuan a tih lâwm thin thu pawh a târ lang tel bawk. Tin, Pathian lâwmna leh a hmangaihna chu kal dûn tlat, thûk taka inzawm a ni tih a lantîr a, chu thu chu Pathian Lehkhabu hmun dangahte pawh kan hmu tam hle a ni.

Sam 146:8 chuan Lalpa’n mi felte a hmangaih thu min hrilh a. 2 Korinth 9:7 pawhin Pathian chuan lâwm taka petute a hmangaih tih min hrilh bawk. Hêng châng pahnihte’n an sawi loh chu eng nge ni tih hriat tum phawt ila. Pathian chuan mi felte chauh a hmangaih a ti lo a, tin, lâwm taka petute chauh a hmangaih pawh a ti hek lo. Mi zawng zawng a hmangaih vek a. Mahse, hêng châng pahnihte’n an sawi hi a dik dân kan zawnsak dâwn a nih chuan, Pathianin “mi felte” leh “lâwm taka petute” a hmangaih bîk dân eng emaw a awm an tihna a ni ang. Thufingte 15:8, 9 thu khân a lo sawi thawi tawh a nih kha: Pathian chuan hêng mite leh mi dangte pawh a hmangaih vek a, a chhan pawh anmahni a lawm vâng a ni.

`Lei leh vân inzawm hnaihzia hi ngaihtuah teh. Pathian, lei leh vân leh a chhûnga thil awm zawng zawng siamtu chuan min ngaihsakin min hmangaih êm êm a. He thu mak leh ropui tak hian harsatna i tawh hunah pawh eng ang beiseina nge a pêk ang che?`