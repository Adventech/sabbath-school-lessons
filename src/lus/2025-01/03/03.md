---
title:  Lâwma hlimin
date:   13/01/2025
---

Keini lo suangtuah dânah thil harsa tak ni mah se, Pathian chuan mi tin hi chhût chhuah zawh rual loh khawpa hlu niin min ngâi theuh a; chu vâng chuan, thlarau pakhat lek chhandam a lo nih pawh hian a lâwm êm êm thîn rêng a ni.

`Zephania 3:17 chhhiar la. He châng hian engtiangin nge fapa tlân bo tehkhin thu awmzia hi hre thiam tûrin mi a tanpui?`

Zephania 3:17 hian uar takin Pathian chu a mite chhandama an awma a hlim thinzia a târ lang a. He Bible châng khat lekah hian Hebrai tawnga “lâwm” tih leh “hlim” tih sawina thumal awm zawng zawng chu hman kim deuh vek niin, a chhan pawh a mite chhandam a nih ni-a Pathian lâwm thinzia chu tawngkam khat lek hmanga sawi fiah zawh rual a nih loh vâng a ni ang.

Tin, hemi chângin Pathian awmna hmun nia a sawi pawh hi lo chhinchhiah ila—a mite “zîngah” a awm a ti. Inhmangaih tawnna atanga lo chhuak inrem lehna chu Pathian chên chilhnain a rawn zui ve nghâl thîn a. Fapa tlân bo pa—a fapa hla taka a la awm chu hmua, amah pana va tlân ta nghâl—ang chiah hian, Pathian chu a mite zîngah, a mite bulah a awm ve a ni tih min hrilh.

Isaia 62:4-ah pawh Pathianin a mite a lawmzia hi nupa kâr thu tehkhinna hmanga târ lan a ni a. Chutah chuan, Pathian mite chu “Hephzibah” tia koh an nih tawh tûr thu sawi niin, chumi awmzia chu “ka lâwmna chu amahah a awm” tihna a ni. Tin, an ram pawh “Beulah” tiha sawi a ni tawh dâwn bawk a, chumi awmzia chu, “pawm lâi” (“nupuia Pathianin a neih”) tihna ni. Eng vângin maw? E le, Lalpa chu Israel mite chungah a lâwm a, an ram pawhin Lalpa chu pasala a neih dâwn vâng a ni. Pathian lâwmnain a tawn sân ber hun chu a mite nêna an inrem lehna ni a thlen hun atân khêk a ni a. Chumi hunah chuan fapa tlân bo pa-in a fapa a lo lâwm ang khân, a mite hi min lo pawmin kan chungah a lâwm êm êm dâwn a ni.

`Ephesi 5:25–28 chhiar la. He thu hian kan lan chhuantîr tûr hmangaihna a sawi chu eng ang nge ni?`

He thu hian pasalte chu “Krista’n kohhranho a hmangaiha, an atâna amah a inpe ta ang” leh, “anmahni taksa anga” an nupui theuhte hmangaih ve tûrin a hrilh a (Eph. 5:25, 28, NKJV). An nupui theuhte chu mahni hmasialna tel miah lo leh, anmahni tâna inpêk hial pawh huama hmangaih tûrin a fuih a ni. Chutiang chiah chuan Krista pawhin a mite (kohhranho) hi hmangaih a, ama taksa ang chiahin a ngâi a ni tih min hrilh bawk.