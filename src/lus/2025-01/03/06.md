---
title:  Thiltum tha leh manhla
date:   16/01/2025
---

Pathian chuan mi a khawngaihin min sawipui hna a thawk reng a; chu vâng chuan, chhe tê chauh pawha a hmangaihna kan lo chhân lêt ve hian a lâwm êm êm thîn a ni. Ani chu hmangaih phu awm chhun leh mi fel famkim a ni a, ama zârah mi fela chhiar lo ni ve ta-in, Pathianin a hmangaih, amah nên chatuana hmangaihna famkima chêng za tawh tûrte zîngah chhiar tel kan lo ni ve ta bawk. Hei hi tlanna beiseina ropui tak chu a ni a, Krista’n kan tân vâna hna a thawh mêk chu kan lo rin ve leh keimahni ta a lo ni nghâl dâwn a ni.

Nimahsela, he thutiam hian kei ngei pawh hi min rîn lût ve ang maw? tiin a lo ngaihtuah a ni maithei a. Lo tha tâwk lo ta ila min rîn lût ve tho ang? Rinna chak tâwk nei lo ta ila engtin nge ni ang?

`Marka 9:17–29 chhiar la. Hetah hian engtin nge Pathianin mipa naupang pa hi a chhân? Rinna chak tâwk tih hi eng ang chiaha chak nge ang?`

Zirtîrte kha chuan a fapa-in ramhuai a pâi hi an hnawhchhuahsak thei hauh lo mai a; chu vâng chuan a bei pawh a dawng hle niin a lang. Nimahsela, Isua a rawn thleng a, mipa naupang pa hnênah chuan, “I ring thei a nih phawt chuan, eng kim hi a ringtu tân tih theih vek a ni asin” (Marka 9:23) tiin a hrilh a. Chu veleh naupang pa chuan mittui parawl kuang chungin, “Lalpa, ka ring e; ka rinhlelhnaah hian min pui ang che” (Marka 9:24) tiin a chhâng nghâl a.

Isua hian, “Rinna i neih tam tâwk hunah i lo kal leh zâwk dâwn nia” tiin a hrilh miah lo tih hi lo hria ila. Chutianga hrilh chu sawi loh, “Ka rin lohnaah hian min pui ang che” tia a ngenna kha tâwk a tihsak zâwk a ni.

Rinna ni lo chuan Pathian hi tih lâwm rual a ni lo a (Heb. 11:6). Mahse, Isua chuan rinna tê ber pawh a pawm tho a; chu vâng chuan, rinnain (Krista’n min lo sawipui zârah) ama lâwmzâwng kan lo ni thei ta a ni. Thuhmahruaia kan sawi mipa naupang pakhatin a pa hnêna thilpêk chhe tê, a pa tâna hlutna pawh nei hran êm êm lo a pêk a, a pa erawhin a lo lâwm êm êm tho ang chiah khân, rinna avâng leh Krista’n kan tân hna a thawh azârah Pathian lâwmzâwng kan lo ni thei ta a ni.

Chu vâng chuan, Paula’n min lo râwn angin Pathian lâwmzâwng mi nih hi kan tum ber tûr a ni a (2 Kor. 5:9, 10; Kol. 1:10, 1 Thes. 4:1, Heb. 11:5 te pawh chhiar bawk ang che). Tin, kan thil tih châk zâwngah chuan kan hmangaihte thatna tûr ngaihtuah leh, an rawngbâwlsak châkna pawh a lo tel ve theih nân Pathian tanpuina kan dîl bawk tûr a ni. “Unaute hmangaih kawngah chuan hmangaih takin inlainat tawn theuh rawh u; châwimâwi kawngah chuan induhsak tawn theuh ula; taihmâk kawngah chuan thatchhe suh ula; thlarau kawngah chuan thahnemngâi ula; Lalpa rawngbâwl ula; beiseina kawngah chuan lâwm ula; hrehawm tuarna kawngah chuan chhel ula, tawngtâina kawngah chuan tawngtâi fan fan ula; mi thianghlimte tlâkchhamnaah chhawmdâwl ula; mikhualte lâwmin awm fo bawk rawh u” (Rom 12:10–13).

`Pathian hian Krista avângin min pawm a nih chuan, keini pawhin mi dangte kan pawm ve ngei tûr a ni dâwn lo’m ni? “Nangmah i inhmangaih angin i thenawm khawvêngte pawh i hmangaih ve tûr a ni” (Lev. 19:18, Mat. 22:39) tih thupêk leh, “dân rangkachak” kan tih mai thin, “Miin i chunga an tiha i duh tûr ang bawkin mi chungah pawh ti ve rawh” tih thu te hian eng ti tûrin nge min beisei le?`