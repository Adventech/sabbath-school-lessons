---
title:  Pathian Lâwm Zâwng Nih
date:   11/01/2025
---

### Chhiar tûrte

Luka 15:11–32, Zeph. 3:17, Eph. 5:25–28, Isa. 43:4, Rom 8:1, Rom 5:8, Marka 9:17–29.

> <p>Châng vawn</p>
> “LALPA i Pathian chu i chungah a awm e, Chhandamtu tûr mi chak tak chu: lâwmin i chungah a hlim ang a, a hmangaihna a ti thar ang a, hla sa-in i chungah a lâwm ang” (Zephania 3:17).

Mipa naupang pakhat chu Pa-te Ni-a pêk tûr thilpêk, uluk lêm lo taka tuam kengin a pa hnênah a va kal a. Phûr takin a thil ken chu a pa hnênah chuan a pe a.

A pa chuan, “Mate, i thil min pêk hi eng nge tih lam ka ngaihtuah lutuk lo. A thu hrimin, mi ti lâwm thei tûr eng thil mah min pêk tûr i nei lo hrim hrim a. Nangin min pêk theihte chu ka duh a nih phawt chuan keima’n ka neih mai theih vek a ni a, i thil min lo pêk tawhte pawh kha keima’n pawisa ka pêk che hmanga i lei emaw, keima’n ka lei thilte hmanga siam emaw vek a nih kha. Chu vângin, i thil min pêk hi chu nangma’n nei zâwk rawh. Ka mamawh lo a, duh pawh ka duh hran lêm lo bawk. Mahse, ka hmangaih tho che a nia” a lo ti a.

A pa hian a ti mak i ti em? Rilru-ah “khawngaihna tlachham” tih te, “nêlawm lo” tih te, “kherkhiap” tih te a lo lang a. Hetiang hi Pathianin min lo dawnsawn thin dân a ni em? Pathian chu keini tih lâwm theih a ni hrim hrim em? Suangtuah thiam harsa viau mah se, suala tlu tawh, sualin a tih khaw loh tawh, thil tha lo lam âwn tlat reng mai kan ni chung hian Pathian chu kan ti lâwm thei tho a. Pathian chuan—he naupang pakhat pa ang deuh hian—keimahni emaw, a hnêna kan ken thilpêkte emaw hi a en lo. Mahse, Pathian lawm zâwng chu kan ni thei tho thung a, kan nih theih theihna kawng awm chhun erawh Isua Krista chauh a ni.