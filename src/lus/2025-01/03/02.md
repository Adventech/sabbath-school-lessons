---
title:  I suangtuah thiam âia hlu zâwk
date:   12/01/2025
---

Kâr hmasa zirlâiah pawh kan lo hmuh tawh ang khân, mi tu mah hi—mi sual ber emaw, thil tha lo ber titu emaw pawh—Pathianin a hmangaih loh an awm lo a. Tin, Pathian chuan keini lo suangtuah thiam dân âia nasa daiha mi a ngaih hlut bawk avângin sual a haw êm êm a ni. Sual a huat chhan pawh sualin thil tha lo min thlensakte hi a hre chiang a; mi a hmangaih bawk si avângin haw lo thei a ni lo.

`Luka 15:11–32 chhiar la. Fapa tlân bo tehkhin thu hian Pathian khawngaihna leh hmangaihna thûkzia engtin nge a puan chhuah? Tin, he tehkhin thu hian ina lo awm zâwk fapa dang pakhat ang hi ni-te tân eng ang vaukhânna thu nge mi a pêk bawk le?`

He tehkhin thu-ah hian fapa naupang zâwk chuan a pa pawh a la dam lâi rengin a ro chan tûr a dîl hmanhmawh pêk a, a dîl chhan hi a pa bula la awm a, a pa ina la chên ve zêl a peih tawh loh vâng a ni tih a lang reng mai. A pa-in a thil dîl a pêk hnu chuan nuam chên tûrin ram hla takah a zin ta nghâl a, chutah chuan a sum neih zawng zawng kha a va hmang zo ta vek a, rethei bak berh leh riltâm rêng rêngin a awm ta—vawkin an ei be kâwmte chu ei ve mai a châk ta hial a ni. Chutah, a pa ina khawsa ve chhiahhlawhte pawh khân ei sên loh an nei thîn a ni tih kha a hre chhuak a; tichuan, a pa’n a chhiahhlawh ang tala a lo pawm ve theih beiseinin a pa hnên pan zâi a rêl ta a.

A pa hnên a va thlena a pa’n a lo dawnsawn dân hi a makin a ropui asin. Pa tam takte hi chuan anmahni bula awm peih tawh lo an fate chu lo kîr leh pawh ni se, an lo pawm duh tawh hauh lo ang tih a chiang a. “I ro chan âi i la tawh a, min tuithlâr tawh alâwm. He chhûngkuaah hian chanvo i nei ve tawh lo” an ti hmak mai ang. Chutianga tih chu thil âwm tak, tih ngei tûr pawh ni bawk a ni lo em ni? Nu leh pa thenkhat ngaih dânah chuan, fapa tlân bo hi a kal thui hman lutuk tawh a, fapa anga lo pawm leh chu thil theih a ni tawh lo.

Nimahsela, a pa hi chuan (Pathian entîrtu a nih ang ngeiin) chutiang chuan a lo ti rêng rêng lo a. Tih ahnehin, “[a fapa tlân bo ta chu] hla taka a la awm lâiin a lo hmu a, a khawngaih ta êm êm mai a; tichuan, [amah panin] a va tlân a, a ir a chuktuah a, a fâwp ta ngawih ngawih” zâwk a ni (Luka 15:20, NKJV). Hetih hun lâi hian pachang meuh tu emaw hmu tûra mahni in atanga tlân chhuah dâwr dâwr chu tih loh tawp tûra ngaih a ni a. Mahse, fapa tlân bo pa hi chuan a fapa a khawngaih êm avângin, amah lo lâwm tûrin a rawn tlân chhuak a, chu âi pawha la mak leh zual chu, a inah hruai haw lehin, amah lo lawmna ruai a buatsaih ta hial hi a ni. Hei hian Pathian chuan amah kal bosan tawhtute pawh a khawngaihin a la hmangaih êm êm vek a, a ina hruai haw leh vek a duhzia a ti lang. Pathian mizia a va târ lang chiang kher êm!

`Hetah hian thil ngaihnawm tak thleng chu, a fapa pakhat zâwkin rilru put hmang hi a ni. Eng vângin nge a nau a lo thîk hi mihring taka thlîr chuan thil âwm tak a nih ve tho le? Chutih rual chuan, mihringte ngaiha dik leh âwm ang tak hian chanchin tha emaw, Pathianin min hmangaihna emaw a lo hliah daih theih dân min zirtîr em?`