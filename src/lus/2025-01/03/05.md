---
title:  Lung nungte
date:   15/01/2025
---

Engtin nge suala tlu tawh mihring, mi sual takte hi Pathian thianghlim lâwmzâwng kan lo nih theih mai le?

`Rom 8:1 leh Rom 5:8 chhiar la. Hêng châng pahnihte hian Pathian hmaa kan dinhmun engtin nge min hrilh?`

Pathian chuan mihringte’n kan lo chhân lêt hmain a khawngaihna min lo pe tawh reng a. Ani chuan eng thil mah kan sawi emaw, tih emaw hma hauhin min rawn zawng chhuak a, a hmangaihna lo pawm emaw, lo hnâwl emaw tûrin duh thlan theihna min pe bawk. “Pathian chuan a mi hmangaihna chu fak tlâkin a lantîr a, mi sual kan la nih lâi reng khân Krista chu kan tân a lo thi tawh si a” (Rom 5:8; Jer. 31:3 pawh chhiar ang che). Chutichuan, kan Tlantu hnathawh kan rinna azârah Pathian nên kan lo inrem leh thei ta a, chu mai pawh chu ni loin, a lâwmzâwng pawh kan lo ni thei hial ta bawk a ni.

`1 Peter 2:4–6 chhiar la, tichuan, Hebrai 11:6 nên khâikhin ang che. He lâi thu hian Pathian lâwmzâwng kan lo nih theih dân engtin nge a sawi?`

Pathian tanpuina tel lo chuan suala tlu tawh mihringte hian Pathian ngaiha hlu leh a lâwmzâwng thil tih theih eng mah kan nei lo. Mahse, Pathian chuan a khawngaihna leh a lainatna avângin Krista hnathawh zârah kawng a rawn sial a. “Isua Krista zârah” “Pathian lâwmzâwng thlarau lam inthâwina” kan lo hlân thei ta a ni (1 Pet. 2:5). “Rinna lo chuan ama lâwmzâwng mi nih theih rual ni lo” mah se, Krista’n sawipuina hna min thawhsak azârah ringtute chu Pathianin a mit hmuha a lâwmzâwng ang apiang Isua Krista zârah keimahnia thawkin, a duhzâwng ti tûra thil tha tinrêng kawngah min ti famkim ang a; tichuan, Isua Krista hnênah chatuanin ropuina a lo awm dâwn a ni. Amen (Heb. 13:21). Rinnaa Pathian lo chhângtute chu ama felna chauh pawm theih Krista’n sawipui hna min thawhsak avângin a mithmuha mi felah chhiar kan lo ni ta a. Tin, Pathian sâwmna lo chhângtute chu Krista’n sawipui hna min thawhsak azârah tlinga pawm lo niin (Luka 20:35), ani chuan amah ang tûrin a lo siam thar ta bawk thîn a ni (1 Kor. 15:51–57, 1 Joh. 3:2). Pathianin tlanna hna a thawh hi keimahni tân a ni mai lo a, keimahni chhûnga thawk pawh a ni bawk.

`Enga ti nge Krista chuan i tân vânah sawipuina hna a thawk mêk a ni tih i hriat hi a thlamuanthlâk êm êm le?`