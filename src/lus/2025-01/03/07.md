---
title:  Zir belhna
date:   17/01/2025
---

Ellen G. White-i lehkhabu, Chatuan Nghahfâk bung 73, “In Thinlung Mangang Suh Se” (phêk 747–769) chhiar ni se.

“Lalpa chuan a mite an insit thîn hi pawi a ti hle a. A ro luahtu ni tûra a thlante chu an hlutna nia a chhûtsak nên inhen tâwk tûra awm tûrin a duh êm êm a ni. Pathian chuan a duh ngawih ngawih a, duh ni lo se, anmahni tlanna tûrin hetiang taka insêng nasa hian a Fapa a rawn tîr hauh lo ang. Anmahni hman tangkâina tûr pawh a hria a, a hming an tih ropui theih nâna a laka phût sâng tak tak an neihte hian a lâwm êm êm thîn zâwk a ni. A thutiamte an ring ngam a nih phawt chuan thil lian tham leh ropui tak tak tih an inbeisei thei ang.

“Nimahsela, Krista hminga tawngtâi tih hi a awmzia a ril khawp mai a. A nungchang pawm tihna te, a rilru ang pu tihna te leh a hnate thawk tihna te a ni. Chhandamtu thutiamte hi thu delh kilh awma pêk a ni hlawm a. ‘Nangni’n mi hmangaih a nih chuan ka thupêkte hi in zâwm ang’ a ti. Mihringte hi an sualte nên a chhandam a ni lo a, sual lak ata a chhandam a ni zâwk; chu vângin, amah hmangaihnatute chuan thu âwihna hmangin amah an hmangaihzia an lantîr dâwn a ni.

“Thu âwihna dik rêng rêng chu thinlung atanga lo chhuak a ni a. Thinlungin Krista hna a thawhpuina a ni. Keimahni’n kan remti a nih phawt chuan, kan ngaihtuahnate leh kan thil tih tumte hi a rawn hre ve ang a. Chutah, kan thinlung leh rilru chu a duhzâwng rem tûrin min lo siamsak ang a; chutichuan, a thu âwih chu kan nunphung ve rêng a lo ni tawh dâwn a ni. Kan duhzâwng chu tih thianghlim leh siam thar a lo nih tâk avângin, a lâwmna ber pawh Krista rawngbâwl a lo ni ang a. Pathian chu kan hriat dân tûr ang taka kan hriat hunah kan nun pawh thu âwih chhunzawm zêl nun a lo ni ve nghâl ang. Krista nungchang ngaihhlutna leh Pathian nêna inpâwlna azârah sual chu kan tân thil huatthlala tak a lo ni tawh dâwn a ni.”—Ellen G. White, Chatuan Nghahfâk, phêk 752, 753.

**Sawi ho tûrte**:

`1. Mahni hmasialna rilru pu miah loa dawng tih hi eng nge ni a awmzia? Vânah leh lei thara pêk leh dawnin inlaichîn tawnna an neih dân tûr nia in rin han sawi teh u.`

`2. Vân hmun hla tak—James Webb Space Telescope en hlatna tha ber ber pawhin an han hmuh phâk loh—atanga lo kal vântirhkohte khân zâwlnei Daniela chu chamudot tiin an ko a, chumi awmzia chu, “duh tak,” “hlu tak,” “lawmawm tak” tihna niin, chutiang chuan vawi thum ngawt zui koa maw le! Daniela 9:23-ah chuan Gabriela’n ki chamudot attah, “duhawm tak i ni si a” tih tawngkam a hmang a. Daniela 10:11-ah pawh Daniela hi vântirhkohin (Gariela bawk kha a ni maithei) ish chamudot, “mi duhawm tak” tia ko ve lehin, chutiang chiah chuan Daniela 10:19-ah pawh a ko leh bawk. He tawngkam hian Pathian nungchang engtin nge a târ lan a, engtiang takin nge min rawn hnaih tih min hrilh bawk. He thutak ropui tak atang hian nangma tân eng ang beiseina nge lo chhar chhuah theih i neih?`

`3. Hebrai bung 11-a an chanchin kan hmuh rinnaa pasalthate leh tûn kâr zirlâia kan zir hian eng nge inzawmna a neih? Hêng pasalthate chanchin hian rinnaa Pathian lâwmzâwng nih a theih dân engtin nge an târ lan? Hêng rinnaa pasalthate chanchin atang hian i ni tin nun dâna i hman ve nghâl theih tûr eng thilte nge i zir chhuah le?`