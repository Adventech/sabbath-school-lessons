---
title:  Hmangaihna hi dân zawh famkimna a ni
date:   26/03/2025
---

Dân leh hmangaihna inlaichîn tawn dân hi sawi uar luat a awm thei lo hial âwm e. Pathian Lehkhabu-in a sawi dân phei chuan hmangaihna neih hi dân zawh famkimna a ni.

Paula chuan, “mahni mihringpui hmangaihtu chuan dân chu a zawh famkim tawh si a” (Rom 13:8) tiin a lo sawi a. Thu Sâwm Pêka a hnuhnûng lam parukte hi sawi diat diatin, “Hêng thupêk hrang hrangte hi ‘Nangmah i inhmangaih ang bawkin i thenawm khawvêngte pawh i hmangaih ve tûr a ni’ tih hian a khâi khâwm vek a ni” (Rom 13:9, NKJV) a ti. “Hmangaihna hi dân zawh famkimna” a nih thu chiang takin a sawi a (Rom 13:10, NKJV). Galatia 5:14-ah pawh, “‘Nangmah i inhmangaih angin i thenawm khawvêngte pawh i hmangaih ve tûr a ni’ tih thu kam khatah hian Dân thu zawng zawng chu a famkim tawh si a” (Gal. 5:14, NKJV) tiin a sawi leh bawk. Dân zawh famkimtu hmangaihna chu eng ang hmangaihna nge ni? Chutiang hmangaihna chu engtin nge kan lo hriat theih ang?

`Matthaia 23:23, 24 chhiar la. “Dân thu pawimawh zâwkte” chu engte nge ni? Deuteronomi 5:12–15 leh Isaia 58:13, 14 te chhiar leh la. Hêng thute hian engtin nge dân (a bîk takin Sabbath thupêk) leh Pathianin rorêlna dik leh chhanchhuahna a ngaih pawimawhna a inzawm dân a sawi fiah?`

Isua’n “dân thu pawimawh zâwkte” a tih chu “dikna leh khawngaihna leh rinna” te a ni a. Dân hrang hrang zînga pakhat, Sabbath serh tûra thu pêk kan nihnaah hian chhan chhuahna leh dikna inzawm nghehzia chu kan hmu thei.

Deuteronom bung 5-ah chuan Sabbath thupêk hi sal nihna atanga Israel fate Pathianin a chhanchhuahna nên inzawm tlat nia sawi a ni a. A awmzia chu, Sabbath hi khawvêl leh a chhûnga thil awmte siam a nih hriat rengna ringawt ni loin, sal nihna leh rah beha awmna atanga chhanchhuahna hriat rengna pawh a ni tel bawk tihna a ni. Tin, Sabbath hi ni lâwmawm tak nia ngâi a, hemi hi hian mahni nawmsak bâwl lo a, Lalpa chunga lâwm bawk tûra mi a sâwm hian, a sawi tum ber chu mi dangte chunga hmangaihna lantîr leh dik taka thil tih chungchâng bawk a ni a. Hemi ni hian thil tha ti a, riltâmte hnênah ei tûrte pe a, mikhualte leh awmna tûr nei lote kan ina hruai haw tûrin min sâwm a ni (Isa. 58:3–10 chhiar la rawh).

Hêng thute hian (leh a dang tam takte pawhin) hmangaihnaa dân zawh famkim duhtute chuan “sual” tih hian thil tih sualte chauh ni bîk lohin, thil tih loh sual pawh a huam tel vek a ni tih an hre tûr a ni a. Hmangaihna hi dân zawh famkimna a ni tih tih pawh hian, thil sual eng mah ti lo zâwnga dân zawm that chauh ni loin, thahnem ngâi taka thil tha tih—dikna leh khawngaihna thlentîrtu hmangaihna thiltihte tih pawh a hual tel vek a ni. Pathian laka rinawm tih pawh hi dân thu ziak chhuahte bawhchhiat loh ringawt a ni lo bawk.