---
title:  Hmangaihna dân
date:   23/03/2025
---

Pathian dân chu ngaihtuahna chauha awm dân chi hrang hrang ni loin, laichînna sawi fiahna zâwk a ni a. Chumi a nihzia chu Thu Sâwm Pêkah hian chiang takin kan hmu. Thu Sâwm Pêk innghahna bulpui dânte chu Eden Huanah pawh khân a lo awm daih tawh a, chu chu hmangaihna dân niin, Pathian leh mihringte inkâr mai bâkah, mihringte inkâra inlaichînna tha tak siamtu tûr pawh a ni bawk.

Thu Sâwm Pêkte hi lungphêk pahniha ziah a nih khân, Israel mite hnênah Pathian nên thu an thlung ta a ni tih entîrna atâna pêk a ni a. Hêng thupêkte hi Lalpa’n Aigupta ram atanga a hruai chhuah tawh hnua a ziah chhuah niin, a innghahna pawh Pathian hmangaihna leh Israel hnam hnêna a thutiamte a ni nghe nghe (Exod. 6:7, 8 leh Lev. 26:12 en la). Thu Sâwm Pêk hi hlâwm hniha then a ni tih kan theuh ang a, hlâwm pakhat hian mihringte’n Pathian nêna inlaichînna tha tak kan neih theih dân tûr sawiin, hlâwm pakhat dang hian kan mihringpuite nêna inlaichînna hrisêl kan neih theih dân tûr min kawhhmuh ve thung bawk.

`Exodus 20:1–17 chhiar la. Hêng Bible chângte hian engtin nge dân pawimawh tak pahnih, Pathian kan hmangaihna kan lantîr dân tûr leh kan mihringpuite kan hmangaihna kan lantîr dân tûr an sawi?`

Thupêk hmasa pali-te hian mihringte leh Pathian inlaichînna chungchâng sawiin, a dang parukte hian mihringte inkâra inlaichînna chungchâng a sawi ve thung a. Pathian nêna kan inlaichînna leh mi dangte nêna kan inlaichînnate hi Pathian dânin a kaihhruai a ni ngei tûr a ni.

Hêng dân hlâwm pahnihte hi Isua’n thupêk ropui ber pahnih tia a sawi, “Lalpa i Pathian chu i thinlung zawng zawngin . . . i hmangaih tûr a ni” (Mat. 22:37; Deut. 6:5 pawh chhiar la) tih leh, “Nangmah i inhmangaih ang bawkin i thenawm khawvêngte pawh i hmangaih ve tûr a ni” (Mat. 22:39; Lev. 19:18 pawh chhiar ang che) tihte nên khân a inrem chiah a.	

Thupêk hmasa pali-te hi kan zawng zawng, kan pum puia Pathian kan hmangaih dân tûr kawngte niin, a dang parukte hi keimahni kan inhmangaih ang bawka kan mihringpuite pawh kan hmangaih ve dân tûr kawngte a ni ve thung. Isua chuan hêng hmangaihna dân ropui tak tak pahnihte hi Thu Sâwm Pêk nên a inzawm tlat tih chiang takin a sawi a. “Hêng thupêk pahnihahte hian Dân thu leh Zâwlneite thu hi a inkhâikhâwm vek a ni” (Mat. 22:40, NKJV) a ti.

Chutiang chuan, Pathian dân hi a zavâiin Pathian hmangaihnaa innghat a ni a. Pathian hmangaihna leh dân hi then hran theih a ni lo. Nimahsela, mi thenkhat khat chuan, Keini tân dân zawm a tûl tawh lo, kan tih tûr awm chhun chu Pathian hmangaih leh kan mihringpuite hmangaih chauh hi a ni a ti liam mai thîn a. Mahse, chutiang ngaih dân chu engati nge awmze nei miah loh a nih?

`Thu Sâwm Pêka a eng emaw ber hi bawhchhe chungin Pathian emaw, kan mihringpuite emaw kan hmangaih a ni tih kan lantîr thei ang em?`