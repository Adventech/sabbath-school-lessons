---
title:  Dân chu a thianghlim a, a fel a, a tha bawk
date:   24/03/2025
---

Pathian dân innghahna lungphûm chu hmangaihna a ni a. Pathianin dân a châwisân hian hmangaihna a châwisâng tihna a ni. Hei hi mi sualte chhandam tûra Isua lo thih chhan pawh a ni a, a thih avâng khân kan hnêna a khawngaihna lantîr chung siin, dân a châwisâng ta rêng bawk a ni. Chutiang chuan, dik taka rorêltu nih leh amah ring apiangte thiam chantîrtu nih chu a kawp thei a (Rom 3:25, 26). Hmangaihna entîrna ropui tak a va ni êm! Chu vângin, tlanna thil tih hian dân pawimawhna a ti bo ta a ni rêng rêng lo a; tih bo ahnehin a ti nghet sauh zâwk a ni.

`Rom 6:1–3 chhiar la, tichuan, Rom 7:7–12 chhiar leh ang che (châng 12 hi i chhiar ngun zual deuh bîk nghe nghe dâwn nia). Hêng chângte hian dân chungchâng engtin nge an sawi a, Krista thih hnua a dinhmun ni zui ta pawh engtin nge an sawi bawk?`

Mi thenkhat chuan khawngaihna leh tlanna te hian dân chu a ti bâng ta daih niin an ngâi a; nimahsela, Paula hi chuan khawngaihna a lo pun leh zual theih nân sualah kan awm reng tûr a ni lo tih chiang takin a sawi. Rinaa Kristaa awm tawhte chu “a thihnaah baptis-in kan awm tawh” zâwk a; chumi avâng chuan sual lam kawnga thi tawh leh Krista lamah erawh nung ta thung nia inngâi thei kan lo ni ta a ni.

Pathian dân hi sual a ni lo a, sual leh keimahni sualna min hriattîrtu erawh chu a ni si. Chu vâng chuan a ni “dân hi a thianghlim a, thupêk pawh hi a thianghlim a, a fel a, a that bawk ni” (Rom 7:12, NKJV). Thil dang eng mahin a theih ve loh a tih lan ropui êm êm chu chhandam ngâi, tlan ngâi kan nihzia hi niin, chu chhandamna leh tlanna chu Isua Krista zârah chauh chan theih a ni tih min hriattîr nghâl bawk a. Chutiang chu a nih avângin, dân chu rin avângin eng mah loah kan siam ta ni loin, kan ti nghet sauh zâwk a ni (Rom 3:31, NKJV).

Krista kha dân ti bâng tûra lo kal a ni lo a, Dân thu leh Zâwlneite thu-a a lo tiam tawh zawng zawngte ti famkim vek tûra lo kal a ni a ni zâwk. Chu vâng chuan alâwm, “Lei leh vân hi a boral hma loh chuan, Dân thu-a mi chhun han te tak tê emaw, thâi han te tak tê emaw pawh hi pakhat mah a boral lo ang” tia a lo sawi rêng a ni (Mat. 5:18, NASB 1995).

Pathian dân hi Pathian thianghlimzia—a hmangaihna nungchang tha famkim, a felna, a thatna leh thutak a nihna—ti langtu a ni a (Lev. 19:2; Sam 19:7, 8; Sam 119:142, 172). Hemi chungchângah hian Exodus 31:18-a kan hmuh, Thu Sâwm Pêk hi Pathianin ama kut zungtang ngeiin lungphêkah a ziak tih kha kan hriat reng a pawimawh hle mai. Lungphêka ziah chhuah hêng dânte hi Pathian nungchang danglam ngâi lo leh a sawrkâr inrêlbâwlna dân puan chhuahna a ni a. Pathian sawrkâr innghahna chu hmangaihna niin, chu chu indona ropui thupui ber pawh a ni bawk.

`Engtin nge dân leh hmangaihna inzawmna hian Isua thu sawi, “Nangni’n mi hmangaih a nih chuan, ka thupêkte in zâwm ang” (Joh. 14:15) tih hi a awmzia hre thiam tûrin min tanpui?`