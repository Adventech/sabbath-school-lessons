---
title:  Dân leh khawngaihna
date:   25/03/2025
---

Kan sawi tâk ang khân, dân leh khawngaihna hi a inkalh rêng rêng lo a. Inkalh ahnehin, Pathian hmangaihna leh dikna nêna inrem zâwngin anmahni hna ve ve an thawk a ni zâwk. Hmâsâng Israel mite kha chuan dân leh khawngaihna inkalh ni anga sawi chu mak leh âwm ang lo an ti hle ang tih a chiang a, a chhan chu, Pathian dân hi Pathian khawngaihna târ lanna nia an ngaih tlat vâng a ni. An chheh vêla awm ve hnam dang “pathiante” kha chu rinawm lo tak, eng nge a duhzâwng ni a, eng nge ni a huat zâwng tih pawh hriat hleih theih loh an nih lâiin, Bible-in a sawi Pathian erawh hi chuan a mite hnênah chiang takin a duhzâwng a hrilh tlang nghâl vek mai a. Tin, a lâwm zâwng pawh a mite—a mi mal ang leh a hnam pum anga—thatna tûr a ni zêl zâwk thîn bawk.

Ni e, dân hian sual lak ata min chhandam thei hauh lo a, kan thinlung pawh a thlâk thei hek lo. Sual saa piang kan nih tlat avângin thlarau lam thinlung thlâkna neih kan mamawh a ni.

`Jeremia 31:31–34 chhiar la. He lâi thu hian Pathianin thinlung thar pêk min tiam thu engtin nge a sawi? Hei hi Johana 3:1–21-a kan hmuh Isua’n Nikodema hnêna piantharna chungchâng a sawi nên khân khâikhin ang che Heb. 8:10 pawh en bawk rawh.`

Thu Sâwm Pêk hi amah Pathian ngeiin lungphêka a ziah a ni a (Exod. 31:18); nimahsela, dân chu Pathian mite thinlungah pawh ziah a ngâi tho bawk (Sam 37:30, 31). Pathian hmangaihna dân chu keimahni pâwn lam thil ni loin, keimahni nungchanga bet ve tlat zâwk a ni tûr a ni a. Mahse, kan thinlunga Pathian dânte ziak theitu awm chhun chu amah Pathian chauh niin, chumi chu thu a thlunpui a mite tân tih a lo tiam tawh rêng bawk a ni (Heb. 8:10 en la).

Nimahsela, dân zawm thatna hmang hian keimahni kan inchhandam thei lo tih kan hre reng tûr a ni a. Keimahniin ni loin, rinna zârah khawngaihnaa chhandam kan ni zâwk—chu khawngaih chhandamna chu Pathian thilthlâwkpêk liau liau a ni bawk (Eph. 2:8). Dân hi chhandam nihna atâna zâwm kan ni lo a; chhandam tawh kan nih avâng zâwka zâwm kan ni. Hmangaih kan lo nih theih nân ni loin, hmangaih kan nih tawh avânga zâwka zâwm kan ni a, hmangaih tawh kan nihna chuan Pathian leh kan mihringpuite hmangaih ve châkna min neihtîr ta bawk a ni (Joh. 14:15 en la).

Chutih rual chuan, dân hian kan sual min hriattîr thung a (Jak. 1:22–25, Rom 3:20, Rom 7:7). Tlanntu kan mamawh a ni tih min hrilhin (Gal. 3:22–24), nun kawng tha ber berte chu min kawhhmuh bâkah, Pathian hmangaihna nungchang pawh a puang chhuak bawk a ni.

`Pathianin i chungthu a ngaihtuah hunah chuan eng nge ni i beisei ni ang? Tih tak zet leh rinawm taka dân i lo zawm ve thinna nge nia ang a, nangmah hliah khuhtu Krista felna zâwk? I chhânna chuan engtin nge Pathian dânin a tih theih emaw, tih theih loh emaw chungchâng a tih lan?`