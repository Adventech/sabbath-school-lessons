---
title:  Zir belhna
date:   28/03/2025
---

Ellen G. White-i lehkhabu, Chatuah Nghahfâk bung 70, “Hêng Ka Unau Tê Berte” (phêk 717–723) chhiar ni se.

“Mi dangte tâna rawngbâwltute chu Berâmpu Hotu Ber Isua Krista’n an rawng a bâwlsak a ve dâwn a. Tui nung lui chu in-in an tlai hle ang. Phûr sûrhna pe thei hlimhlawp thilte chu an ûm lo ang a, an nunah danglamna eng emaw a thlen kher an beisei hek lo ang. An tih châk ber chu boral mai tûrte chhandama an awm theih dân kawng ngaihtuah a ni a. Mi dangte nêna inkawm ho hi thil hlâwkthlâk tak niin, Tlantu hmangaihna chuan pumkhata awm tûrin thinlungte a hîp khâwm dâwn a ni.

“Pathian hna thawhpuitute kan ni tih hi chiang taka kan hriat hunah chuan a thutiamte hi ngaih pawimawhna nei hran si loa sawi liam satliah rîkngawt kan chîng tawh lo ang a. Kan thinlungah hian mei angin a lo kâng a, kan hmûiah a lo alh chhuak ang. Pathianin hel hmang, thunun hleih theih miah lo leh mâwl tak ni bawk si Israel fate rawngbâwl tûra Mosia a koh khân a hnênah, ‘I kiangah ka awm zêl ang a; tichuan, ka la chawlhtîr ang che’ tiin a tiam a. Tin, ‘I hnênah ka awm ngei ngei dâwn alâwm’ tiin a hrilh bawk. Exod. 33:14; 3:12. He thutiam hi Krista rawngbâwltu, a âiawha hrehawm leh na tuarte tanpuitu zawng zawng hnênah pawh pêk a ni.”—Ellen G. White, Chatuan Nghahfâk, p. 722.

**Sawi ho tûrte**:

`1. 1 Korinth 13:4–8 chhiar la. 1 Korinth bung 13 hian engtin nge Kristian kan nih anga kan awm dân tûr hre thiam tûrin min tanpui?`

`2. Matthaia 25:31–46 chhiar la, kêlte leh berâmte inan lohna chu eng nge ni? Heta Isua thu sawi hi, thil tha tih avânga chhandamna hlawh chhuah tûra mi a zirtîrna lam a ni lo tih engtin nge kan hriat thiam theih ang?`

`3. “Khawvêl hi Isua’n a hmangaih anga kan hmangaih ve hunah, kan tâna a rawngbâwlna chu hlen chhuah a ni tawh ang. Chutichuan, vânrama chêng tlâk nun kan lo nei tawh ang a; a chhan pawh kan thinlungah vânram kan neih tawh dâwn vâng a ni” (Ningani zirlâi) tih thu hi eng nge a awmzia nia i lo hriat ve? Engtin nge vân khua leh tui ni âwm rêngin kan nun ang a, rah beha awmte hnêna êng leh rorêlna dik thlentîr tûrin Pathian hmangaihna kan theh darh theih ang?`

`4. In kohhran khân in khawtlângah Pathianin hmangaihna leh dikna a ngaina a ni tih hi engtin nge in lan chhuahtîr theih ang? Eng lâiahte nge chutiang chu tha taka in lo tih ve tawh a, eng lâiahte nge hmasâwn leh deuh in la ngaih bawk? Pathian hmangaihna leh dikna chungchâng kan zir tâkah khân a mi mal ang leh a kohhran ang pawhin rahbi zawh belh tûr i nei nual em?`