---
title:  Thil dang zawng âia pawimawh inhmangaih tawnna
date:   27/03/2025
---

Hmangaihna hi dân zawh famkimna a nih chuan, thil dik lote kan tih loh avâng ringawt hian a famkimin Pathian dân kan zâwm tihna a ni chuang hauh lo tihna a lo ni reng mai. Hmangaihna dân hian (chu chu a famkimin Pathian Lehkhabu-ah târ lan a ni a) thil tha lo ti lo tûrin thu min pe a ni ringawt lo a, mi dangte hnêna Pathian hmangaihna lantîrtu thilte ti tûrin min phût tel tlat bawk a ni. Mi dangte tih pawh hian kan kohhran member nihpuite chauh a huam lo leh nghâl a, Krista thuhretu dik tak mamawh êm êmtu khawvêl mihring zawng zawng hi a huam vek zâwk a ni.

`Jakoba 2:1–9 chhiar la. Hetah hian eng thuchah pawimawh tak nge kan hmuh le?`

Jakoba hian khawtlânga hleih neihna thleng thîn chu sawisêlin, mi hausate’n mi retheite leh rah beha awmte an zah lo lutuk phei chu a dem hle a. Chutichuan, hmangaihna dân hi anmahni thenawm khawvêngte tân theuh zâwm tûra ngênin, he dân hi an zâwm famkim a nih chuan, a ti tha hle ni-ah a ngâi dâwn a ni (Jak. 2:8, NKJV).

Ellen G. White-i chuan heti hian a lo sawi a: “Kan mihringpuite hmangaih hi a lei hrût zâwnga Pathian hmangaihna tih lanna a ni a. He hmangaihna chi hi tuh a, chhûngkaw pakhata mi vekah min siam tûrin ropuina Lalpa pawh kha keimahni nên pumkhat ni tûrin a lo kal a ni. A zirtîrte a kalsan dâwn zâna inthlahna thu a sawi, ‘Keiin ka hmangaih che u ang hian inhmangaih tawn theuh rawh u’ ti hi a taka zawm a nih a, khawvêl hi Isua’n a hmangaih anga kan hmangaih ve hunah, kan tâna a rawngbâwlna chu hlen chhuah a ni tawh ang. Chutichuan, vânrama chêng tlâk nun kan lo nei tawh ang a; a chhan pawh kan thinlungah vânram kan neih tawh dâwn tlat vâng a ni”—Ellen G. White, Chatuan Nghahfâk, p. 722, 723.

Khawvêl hi Krista’n a hmangaih anga kan hmangaih ve hunah vânrama chêng tlâk kan lo ni dâwn a. Chu chu Isua zuitute kan ni tih lantîr dân tha ber a ni.

Isua’n amah zuitute chu ama’n anmahni a hmangaih anga anmahni pawh inhmangaih tawn theuh tûrin thu a pe a (Joh. 13:34, NKJV). “In inhmangaih tawn theuh a nih chuan, chumiah chuan mi zawng zawngin ka zirtîrte in ni tih an hria ang” (Joh. 13:35, NKJV) a ti. Kristian zirtîrnaa hmangaihna a pawimawh êm êm chhan chu amah Pathian hi hmangaihna a nih vâng a ni a (1 Joh. 4:8, 16). Pathian hmangaih nia inchhâlte chu anmahni pawh an inhmangaih tawn theuh tûr a ni (1 Joh. 3:11; 4:20, 21 nên khâikhin rawh).

Chutiang chu a nih avângin, Petera pawhin hetiang hian min lo hrilh a: “Eng dang zawng âiin inhmangaih tawn uar rawh u; hmangaihna chuan sual tam tak a khuh si a” (1 Pet. 4:8, NKJV; Heb. 10:24 leh 1 Thes. 3:12 pawh en tel bawk ang che) a ti.

`Krista’n khawvêl a hmangaih ang khân keini pawhin kan hmangaih ve tûr a ni tih thu hi ngun takin han ngaihtuah leh la. Hei hian engtiangin nge Kristian that famkim thurin leh chatuan nunna chang tlâka siam kan lo nih dân hre thiam tûrin min tanpui theih ang? I chhânna chu Sabbath ni-ah i sawi dâwn nia.`