---
title:  Hmangaihna Hi Dân Zawh Famkimna A Ni
date:   22/03/2025
---

### Chhiar tûrte

Exod. 20:1–17; Rom 6:1–3; Rom 7:7–12; Jer. 31:31–34; Mat. 23:23, 24; Jak. 2:1–9.

> <p>Châng vawn</p>
> “Inhmangaih tawnna ngawt lo chu tu ma eng mah ba suh u; mahni mihringpui hmangaihtu chuan dân chu a zawh famkim tawh si a” (Rom 13:8).

Kohhran pakhat church board chu an member pakhat, kohhrana buaina thlen fotu chungthu ngaihtuahin an thu khâwm a. Engtia tih tûr nge ni ang? tih thu an khel lâi chuan mi pakhat hi lo ding chhuakin, “Khawngaihna avâng ringawtin thu tih tlûkna kan siam thei lo ang” tiin tan a khawh a. An kohhran pastor-in chu thu a han hriat chuan, “He miin Pathian hmangaihna leh Pathian dân a lo hriat thiam dân hi eng ang nge ni ang aw?” tiin a ngaihtuah ta a. Pathian dân innghahna chu hmangaihna a ni tih a hre thiam lo hle tih a lang reng mai. Mi dangte nêna kan indâwr tawnna kawngah hian, a bîk takin thil sual titute chungthu kan ngaihtuahnaah phei chuan, khawngaihna hian dinhmun pawimawh tak a chang ngei ngei tûr a ni a. Khawngaihna hi hmangaihna pêng pakhat niin, Rom 13:8-ah pawh mahni thenawm khawvêngte hmangaih hi dân zawh famkimna a ni tih thu kan hmu.

Hmangaihna hi dân zawh famkimna a ni tak tak a nih chuan, dân hi hmangaihna nêna inzawmna nei lo angah emaw, hmangaihna hi dân laka hrang hlak niin emaw kan ngâi tûr a ni lo a. Pathian Lehkhabu-ah pawh hian hmangaihna leh dân chu thil kal dûn tlat a ni tih chiang takin kan hmu. Dân petu Pathian hi hmangaihna a ni a, chumi a nih avâng chuan Pathian dân pawh hi hmangaihna dân niin, Pathian nungchang ziah chhuaha awm a ni (Krista Tehkhin Thute, p. 305 chhiar la.)

Pathian dân hi zâwm tûr dân chi hrang hrang, kan nun tâna tangkâina nei lêm si lo ziah chhuah ni loin, keimahni hmuingîl theihna tûra atâna siam thupêkte leh inzirtîrnate a ni zâwk a. Tin, Pathian dân hi, amah Pathian ngeiin a târ lan angin, hmangaihna târ lanna a ni.