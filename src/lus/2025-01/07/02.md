---
title:  “Aw Lalpa, eng chen nge ni dâwn?”
date:   09/02/2025
---

Sual leh thil tha lo chi hrang hrang lo thlen thin chhan hriat tuma beihna hi keini tûnlâi huna mite chauhin kan buaipui a ni bîk lo a, Pathian Lehkhabu ziaktute ngei pawh khân an lo chai nasa ve hle tho mai.

`Joba 30:26, Jeremia 12:1, Jeremia 13:22, Malakia 2:17 leh Sam 10:1 te hi chhiar la. Hêng Bible châng hrang hrangte hian engtin nge khawvêla thil tha lo chi hrang hrang lo thlen thin chhan hriat tuma buaina hi mihringte’n kan hmachhawnte zînga khirh ber pakhat a ni tih an târ lan?`

Hêng thute hian tûnlâi hun thleng pawha a chhânna chiang tak kan la neih theih chuang loh zawhna tam tak a rawn hring chhuak a. Engti nge mi suaksualte hi hmuingîl riau ang leh, thil tha lo titute pawh an thil tha lo tihte hlâwkpui viau ni âwmin an lan fo le? Thil tha lo a thlen châng hian khawiah nge Pathian hi a awm thin? Enga ti nge Pathian hi kan lak ata hla takah awm emaw, biru daih emaw ni anga ngaih theih tûr châng a awm thin le?

Hêng zawhnate kan chhânna chu eng pawh lo niin, thil tha lo chi hrang hrang lo thlen thin chhan erawh hre thei tak tak chuang lo mah ila, sualin thil tha lo a rawn thlen thîn hi chu thil tê tham leh ho mai maiah kan lo ngâi tûr a ni miah lo thung a. Sualin harsatna a rawn thlen hi khawvêla thil tha lo thlengte thlen tam leh tlêm lamah emaw, a len tham leh têt tham lamah emaw teha lo chin fel mai kan tum tûr a ni lo. Sual chu a tha lo tak zet a—keini’n kan huat âia nasa daih hian Pathianin a la haw zâwk a ni tih kan hre tûr a ni. Chu vâng chuan, khawvêla sualna leh thil tha lo tam tak lo thlengte avânga tapte tah hla, “Aw Lalpa, eng chen nge ni dâwn?” tih hi keini tah hla pawh lo ni ve rawh se.

`Matthaia 27:46 chhiar la. Hemi chânga Isua tawngkam hmante hi a awmzia nia i lo hriat chu sawi ang che. Hêng thute hian sualin a runthlâk thei ang ber zâwnga Pathian pawi a khawih dân engtin nge an târ lan?`

Krawsah khân Isua ngei pawhin, “Ka Pathian, ka Pathian, enga ti nge mi kalsan a?” (Mat. 27:46, NKJV) tiin zawhna a lo siam ve tawh tho mai a. Hetah hian Pathian ngei chu sualin a sahuat lâiah tak a rawn khawihsak a ni tih kan hmu. Chu thutak mak êm êm mai chu krawsa Isua tawrhna leh thihnaah khân chiang leh fiah taka pho lan a ni a. A chungah khân khawvêl sualna zawng zawng chu a lo tla ta a nih kha.

Nimahsela, hemi chângah ngei hian beiseina kan hmu tho bawk a. Krawsa Isua thihna khân sual bul Setana chu hnehin, sual zawng zawng pawh hi a la hneh fâi vek dâwn bawk a ni. Hemi tuma Isua thu sawi hi Sam 22:1 a ni a, a thu dawt leh zawngte hi chu hnehna chan avânga Pathian fakna vek a ni a tawh thung.

`Krawsah khân Isua’n khatih lâi taka a la hmuh theih rih loh beiseina chu a lo thlîr lâwk a. He a thil tawn atang hian keini pawhin kan hmaa awm beiseina chu kan hmuh theih loh hunah pawh engtin nge thlamuanna kan lo chhar chhuah theih ang?`