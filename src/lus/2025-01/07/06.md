---
title:  Hmangaihna leh tawrhna?
date:   13/02/2025
---

Pathian chuan a thil siam mihringte hnênah hian amah an hmangaih theihna tûra an neih tûl a nih miau avângin duh thlan theihna zalên a lo pe a; mahse, chu zalênna chu an hmang sual a nih chuan thil tha lo tak tak a lo thleng thung ang. Heta pawh hian zawhna tam tak a awm leh a. Pathian chuan thil tha lo hi haw hle mah se, [eng emaw chhûng atân chuan] a awm erawh a phal tlat tho a, a chhan pawh a phal lo a nih chuan keimahni duh thu ngeiin amah kan hmangaih thei dâwn lo atin ni. Tin, thil tha lote chu a hun hmaa a lo ti boral nghâl mai a nih chuan, amah kan hmangaih theihna tûra kan neih ngei ngâi amah kan rinna pawh a chhe vek bawk ang.

“Lei chu Pathian mize dik tak hriat thelhna avângin a lo thim ta mup mai a. Chu thim chhah tak chu tih kian a nih a, khawvêl hi Pathian hnêna hlan kîr leh a nih theih nân Setana bumna thiltihtheihna chu chhut chhiat hmasak phawt a tûl a ni. Mahse, chu chu tih luihna hmanga hlen theih a ni lo a. Tih luihna hman hi Pathian sawrkâr inkaihhruaina dân nên inkalh tlat a ni. Ani chuan hmangaihna atanga lo chhuak rawngbâwlna chauh a thlahlel a. Tin, hmangaihna chu thupêk hmanga inneihtîr ngawt chi a ni lo hrim hrim bawk. Tih luihna hmang leh thu nei zâwk nih avânga neih mai theih pawh a ni lo a. Hmangaihna chu hmangaihna vêk chauhin a kâi harh thei. Pathian hre tûr pawh hian amah kan hmangaih a ngâi a. Pathian hmangaihna chu khawvêl mi zawng zawng hnênah kan lantîr tûr a ni; chutichuan, mite’n Pathian nungchang leh Setana nungchang inan lohzia an lo hre thei ang.”—Ellen G. White, Chatuan Nghahfâk, p. 14.

Duh thlan theihna zalên a awm lo a nih chuan, hmangaihna pawh a awm thei dâwn lo a; chu bâkah, Pathian chu hmangaihna a nih tlat avângin hmangaihna min neihtîr loh emaw, amah kan hmangaih theihna tûra zalênna min neihtîr loh emaw chu thil tih âwm a ni lo hrim hrim bawk. Tin, heti hian a ngaihtuah theih bawk a, Pathianin a hriat ang chiahin a tîr atang rêng hian a tâwp dân tûr lo hre lâwk se vek ta ila, Pathian chu kan zalênna la bo tûrin kan duh miahin a rinawm loh. A thu hrimin, hmangaihna awm lohna leiah emaw, vânah emaw chuan tu nge chêng duh ang ni?

`Rom 8:18 leh Thupuan 21:3, 4 chhiar la. Engtin nge hêng Bible chângte hian kan khawvêlah thil tha lo chi hrang hrang thleng thîn mah se, Pathian thatnaa rinna nghat tlat thei tûrin mi a tanpui le?`

Keini hi chuan thim hnuaia awm kan nih avângin eng mah kan hmu tlang thei lo a, hetih lâi hian Pathian chuan a tîr atanga a tâwp thlengin a lo hmu tlang vek thei thung. Isuaa an rinna nghattu zawng zawng hnêna tiam chatuana nawmna tûr pawh chu a lo hmu tlang sa vek bawk a. Rom 8:18-a kan hmuh dânin, “tûna hrehawm kan lo tawrh vete hi chu nakîna kan chunga ropuina tih lan tûr nên chuan tehkhin tham pawh a ni lo” (NKJV). He thutiam ropui tak hi ring thei tûrin Pathian rinna leh amaha innghah ngamna kan nei em le?

Tin, hmangaihna chu a thianghlim a, a pawimawh êm avâng leh, hmangaihnaa inphûm zalênna chu kan neih bawk avângin, chu zalênna chuan kraws lamah a tîr ang a, chutah chuan hrehawm nasa tak a la tuar dâwn a ni tih pawh a hre sa vek bawk a. Chuti chung chuan, he zalênna hi min pe tho a nih chu. Eng vângin nge he thu hi kan rilrua kan vawn reng a pawimawh?

`Pathianin duh thlan theihna zalên min lo pe a ni tih hriatna hian engtin nge thil thleng zawng zawng hi Pathianin a duh avânga thleng vek a ni emaw kan tihna tûr lakah mi a vên?`