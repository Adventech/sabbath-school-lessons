---
title:  Thil Tha Lote Hi Eng Vânga Lo Thleng Nge?
date:   08/02/2025
---

### Chhiar tûrte

Joba 30:26; Mat. 27:46; Joba 38:1–12; Sam 73; Gen. 2:16, 17; Thup. 21:3, 4.

> <p>Châng vawn</p>
> “An mit ata mittui zawng zawng a hrui fâi ang a; thihna a awm leh thei tawh lo ang a, lungngaih te, tah te, nat te pawh a awm leh tawh hek lo ang; thil hmasate chu an ral ta” (Thupuan 21:4).	

Kristian sakhua leh zirtîrnain zawhna a tawn khirh ber mai chu mihringte chunga thil tha lo chi hrang hrang lo thlen thin chhan hi a ni âwm e. Pathian hi tha famkim leh hmangaihnaa khat, thil engkim ti thei ni bawk a nih si chuan, enga ti nge khawvêlah hian thil tha lo tam tak a lo thlen thin si?

He zawhna hi lehkha thiamte leh mi vengva deuh china ngaihte chauhin an zawh thin ni bîk loin, mi zawng zawngin kan zawh theuh a ni a. Mi thenkhat phei chuan Pathian hnên pan hreh phah nân leh a hmangaihna lo hnar phah nân an hmang nghe nghe.

“Mi tam tak rilru chu sual lo awm tan dân leh a lo awm chhan hriat duhnain a ti buai hle a. Sual hna thawh leh rah râpthlâk tak tak, chungpikna leh chhiatna lo thlengte hi an hmuhin, engtin nge hêng thilte hi finna, thiltihtheihna leh hmangaihna tâwp ngâi lo neitu thu neihna hnuaiah a lo thlen theih le tiin an zâwt thîn a. Hei hi thurûk ril tak, a hrilh fiahna chiang tak erawh awm si lo a ni.”—Ellen G. White, Indona Ropui, p. 492.

Pathian awm ring lote zînga tam tak chuan khawvêla thil tha lo chi hrang hrang lo thleng thînte hi Pathian awm an rin loh chhan niin an sawi a. Nimahsela, tûn kâr zirlâiah leh chawlhkâr lo la awm leh tûrahte pawh Bible-in min hrilh Pathian hi tha famkim a ni a. Suala tlu tawh kan khawvêlah hian thil tha lo chi hrang hrang thleng reng mah se, amah chu rin chhan ngam a ni tho tih kan hmu dâwn a ni.