---
title:  Pathian hian kan hriatpui loh tih chhan tha tak a nei
date:   11/02/2025
---

Pathian chuan, “Ka ngaihtuahte hi i ngaihtuahte a ni si lo a, i awm dânte chu ka awm dân a ni hek lo. Vân khi lei âia a sâng zâwk angin, ka awm dânte hi in awm dânte âiin a sâng zâwk si a, ka ngaihtuahte pawh hi in ngaihtuahte âiin a sâng zâwk bawk a ni” (Isaia 55:8, 9) tiin a lo sawi a.

Pathian ngaihtuahte chu keini ngaihtuahte âiin a sâng (fing) zâwk daih a. Kan tâna Pathianin ruahmanna a siam chu eng ang chiah nge ni tih pawh kan suangtuah phâk lo. Chutiang a nih si chuan, enga ti nge Pathianin thil a tihte emaw, tih lohte emaw hi a chhan lo hriat ve vek zêl kan tum ang ni?

Khawvêla thil tha lo chi hrang hrang thlengte lo dawnsawn dân kawng pakhat chu Sap tawngin, ‘skeptical theism’ an ti a. He ngaih dân hi thil kan hriat tlêmzia pawmnaa innghat a ni. Skeptical theist-te chuan Pathian hian thil a tih rêng rêngin tih chhan tha tak a nei niin an ngâi a; mahse, kan hriatna a bei tham êm avângin chûng a thil tih chhante chu lo hriat ve vek zêl kan tum tûr a ni lo an ti a ni ber. Skeptical theist-te chuan Pathianin he khawvêla thil tha lo a thlentîr chhante hi mihringte lo hriat thiam ve vek phâk tûr a ni lo niin an ngâi a. Entîr nân, boruaka natna hrik te reuh tê tê lêng vêlte hi mit lâwnga kan hmuh theih loh avâng maiin boruakah natna hrik te reuh tê tê a lêng vêl lo tihna a ni chuang lo a. Chutiang deuh chuan, Pathianin he khawvêla thil tha lote an thlentîr chhan emaw, an thlen a phal chhan emaw chu keini’n kan lo hriat ve loh mai avângin thlentîr chhan tha emaw, thlen phal chhan tha emaw a nei lo tihna a ni lo chiang a ni. 	

`Sam 73 chhiar la. Sam ziaktu hian engtin nge a bul vêla thil tha lo leh rorêlna dik lo thlengte chu a lo dawnsawn? A thil hmuhte zînga eng hian nge thlîr dân dang daih neihtîr ta le?`

Sâm ziaktu rilru hi khawvêla thil tha lo chi hrang hrang lo thlengte hian a ti buai hle mai a. A han hawi kual vêl a, mi sualte zâwk an hmuingîl êm êm mai chu a hmu a. Eng mah dik leh fel alawi a awm lo ni hialin a lang. Chûngte chu eng nge ni a chhan tih a hre bawk si lo a. Pathian rin leh a rawngbâwl zêl a tûlna chhan pawh a hre lo ti tih ta hial nghe nghe. Chûngte chu Pathian biak in chhûng a thlîr hmaa a ngaihtuah dân a ni.

Pathian biak in chhûng a thlîr hnu-ah erawh thil tha lote lo thlen chhan chungchânga a ngaih dân a thlâk ta daih a. Rorêltu fel tak a awm a ni tih hriain, chu mi chuan ama hun ruatah rorêlna leh dikna a rawn thlentîr dâwn a ni tih a hre thiam ta a ni.

`Adventist-te’n rorêlna kan hriat thiam dân leh vânah biak bûk a awm a ni tih kan rinna hian engtin nge thil tha lo thlen chhante hriat thiamna kawngah mi a tanpui theih ang? Tûnah hian hriat thiam loh tam tak la nei rih mah ila, khawvêla thil thlengte thlen chhan leh Pathian rorêl dân fel tak chu puan zâr a la ni dâwn a ni tih hriatna hi a tangkâi tho em?`