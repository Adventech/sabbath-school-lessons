---
title:  Duh thlan theihna zalên
date:   12/02/2025
---

Pathian hna thawh dân leh a ngaihtuahte chu hre tam lo hle mah ila, Pathian Lehkhabu hian thil tha lo chi hrang hrang lo thlen thin chhan kan hriat thiam theihna tûra thil tângkâi tak tak min hrilh tho a. Khawvêla thil tha lo thlen chhan hriatna kawnga min tanpui thei ngaih dân pakhat chu ‘free will defence’ an tih hi a ni.

“Free will defense” tih awmzia chu thil tha lo chi hrang hrangte hi mihringte’n duh thlan theihna zalên kan neih kan hman sual avânga lo thleng a ni tih ngaih dân neihna a ni a. Chutianga ngâitute chuan thil tha lo lo thlen chhanah hian Pathian mawhchhiat tûr a ni lo, a chhan pawh thil tha lo lo thlengte hi mihringte’n Pathianin chhan tha tak atâna min pêk duh thlanna zalên kan neih kan hman sual rah a nih miau vâng a ni an ti. Amaherawhchu, engati nge Pathian hian chutiang duh thlan theihna zalên chu mihringte hnênah a pêk le? tih zawhna a lo piang ve nghâl a. Hemi chungchângah hian C. S. Lewis-a chuan heti hian a lo ziak: “Duh thlan theihna zalên hi, thil tha lo thlen theihna tûra kawng hawngtu ni tho mah se, hmangaihna emaw, thatna emaw, hlimna emaw hlutzia min hriattîrtu awm chhun a ni a. Mahnia duh thlan theihna pawh nei lo—khâwl ang maia hna thawk thîn mihring—chu siam man a hla lo ngawt ang. Pathianin a thil siam zînga chungnung ber mihringte tâna a lo duan hlimna chu duh thlan theihna zalên nei ngeia hlimna, anmahni duh thu rênga amah nên leh an mihringpuite nêna an inpumkhatna a ni a. . . . Chumi nei tûr chuan an zalên ngei a tûl tlat a ni.”—Mere Christianity (New York: MacMillan, 1960), p. 52.

`Genesis 2:16, 17 chhiar la. Hêng châng pahnihte hian engtin nge Evi leh Adama te hnênah khân duh thlan theihna zalên pêk an ni tih a târ lan?`

Zâwm thlang tûra duh thlan theihna zalên an neih chuan si loh chuan enga ti nge thu pawh a pêk ang ni? Evi leh Adama te khân thei rah ei phal loh kha an lo ei a, an ei atang chiah khân kan chênna khawvêlah hian thil tha lo a lût ta a ni. Evi leh Adama te suala an tlûk thu ziahna dawt chiah bung, Genesis bung 4-ah hian sual nghawng râpthlâk tak takte chu lo langin, an fapa naupang zâwk Abela chu ama unaupa ngeiin a that a. Suala an tlûkna chanchin kan hmuh hian, Evi leh Adama te khân an duh thlanna zalên an hman sual avânga kan chênna khawvêla sual leh thil tha lo chi hrang hrang a lo thlen tâk dân chiang takin a târ lang a ni.

Pathian Lehkhabu hmun hrang hrangah hian mihringten a chhia leh a tha thlang thei tûrin zalênna kan neihzia kan hmu a. (entîr nân, Deut. 7:12, 13; Josua 24:14, 15; Sam 81:11–14; leh Isaia 66:4 en ang che.) Kan ni tin nunah hian eng emaw ti kawng tal chuan kan Siamtu’n min pêk duh thlan theihna zalên kan nei hi kan hmang thîn. Duh thlan theihna zalên hi nei lo ta ila, mihring dik tak kan ni lo ang. Khâwl emaw kan ang deuh ber dâwn a, chutah pawh rilru nei miah lo robot kan ang hial maithei bawk.

Sony company hian ui pianhmang angin robot pakhat, ‘Aibo’ tia an koh chu an siam a. Han en mai chuan ui tak tak ang chiah a ni. Mahse, a dam lo ve thei lo va, hli pawh a kâi ve thei lo a, mi a seh ve thei lo a, damdâwia chiu a mamawh ve lo a, a hmul a tla ve thei hek lo. I ui vulh lâi, ui tak tak khân Aibo hi i thleng phal ang em? I phal lo a nih chuan, i duh thlanna siam chuan engtin nge tûna kan nihna ang, duh thlan theihna zalên neia Pathianin min lo siam chhan hi hre thiam tûrin a tanpui che? Duh thlang thei kan nih miau avângin a thu âwih loh pawh thlang zâwk thei kan ni si a.