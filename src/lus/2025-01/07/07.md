---
title:  Zir belhna
date:   14/02/2025
---

Ellen G. White-i lehkhabu, Thlahtubulte leh Zâwlneite phêk 9–20, “Eng Vângin Nge Sual Chu Phal A Nih?” tih chhiar ni se.

“Setana chu vân atanga hnawh chhuah a nih hnu pawhin finnaa khat Pathian chuan a ti boral nghâl mai chuang lo a. Hmangaih vânga rawngbâwlna chauh chu Pathian tân pawm theih a nih avângin, a laka a thil siamte an rinawm leh rinawm loh chu a dikna leh a thatna an hmuh dâna a innghah a ngâi a ni. Vân leh khawvêl hrang hranga chêngte chuan, sual nihphung emaw, sualin a nghawng thil tha lo tak takte emaw hre thiam phâk an la nih loh avângin, Setana kha tih boral lo ni ta se, Pathian dikna an hmu thiam dâwn lo a. A hel rual rual khân lo ti boral nghâl mai ta se, mi thenkhat chuan Pathian hi hmangaih vâng ni loin, hlauh vâng zâwkin a rawng an bâwlsak ngei ang. Tin, bumtu huhâng chu tih reh kêlh a ni lo ang a, chutiangin, helna rilru pawh nuai bo fithlâk thak a ni lo bawk ang. Chatuan atâna lei leh vân zawng zawngin a lo thatpui zâwk nân bumtu chu a duh thâla a chêt leh a duh dân ang taka ruahmannate a siam phalsak ve ngei a tûl a. Chutichuan, Pathian sawrkâr a puh chhiatna zawng zawngte chu a nihna ang chiah chiahin thil siam zawng zawngte’n an lo hmu thei ang. Chutichuan, Pathian rêl dikna leh khawngaihna leh, a dân hi danglam thei lo a ni a, kumkhua atân ringhlel chhin tûr pawh awm miah loa dah a ni thei tawh dâwn a ni.

“Satana helna kha hun lo la kal leh zêl tûrah lei leh vân pum pui tân zirlâi zir chhuah tûr pawimawh tak a ni a—kha helna kha kumkhaw tlaitluana sual nihphung leh sual rah râpthlâk tak takte min hriat nawntîr thîntu tûr a ni. Setana rorêlna hnathawh dân, mihringte leh vântirhkohte chunga nghawng tha lo tak tak a neihte chuan Pathian thuneihna hnâwl rah chu a lantîr a. Chutih lâiin, Pathian sawrkâr erawh hi chuan Pathian thil siam zawng zawngte that tlân theuhna tûr a duh thung. Chutiang chuan, he helna râpthlâk tak chanchin hi kumkhuaa mi thianghlim zawng zawngte vênghimtu tûr a ni a. Buma an awm awm lohna tûr leh thil sual ti lo a, thil sual tih avânga hremna pawh tuar loa an awm theihna tûra chhandamtu tûr a ni.”—Ellen G. White, Thlahtubulte leh Zâwlneite, pp. 19, 20.

**Sawi ho tûrte**:

`1. Pathian thu zir mite’n “theodicy” (thi-aw-di-ci) an tih hi kan lo hre ve tawh thîn em aw? Thil tha lo chi hrang hrang thleng kâra Pathian dikna sawina atâna an hman tawngkam a ni a. Nimahsela, thil sualte thiam chantîrna chu a ni miah si lo thung. Vâna awm tu emaw khian, “Aw le, Isu, tûnah chuan ka mit hmuh lâi ngeia ka chhûngte tih hrehawma an awm leh tih hlum hial a nih chhan hi ka lo hre thiam ta. Ka va lâwm zâwk êm!” ti niin kan suangtuah chhin teh. Chutiang chu thil âwm ang lo tak a ni ang. Indona ropui a tâwp huna thiam chang zâwk tûr chu thil tha lo (Setana) ni loin, Pathian a ni tih hi engtin nge kan lo hriat thiam theih ang? (Zirlâi 9 en rawh.)`

`2. Joba thil tawn ang deuh hi tawng ve nia inhriat châng i nei tawh em? Nangmahin emaw, i chhûngte’n emaw hrehawm in tawrhte chu a chhan sawi fiahna tha tak a awm thei lo tûr nia ngâi tûra thlêm i lo ni tawh ngâi em? Joba’n a “hriat thiam loh thilte a lo sawi” a ni tih a hriat chhuah tâkna hian zawhna kan neihte chungchânga kan dinhmun hre thiam thei tûrin engtin nge min tanpui le?`