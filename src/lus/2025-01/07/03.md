---
title:  “Kan hriat loh thil tam tak a awm”
date:   10/02/2025
---

Khawvêl chanchin hi sual leh thil tha lo laka hmangaihnain hnehna a chan tâk thu nên khâr a ni ang a. Mahse, chumi hun a thlen hma zawng chu rilru ti buai map map thei zawhna khirh tak tak kan la tawng zêl rih dâwn a ni. Chuti a nih chuan, engtin nge sual leh thil tha lo chi hrang hrang lo thlen chhan kan hriat loh avânga kan buaina hi kan tangkâipui theih tûr zâwnga ngaihtuah leh sawi dân kan lo thiam theih ang?

`Joba 38:1–12 chhiar la. Pathianin Joba a chhânna hian engtin nge thil tha lo lo thlen chhan hriat kan duh avânga kan buainaah hian kan hriat atâna pawimawh thu pawimawh tak min hriattîr le? Thil tha lo chi hrang hrang lo thleng thînte phêna thil awmte chu eng chin nge kan hriat awm a, eng chin nge kan hriat loh pawh awm bawk?`

Joba hrehawm tawrh hi a namai lo hle a, zawhna tam tak zâwtin, a chunga hetiang thil tha lo leh hrehawm tawrhna lo thleng hi eng nge ni a chhan hriat a duh a ni. Pathian chu a zawhnate chhânna pe tûra sawipui a châk hle a, a hrehawm tawrhte phêna awm, vân tualzâwla thil thleng chu eng nge ni tih hre hek lo le (Joba 1–2 chhiar la).

Pathianin Joba a rawn chhân dân hi a mak hle mai. “LALPA chuan thâwngaleivir atangin Joba chu a rawn chhâng a, ‘Hriatna tel lo thutea thurâwn ti thimtu chu tu nge ni?” (Joba 38:1, 2, NKJV) tiin a zâwt lêt ve ta thung a. He lâi thu hi Bible lehlin pakhat chuan, “I hriat chhun a tlêm tehrêng nên, enga ti nge thil i lo sawi ve vak vak a?” tiin a lo dah a, a awmzia pawh a phawk chhuak tha viau mai. Pathian chuan heti hian a sawi bawk a: “Leilung nghahchhante ka phûm lâi khân [nang hi] khawihah nge i awm? I hre thiam a nih chuan han sawi teh” (Joba 35:4, NKJV).

`Joba 42:3 chhiar la. Joba chhânna hian engtin nge keimahni nihna leh dinhmun theuh hriaa pawm thiam tûrin mi a tanpui le?`

Pathian chuan Joba hi a zawhna a chhânna hmangin a hriat loh leh a hriat thiam phâk loh thil tam tak a awm a ni tih chiang takin a hrilh a. Joba ang tho hian keini pawhin khawvêlah hian kan hriat loh thil tam tak a thleng reng a ni tih leh, hêng thil thlengte phêna hna thawktu chu eng nge ni tih kan hre lo tih hi inngâitlâwm takin kan pawm ve mai tûr a ni. Kan zawhna neihte chhânna chu a zavâiin kan hmu vek ngâi dâwn lo a ni kan tih hian, a chhânna tha a awm lo hrim hrim tihna emaw, eng kim chin fel vek a nih hun chu a thleng ngâi dâwn lo tihna emaw a ni lo. Chutiang chu a lo la thleng ngei dâwn a; mahse, chumi a lo thlen hma chuan kawng tam taka puan chhuaha awm tawh Pathian thatna hi kan rin hmiah ngam rih a tûl thung a ni.

`Kan thil hriat chhun tlêm thamzia hi ngaihtuah la. Chuti a nih chuan, zawhna azawnga harsa ber mai, a chhânna chiang tak kan la hmuh miah bawk si loh, sual leh hrehawm tawrhna lo thlen chhan chungchâng hi hriat tum phêt kher loa nun thiam kan tum mai tûr a ni dâwn lo’m ni?`