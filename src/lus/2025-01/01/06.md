---
title:  Kan tâna khenbeh
date:   02/01/2025
---

Pathian chuan mi tin hi inlaichînna tha tak neihpuiah a sâwm theuh a; mahse, anmahni duh thu rênga a sâwmna lo pawmtute chauhin chatuana nunna chu an chang dâwn a ni. Nimahsela, inneihna ruai kîl tehkhin thua kan hmuh tâk ang khân, lalin a sâwmte zînga mi tam tak an lo kal duh dâwn chuang lo tlat mai a (Mat. 22:3).

Chu vâng chuan alâwm, Krista pawh khenbeha a awm hma lawk khân, “Aw, Jerusalem, Jerusalem, zâwlneiho thattu, i hnêna an rawn tirhte lunga lo dênghlumtu. Arpuiin a note a thla hnuaia a awp khâwm angin i fate vawi eng zât nge awp khâwm ka tum kha? Nimahsela, in duh si lo!” (Mat. 23:37) tia a lo tah rêng ni. Krista khân a mite chu koh khâwm a tum ngial thîn a; mahse, tu mahin a hnên an pan duh si lo. Krista’n a mite chhandam a duh thu sawinaah leh anni erawhin chhandam nih an duh tlat loh thu sawinaah te hian Grik tawnga “duh,” “tum” tih sawina thumal, thelo hman a ni ve ve a (he thumal vêk hi a chunga kan târ lan Matthaia 22:3-ah pawh khian hman a ni bawk).

Nimahsela, Krista chu krawsah khân hêng mite tân hian leh keimahni tân pawh a thi ta tho a. Hmangaihna ropui tak a va ni chiang êm! Mihringte hi thil sual kan tih avânga thi tlâk kan nih lâiin, amah Pathian ngei chuan (Kristaah khân) sual man a lo pe tla vek tawh a, vân leh lei inzawmna chat tawh chu zawm thar leh a nih theih nân kawng a lo sial ta a ni. Hetih lâi hian kan chungah a hmangaihna a la lantîr chhunzawm zêl a, chutiang tih chu ba hran miah lo mah se, ama duh thu rêngin mi a hmangaih atin ni.

`Johana 10:17, 18 chhiar la. Galatia 2:20 nên khâikhin ang che. Hêng châng pahnihah hian kan tân thuchah pawimawh tak eng nge awm?`

Pathian hmangaihna târ lanna chiang ber krawsah khân Krista chu ama duh thu rêngin kan tân a lo inpe ta tih kan hmu a. “Ama rilru puak chhuak” liau liauin a nunna a lo hlân a ni. Mi tu mahin a nunna an lâksak lo a; ama’n a duh thu rêngin, leilung nghahchhante phûm a nih hma hauha a lo remtih tawh tlanna ruahman ang takin a hlân ta a ni zâwk.

“Mihringte tlanna tûr ruahmanna lo awm hi suala Adama a tlûk hnua rawt chhuah chawp chauh a ni lo. ‘Thurûk, chatuan ata thupa lo awm char char thîn puan chhuah tâkna’ a ni zâwk a. Rom 16:25, RV. Chatuan ata Pathian lalthutthlêng innghahna lungphûm lo ni char char thîn dânte chu a hun chiah zêla an lo lan chhuah tâkna a ni. A tîr atang rêngin Pathian leh Krista chuan Setana hi a la hel dâwn a ni tih an lo hre lâwk vek a, Setana bumna avânga mihring tlûkna lo la thleng tûr pawh kha an lo hre sa vek bawk. Nimahsela, sual hi lo awm tûr rênga Pathianin a lo ruat sa chu a ni lo a, chutih rual chuan, a lo la awm dâwn tih erawh hre sain, a lo awm huna harsatna a thlen râpthlâk tak takte lo hmachhawn dân tûr pawh a lo duang lâwk sa vek bawk. Khawvêl a hmangaihna chu a nasat êm avângin a Fapa neih chhun pawh pe tûrin thu a lo thlung hial nghe nghe a, ‘amah chu tu pawh a ring apiang an boral loha chatuana nunna an neih zâwk nân’ Johana 3:16.”—Ellen G. White, Chatuan Nghahfâk, p. 22.