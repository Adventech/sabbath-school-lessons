---
title:  Chhân lêt loh hmangaihna
date:   30/12/2024
---

Pathianin suala tlu tawh mihringte a hmangaih dân mak tak mai chu Hosea chanchinah kan hmu a. Zâwlnei Hosea hnênah hian, “Kal la, nupuiah nawhchizuar nei la, nawhchizuar lakah chuan fa nei rawh; chutiang chuan ka mite hian min kalsan a, min uiresan ta a ni” (Hos. 1:2) tiin a hrilh a. Hosea leh uire chîng tak a nupui chanchin hi Pathianin a mite a hmangaihzia târ lanna a ni. Pathian chuan Israel mite kha a lakah rinawm loin Pathian dang neihsan fo mah sela, a la hmangaih reng tho a. Hosea te nupa chanchin hian Pathianin a phu miah lote chunga a thlâwna a hmangaihna a lantîr thin dân a pho lang chiang hle.

Pathian chu rinawmin hmangaihna pawh ngah hle mah se, Israel mite kha a lakah an hel fo thung a. Chutiang chu a nih avângin Pathian Lehkhabu hian Pathian chu nupui rinawm lo tak hmangaih tlattu ni angin a sawi fo rêng a ni. A mite chu tha famkim tak leh rinawm takin a hmangaih a, chutih lâiin, anni erawh kha chuan hmusit takin a hmangaihna an hnâwlsak thîn a, pathian dangte rawngbâwlin chibai an bûksan fo a, amah ti lungngâiin an inlaichînna pawh siam that leh theiha mâwi ni tawh lo hial tûr khawpin an ti chhe thîn a ni.

`Hosea 14:1–4 chhiar la. He thu hian engtin nge Pathianin a mite a hmangaihzia a sawi?`

Pathian chuan a mite’n vawi tam tak an helsan hnu pawhin heti hian a la sawi fan a: “An hnungtawlhna hi ka ti dam ang a, an lak atanga ka thin rimna chu a kian tâk avângin, anni chu ka hmangaih hrim hrim dawn a ni.” “Ka hmangaih hrim hrim dâwn a ni” tih thu-a “hrim hrim” tih tawngkam hi Hebrai Bible-ah chuan nedabah tih niin, mahni duh thu rênga thil tih sawina a ni a. Biak bûka Israel fate’n an anmahni duh thu rênga thawhlâwmte an thawh thin thu sawina atâna hman thumal nên hian thuhmun chiah a ni.

Hosea lehkhabu mai bâkah, Bible pum puiah hian Pathianin a mite a hmangaihzia leh an laka a rinawmzia a tih lanna kan hmu tam hle a. Anni erawhin hmangaih dang neihsanin, amah nêna thuthlung an siam pawh chu siam that leh theih ni pawha lang lo hial tûr khawpin an bawhchhe fo thung. Nimahsela, Pathian chuan ama duh thu rêngin an lakah a hmangaihna a lantîr chhunzawm zêl tho a. Israel mite hian Pathian hmangaihna chan an phu rêng rêng lo; a chhan pawh a hmangaihna chu an hnâwl fo a; chu vângin chuan, hmangaihna chang tlâk an ni tawh lo. Chuti chungin, Pathian chuan mi tu emawin hmangaih tûra an tih luih tlat vâng emaw, ama’n hmangaih a bat tlat vâng emaw ni miah loin a hmangaih chhunzawm zêl tho a. Hetah leh hmun dang dangah pawh Pathian Lehkhabu hian Pathian hmangaihna chu a thlâwn leh ama duh thu rênga lantîr a nih dân a târ lang chiang hle a ni.

`Mi tam tak chuan, Pathian hi mihringte laka hla taka awm, rorêltu khirh zet ni angin an ngâi a. Pathian chu nupui rinawm loh tak neitu pasal khawngaihthlâk tak, hmuhsit hlawh leh hnâwla awm ni anga târ lan a ni hian engtin nge Pathian nihna chu kawng danga hmu thiam tûrin a tanpui che? Chu chuan Pathian nêna in inlaichînna i thlîr dân pawh a ti danglam daih bawk em?`