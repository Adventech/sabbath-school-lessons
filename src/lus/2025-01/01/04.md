---
title:  A thlâwna pêk hmangaihna
date:   31/12/2024
---

Pathian chuan Israel mite hnênah khân—a laka an hel fo chung pawhin—a thlâwnin leh ama duh thu rêngin a hmangaihna a la lantîr chhunzawm zêl tho thîn a ni mai lo a, keini chungah pawh mi sualte kan la nih lâi ngei pawh khân a thlâwnin, ama duh thu rêngin hmangaihna a la lantîr chhunzawm zêl ve tho a nih hi. Pathian hmangaihna hi chan kan phu hauh lo a, a hlawh pawh kan hlawh chhuak zo ngâi rêng rêng lo bawk ang. Pathian hian min mamawh hran miah lo a. Bible-a kan hmuh Pathian hian eng mah a mamawh lo (Tirh. 17:25). Pathianin nang leh kei leh mi zawng zawng mi a hmangaihna hi ama duhthlanna liau liau a ni.

`Thupuan 4:11 leh Sam 33:6 te hi khâikhin la. Hêng châng pahnihte’n Pathianin ama duh thu rênga lei leh vân a siam thu engtin nge min hrilh?`

Pathian chuan he khawvêl hi ama duh thu rêngin, zalên takin a siam a. Chutiang chu a nih avângin ropuina zawng zawng, chakna zawng zawng leh thiltihtheihna zawng zawng hmu tlâk a ni. Pathian chuan he khawvêl hi emaw, khawvêl dang emaw pawh a siam a tûl hran rêng rêng lo a. Leilung din a nih hma hauh khân Pathian chuan Pathiana minung pathum awmte chhûnga inlaichînna duhawm tak awm chu a lo nei daih tawh zâwk a ni.

`Johana 17:24 chhiar la. He lâi thu hian khawvêl pian hma pawhin Pathian hmangaihna chu a lo awm tawh tih engtin nge a sawi?`

Pathian chuan thil eng emaw hmangaih tûr a neih theih nân mihringte siam hi a mamawh a ni hran hauh lo a. Amaherawhchu, amah hi hmangaihna a nih avâng zâwkin khawvêl hi siam a, a mihring siamte nêna inhmangaih tawn tak nih chu a lo thlang ta a ni.

Pathian chuan he khawvêl hi phal taka a pêk a hmangaihna lo changtu atân ama duh thu rêngin a siam a, chu mai chu ni loin, Evi leh Adama te suala an tlûk tâk hnu leh, mi mal tinte’n thil sual kan tih tâk theuh bawk hnu-ah pawh ama duh thu rêngin mi a la hmangaih chhunzawm zêl tho a ni.

Evi leh Adama te khân, suala an tlûk tâk hnu kha chuan la nung zui zêl tûr leh Pathian hmangaihna la dawng chhunzawm zêl tûrin dikna chanvo an nei tawh lo. Nimahsela, “ama thiltihtheihna thu-a engkim tung dingtu” (Heb. 1:3) Pathian chuan, a hmangaihna, khawngaihna leh zahngaihna ropui tak avângin an nunna a lo zuahsak a, amah nên an la inhmangaih tawn zêl theih nân inrem lehna kawng a siamsak ta zâwk a. Chu inrem lehnaah chuan keini pawh hi kan tel ve a ni.

`Pathian chuan he khawvêl hi, suala tlu tawh leh mi sual tak kan ni chungin a la hmangaih chhunzawm zêl tho a. Hei hian a hmangaihna leh a khawngaihna thûkzia leh zauzia engtin nge min hrilh? He thutak hian amah hmangaih lêt ve tûrin engtin nge min siam ?`