---
title:  Zir belhna
date:   03/01/2025
---

Ellen G. White-i lehkhabu, Krista Tehkhin Thute bung 29, “Mo Neitu Hmuak Tûrin” (phêk 360–374) chhiar ni se.

“Pathian nihna hriat sualna thim chhah tak chuan khawvêl hi a bawh chûn mai a. Mihringte chuan Pathian nungchang hriatna an neih thin pawh an hloh then ta zêl mai bawk. Dik lo taka hriat leh hrilh fiah thin a ni a. Hetih hunah tak hian Pathian atanga lo chhuak thuchah, a lo hretute hnêna ênna thlen thei leh chhandam tûra thiltihtheihna nei bawk chu puan chhuah tûr a ni. A nungchang chu mite hnêna hriattîr ni bawk se la. Khawvêl thimah hian a ropuina êng, a thatna, khawngaihna leh thutak êng chu lantîr ni mawlh rawh se.

“Hei hi zâwlnei Isaia thu hmanga lo puan chhawh tawh hna chu a ni a. ‘Aw Jerusalem, chanchin tha lâwmawm êm êm hril tûr i nei a, ring takin i aw chhuah rawh; ring takin chhuah la, hlau suh ang che, Juda ram khawpuite hnênah chuan, ‘En teh u, in Pathian hi! En teh u, Lalpa Pathian chu a kut chak tak nên a lo kal dâwn a, a bân chuan a tân ro a rêl ang; en teh u, a lâwmman chu a hnênah a awm hi, a hna pawh a hmaah a awm bawk a ni.’ Isaia 40:9, 10, RV.

“Mo Neitu lo kal hun lo nghâktute chuan mite hnênah, ‘En teh u, in Pathian hi’ tiin an hrilh thîn tûr a ni a. Khawvêl hnêna pêk tûr zahngaihna êng zung hnuhnûng ber, khawngaihna thuchah hnuhnûng ber chu a hmangaihna nungchang puan chhuahna hi a ni. Pathian fate chuan a ropuina an lantîr tûr a ni a. Anmahni nun theuhah leh an nungchangah Pathian khawngaihnain an tâna hna a lo thawh tawh chu puang chhuak rawh se.

“Felna Ni êng chu hna tha thawhah lo lang chhuak se la—thutak sawiin leh thil thianghlim tiin lan chhuahtîr ni rawh se.”—Ellen G. White, Krista Tehkhin Thute, phêk 367–369.

**Sawi ho tûrte**:

`1. Pathian a awm lo nia rinna âi pawha la tha lo zâwk chu Pathianin min hua nia ngaih dân neih tlatna hi a ni âwm e. Chu chu thu dik lo ni ta se, kan chênna khawvêl hi engtiang takin nge a danglam ang?`

`2. Kan tûnlâi khawvêla Pathian nungchang hriat thiam lohna nasa ta êm êm mai hi eng nge a chhan ni ang? Pathian chu hmangaihna a ni tih hi mite’n an lo hriat theihna tûra in tanpui theih dân tûr kawngte chu ngaihtuahin han sawi ho teh u.`

`3. Tûnlâi huna Pathian nungchang puan chhuahna tûra thuchah chu eng nge ni? Chu thuchah chu Pathian hmangaihna la hre ve ngâi vak lo tu emaw hnênah engtin nge i sawi fiah ang? Pathian chu hmangaihna a ni ngei a ni tih leh, a nungchang ropui tak chu hmuhtîr tûrin finfiahna pêk theih i nei ang em?`

`4. Pathian hmangaihna chungchâng sawi hi thil pakhat a ni a. Kan nuna chu hmangaihna puan chhuah leh lantîr erawh thil dang daih a ni thung. Kan vêla mite hnênah hian Pathian hmangaihna puang chhuak thei tûr eng ‘thil tih thianghlimte’ nge kan tih ang?`