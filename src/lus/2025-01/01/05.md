---
title:  Sâwmte chu tam tak an ni a, thlante erawh tlêm tê an ni
date:   01/01/2025
---

Pathian chuan mihringte hi ama duh thu rêngin a hmangaih a ni mai lo a, amah hmangaih lêt ve tûr pawhin a sâwm nghâl bawk. Pathianin mihringte hnêna a hmangaihna lo pawm emaw, lo hnar emaw tûra duh thlan theihna zalên a pêkzia chu Isua’n inneihna ruai kîl tehkhin thu a sawiah hian (leh hmun dang dangah pawh) chiang takin a lang a.

`Matthaia 22:1–14 chhiar la. He tehkhin thu awmzia hi eng nge ni?`

Isua’n inneihna ruai kîl tehkhin thu a sawiah hian lal tu emaw chuan a fapa nupui neih lawm nân ruai buatsaihin, a chhiahhlawhte chu inneihna ruai kîl tûra a lo sâwm tawhte chu va ko tûrin a tîr a; nimahsela, a mi sâwmte chu tu mah an kal duh lo tlat mai (Mat. 22:2, 3). Anmahni ko tûr hian mi dangte pawh a va tîr ve leh a; nimahsela, anni pawh chu an lo ngaihsak duh chuang lo mai ni loin, an lo man a, an lo that daih nghe nghe a (Mat. 22:4–6).

A chhiahhlawh thenkhat lo thattute chunga phuba a lâk zawh hnu chuan a chhiahhlawhte hnênah heti hian a sawi ta a: “Inneihna ruai chu peih a ni ta, ka mi sâwmte erawh kha chu ei tlâk an ni lo. Chu vângin, kawng pêng thuamahte kal ula, mi in hmuh apiangte chu ka inneihna ruai buatsaih hi rawn kîl tûrin sâwm zêl ang che u” (Mat. 22:8, 9, NKJV) tiin. Hemi hnu hian inneihna puan sin lo mi pakhat lo tel ve ngawt chu pâwn thima an paih chhuah tâk thu sawiin, hei hian inneihna ruai kîl tûra lalin a sem inneihna puan chu sin a tûlzia a entîr a. Chutichuan, he thu khuh tawngkam, awmze ril nei tak nei si hian a tehkhin thu sawi chu a tlâng a kâwm ta a: “sâwmte chu tam tak an ni a, thlante erawh chu tlêm tê an ni” (Mat. 22:14).

He thu hi eng nge ni a awmzia le? A tâwpa “thlan” ni tate chu inneihna ruai kîl tûr Lalpa sâwmna lo pawmtute an ni a. He tehkhin thua “koh” ti leh “sâwm” tia lehlin Grik thumal hi kaleo a ni a, a tâwpa “thlan” (Grik tawngin, eklektos) nih theihna tûra tehfung pawimawh tak chu sâwmna lo pawm leh pawm loh a ni ang.

Dik takin, Pathian chuan mi tin hi inneihna ruai kîl tûrin a ko theuh a (chumi awmzia chu, a sâwm vek tihna a ni). Nimahsela, mi tu pawhin Pathian hmangaihna chu kan lo hnar thei thung. Hmangaih thei tûra kan neih tûl êm êm chu zalênna a ni a. Pathian chuan mi tu mah hi a hmangaih lui emaw, inhmangaih luihtîr emaw ngâi lo ang. Pathian nêna inhmangaih tawn leh inlaichînna tha tak neih chu kan lo duh lo tlat thei a. “Thlante” chu Pathian sâwmna lo pawmtute an ni. Pathian hmangaihtute chu Pathianin kan lo suangtuah thiam phâk bâka tha leh ropui zâwk thil min lo buatsaihsak a. Chu pawh chu, hmangaihna leh hmangaihnain a ken tel zalênna nên bawka chan tûr tho a ni.

`I nun dân khân, inneihna ruai kîl tûra sâwmna chu i lo pawm tawh a, chu ruai kîl tûr chuan inneihna puan sin chungin i lo kal a ni tih a ti lang em?`