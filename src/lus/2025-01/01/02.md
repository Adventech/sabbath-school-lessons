---
title:  Kan beisei phâk loh
date:   29/12/2024
---

Pathian chuan, “Nangin kei mi hmangaih em?” tiin min zâwt a ni mai lo a, amah Pathian hian mi tin hi min hmangaih theuh a, min hmangaih dân pawh ama duh thu rêng a ni bawk. Ani chuan ama duh thu rêngin, keini’n kan lo suangtuah thiam phâk bâka thûk daih lehnghâlin nang leh kei leh mi dang zawng zawng pawh min hmangaih theuh a. Min hmangaihna chu a mite chanchina thil a lo tih tawh dân atangte khân kan hre thei a ni.

`Exodus 33:15–22 chhiar la, hêng chângte hian eng chungchâng nge an sawi tih ngun takin ngaihtuah ang che. He lâi thu, a bîk takin, châng 19 hian engtin nge Pathian ruahmanna leh hmangaihna chu a puan chhuah?`

Eng kim chu a tâwp ta vek niin a lang. Pathianin mak tak maia Aigupta mite bâwih nihna ata a chhanchhuah hnu rei vak loah khân Israel mite chu Pathian lakah helin, rangkachaka siam bâwng no lim chu chibai an bûk ta mai a. An thil tih chu tlâng atanga lo chhuk Mosia’n rawn hmu-in a thinrim lutuk chuan, Thu Sâwm Pêk ziahna lung phêk pahnih a ken chu a paih keh ta vek mai a ni. Israel mite hian Pathianin a thlâwna a chantîr thuthlung avânga hamthatnate leh malsâwmnate chu chân ta vek mah se, Pathian erawh chuan, ama duh thu rêngin thuthlunga inlaichînna neihpui chhunzawm zêl a la thlang tho a—thuthlungin a ken tel malsâwmnate chu dawn chhunzawm phu tawh miah lo mah se, la pêk zui zêl a tum tlat a ni.

Exodus 33:19 thu, “Ka khawngaih apiang chu ka khawngaih ang a, zah ka ngaihna chung apiangah chuan zah ka ngâi ang?” tih hi Pathianin mi tute emaw chunga khawngaihna leh zahngaihna lantîr bîk a tumna leh mi dangte erawh ngaihsak loh a tumna anga ngaih a ni fo a. Amaherawhchu, a hma lam thute kan en chuan, Pathian hian mi thenkhat chungah zahngaihna leh khawngaihna a lantîr ang a, mi thenkhat dang chungah erawh a lantîr ve dâwn lo tih lam a sawi lo tih kan hre thei ang. Chutiang chu Pathian thil tih dân a ni lo hrim hrim a, mi thenkhat zirtîr dân, mi thenkhat chu boral tûr leh chatuana thiam loh chantîrna hmachhawn tûrin Pathianin a lo ruat lâwk vek tawh tih hi chu Pathian hna thawh dân phung kalh tlat a ni zâwk a ni.

Chuti a nih chuan, hemi chânga Pathianin a sawi hi eng chungchâng nge ni? Pathian chuan eng kim Siamtu a nihna angin a phu lo ber berte chungah pawh ama duh thu rênga khawngaihna leh zahngaihna lantîr tûrin dikna leh thu neihna a nei tih a puang a. Chutiang chuan hemi tum, a lakah hela rangkachaka siam bâwng no lim chibai an bûk hnu pawh hian tiin, khawngaih phu hauh lo mah se, an chungah khawngaihna a lantîr ta tho a ni.

Hei hi mihringte beisei dân ang ni lo leh âwm ang lo lutuk an tih tûr ang hiala Pathianin a hmangaihna a lantîr thinzia kan hmuh tam tak zînga pakhat a ni a. Kan zavâi tân chanchin lâwmawm a ni ti r’u maw?

`Engtiangin nge Pathian hian i lo rin dân ang ni lo leh beisei loh dân deuhin i chungah a hmangaihna a lo lantîr ve tawh le?`