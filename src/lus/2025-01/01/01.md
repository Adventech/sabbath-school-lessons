---
title:  Pathian Chuan Ama Duh Thu Rêngin A Hmangaih
date:   28/12/2024
---

### Chhiar tûrte

Exod. 33:15–22; Hosea 14:1–4; Thup. 4:11; Joh. 17:24; Mat. 22:1–14; Joh. 10:17, 18.

> <p>Châng vawn</p>
> “An hnungtawlhna hi ka ti dam ang a, an lak atanga ka thinrimna chu a kian tâk avângin, anni chu ka hmangaih hrim hrim dâwn a ni” (Hosea 14:4).

Petera khân, Isua’n a lo sawi lâwk ang ngeiin, vawi thum ngawt mai Isua a phat a; mahse, hêng a phatnate hi thawnthu tâwpna chu a ni lo thung. Khatia thlân atanga Isua a lo thawh leh hnu khân heti hian Petera hnênah a zâwt a: “Hêngte âi hian nangin kei mi hmangaih zâwk em?” tiin. Petera chuan, “Aw, Lalpa; ka ngaina che tih i hria e” tiin a chhâng a. Tichuan, Isua’n “Ka berâm note-te châwm rawh” tiin a hrilh a. Chumi hnu chuan, Isua’n, “Nangin kei mi hmangaih em?” tiin a zâwt leh a. Petera chuan, “Aw, Lalpa; ka ngaina che tih i hria e” ti bawkin a chhâng leh a. Tichuan, Isua’n, “Ka berâmte enkawl rawh” tiin a hrilh leh a. Chumi hnu chuan, Isua’n a vawi thumna atân, “Nangin kei mi ngaina em?” tiin a zâwt leh a. Chutia vawi thum ngawt mai, “Mi hmangaih em?” a tih avâng chuan Petera hi a lungngâi ta hle mai a. “Lalpa, eng kim i hre vek alâwm, ka ngaina che tih i hria e” tiin a chhâng leh a. Tichuan, Isua’n a hnênah, “Ka berâmte châwm rawh” tih tho kha a sawi leh a. Petera hian vawi thum ngawt Isua a lo phat tawh a, chutiang chiah chuan Isua hian zawhna pawimawh tak, “Nangin kei mi hmangaih em?” tih zawhna hmangin Petera hi vawi thum ngawt a pawm nawn ta a ni.

Kan thil tawn chu Petera thil tawn nên hian a inang lo viau pawh a ni maithei e, a nihphung erawh a inanna lâi a tam hle thovin a rinawm. A awmzia chu, Isua’n Petera hnêna zawhna a zawh hi keimahni hun tawn leh awmna hmun zêla Pathianin mi tinte min zawh theuh a ni a, chu chu, Nangin kei mi hmangaih em? tih hi a ni.

Eng kim hi he zawhna kan lo chhân dânah a innghat vek bawk.