---
title:  Hmangaihna leh dikna chu vuan tlat rawh
date:   06/02/2025
---

Pathian Lehkhabu hian “LALPA kan Pathian chu Pathian a ni a, Pathian rinawm, amah hmangaiha a thupêkte zâwmtu chungah chuan chhuan sâng tam tak thlenga thuthlung leh khawngaihna vawng thîntu” a nih tih thu a sawi tam hle a (Deut. 7:9, NKJV). A nungchang thatna leh hmangaihna chu krawsah khân Isua’n chiang leh fiah takin a lo lantîr tawh a ni (Rom 3:25, 26; Rom 5:8 chhiar la). Sam 100:5-ah chuan, “LALPA chu a tha si a, a hmangaihna nghet tak chu kumkhuain a awm reng ang a, a rinawmna pawh chhuan zawng zawng thlengin a awm ang” (ESV; Sam 89:2 pawh chhiar ang che) a lo ti a. Chutiang chu a nih avângin Pathian hi rin chhan ngam, a fate hnêna thilpêk thate chauh pe thîn a ni a (Jak. 1:17; Luka 11:11–13 pawh chhiar ang che). Dik tak phei chuan, amah dotu a hmêlmate ngei hnênah pawh thil tha tak tak a pe ve thîn tho bawk a ni.

`Matthaia 5:43–48 chhiar la. He thu hian engtin nge Pathian hmangaihna makzia leh ropuizia a sawi? He Isua zirtîrna êngah hian engtin nge mi dangte lakah hmangaihna kan lantîr theih ang?`

Matthaia bung 5 hian Pathian hmangaihna chu hmangaihna tha famkim a nih thu a sawi a. Nangmah hmangaihtu che chauh i hmangaihna kha chu hmangaihna famkim a ni lo. Pathian erawh chuan amah hawtu, a hmêlmate ngei pawh a hmangaih tho a. A hmangaihna chu famkim, a leh pek awm tawh chuang lo a nih avângin hmangaihna tha famkim a ni.

Pathian hmangaihna leh khawngaihna chu kan ngaihtuahnain a thlen phâk bâk daih ni mah se, dikna erawh a palzût ngâi lo a, a kalh zâwngin a che ngâi bawk hek lo. Palzût emaw, kalh emaw ahnehin dikna leh khawngaihna te chu a kal duntîr tlat thîn zâwk a (Sam 85:10). Chu vâng chuan, Bible pawhin, “Khawngaihna leh dik taka rorêlna dân zâwm la, i Pathian chu nghâk zêl rawh” (Hos. 12:6, NKJV) tiin a lo sawi a. He lâi thu hi lehlin dang chuan, “Hmangaihna dân chu vuan tlat la, dik takin thil ti thîn bawk ang che” (ESV; Luka 11:42 pawh chhiar ang che) tiin a lo dah bawk.

Khawvêl tâwp hunah chuan amah Pathian ngei hian rorêlna dik leh tha famkim chu a rawn thlentîr tawh ang a. A rorêlna fel tak chu lan chhuahtîr a ni ang (Rom 2:5, ESV). Chutih hunah chuan tlante’n, “Aw Lalpa Pathian, Engkimtithei, i thil tihte chu a ropuiin a mak a; nang, hnam tin Lalber, i kawngte chu a felin a dik a ni. Aw Lalpa, tu nge i hming zah lo anga châwimâwi lo ang? Nang chauh i thianghlim si; i thil tih felte chu tih lan a nih tawh avângin, hnam tinrêngin chibai an rawn bûk ang che,” (Thup. 15:3, 4, NKJV; Thup. 19:1, 2 nên khâikhin la) tih hla hi an sa dâwn a ni.

`Isaia 25:1 chuan, “Aw LALPA, nang chu ka Pathian i ni a; thil ropui tak tak i tih avângin i hming ka fak ang; hmâsânga thu i lo râwnte kha a rinawmin a dik êm êm si a” (NKJV) tiin a lo puang a. Pathian chu hun tha loah pawh engtin nge kan fak theih ang? Engtiang kawngtein nge i awmna hmun vêla dikna thlen thei tûr zâwngin nangma nun kha Pathian hnêna fakna hla satu a lo nih theih ang?`