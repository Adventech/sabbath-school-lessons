---
title:  Hmangaihna leh dikna
date:   02/02/2025
---

Pathian Lehkhabu-ah hian hmangaihna leh dikna te chu thil kal dûn tlat a ni tih kan hmu tam hle. Hmangaihna dik chuan dik taka thil tih a phût tlat a; tin, rorêlna dik pawh hmangaihna nên leh hmangaihna atang chauha thlentîr theih a ni bawk. Hêng thil pahnihte hi inkawp tlat leh kal dûn rial ni angin kan lo hre ngâi lêm lo thîn a; a chhan pawh hmangaihna leh dikna hi keimahni mihringte hian kan lo tih chingpen nasat tawh êm vâng a ni.

`Sam 33:5, Isaia 61:8, Jeremia 9:24, Sam 85:10, leh Sam 89:14 chhiar la. Hêng thute hian engtin nge Pathianin dik taka thil tih a ngaih pawimawhzia hre thiam tûrin a tanpui che?`

Hêng thute hian Pathianin dikna a ngainatzia chiang takin a sawi a (Sam 33:5, Isaia 61:8). Pathian Lehkhabu-ah hian hmangaihna leh dikna, dik taka ro rêlna chu pawh then theih loh khawpa inzawm nghet tlat nia târ lan thin a ni. Pathian hmangaihna leh Pathian felna chu thil kal dûn rial a ni a; chu vâng chuan, he khawvêlah hian felna leh dik taka thil tihna thleng thîn se a duh êm êm a ni.

Zâwlneite khân chhan tha tak avângin dik lo taka thil tihna ang chi rêng rêng, entîr nân, dân tha lo tak siam te, bûkna emaw, tehna emaw dik lo hman te, rorêlnaa hleih neihna te, mi retheite leh hmeithâite rah behna te an sawisêl ngar ngar thîn a. Mihringte hian thil sual leh dik lo tak tak ti thîn mah ila, Pathian erawh chu leia ngilneihna te, rêl dikna te, felna te hmang thîntu a ni ve thung” (Jer. 9:24, NKJV). Chutiang chu a nih avângin, Pathian laka rinawmte chuan Pathian rorêlna lo thleng tûr pawh hi thil tha tak nia ngâiin an nghâkhlel êm êm rêng a. Chu rorêlna chuan thil dik lo titute leh mi dang rah beh chîngte hremna a rawn thlen bâkah, dik lo taka thil tih tuartute leh rah beha awmte chu chhanchhuakin, dikna a rawn tungding dâwn a ni.

Pathian sawrkâr innghahna lungphûm chu felna leh dikna a ni a. Pathian hmangaihna sawrkâr chu dik leh fel tak, he khawvêla sawrkâr dik lo tak tak, a fawng chelhtute’n anmahni hlâwkna tûr leh thuneihna chan zêl an tum avâng thil dik lo tak tak an tihna nên hi chuan a inang lo hle. Pathianah chuan “ngilneihna leh thutak an intâwk a; felna leh remna a infâwp bawk a ni” (Sam 85:10).

Pathian chuan hetiang hian kan laka a phût chu chiang takin a lo sawi a: “Aw mihring, [Pathianin] tha chu a entîr tawh che kha. Lalpa’n a phût che chu eng nge ni? Dik taka tih leh khawngaihna ngainat leh i Pathian nêna thuhnuairawlh taka lên dun a ni lo em ni?” (Mika 6:8, NKJV). Pathian nungchang kan lan chhuahtîr tûr a awm a nih ngâi chuan, hmangaihna ngei hi a ni lo thei dâwn lo a, hmangaihna atanga lo chhuak dik taka thil tih duhna leh khawngaihna pawh kan ngaina hle bawk ang.

`Tûnlâi hunah pawh mihringte’n dik lo taka thil kan la tih thinte chu eng nge ni? Engtin nge Pathian rorêlna tha famkim chu eng tikah emaw a lo thlen ngei theih nân kan dîl ang?`