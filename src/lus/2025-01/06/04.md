---
title:  Pathian nungchang danglam ngâi lo
date:   04/02/2025
---

`Malakia 3:6 leh Jakoba 1:17 chhiar la. Hêng Bible châng pahnihte hian engtin nge Pathian nungchang an sawi?`

Malakia 3:6-ah chuan, “Kei hi LALPA ka ni a, ka danglam ngâi lo” tiin Pathianin a nihna a sawi a. Mi thenkhat chuan he lâi thu hi Pathian chu eng ti kawng mahah danglam ngâi lo hrim hrim a ni tih tanchhan atân an hmang thîn a. Nimahsela, hemi châng tho tâwp lam leh a dawt chângte han chhiar hian, Pathian danglam ngâi lohna tih chuan a rilru nghehna, thil dik leh tha a tiha a din ngheh tlatna a entîr zâwk niin a lang. Sawi tawh angin, châng 6 tâwp lam pawh hian a rilru a thlâk ve thîn tho a ni tih chu a ti lang a. “Chutichuan, Aw Jakoba fapate u, tih boral in ni lo ang” a ti. Tin, a châng dawt leh chiahah pawh Pathian chuan heti hian a mite hnênah a sawi a: “Ka hnênah lo kîr ula, tichuan, in hnênah ka lo kîr ang” (Mal. 3:7).

Pathian chuan a thil siam mihringte hi inlaichînna a rawn neihpui a, chu an inlaichîn tawnnaah chuan danglam ta eng eng emaw awm thîn mah se, Pathian nungchang erawh a pângngâi reng thîn a ni. Chumi chu Jakoba 1:17 pawhin rawn nemnghetin, thilpêk tha leh thilpêk famkim zawng zawng chu danglam ve ngâi lo Pathian hnêna ata lo thleng a ni a ti a. Ani chu thil tha lo thlentîrtu a nih loh thu chiang takin a sawi bawk.

Pathian Lehkhabu hian hmun hrang hrangah Pathian nungchang chu danglam ngâi lo a nih thu a sawi a. Tawngkam danga sawi chuan, Bible hian Pathian chu danglam ngâi lo, hmangaihna nên leh dik taka thil ti zêl thîn a ni tih min hrilh a ni. Nimahsela, a thil siam mihringte nên inlaichînna dik tak siam theiin a siam rêng bawk a, mihringte chu tling loin sualah tlu fo mah se, hmangaihna leh dikna nên a lo pawm leh zêl thîn a ni.

`2 Timothea 2:13; Tita 1:2; leh Hebrai 6:17, 18 chhiar la. Hêng Bible chângte hian engtin nge Pathian nihna chungchâng an sawi hlawm?`

Pathian chuan a thil lo sawi tawh emaw, lo tih tawh emaw a pha leh si thei lo a, dâwt a sawi thei lo a, tin, a thutiamte pawh a bawhchhe thei hek lo. Bible-a kan hmuh Pathian hi amah duh thu rênga (Kristaah khân) kan tân krawsa lo inpe tawh Pathian tho kha a ni a. Amah chu tîmna nei hauh loa kan rin ngam theih Pathian niin, ama zârah inrin tâwkna leh beiseina pawh kan nei thei bawk. A chhan pawh Hebrai 13:8-in a lo sawi ang hian, Isua Krista chu niminah a ni emaw, vawiinah a ni emaw, kumkhua pawha pângngâi reng a nih vâng a ni.

`I nunah thil tha lo tak tak lo thleng mah se, engtin nge Pathian thatna chu rin ngam tlat theih dân i lo hriat theih ang? I mitthlaah krawsa khenbeh Pathian kha lantîr a, engtin nge chu chuan Pathian thatna rin chhan dân thiam tûrin a tanpui che?`