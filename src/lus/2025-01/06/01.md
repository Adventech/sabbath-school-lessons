---
title:  Pathian Chu Rorêlna Dik Ngainatu A Ni
date:   01/02/2025
---

### Chhiar tûrte

Sam 33:5, Sam 85:10, Deut. 32:4, Jak. 1:17, Tita 1:2, Exod. 32:14, Mat. 5:43–48.

> <p>Châng vawn</p>
> “‘A chhuang apiang erawh chuan hei hi chhuang rawh se, kei LALPA hi leia ngilneihna te, rêldikna te, felna hmang thîntu chu ka ni tih mi hriat a, a hriat thiamna chu; hêng thilte hi ka lâwmzâwng a ni si,’ tih hi LALPA thu chhuak a ni” (Jeremia 9:24).

Hmânlâi Israel ram chheh vêla awm hnamte biak “pathiante” kha pathian rinawm lo tak, thil dik lo tak tak ti thîn leh eng nge an duhzâwng nia, eng nge an huatzâwng tih pawh hriat hleih theih loh an ni hlawm a. Anmahni betute chu thil nunrâwnthlâk tak tak, entîr nân, inthâwina atâna anmahni fate ngei hlân tûr te-in thu an pe thîn a ni. Chutiang chu ni mah se, anmahni betu mipui nâwlpuite lahin an duhsakna chan emaw, malsâwmna dawn emaw pawh an beisei ngam chuang hauh bawk si lo a, an thinrim hlauin an tlawn liak liak reng a ni ber mai.

Deuteronomi 32:17-in min hrilh dânin hêng “pathiante” phêna awm chu ramhuaite an ni a (1 Kor. 10:20, 21 pawh en rawh). Tin, an chibai bûk dân phung hrim hrimte pawh anmahni hma an sialna vek niin, anmahni betu mipuite chu thlarau lam leh rilru lama thim chhah takah an hnutchhiah a ni.

Bible-a kan hmuh Pathian erawh hi chu hêng ramhuai sipaite nên hian inang lo tak a ni a. Jehova chu Pathian tha tak niin, a nungchang pawh a danglam ve ngâi lo. Tin, Pathian thatna nghet tak avâng chauh hian, tûnah leh chatuan atân beiseina pawh kan lo nei thei a nih rêng hi.

Jehova chu hmânlâi mite biak thin pathian lemte ang kha leh, tûnlâi khawvêla mi tam takte’n chibai an bûk “pathiante” ang hi ni ve loin, sual te, hrehawm tawrhna te, hleih neihna leh dik lo taka thil tihna te, inrah behna te ngaimawh êm êmtu a ni a. Hêng zawng zawngte hi eng tikah emaw chuan a la ti tâwp vek dâwn a ni.