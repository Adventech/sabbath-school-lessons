---
title:  Inlamlêt leh thîn Pathian maw?
date:   05/02/2025
---

Pathian hian a thil lo sawi tawh a “lamlêt” leh emaw, a thil lo tih tawhah a inchhîr leh si emaw thei em? A thei a nih chuan eng nge ni a awmzia ni ang? Pathian nungchang leh mizia chu danglam ngâi lo a nih thu kan sawi tawh kha a ni a. Amaherawhchu, Bible châng thenkhat hian Pathian chu a thil lo sawi tawh a “lamlêt” leh tâk thu emaw, a thil lo tih tawhah a “inchhîr” leh tâk si thu emaw an sawi tho bawk si a. Mihringte ngaihah chuan inchhîrna tih hian thil dik lo eng emaw lo tih tawh tih hriatna leh pawmna a kâwk a. Chuti a nih chuan, enga ti nge Bible châng thenkhat hian Pathian chu a thil lo tih tawha “inchhîr” leh si ni angin an sawi le?

`Exodus 32:14 chhiar la, tichuan, Jeremia 18:4–10 nên khâikhin ang che. Hêng chângte’n Pathianin a thil lo sawi tawh emaw, lo tih tawh emaw a “lamlêt” leh si ni anga an sawi hi eng nge a awmzia ni ang?`

Hêng chângahte leh châng dang tam takah pawh, Pathian chu mihringte’n an sual an sim emaw, tuin emaw a dîlsak emaw avânga a thil tih tum ngei ngei pawh lamlêt leh ta anga sawi a ni a. A mite chuan an sualna kalsana a hnên an rawn pan a nih phawt chuan an chunga hremna thlentîr a lo tum tawh pawh a sût leh dâwn a ni tih a tiam thîn. Mihringte’n an sual an sim avânga Pathianin anmahni hrem a tumna a sût leh tâk thu hi Pathian Lehkhabu-a thupui langsâr leh tlânglâwn ber pakhat a ni nghe nghe.

`Numbers 23:19 leh 1 Samuel 15:29 chhiar la. Hêng thute hian Pathian chu inchhîr thîn emaw, inchhîr ngâi lo emaw a nih chungchangah leh a “inlamlêt thin” emaw emaw, “inlamlêt ngâi loh” emaw chungchângah eng nge ni an lo sawi?`

Hêng châng pahnihte hian Pathian chu “mihring anga inlamlêt leh mai mi” a nih loh thu (1 Sam. 15:29, NKJV) leh, “dâwt hmang mihring ang mai ni lo, inchhîr leh si thîn mihring fapa ang pawh ni lo” a nih thu chiang takin an sawi a. “A lo sawi tawh a nih chuan a ti lo ang em ni? A lo sawi tawh chu a ti puitling lo ang em ni?” (Num. 23:19, NKJV) tiin a zâwt bawk. Hêng thute hi Bible châng dangte nên han en kawp ila, Pathian chu “inlamlêt” ngâi rêng rêng lo emaw, “inlamlêt” thei lo hrim hrim emaw a nih thu an sawi lo a, mihringte “inchhîr” emaw, “inlamlêt” emaw ang hian a “inchhîr” emaw, “inlamlêt” emaw ngâi lo an tihna a ni zâwk tih kan hre thei ang. Ani chuan a thutiamte a vawng tlat thîn a, mihringte’n an thil sual tih an sim avânga anmahni hrem a tumna a sût leh châng pawhin a thatna leh a Thu nêna inrem zêlin a ti thîn. Mihringte’n an thil sual tihte an sima an inchhîr a nih phawt chuan, an chunga rorêlna thlentîr a lo tum tawh pawh a hnûk kîr leh mai thîn a, a chhan pawh a nungchang chu thatna, felna, dikna, hmangaihna leh khawngaihna a nih tlat vâng a ni.

`Bible ziaktute’n Pathian chu a “inlamlêt” ni anga an sawi thîn hi eng nge ni a chhan? He thu hian Pathian rilru nghehzia leh, chutih rual chuan, a rilru pawh thlâk lehtîr thei mihringte nêna inlaichînna a siam thîn tho bawk a ni tih engtin nge a tih lan?`