---
title:  Pathian chu tha leh fel famkim a ni
date:   03/02/2025
---

Pathian chuan dik taka thil tih a ngainain, mihringte pawh kan mihringpuite hmangaih tûr leh dik taka eng kim ti thîn tûrin mi a sâwm a ni mai lo a, amah ngei pawh tha famkim, a thil tih apiang hmangaihna, khawngaihna leh dikna nêna ti thîn a ni. Pathian Lehkhabu hian Pathian chu thianghlim famkim, rinawm, dik leh hmangaihnaa khat a ni tih min hrilh a. A fel apiang, a duhawm apiang leh a dik apiang chauh ti thînin, thil dik lo erawh chu eng mah a ti ngâi lo.

`Deuteronomi 32:4 leh Sam 92:15 chhiar la. Hêng Bible chângte hian engtin nge Pathian rinawmzia leh felzia min hrilh?`

Hêng chângte hian (leh châng dang eng emaw zât pawhin) Pathian chu dik leh hmangaihna ngah tak a nih thu an sawi a—”amahah chuan fel lohna rêng rêng a awm lo” (Sam 92:15; Sam 25:8, Sam 129:4 pawh en ang che). Pathian chuan “fel lohna thil eng mah a ti lo ang a. Tûk tinin a dikna chu a ti lang thîn ang; a pelh ngâi dâwn lo a, mi dik lote erawh chuan zah nachâng rêng an hre bawk si lo” (Zeph. 3:5, NKJV). Pathian mizia leh dik lo taka thil tih ngaina zâwk tlatte nungchang in lohzia hi lo chhinchhiah ila.

Pathian chuan mi tin tâna tha ber tûr a hria a, mi tin tâna tha ber tûr duhsakin, mi zawng zawng tâna tha ber tûr angin hna a thawk chhunzawm zêl thîn bawk.

`Sam 9:7, 8 leh Sam 145:9–17 chhiar la. Hêng Bible chângte hian Pathian chungchâng eng nge ni min hrilh?`

Bible-a kan hmuh Pathian chu dik taka rorêl thîn a ni a (Sam 7:11, NKJV), mi sualte chu a hnênah a chêng ve thei lo (Sam 5:4). 1 Johana 1:5-in a lo sawi angin, “Pathian chu êng a ni a, amahah chuan thimna rêng rêng a awm lo a ni.” Pathian chu a tha famkim a ni mai lo a, sualin a thlêm theih pawh a ni lo hrim hrim bawk (Jak. 1:13, NKJV; Hab. 1:13 nên khâikhin rawh).

Hêng zawng zawngah hian Pathian thatna leh a ropuina chu then hran theih miah loa inzawm nghet tlat a ni a. Mi tam takin thiltihtheihna an thlâkhlelh êm êm lâiin, Pathian erawh eng kim ti thei a ni a; nimahsela, a thiltihtheihna chu hmangaihna nên leh, dik tak chauhin a hmang thîn thung. Mosia’n, “I ropuina chu khawngaihin mi han hmuhtîr teh” tia a zawh khân, Pathianin a chhânna chu, “Ka thatna zawng zawng chu i hmaah ka lantîr ang” (Exod. 33:18, 19, NKJV) tih a ni a. Hei hian Pathian thatna chu a ropuina a ni nghâl tih chiang takin a ti lang.

`Chutiang taka Pathian tha ni si chuan, eng vângin nge he khawvêlah hian thil tha lo tam tak a thlen a phal bawk si le? In class-ah sawi ho ang che u.`