---
title:  Zir belhna
date:   07/02/2025
---

Ellen G. White-i lehkhabu, Krista Panna Kâilâwn Bung 1, “Pathianin Mihring A Hmangaihzia” (phêk 5–10) chhiar ni se.

“Pathian Thu hian Pathian nungchang a puang chhuak a. Amah ngeiin a hmangaihna leh khawngaihna dâi ngâi lo chu a lo lantîr tawh a ni. Mosia’n, ‘I ropuina chu mi hmuhtîr ta che’ tia a ngen khân, Pathianin a chhânna chu, ‘I hmaah ka thatna zawng zawng ka lantîr ang’ tih a ni a. Exodus 33:18, 19. Hei hi a ropuina chu a ni. Lalpa chuan Mosia chu a rawn kal pêl ta ngei a, chu veleh Mosia chuan, ‘Lalpa chu, Lalpa Pathian chu, lainatnaa khat leh mi khawngaihna thei tak, thinnel tak, thatna leh thutak ngah, mi sâng tam tak chunga khawngaihna lantîr thîn, khaw lohna leh bawh chhiatna te suahsualna te ngâidam thîn a ni’ tiin a puang ta a ni. Exodus 34:6, 7. Pathian chu ‘thinnel tak leh lainatna ngah êm êm’ a ni a, a chhan pawh khawngaihnaa a lâwm êm êm thin vâng a ni’ Jona 4:2; Mika 7:18.

“Pathian chuan lei leh vâna chhinchhiahna chi hrang hrang chhiar sên loh khawpa tam awmte hmang hian ama lamah kan thinlungte a hruai thîn a. Leilunga thil awm sate hmang leh, mihring thinlungin a hriat theih inzawmna thûk ber leh duhawm ber hmangin kan hnênah rawn inpuan chhuah dân kawng a zawng thîn a ni. Nimahsela, hêngte hian a hmangaihna chu a famkimin an lantîr thei chuang lo a. Hêng fin fiahna zawng zawng hi pêk ni mah ila, thil tha dodâl tlattu chuan mihringte rilru hi a ti chawlawl tlat a; chu vâng chuan, mihringte hian hlauhna rilru nêna Pathian enin, amah chu kherkhiap tak leh ngaihdamna nei miah loh a ni emaw an tih phah ta thîn a ni. Setana chuan Pathian hi fîr taka rorêl thîn nia ngaihna mi neihtîr a—mi ti kher kher, mi hriat thiamna nei miah lo leh phuba lâk hmang niin kan lo hriat phah ta hlawm rêng a ni. Siamtu chu mihringte thil sual tih leh thil dik lo tih palhte hriat tuma thîkna mit nêna rawn thlîr reng ni angin a sawi a, a chunga hremna lek châk hliah hliah ni âwmin a chhuah bawk. He hlimthla thim tak hi ti kiang a, khawvêl hnêna Pathian hmangaihna dâi ngâi lo puan chhuah chu mihringte zînga chêng tûra Isua lo kal chhan pawh a ni rêng bawk a ni.”—Ellen G. White, Krista Panna Kâilâwn, phêk 6, 7.

**Sawi ho tûrte**:

`1. Pathian ropuina chu a thatna nên a inzawm tlat a ni tih hriat hi a eng vângin nge a pawimawh êm êm? Hei hian Pathian thu kalpui dân dik tâwk lo, Pathian chu hmangaihna a ni tih sawi tel si loa a ropuina lam chauh sawi uar chiamna ang chi hi engtin nge a tih dik?`

`2. Pathian thatna hi rinhlelh deuh ram ram châng i lo nei ve tawh em? Pathian zuitu nia inchhâl thenkhatte thil tih dân emaw, khawvêla thil tha lo chi hrang hrang lo thlen thin vâng emawa Pathian thatna ringhlel ta hriat i nei em? Chu zawhna chu engtin nge i chhân ang a, Pathian thatna ringhleltu pawh chu engtin nge i tanpui theih ang? I chhânna chu in class-ah i sawi dâwn nia.`

`3. In class-ah Thawhtanni zirlâi zawhna in chhânna kha sawi chhuak leh hlawm ula. Engtiangin nge indona ropui chu a taka thleng mêk a ni tih hriatna hian tûna thil tha lo chi hrang hrang lo thlengte hi hre thiam tûrin mi a tanpui le?`