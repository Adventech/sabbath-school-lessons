---
title:  “Eng Thil Dang Nge Tih Theih Ka La Neih?”
date:   08/03/2025
---

### Chhiar tûrte

Joh. 18:37, Rom 3:23–26, Rom 5:8, Isa. 5:1–4, Mat. 21:33–39, Isa. 53:4, Rom 3:1–4.

> <p>Châng vawn</p>
> “Tin, Pilata’n a hnênah, ‘Chu, lal i ni elo?’ a ti a. Isua’n, ‘Ni e, lal ka ni asin. Thutak hriattîr hi ka pian chhan leh khawvêla ka rawn kal chhan a ni. Tu pawh thutaka mi apiangin ka thu an pawm thîn’ a ti a (Joh. 18:37).

Kum eng emaw ti kal taah khân Sap tawng chanchinbu pakhat, Guide-ah chuan naupang thawnthu ngaihnawm deuh mai hi an chhuah a. Chu thawnthu chu a chhûngkhatte hnêna chêng ve fahrah naupang Denis-a chanchin a ni. Denis-a hian an awmna ram lal chu a haw tlat a, a chhan pawh a nu leh pate an dam loh khân an lal sipaite chuan an in atangin a nu leh a pate chu an hruai chhuak a, chuta chin chu a hmuh leh tawh ngâi rêng rêng loh vâng a ni. Mahse, a hnu kum tam takah a nu leh pate chu Europe rama hripui râpthlâk tak lêng, Black Plague (Blêk Plak tia lam tûr) laka amah [Denis-a] a dam khaw chhuah theihna atân lal thupêkin a nu leh pate chu hruai chhuah an lo ni reng tih a hre chhuak ta a. Chu thu dik tak chuan a dam chhûng zawng deuh thaw-a an lal huatna rilru a neih thin chu a lâk kiansak ta a ni. An lal hian a khua leh tuite a hmangaih êm êm a, an tâna tha ber tûr nia a hriat ang zêl thil a ti thîn a lo ni.

Mi tam tak chuan Pathian hi Denis-a’n an lal a ngaih ang deuh hian a ngâi a. Thil tha lo an hmuh emaw, tawn emaw chuan Pathian a huattîr a nih loh pawhin, a awm lo nia ngaihna rilru a pûttîr ta thîn a. Hrehawm tawrhna a lo thlen lâi hian khawiah nge Pathian chu a awm thin le? Pathian chu a tha a nih si chuan, enga ti nge thil tha lo tam tak a awm tho bawk si? Lei leh vân pum huap indona thleng mêk hian he zawhna pawimawh tak mai hi chhâng thiam tûrin min tanpui a; chutih rual erawh chuan, zawhna dang tam tak a la awm tho bawk? Chûng kan zawhna neihte chu kan lungngâwi tâwkna tûr chhânna kan hmu vek lo a ni maithei e; nimahsela, krawsa khenbeh Isua kha thlîr ila, tûna a chhânna kan la neih rih loh zawhna hrang hrangahte pawh hian Pathian chu rin ngam a ni tih kan hmu thei dâwn tho a ni.