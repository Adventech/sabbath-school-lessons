---
title:  Pathian chu thiam lohna nei lo a ni
date:   13/03/2025
---

Khawvêl tâwpah chuan kawng hrang hrangin Pathian dikzia hi pho lanin a la awm dâwn a. Tlanna ruahmana Pa, Fapa leh Thlarau Thianghlim hnathawh zârah rinhlelh rual loh khawpa chiangin Pathian felna leh dikna, a hmangaihna ropui tak chu târ lan a la ni ang (Rom 3:25, 26; Rom 5:8).

`Isaia 5:3, 4 chhiar la, chumi zawhah Rom 3:1–4 chhiar leh ang che. He lâi thu hian lei leh vân pum huap indona thlengah hian Pathian dikzia leh felzia târ lan a nih dân tûr engtin nge a sawi?`

Rom bung 3-ah leh Isaia bung 5-ah te hian Pathianin (ama rem tih chinah chauh) a nungchang ngaihtuah tûra thil siam ni ve maite mi a sâwm thu kan hmu a—a nihna takah chuan chutiang tih chu kan chanvo emaw, tih tûr emaw a ni lo hrim hrim leh nghâl bawk si. Khawvêl tâwp, “lehkhabu” zawng zawngte keu a nih hunah chuan Pathian hi a dikin a fel famkim a nih tih chiang takin kan hmu ang a. Amah ngeiin chhia leh tha hriatna nei a thil siam zawng zawngte hmaah a dikzia a pho lang dâwn a ni. 	

`Thupuan 15:3 leh Thupuan 19:1–6 chhiar la. Hêng thute hian khawvêl tâwpa Pathian dikna leh felna pho lan a nih dân tûr engtin nge an sawi?`

Pathian Lehkhabu hmun hrang hrangah hian Pathianin ama hmingthatna a ngaih pawimawhzia kan hmu nual a. Eng vânga ngâi pawimawh êm êm nge a nih le? Mi, a nungchang i ngainat loh emaw, i rin zâwng ni miah lo emaw nên chuan inlaichînna thûk tak in nei thei dâwn lo a. I nupui/pasal emaw, i nupui/pasal la ni mai tûr emaw hnênah khân mi tuin emaw nangma chungchângah dâwt thu phawhchhawp lo sawi ta se, ani lahin a lo âwih mai bawk si chuan in inkâr thu a chhe vek dâwn si a; chuvâng chuan, i theih dân ang angin a thil sawi chu a dik lo a ni tih sawi fiah i tum lo ang em ni?

Khawvêl tâwpah chuan, krawsa Isua Krista thihnaah leh tlanna ruahman pum pui hmangin Pathian dikzia leh felzia pho lan a ni dâwn a. Tin, [Isua lo kal leh hmaa] rorêl lâwknaah pawh lei leh vâna awm zawng zawngte hmaah a dikzia leh felzia pho lan a ni bawk ang.

Chutichuan, tlante’n “vântirhkohte chungthu lam pawh an ngaihtuahna” hun (1 Kor. 6:2, 3), Isua Krista lo kal leh hnua thleng tûr rorêlnaah pawh Pathian chu thiam lohna nei lo a nihzia finfiah a ni leh bawk ang a. Tlante chu chhiahchhiahna lehkhabute keutîr niin, anmahni ngeiin Pathianin thil a lo tih tawhte leh a tih chhante chu an hmu ang a, a rorêlna zawng zawngte chu a dîk êm êm zêl mai pawh ni loin, chutiang chu hmangaihna leh dikna thinlung pu chunga thil dik tih theih awm chhun a ni tih an lo hre chhuak tawh dâwn a ni. Kan zîngah hian a chhânna hriat kan duh zawhna tam tak nei lo kan awm a rinawm loh a. Vâna ro kan rêl zawh hma ngeiin, chûng kan zawhna neihte chu a chhânna kan hmu vek dâwn a ni (1 Kor. 4:5 chhiar ang che).

A tâwp berah chuan, a hmaah khûp zawng zawng an thingthi ang a, lei zawng zawngin Isua chu Lalpa a ni tih an puang bawk ang (Phil. 2:10, 11). Chu pawh chu Pathian nungchang dikzia leh felzia pho lanna bawk a ni leh dâwn a ni.