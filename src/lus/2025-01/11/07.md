---
title:  Zir belhna
date:   14/03/2025
---

Ellen G. White-i lehkhabu, Testimonies for the Church, vol. 9-a “The Reward of Earnest Effort” (pp. 285–288) tih chhiar ni se.

“Pathian hnathawh dân leh ruahmannaa kan hriat thiam loh thil awm, kan rilru ti buai thîntute hi fiah taka a chhan pho chhuah a la ni ang a. Thil hriat thiam harsa tak takte chu chiang taka hrilh fiah a ni ang. Khawngaihna thu mak leh ril êm êmte chu kan hmaah chiang taka pharh a ni ang a. Rilru buaina leh thu tiamte bawhchhiatna chauh hmu thîn kan rilru tawngchham tak hian ruahmanna tha famkim leh mâwi êm êm bawk si chu a hmu tawh dâwn a ni. Hmangaih Pathian chuan kan hriat thiam loh thil harsa tak takte hi min lo tawntîr a ni tih kan hre chhuak ang a. Kan thatna tûra thil eng kim lo thlentîrtu’n min lo ngaihsakzia kan hriat hunah chuan hlimna sawi hleih theih loh leh ropuina famkim chu kan chang tawh dâwn a ni.”—Ellen G. White, Testimonies for the Church, vol. 9, p. 286.

**Sawi ho tûrte**:

`1. Pathian hnathawh dân leh ruahmannate hriat thiam tuma i beihna lamah i rilru a lo buai ve tawh thîn em? Chûngte chu khawvêl tâwpah fiah taka puan chhuah a la ni dâwn tih hriat hi eng tiang taka thlamuanthlâk nge ni?`

`2. Krista’n mihring ni tûr leh, he khawvêl tâna thi tûra a kalsante chu ngaihtuah la. Chûng chuan Pathianin mihringte min hmangaihzia leh Pathian hi rin tlâk a nihzia min hriattîr dân pawh ngaihtuah bawk ang che. Hêngte lo liam hi tih theih dang a la nei cheu em?`

`3. Pathian “hming that” leh “hming chhiat” chungchâng ngaihtuah hi eng vângin nge a pawimawh êm êm le? Chu chuan Kristian nia inchhâl keini tân hian nge nge awmzia a neih? Engtiang kawngtein nge Krista hming chu kan lo tih hliau thin? Kan awmna khua leh vêng theuha Krista zuitu kan nihzia kan tih lan theihna kawngte chu eng nge ni?`

`4. Tûnah rih hi chuan khawvêla thil tha lo chi hrang hrang lo thlengte thlen chhan kan “sawi fiahna” tha ber berte pawh hi a la famkim lo hle hlawm a. Pathian chauhin a thlentîr theih sualna leh thil tha lo chi hrang hrang chin fel hlenna a lo thlen hun kan lo nghah chhûng hian engtin nge hrehawm tuar mêkte hi kan hnaih ang a, khawvêla hrehawm chi hrang hrang thlengte ti ziaawm deuhtu kan lo nih theih ang?`

`5. Krista khân kan “natnate” leh kan “lungngaihnate” a phur a ni tih thu min hrilhtu Isaia 53:4 hi ngun takin ngaihtuah la. Krawsah khân eng thilte nge thleng a, chûng thil thlengte chuan engtin nge tlanna ruahman leh chhandam kan lo nih theih nâna Pathianin a man a pêk sânzia hre thiam tûrin min tanpui?`