---
title:  Ka duh taka hla chu
date:   11/03/2025
---

Pathian chuan lei leh vân pum huap indona thleng mêk kârah pawh hian kawng chi hrang hrangin a hmangaihna leh a felna chu a lantîr reng a. Nimahsela, Pathian hian thil tha lo chi hrang hrang lo thleng tûrte lo dan nân emaw, lo thleng tawhte pawh tih boral leh vek nân emaw pawh nasa zâwkin hna a thawk thei lo em ni? tiin kan zâwt a ni maithei. Zirlâi hmasa lamahte khân, indona ropui thleng mêk hian Pathian chu amah leh mihringte inkâra hmangaihna awmin pâr a chhuah theihna atâna mihringte’n an neih ngei ngâi duh thlanna zalên chu zahsak tak chunga che thîn a nihzia kan lo hmu tawh a. Chu bâkah, ama chhia leh tha hriatnain dik nia a hrilh angin leh, a hmangaihna târ lanna hmang chauha chin fel theih a nungchang chungchânga inhnialnaa zawm tûr indona dânte tha taka a zawmna hmangin thil a ti zêl thîn a ni tih pawh kan hmu bawk a nih kha.

`Isaia 5:1–4 chhiar la. He thu hi tu sawi nge ni? Isaia hian tu chungchâng nge ni a sawi? Grêp huan tih leh grêp huan neitu tih te hian tute nge ni an entîr? Grêp huan tâna grêp huan neitu’n thil a tihte hian eng nge pawimawhna a neih? A thil tih rah chu eng nge ni?`

Isaia hian a hmangaih êm êm grêp huan chungchânga a phuah hla chu a sa a. Grêp huan neitu chu Pathian niin, grêp huan tih hian Pathian mite a entîr bawk (entîr nân, example, Isa. 1:8, Jer. 2:21 chhiar la). Nimahsela, he lâi thu awmzia hi zau zâwk huamtîrin, khawvêla Pathian hna thawh sawina angah pawh a ngaih theih tho bawk a. Huan neitu (Pathian) chuan a huanin rah tha tak a chhuah ngei theih nâna thil tih ngâi zawng zawng chu a ti vek a, a grêp-te pawh rah tha chhuah ngei tûra beisei an ni bawk. Amaherawhchu, “grêp suak mai mai” a lo rah ta si a, Bible lehlin thenkhatah phei chuan a rah hi “hlutna nei lo” tiin an dah nghe nghe. He lâi thu Hebrai tawnga a inchheh dân hi a ngialngana lehlin dâwn chuan rah rim chhia tia dah theih a ni a. A awmzia chu, Pathian grêp huana rah grêp-te hi a tawih an ni tihna ni.

Isaia 5:3-ah hian Pathian chuan amah leh a grêp huan kâr thu chu “ngaihtuah” tûrin a mite a sâwm tih kan hmu a. Tin, Isaia 5:4-ah pawh amah Pathian bawk hian zawhna azawnga zawhna pawimawh ber mai zâwtin, “Ka grêp huanah hian ka tih tawh ang lo lian kha chuan a chungah eng nge tih leh chuan tûr la awm ta ni le. Eng vângin nge grêp raha rah tûra ka beisei nên khân, grêp suaka a lo rah mai aw?” a tih thu kan hmu bawk. Pathian hian a tih tawh bâk hi thil dang la tih leh theih a nei em? Thil ngaihnawm tak mai chu, amah zâwk hian a thil tih tawhte chu tha tâwk a nih leh nih loh sawi tûra mi dang a sâwm hi a ni.

`Kan sual zawng zawng thâwina atâna amah Pathian ngei a inhlanna hmun kraws kha thlîr la. Engtiangin nge ama thu sawi ngei, “Ka grêp huanah hian ka tih tawh ang lo liam kha chuan a chungah eng nge tih leh chuan tûr la awm ta ni?” tih hi a dikzia engtin nge a lan?`