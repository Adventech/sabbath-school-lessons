---
title:  Hnehtu Krista
date:   09/03/2025
---

Dân ang ni miah loa lal lo ni ve ngawt, “he khawvêl lal” tia Krista’n a lo sawi hmêlpa chuan hna thawk mêk mah se, lei leh vâna lal ber dik tak chu Isua Krista a ni. Isua chuan kan tân hnehna a chang zêl thîn a, harsatna leh hrehawm tawrhnaah pawh amahah chuan hnehna chan theih tho a ni. Dik tak phei chuan, Krista hnathawh hian hmêlmapa chu khawi hmunah pawh a hmachhawn zat zat thîn a ni.

Pathian Lehkhabu chuan hetiang hian Diabola nihna a lo sawi a:

1. A tîr atang rênga khawvêl zawng zawng bumtu (Thup. 12:9, Mat. 4:3, Joh. 8:44, 2 Kor. 11:3, 1 Joh. 3:8).
2. Vâna Pathian leh Pathian mite hêk thîntu (Thup. 12:10; Thup. 13:6; Joba 1–2; Zak. 3:1, 2; Juda 9).
3. Dân ang ni miah loa he khawvêl lal lo ni ta (Joh. 12:31, Joh. 14:30, Joh. 16:11, Tirh. 26:18, 2 Kor. 4:4, Eph. 2:2, 1 Joh. 5:19).	

`Johana 18:37 chhiar la. He thu hian hmêlmapa bumnate ti tâwp tûra Krista hnathawh chanchin engtin nge min hrilh? Isua Lal a nih dân chu eng nge ni?`

Pathian Lehkhabu hian Setana chu bumtu, hêktu, dâwt sawi chîng tak leh dân ang ni miah loa he khawvêl lal lo ni ta a ni tih a sawi a; chutih rual chuan, Isua erawh Setana chunga kawng hrang hranga hnehna chang vektu a nih thu pawh a sawi tho bawk.

1. Isua chu he khawvêlah hian thutak hriattîr tûrin a lo kal a (Joh. 18:37),
2. Kraws hmang khân Pathian felzia leh hmangaihnaa khat a nihzia chiang takin a lo entîr tawh a (Rom 3:25, 26; Rom 5:8), chutiang chuan, Diabola’n a lo puh chhiatna zawng zawng chu dâwt mai a nihzia a lo lantîr ta a ni (Thup. 12:10, 11),
3. “Hun tlêm tê chauh a nei” tih hretu Diabola lalram chu a ti boral vek ang a (Thup. 12:12; Rom 16:20 pawh chhiar rawh); tichuan, “chatuan chatuanin ro a rêl tawh dâwn a ni”(Thup. 11:15, NLT).

Setana hian eng thil pawh lo ti ve mah se, hneh tawh hnu hmêlma a ni tho tho a, keimahni tâna hriat tûr pawimawh êm êm ni ta chu Krista’n hnehna a lo chan tawh kha keimahni tân ni tina chan nawn ve thin leh, kraws-in min pêk thutiamte chu lo ta neih a ni.

`Indona ropuiah hian tu lam zâwkin nge hnehna chang dâwn tih kan hria a. Engtiangin nge ni tina duhthlanna kan siamte hian khawi lamah nge kan tan zâwk tih a tih lan thin? Tûnah ngei pawh hian a chak tûr lam zâwkah kan awm a ni tih engtin nge kan tih lan theih ang?`