---
title:  Krista grêp huan tehkhin thu
date:   12/03/2025
---

Matthaia 21-a kan hmuh grêp huan neitu tehkhin thu-ah hian Isaia bung 5-in a sawi bâk kha sawi chhunzawm a ni a. Hetah hian grêp huan neitu nungchang leh a grêp huan tâna thil a tihte chu eng nge ni tih kan hmu ta a ni.

`Rilru-a Isaia 5:4-a huan neitu zawhna kha hre chungin Matthaia 21:33–39 chhiar la. A tih tawh bâkahte khân la tih belh leh tûr eng nge a neih le?`

Krista tehkhin thu sawi tîr lam zawng hi chu Isaia 5-a kan hmuh grêp huan neitu leh a grêp huan chanchin sawi chhâwn a ni ber a. Tichuan, sawi belhin, grêp huan neitu chuan a grêp huan chu “lo enkawltute hnênah thlawh hlawh tûrin a pe a, tichuan, ram dangah a kal ta daih a” (Mat. 21:33). Mahse, a grêp rahte la khâwm tûra a chhiahhlawhte (zâwlneite) a va tirh chuan, a huan enkawl hlawhtute chuan lo manin, an lo vua a, a thente phei chu an lo that hial a ni (Mat. 21:34–36). Chumi hnu chuan a Fapa (Isua) ngei tîr ve ta thungin, “Ka fapa hi chu an zah ngei ang” a ti a (Mat. 21:37, NKJV). Nimahsela, a Fapa pawh chu an zah chuang bîk lo, “He mi hi a ruah luahtu tûr a ni. Hawh u, i that daih ang u; tichuan, a ro luah tûr hi kan neihsak dâwn nia” an ti a. “Tichuan, ani chu an man a, grêp huan ata chu an theh chhuak a, an ti hlum ta a ni” (Mat. 21:38, 39, NKJV).

A grêp huanah hian a tih tawh bâk kha thil dang la tih theih a nei cheu em? Pa chuan mi a hmangaih êm avângin a Fapa duh tak chu min lo pe tawh a (Joh. 3:16). Lei leh vân pum huap indona thleng mêk hi a hun hmaa Pathian thiltihtheihna hmanga tih tâwp ngawt theih ni lo. Lei leh vân pum pui hmaah Pathian nungchâng chu târ lan phawt a tûl a, chu chu Krista hnathawhah khân târ lanin a lo awm ta a ni (Rom 3:25, 26; Rom 5:8). Kan tâna thi tûra (Kristaa) amah a inpêk tawh ang lo liam kha chu thil dang eng nge kan la phût cheu ang? A thihna avâng khân a dikna hnûk hniam lo leh a hmangaihna famkim chân then miah si loin thiam min chantîr ta a ni si a.

Krawsa thil thleng khân hmangaihna dik tak lo thang duang chho zêl chu ti hnual hauh chuang si loin (kan duh thlanna zalên min palzûtsak si loin) sualna tih nêpna leh tih boralna atâna tih theih awm zawng zawng chu Pathianin a ti vek tawh a ni tih a târ lang a. Chumi ni lo chu kawng dang thlan zâwk tûr nei ni ta se, a thlang ngei lo ang em ni? He indona ropui kal mêka mihringte tawrhna hi a namên lo hle a; mahse, amah Pathian ngei hi a tuar nasa ber a ni zâwk. Kraws kha kan thlîr chuan, sualin Pathian chunga hrehawmna leh natna a thlen dân kan hmu thei a. Nimahsela, hmangaihna dik taka awm zalênna hi a thianghlima a zahawm êm avângin, Krista chuan keimahni thih âia thih a lo thlang ta a ni.

`Isaia 53:4 chhiar la. Krista’n krawsa a phurh kha tu “natnate” leh “lungngaihnate” nge ni? Chu chuan kan tâna Pathianin thil a lo tih tawh zawng zawngte leh chhandamna kan lo chan theih nâna a chân nasatzia engtin nge min hrilh?`