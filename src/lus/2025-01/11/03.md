---
title:  Mi fel leh mi fela min siamtu
date:   10/03/2025
---

Krista hna thawh leh thil tih tin mai kha Diabola’n hna a lo thawh tawh sûtsakna vek a ni a. 1 Johana 3:8-a kan hmuh angin, he khawvêla a lo lan chhan ber pawh “Diabola hnathawhte tih boralsak” (1 Joh. 3:8, NRSV) leh thihna thuneitu Diabola tih boral a ni (Heb. 2:14, NRSV). Nimahsela, hmêlma lalna leh thuneihna tih boral vekna chu chhâwng hniha thleng tûr ni a: a hmasa zâwk chu kraws thiltihtheihna hmanga Krista’n Setana dâwt thu phuahchawp a pho lansakna niin, chumi hnu-ah chuan chatuan atâna Setana leh a lalram tih boral hlenna a thleng ve leh ang.

`Rom 3:23–26 leh Rom 5:8 chhiar la. Hêng Bible chângte hian Krista’n Diabola dâwt thu phuahchawpte a hneh dân engtin nge an sawi?`

Kan sawi tâk ang khân hmêlmapa chuan Pathian hi dik famkim ni bîk lo leh hmangaihnaa khat pawh ni lo niin a chhuah a. Amaherawhchu, Kristaah hian Pathian felna leh hmangaihna chu a famkima lan chhuahtîr niin, chu chu Kraws hmang ngei khân târ lan a lo ni tawh a nih kha.

Isua a han thih khân, “Setana chuan a lem channa kawr chu pawh thlêrsak vek a ni ta tih a hmu a. A sawrkâr inrêlbâwl dân pawh suala tlu ve ta lo vântirhkohte hmaah leh, lei leh vân zawng zawngte hmaah pho lan a ni ta. Amah ngei pawhin tualthattu a ni ti a puang chhuak tawh bawk a. Pathian Fapa thisen a chhuah avâng khân vân mite lainat a inhlawh lohtîr ta vek a ni.”—Ellen G. White, Chatuan Nghahfâk, p. 862.	

`Genesis 3:15 chhiar la, tichuan, Thupuan 12:10–12 chhiar leh ang che. He lâi thu hian engtiangin nge Krawsa Krista’n hnehna a chan kha a pawimawh dân a sawi fiah?`

Tlanna chanchin hian Pathian chuan mi zawng zawng tâna tha ber tûr angin hna a thawk a ni tih rin ngamna kan lo neih theihna tûr finfiahna tam tâwk min hrilh a. Bible-a kan hmuh Pathian hian kan tâna tha tûr leh thlan nahawm ber chu ti zêlin, indona ropui kal mêkah hian atâna tih rem chin chu tih loh pakhat mah a nei dâwn lo a ni (Deut. 32:4, 1 Sam. 3:18, Sam 145:17, Dan. 4:37, Hab. 1:13, Thup. 15:3, Gen. 18:25).

`Enga ti nge indona ropui kal mêka Pathian felna leh hmangaihna lantîr hi thil pawimawh tak a nih? Kraws leh tlanna ruahmana Pathian hna thawh zawng zawngte i ngaihtuah hian, Pathian hna thawhte chuan engtiangin nge harsatna leh hrehawm i tawrh châng pawhin Pathian hmangaihnaa innghah ngamna a neihtîr che?`