---
title:  Pathian thîkthu chhia?
date:   22/01/2025
---

Bible-a kan hmuh Pathian hi “lainatnaa khat Pathian” a ni a. Hebrai tawnga ziah Bible-ah chuan el rahum tia dah a ni (Deut. 4:31). “El” tih chu Pathian tihna niin, rahum tih chu lainatna tihna a ni a (chu chu Hebrai tawnga “lainat” tih sawina thumal, raham atanga lo kal a ni). Nimahsela, Pathian hi lainatnaa khat Pathian a nih bâkah, Pathian thîkthu chhe tak (Hebrai tawngin, el qana) pawh a ni tho bawk a. Chu vâng chu a ni ang, Deuteronomi 4:24 pawh hian, “LALPA in Pathian chu kan ral hmang mei, thîkthu chhe tak Pathian a ni si a” (Deut. 4:24; Deut. 6:15, Josh. 24:19, Nah. 1:2 te pawh en bawk la.) tia a lo dah a ni

`1 Korinth 13:4 chuan hmangaihna chuan a thîk/îtsîk loh thu a sawi a. Chuti a nih chuan, enga ti nge “Pathian chu thîkthu chhe tak a ni” tia kan sawi bawk si le? 2 Korinth 11:2 chhiar la, tichuan, Pathian laka Israel fate an rinawm loh thin dân zawng zawng kha ngaihtuah ang che (entîr nân, Sam 78:58 chhiar la). Hemi châng hian engtin nge Pathian “thîkthu chhiatna” hi a awmzia hre thiam tûrin min tanpui?`

Pathian “thîkthu chhiat” dân hi eng nge ni chiah tih kan hre thiam lo fo a. Thîkthu chhia ni-a mi tu emaw i sawi hian amah i fak chu a ni lo ti raw? Chutiang chuan, thîkthu chhia tih tawngkam hi hnam hrang hrangin thil tha lo lam sawina atâna kan hman a ni a. Bible-ah erawh hi chuan Pathian thîkthu chhiatna hi thil tha lo lam sawina a ni ve lo tlat mai. A nupui hmangaih êm êmtu pasalin a nupui chu amah nên an inkâra mi dang tu mah lo tlâk zeh ve a remti lo ang hi a ni a, chu chu hmangaihna dik tak pawh a ni rêng bawk.

Hmangaihna nêna inrem hauh lo thîkna emaw, îtsîkna emaw chu awm tho mah se (1 Kor. 13:4), 2 Korinth 11:2-ah kan chhiar chuan, “thîkna” tha leh dik êm êm ni bawk pawh a awm tho bawk tih kan hmu ang. Hetiang thîkna hi “Pathian thîkna” tiin Paula chuan a lo sawi a (2 Kor. 11:2). Pathian thîkna hi thîkna dik awm chhun leh eng tik lâi pawha dik reng ni bawk a nih avângin, Pathianin a mite a lainatzia leh hmangaihzia sawina atân hman thin a ni.

Pathianin a mite a thîkna (Hebrai tawngin, qana) hi anmahni a hmangaihna nasa tak atanga lo chhuak a ni a. Amah chauh chu an Pathian a nih avângin amah nên chauha inlaichînna nei tûrin a duh a ni. Nimahsela, Pathian chu a hmangaihna hnâwlsak hlawh fo, a hmangaih êm êm a mite’n an hmangaih lêt loh thin ni anga sawi a ni fo a (Hosea 1–3, Jer. 2:2, Jer. 3:1–12 en la). Chu vâng chuan, Pathian “thîkna” emaw, “thîkthu chhiatna” emaw pawh hi chhan leh vâng awm miah loa “thîkthu chhiat” ve ngawtna ang ni loin, a laka rinawm lo leh thil sual tihsan thîn a mite a chhân lêtna a ni zâwk. Pathian thîkthu chhiatnaah (a mite a “hauh bîk tlatnaah”) hian mihringte’n a tha lo zâwnga kan hman thin thîkthu chhiatna, mi dâng thîk ringawtna ang hi pakhat mah a awm ve lo a. Awm chu sawi loh, an tâna tha tûr leh amah nên chauha inlaichînna nei tûra a duh vânga mi dang lo tlâkzeh ve a remti lo a ni zâwk zêl a ni.

`Pathianin kan laka a neih ang “thîkthu chhiatna” tha chi ang hi engtin nge mi dangte lakah pawh lan chhuahtîr dân kan thiam theih ang?`