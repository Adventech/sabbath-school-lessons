---
title:  Pathian Chu Hmangaihna leh Khawngaihnaa Khat A Ni
date:   18/01/2025
---

### Chhiar tûrte

Sam 103:13, Isa. 49:15, Hos. 11:1–9, Mat. 23:37, 2 Kor. 11:2, 1 Kor. 13:4–8.

> <p>Châng vawn</p>
> “Hmeichhiain a nau pawm lâi chu theihnghilhin, a rîla rah a fapa ngei chu a khawngaih lo thei dâwn em ni? Thei tehrêng mai; nimahsela, kei chuan ka theihnghilh lo ang che” (Isa. 49:15, NKJV).

Mi tam tak chuan, mihring rilru no leh so hlut thîn hi thil tha lo tak nia ngâiin, a theih hrâm chuan neih loh an duh êm êm a ni fo a. Mi thenkhat ngaihah chuan hetiang rilru no kan neih hi awmze nei lo, mi fel leh tha, mi puitling chin chuan neih loh tum hrâm tûr niin an sawi nghe nghe. Hmâsâng Grik mi fingte pawh khân mihring puitling leh rintlâk chu a rilru no leh so hlut tûr lo beng dâi thiam emaw, a chhia leh tha hriatna fîm tak hmanga a rilru thunun thei emaw niin an ngâi a, chutiang mi chu a ngâisâng êm êm bawk.

Ni e, thunun loh rilru so hlut emaw, no tak emaw chu buaipuiawm tak a ni thei rêng a. Amaherawhchu, mihringte hi rilru no tak leh han so deuh hlut thei neia siam kan ni miau mai a; tin, amah Pathian ngei pawh hi thinrim deuh thut tum leh rilru no êm êm châng nei ve tho a nih thu kan hmu tam hle bawk. Chutiang chu Pathian pawhin a nei thei a nih chuan, rilru no leh so phut thei kan neih hi tha lo leh thil âwm ang lo emaw a ni ngawt thei lo a—a chhan pawh Bible-a kan hmuh Pathian hi tha famkim leh finaa khat a nih tlat vâng a ni.

Dik takin, Pathianin min hmangaihna chu no leh so ve hlut thîn hmangaihna a ni tih hriatna atang hian thutak mâwi êm êm chhar chhuah tûr a awm nual zâwk a. Nimahsela, Pathian hmangaihna chu tha famkim a nih avângin mihringte’n kan neih ang hmangaihna nên hi chuan thuhmun chiah chiah chu a ni lo tih erawh kan hre tûr a ni thung.