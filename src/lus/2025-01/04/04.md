---
title:  Isua khawngaihna
date:   21/01/2025
---

Thuthlung Thar lehkhabu-ahte hian Pathian khawngaihna entîr nân Thuthlung Hlui lehkhabute’n tehkhin thu an hman thinte tho kha hman ve leh a ni a. Paula chuan Pa Pathian chu “khawngaihnate Pa leh thlamuanna zawng zawng Pathian” (2 Kor. 1:3) tiin a sawi a. Amah vêk hian Ephesi 2:4-ah pawh Pathian chu khawngaihna ngah tak a ni tih sawiin, a mi hmangaihna nasa tak avânga min tlan tâk thu a sawi bawk.

Amah Krista ngei pawhin a tehkhin thu sawi hrang hrangah Pa khawngaihna entîrna atân thinlung khawih tak tak tawngkamte a hmang thîn a (Mat. 18:27, Luka 10:33, Luka 15:20). Tin, Thuthlung Hlui lehkhabute leh Thuthlung Thar lehkhabute’n Pathian khawngaihna sawina atâna an hman tawngkam tho hi Chanchin Tha ziaktute pawhin Isua’n harsatna leh hrehawm tuarte a lo dawnsawn thin dân târ lanna atân pawh hman a ni bawk.

`Matthaia 9:36, Matthaia 14:14, Marka 1:41, Marka 6:34, leh Luka 7:13 chhiar la. Matthaia 23:37 pawh chhiar bawk ang che. Hêng Bible chângte hian mihringte’n harsatna kan tawh chânga Krista’n min khawngaihzia engtin nge an sawi?`

Chanchin Tha bu pali-ahte hian Isua Krista’n harsatna tâwk leh tanpui ngâite a khawngaihzia kan hmu tam hle a. A khawngaih a ni ringawt lo a, tanpui an ngaihna lâiah tanpuiin mamawhte pawh a phuhrûksak zêl thîn bawk.

Tin, a mite avângin a tap fo a. Jerusalem khawpui thlîra a mittui a tla zawih zawih lâi te kha i mitthlaah a lo lang em? “Aw Jerusalem, Jerusalem! Zâwlneiho thattu, i hnêna an rawn tirhte lunga lo dêng hlumtu, ar puiin a note a thla hnuaia a awp khâwm angin i fate vawi eng zât nge awp khâwm ka tum kha? Nimahsela, in duh si lo” (Mat. 23:37) a ti. Heta Isua tah hla chham hi Thuthlung Hlui lehkhabute’n a mite sualna avânga Pathian thinlung natzia an sawi dân nên a inang hle a. Bible zirna lama mi thiamte chuan tehkhinna atâna savain emaw, ârin emaw a naute a enkawl dân hman hi hmâsâng Bible ram mite zîngah khân Pathianin mihringte a enkawl dân sawina atân chauh hman thin a nih thu an sawi. Chutiang chuan, Isua tah hla chham kan han chhiar hian Deuteronomi 32:11-a kan hmuh tehkhin thu kha mitthlaah a lo lang a. Pathian chuan, mupuiin a no chunga a thla a zâr duai ang hian, a mite hi a vêngin a ngaihsak êm êm reng a ni.

`Isua Krista—hmangaihna târ lanna atâna amah ngei lo inpe tawh—âia Pathian hmangaihna leh khawngaihna ropuizia entîrtu ropui a/an awm lo. Krista hi Pathian anpui tha famkim a ni mai lo a, mihring nihphung dik tak pho langtu pawh a ni tel bawk. Engtin nge Krista’n a nun a hmang ang khân kan nun kan lo hman ve theih ang? Engtin nge Pathian hmangaihna thu hi a sawia sawi ni ringawt loin, a taka lantîr dân kawng kan zawn theih ang?`