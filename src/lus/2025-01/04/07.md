---
title:  Zir belhna
date:   24/01/2025
---

Ellen G. White-i lehkhabu, Malsâwmna Tlang bung 2, “Nihlawhna Hlu Berte” (phêk 12–46) chhiar ni se.

“Mi tu pawh thlarau lama an pachhiatzia inhre chiang, anmahniah thil tha chhuan tûr pakhat tê pawh a awm miah lo tih hretute chuan Isua enin, chuta tang chuan chakna leh felna an lo hmu thei ang. Ani chuan, ‘Nangni thawk rim leh phurrit phur zawng zawngte u, ka hnênah lo kal rawh u’ tiin min sâwm a Matthaia 11:28. In pachhiatna chu a khawngaihna nêna inthleng puiah a sâwm che u a ni. Pathian khawngaihna dawn phu kan ni lo a; mahse, kan tiamkamna Krista chuan a phu thung—a hnên pantute zawng zawng chu a chhandam thei vek bawk a ni. I thil lo tawn tawhte chu eng pawh niin, tûna a dinhmun ni mêk pawh kha hnual rawihna khawp ni mah se, i nihna ang—i chak lohna, tanpuitu nei lo i nihna, leh beidawng tak i nihna nên Isua chu pan mai la, lainatnaa khat kan Chhdandamtu chuan hla taka i la awm lâi ngei khân a rawn pan nghâl ang che a, a hmangaihna bân chuan kuah dâwn che a ni. Ama nungchang puan vâr chu sintîr che-in Pa hnênah a hruai ang che a. Pathian hnênah chuan i âiawha dingin, ‘He mi sual thih âi hi ka lo thi tawh a. He naupang tihmawh tak hi en loin keimah zâwk mi en rawh’ a ti dâwn a ni. Setana chuan mi sual kan ni tih sawiin, a mi leh sa atân min lo hauh nasa viau mah se, Krista thisenin thiltihtheihna nasa zâwk nên min lo dîlsak ve reng bawk a ni.”—Ellen G. White, Malsâwmna Tlang, phêk 8, 9.

**Sawi ho tûrte**:

`1. A chûnga Ellen G. White-i thu ziah, “[Isua Krista] chuan ama nungchang min puttîr hnu-ah a Pa hnênah min dintîr ta” tih hi ngun takin a awmzia ngaihtuah la. Thil sual kan tih avâng leh kan tlin lohna avânga kan beidawn êm êm châng awm thîn mah se, Pathianin kan chunga hmangaihna a lantîr ang chu mi dangte chunga lan chhuahtîr ve theih loh tum nei fo mah ila, [Isua Krista] chuan ama nungchang min puttîr hnu-ah a Pa hnêna min dintîr tâk avângin Pa pawhin min lo pawm thlap tawh a ni tih thu hi lâwm takin engtin nge kan lo rin mai theih ang ?`

`2. Solomona hnêna lo kal nu pahnihtea naute nu dik tak zâwkin, Solomona’n a fa chu a lâi taka tan chhum tûra thu a pêk a hlauhthâwn tûrzia kha ngaihtuah la. Tan chhum âi chuan amah rawn chuhpui ve ngawttu kha pe mai zâwk tûrin a ngên ta a nih kha (1 Lalte 3:26). He nu tawngkam hman ang deuh bawk hi Pathian pawhin a mite a hmangaihzia sawi nân hman a ni a (Hosea 11:8). Chu chu eng nge ni?`

`3. Chanchin Tha bu pali-ahte hian Isua’n mite mamawh phuhrûksak a duh thinzia kan hmu tam hle mai. Chûng mite tân chuan eng nge ni a tih le? An mamawh tak chu a pe thîn a ni lo’m ni? Engtiang kawngtein nge thlamuanna mamawhte hnênah thlamuanna in thlentîr theih ang?`