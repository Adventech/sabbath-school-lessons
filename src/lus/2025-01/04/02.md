---
title:  Nu hmangaihna âia thûk zâwk
date:   19/01/2025
---

Mihringte ngaiha hmangaihna ropui leh thûk ber chu nu leh pate’n an fate an hmangaihna hi a ni âwm e. Bible pawhin nu leh pate leh fate inlaichîn tawnna hi Pathianin a mite a hmangaihzia târ lan nân a hmang fo mai a. Mahse, Pathian hmangaihna chu mihringte’n kan neih hmangaihna thûk ber leh mâwi ber âi pawhin a la ropui zâwk daih si a ni.

`Sam 103:13, Isaia 49:15, leh Jeremia 31:20 chhiar la. Hêng Bible chângte hian engtin nge Pathianin mi a hmangaihzia leh khawngaihzia an sawi?`

Pathian chuan a fa duh takte angah min ngâi a, nu leh pa tha takte’n an fate an hmangaih ang chiah hian min hmangaih a ni. Mahse, Isaia 49:14-in a sawi ang hian, nu chuan “a fa, a hnute hne lâi ngei chu a lo theihnghilh” thei a ni maithei a, “a rîla rah, ama fapa ngei pawh a khawngaih lo” a ni maithei bawk. Pathian erawh chuan a fate a theihnghilh ve ngâi lo a, a lainatna pawh a kang ngâi hek lo (Tah Hla 3:22).

Heti lâia “khawngaihna” tih hi Hebrai tawngah chuan raham tih niin, Bible zir mite chuan Hebrai tawnga “chhûl” tih sawina thumal (rehem) atanga chher chhuah niin an ring a. He thumal hi Bible hmun dang tam takah pawh Pathian khawngaihna leh hmangaihna thûkzia sawina atân hman thin a ni. Chutiang chuan, Pathian khawngaihna hi nu-in a rîla rah, a fa lo piang chhuak hlim a hmangaihna nên an tehkhin thîn a. Mahse, Pathianin a fate a hmangaihna hi mihringte’n kan neih hmangaihna zawng zawng, nu-in a fa piang hlim a hmangaihna âi pawhin a la thûk zâwk daih a ni.

Jeremia 31:20-a kan hmuh dânin, Pathian chuan thu a thlunpui a mite chu a lakah helin, a lungngaihna thlen fo mah se, a “fapa duh tak” leh a “lawm êm êm” niin a sawi a. “Ka thinlungin ka lainat thîn a, a chungah zah ka ngâi ngei dâwn a ni” a ti. Heti lâia “zahngâi” tia lehlin thumal hi Hebrai Bible-ah chuan a chunga kan sawi tâk, Pathian khawngaihna sawina atâna hman (raham) tho kha a ni a. Tin, “ka thinlungin ka lainat” tih tawngkam pawh hi “ka kawchhûng a rûm” ti pawha lehlin theih a ni. Chu chuan Pathianin a fate a lainat dân hi a rilin a ropui êm êm bawk a ni tih a ti lang a. A lakah rinawm lo fo mah se, ani chuan an chungah a khawngaihna leh lainatna a lantîr chhunzawm zêl tho dâwn a ni.

`Pathianin min khawngaihna hi nu leh pate’n min khawngaihna ang deuhah kan chan thîn a, kan thla pawh a muang hle nghe nghe. Nimahsela, mi thenkhat chu an nu leh pate’n an hmangaih lêm loh avângin Pathian khawngaihna awmzia pawh hi an hre thiam meuh lo a. Chutiang mite hnênah chuan engtin nge Pathian khawngaihna hi i hrilh fiah ang?`