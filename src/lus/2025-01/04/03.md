---
title:  Mi ti lungngâi hial thei hmangaihna 	
date:   20/01/2025
---

Pathianin mihringte min hmangaihzia leh khawngaihzia chu Hosea lehkhabu-ah hian kan hmu chiang hle a. Zâwlnei Hosea chu thu pe-in, “Kal la, nupuiah nawhchizuar nei la, nawhchizuar lakah fa nei rawh; chutiang chuan ka mite’n min kalsan a, min uiresan ta a ni” (Hos. 1:2) a ti a. Hosea bung 11-ah pawh Pathian leh a mite inlaichîn dân chu kan hmu leh bawk; mahse, hetah hi chuan hmangaihnaa khat pa-in a fa a hmangaih dân tehkhinna hmangin sawi a ni ve ta thung a.

`Hosea 11:1–9 chhiar la. He tehkhin thu hian Pathianin a mite a hmangaihzia leh ngaihsakzia hre thiam tûrin engtin nge mi a tanpui le?`

Pathianin a mite a hmangaihna hi nu leh pate’n an fate an hmangaihna nên tehkhin a ni thîn a. Tin, a mite a ngaihsakzia entîr nân nu leh pate’n an fa naute la kal thiam lo kal an zirtîr te, duat taka an pawm te, an dam loh chânga an enkawl leh an mamawh apiang an ngaihtuahsak thîn te pawh hman a ni bawk. Pathian chu “miin a fa a pua” anga a mite “pua” ang pawhin sawi a ni bawk a (Deut. 1:31). A hmangaihna leh a khawngaihnaa a tlan bâkah, hmâsâng ni zawng zawngahte khân anni chu pua-in a lo pawm thîn bawk a ni (Deut. 1:31

Chutiang tak chuan an lakah rinawm mah se, anni erawh kha chuan an rinawm lohsan fo a, a tâwpah phei chuan pathian dang lakah an uiresan ta nge nge a; chu vâng chuan, anmahni hremna tûr tawng buain, Pathian pawh an ti lungngâi ta êm êm rêng a ni. Pathian chu lainatna ngah tak ni mah se, dik taka rorêl duhtu pawh a ni tho bawk a. (Zirlâi dawt lehah hmangaihna leh rorêlna dik hi a kal dûn zêl a ni tih tih kan zir dâwn a ni.)

I pum nawm loh avânga hrehawm tih êm êm tum i nei tawh em? Chutiang chu Pathianin a mite chunga a rilru put zia târ lanna atân hman thin a ni a. A mite chunga thil tha lo a thlen hian, anmahni a khawngaih leh a lainat êm avângin hrehawm a ti thîn hle a ni.

Chutiang a nihzia tehkhinna chu Solomona hnêna lo kal hmeichhe pahnih, nausên hringtu nu dik tak zâwk nia inchhâl ve ve-te chungchângah pawh khân kan hmu a. Solomona’n nausên chu a lâi takah tan bung mai tûr leh, chûng bung hnihte chu nu pahnihte hnêna pe ve ve tûra thu a han pêk meuh kha chuan (nausên hi tih nat tak tak tumna erawh a nei rêng rêng lo), a nu dik tak zâwk chu a fa nunna zuahsak ngênin a rawn au chhuak nghâl a nih kha (1 Lalte 3:26; Gen. 43:30 pawh chhiar rawh).

`Fa neite chuan kan zirlâiin a sawi hi a awmzia kan hre thiam ngei ang. Nu leh pate’n an fate an hmangaihna tluka ril leh nasa hi hmangaihna dang a awm lo a. Hei hian engtin nge Pathianin min hmangaihzia hre thiam tûrin min tanpui a, tin, chumi kan hriat thiamna atang chuan engtin nge thlamuanna kan lo chhar chhuah theih ang?`