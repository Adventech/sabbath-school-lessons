---
title:  Khawngaihna leh hmangaihna
date:   23/01/2025
---

Bible-a kan hmuh Pathian hi hmangaihnaa khat leh mi khawngaih thei tak a ni a, he a nihna pahnihte hi Isua Kristaah khân chiang taka lan chhuahtîr a ni thîn. Pathian chu mihringte dinhmun hriat thiampuitu a ni a (Isa. 63:9, Heb. 4:15), a mite lungngaihna chuan amah pawh ti lungngâi ve-in, an hnêna dîlna an thlente chu a lo chhâng zêl thîn bawk (Isa. 49:10, 15; Mat. 9:36; Mat. 14:14).

`1 Korinth 13:4–8 chhiar la. He lâi thu hian engtiang kawngtein nge Pathian khawngaihna leh hmangaihna ropui tak chu mi dangte nêna kan inlaichîn tawnna kawngah lan chhuahtîr tûrin min sâwm le?`

1 Korinth 13:4–8-a kan hmuh hmangaihna nupuitute nêna inlaichînna neih chu mi tu pawhin kan duh ngeiin a rinawm a. Nimahsela, keimahni hian chutiang hmangaihna chu mi dangte lakah lan chhuahtîr kan tum thîn em? Keimahni hi dawhthei leh ngilnei takah kan insiam thei lo a; mi dangte îtsîk lo, infak lo, uang thuang lo, châwimâwi lo leh mahni hmasial lo tûrin kan insiam thei lo bawk. “Eng kim tuar hrâm hrâm a, eng kim ring a, eng kim beisei a, eng kim tuar chhuak” thei tûr leh, “eng tikah mah reh lo tûr” hmangaihna (1 Kor. 13:7, 8) chu keimahni duh thuin kan nei thei ngawt lo a. Chutiang hmangaihna chu kan nunah Thlarau Thianghlimin hna a rawn thawk a nih chauhin kan lan chhuahtîr thei ang. Mahse, Thlarau Thianghlim chuan rinnaa Krista Isuaa awmte thinlungah Pathian hmangaihna a rawn leih baw thîn a (Rom 5:5). Pathian chu fakin awm rawh se.

Pathian khawngaihna leh Thlarau Thianghlim thiltihtheihna azârah Pathian hmangaihna thîkthu chhe tak, dik leh fel tak ni bawk si chu engtin kan lo chhân lêt anga kan lo nun chhuahpui ve theih ang? A hmasa berin, hmangaihnaa khat Pathian chu chibai kan bûk mai tûr ni a, chu chu a hmangaihna kan chhân lêt theih dân awm chhun a ni bawk. Pahnihnaah chuan, Pathian hmangaihna chu mi dangte laka hmangaihna leh khawngaihna lantîrna hmangin kan chhâng lêt tûr a ni a. Kristian kan nih anga rinna kan neih hi thlamuanpui ringawt loin, mi dangte pawh thlamuan ve leh chhâwng tûr kan ni. A tâwp berah chuan, keimahni hian kan thinlung kan thlâk thei lo a, a thlâk theitu awm chhun chu Pathian chauh a ni tih kan hre tûr a ni.

Chu vângin, Pathian hnênah a tân leh mi dangte tâna thinlung thar kan lo neih theih nân tawngtâi ila. Thil tha apiang châwisâng a, a tha lo leh bawlhhlawh rêng rêng erawh thian fâi zêl thîn hmangaihna thianghlim chu i dîl ang u.

Kan tawngtâina thu chham pawh, “Keimahni lamah inhmangaih tawnna leh mi zawng zawng lamah hmangaihna chu Lalpa’n min tihpunsakin min tihngahsak se la; chutichuan, kan Lalpa Isua, a mi thianghlim zawng zawngte nêna a lo kal hunah kan Pathian leh kan Pa hmaa kan thinlungte thianghlimna kawngah sawisêl bova a tihngheh theih nân” (1 Thes. 3:12, 13, NKJV) tih hi lo ni rawh se.

`Eng vângin nge mahni inthihtîrna, mahni hmasialna leh kan thinlunga khaw lohna awm zawng zawngte tih hlum vekna hi hmangaihna dik tak lantîrna kawng awm chhun a nih? Mahni kan inthihtîr theihna tûra duhthlanna kan siam theihte chu eng nge ni?`