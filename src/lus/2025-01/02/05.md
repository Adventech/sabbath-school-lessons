---
title:  Khawngaihna chân
date:   08/01/2025
---

Pathian hmangaihna chu chatuana awm reng leh a hlawha hlawh chhuah chi ni miah lo a ni a. Amaherawhchu, mihringte hian kan lo hnar thei thung si. Chu hmangaihna chu lo pawm emaw, lo hnar emaw tûrin duh thlan theihna zalên kan nei a, a chhan pawh Pathian chuan eng thil mah kan tih hma hauhin, ama duh thu rêngin, chatuana awm reng a hmangaihna tha famkim chuan mi a lo hmangaih tawh vâng a ni (Jer. 31:3). Keini’n amah kan hmangaih ve-na hi chu kan dîl hma hauh pawha pêk kan lo nih tawh sa reng kan chhân lêtna mai a ni a.

`1 Johana 4:7–20 chhiar la, châng 7 leh châng 19 hi lo chîk zual deuh bîk ang che. He lâi thu hian Pathianin min hmangaihna chu keini’n amah kan hmangaihna âia a hmasak zâwk dân engtin nge min hrilh?`

Pathian hmangaihna chu keini’n amah kan hmangaihna âiin a lo thleng hmasa zâwk zêl a. Ama’n min hmangaih hmasa zâwk lo ta se, keini hian amah kan hmangaih lêt thei hauh lo ang. Pathian chuan hmangaih thei tûr leh hmangaih theih ni tûrin min siam ngei mai tak a, chutih rual chuan, amah Pathian ngei hi hmangaihna zawng zawng innghahna leh a hnâr ni bawk a ni. Amaherawhchu, kan lo pawmin kan nunah pawh kan lan chhuahtîr dâwn em tih chu keimahni duh thlannaah a innghat thung a. Chumi dikzia chu Krista’n ngâidam ve duh lo chhiahhlawh tehkhin thu a sawiah pawh hian chiang takin kan hmu (Mat. 18:23–35 en la).

He tehkhin thu-ah hian, chhiahhlawh hian a pu sum a batsak chu a rulh theihna kawng pakhat mah a awm lo tih kan hmu a. Matthaia bung 18-a kan hmuh dânin, he chhiahhlawhin a pu sum a batsak zât hi talent sîngkhat zet a ni. Talent khat hi denarii sângruk vêl nên intluka ngaih a ni a. Tin, dinarii khat hi inhlawhfate’n ni khat hna an thawha an hlawh zât a ni bawk. (Mat. 20:2 nên khâikhin rawh). Chuti a nih chuan, talent khat thawk chhuak tûra inhlawhfa-in tha a sên ngâi zât chu ni sângruk zet a ni dâwn tihna a ni a. Thawh chhuah theih loh ni a neih tûr zawng zawng paih hnu-in, kum khatah ni zathum vêl zêl a thawk ni tûrah lo ngâi ila; tichuan, kum khatah denarii 300 a hlawh chhuak thei dâwn tihna a ni ang. Chutichuan, talent khat (chu chu dinarii 6,000 a ni; 6,000/300 = 20) rûl tûr hian a lo berah kum sawmhnih vêl tal chu a mawmawh ngei dâwn a. Talent 10,000 zet hlawh chhuak tûr phei chuan kum 200,000 chhûng hna a thawh a ngâi dâwn a nih chu. A tâwi zâwngin sawi mai ila, he chhiahhlawh hian a leibat hi eng ti kawng mahin a rûl thei ngâi dâwn lo a. Mahse, a pu hian a khawngaih êm avângin a ngâidam ta tawp mai a ni.

Amaherawhchu, he chhiahhlawh hian a laka lei ba ve leh chhâwng, a bat zât pawh ani’n a pu a batsak zât âia tlêm daih zawk, dinarii 100 lek ba chu a ngâidam duh ve tlat lo pek a; a man a, tân inah a khung ta mai a. Chu thu chu an pu khân a lo hria a, a thin a rim ta êm êm mai a, a lo khawngaih tawhna leh ngaihdam tawhna pawh kha a sût leh ta hial a ni. He chhiahhlawh hian a pu lainatna leh ngaihdamna a lo chan tawh chu a chân leh ta daih a. Hetiang chiah hian, Pathian khawngaihna leh lainatna chu kang ve ngâi lo ni mah se, chumiin a ken tel hamthatnate chu keimahni hian kan lo hnâwl tlat thei a, kan chan tawh sa pawh kan hloh leh daih theih bawk.

`Eng thilah nge Isua ngaihdamna i lo chan tawh tih leh, chu ngaihdamna i chan theih nân chuan eng tianga nasain nge Isua a insên tih ngaihtuah la. Chu chuan mi dangte ngaihdam ve duhna thinlung a puttîr che em?`