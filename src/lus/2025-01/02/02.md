---
title:  Chatuana awm reng Pathian hmangaihna chu
date:   05/01/2025
---

Pathian Lehkhabu-in chiang taka a târ lan chu Pathianin mi zawng zawng a hmangaih tih hi a ni. Bible-a châng lâr leh ngainat hlawh ber pawh Johana 3:16 a ni a, chu châng chuan he thu, “Pathianin khawvêl a hmangaih êm êm a; chutichuan, a Fapa mal neih chhun a pe a, amah chu tu pawh a ring apiang an boral loha, chatuana nunna an neih zâwk nân” tih hi a lo puang a ni.

`Sam 33:5 leh Sam 145:9 chhiar la. Hêng châng pahnihte’n Pathian hmangaihna, khawngaihna leh zahngaihnain a huam chin an sawi chu eng nge ni?`

Mi thenkhat chuan hmangaih theih loh, hmangaih tlâk loh niin an lo inngâi pawh a ni maithei a. A nih loh pawhin, Pathian hian anmahni tih loh mi dang zawng zawng chu a hmangaih vek niin an hria pawh a ni maithei bawk. Mahse, Bible-in a puan ngar ngar ni reng chu, mi mal tin hi Pathianin a hmangaih theuh tih a ni a. Pathianin a hmangaih ve loh mi tu mah an awm lo. Chutianga mi zawng zawng a hmangaih vek avâng chuan, mi zawng zawng hi chhandama awmah a duh vek bawk a ni.

`2 Petera 3:9, 1 Timothea 2:4 leh Ezekiela 33:11 te chhiar la. Hêng thute hian Pathianin mi zawng zawng chhandam vek a duhzia engtin nge an sawi?`

Johana 3:16 dawt chiah chângah chuan he thu, “Pathian chuan khawvêl thiam loh chantîr tûrin a Fapa chu khawvêlah a rawn tîr lo a, amah avânga khawvêl a dam theihna tûrin a tîr a ni zâwk e” (Joh. 3:17, NKJV) tih hi kan hmu leh a. Pathian kutah eng kim awm vek ni se chuan, mihring zawng zawng hian a hmangaihna pawmin chhandam an ni vek mai dâwn tihna a ni ang. Mahse, Lalpa chuan a hmangaihna lo pawm tûrin mi tu mah a ti lui ngâi dâwn lo a. Lo pawm emaw, lo hnâwl emaw chu keimahni duh thlanna liau liau a ni.

Ni e, mi thenkhat chuan an lo hnâwl rêng a; mahse, Pathian chuan hmangaih a bâng chuang rêng rêng lo. Jeremia 31:3-ah chuan heti hian a mite hnênah a lo puang a: “A ni, hmangaih tâwp loin ka hmangaih che a; chu vâng chuan, lainatnain ka hruai haw leh che a ni” (NKJV). Bible hian Pathian hmangaihna chu chatuan daih a nih thu a sawi tam hle mai a (entîr nân, Sam 136 en la). Pathian hmangaihna chu a kang ve ngâi lo. Chatuana awm reng tûr a ni a. Hei hi kan tâna hriat thiam a harsat hle chhan chu mi dangte hmangaih mai awlsam kan tih loh vâng a ni.

Amaherawhchu, a mi mal ang hian chu hmangaihna chu a taka chan dân hria ni ta ila—a awmzia chu, keimahni ngei hian Pathian hmangaihna chu hria ni ta ila—engtiangin nge kan nun dân a lo danglam ang a, mi dangte chungah pawh that kan chhuah sauh sauh theih ang le?

`Pathian hian mi zawng zawng a hmangaih vek a nih chuan, nungchang tha lêm lote pawh a hmangaih tel ve tho dâwn tihna a ni a, a chhan chu mi sual leh nungchang tha lo tak tak an awm nual (dik taka sawi chuan, tam tak an ni zâwk) si a. Pathian chuan hêng mite pawh hi a hmangaih vek a ni tih kan hriatna hian engtin nge anmahni hmangaih theih dân tûr min zirtîr ang?`