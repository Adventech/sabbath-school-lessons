---
title:  Zir belhna
date:   10/01/2025
---

Ellen G. White-i lehkhabu, Krista Panna Kâilâwn bung 11, “Tawngtâina Hun Remchâng” (phêk 70–79) chhiar ni se.

“I mamawh te, i lâwmna te, lungngaihna te, i manganna te leh i thil hlauh te chu Pathian hnênah thlen rawh. Ani chu i ti hah thei lo a, i ti chau thei bawk hek lo. I sam zâi zât nên lam hre vektu chuan a fate mamawh a ngaihthah lo e. ‘Lalpa chu khawngaihna leh zahngaihnaa khat a ni’ Jakoba 5:11. A hmangaihna thinlung chu kan lungngaihnate leh kan lungngaih thu kan thlente hian a khawih êm êm thîn a. I rilru ti buaitu zawng zawng chu a hnênah thlen zêl mai rawh. A tân chuan phurh zawh loh khawpa rit eng mah a awm lo; ani chuan khawvêl hi chelh kângin, lei leh vâna thil thleng zawng zawngah hian thu a nei si a. Kan thlamuanna tûr a nih phawt chuan atâna hriat tham loh khawpa thil tê tham pakhat mah a awm lo a. Kan nunin a tawn thil chi hrang hrangah hian atâna chhiar tlâk loh khawpa thim chhah lah a awm hek lo; a tâna chin fel harsa khawp buaina eng mah a awm lo a ni. A fa tê ber chungah pawh eng chhiatna mah a thlen a phal lo a, mangannain an rilru a tih buai, a hlimna tûr dâlsak, tih tak zeta an tawngtâina chhâna a awm loh pawh a phal rêng rêng lo bawk. Kan vân Pa chuan min rawn thlîr reng a, ‘lungchhiatnate chu a ti dam a, hliam te chu a lo tuamsak thîn bawk a ni.’ Sam 147:3. Pathianin mi mal tinte a neihpui theuh inlaichînna chu inlaichînna danglam bîk tak leh famkim a ni vek a, leiah hian ngaihsak dang a nei ve lo emaw tih tûr khawp hial leh a Fapa duh tak a pêk awm chhun an ni emaw tih tûr ang hialin a ngaihsak êm êm theuh a ni.”—Ellen G. White, Krista Panna Kâilâwn, phêk 75, 76.

**Sawi ho tûrte**:

`1. A chunga Ellen G. White-i thu ziah kan târ lan, “Pathianin mi mal tinte a neihpui theuh inlaichînna chu inlaichînna danglam bîk tak leh famkim a ni vek a, leiah hian ngaihsak dang a nei ve lo emaw tih tûr khawp hial leh a Fapa duh tak a pêk awm chhun an ni emaw tih tûr ang hialin a ngaihsak êm êm theuh a ni” tih hi ngun takin a awmzia ngaihtuah la. He thu hian eng ang thlamuanna nge a pêk che a, Pathianin a rawn hnaihzia che leh a ngaihsakzia che hriain engtin nge i nun i hman ang? Chu thutiam ropui tak neitu i nihna chu engtin nge i nunpui theih ang?`

`2. Tûn kâr zirlâi atang hian engtin nge Sam 103:17, 17 thu hi a awmzia kan lo hriat thiam le? Pathian hmangaihna chu chatuan daih a nih dân leh, chutih rualin Pathian nêna kan inlaichîn tawnnain a ken tel hamthatnate erawh Pathian hmangaihna kan lo pawm leh pawm loha a innghah si dân chu eng tin nge a târ lan?`

`3. Chumi hriatna chuan engtiangin nge Pathian nêna in inlaichîn tawnnaah danglamna a siam? Engtiangin nge mi dangte lungngaihna i ngaih dânah nghawng a neih?`