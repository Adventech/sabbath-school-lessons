---
title:  Thuthlung hmangaihna
date:   06/01/2025
---

Bible hian Pathianin a bîk taka mi a hmangaihzia tehkhin nân chhûngkua emaw, chhûngkhat emaw inhmangaihna, a bîk takin nupa kâra inhmangaih tawnna awm emaw, nuin a fa a hmangaihna emaw a hmang fo mai a. Hêngte hi a hman deuh kher chhan chu Pathian leh Pathianin thu a thlunpui a mite inkâra inlaichînna awm chu inlaichînna rau rau-ah pawh danglam bîk leh ril tak a ni tih târ lan a duh vâng a ni. He inlaichînna hi thuthlungin a suih zawm hmangaihna a ni a, chutah chuan Pathianin a mite a hmangaihna chauh ni bîk loin, chu hmangaihna chu a mite pawhin an lo pawm a, amah (leh mi dangte pawh) an lo hmangaih lêt ve beiseina pawh a awm tel bawk a ni.

`Deuteronomi 7:6–9 chhiar la. He lâi thu hian engtin nge Pathian thuthlung siamte leh Pathian hmangaih lainatna inlaichîn tawn dân a sawi?`

Deuteronomi 7:9 hian Pathianin thu a thlunpui a mite nêna inlaichînna thûk tak a neih dân sawiin, chu inlaichînna chu a laka an rinawm reng leh rinawm reng lohah a innghat a. Pathian hmangaihna hrim hrim hi chu thu delh kilh awm lo ni mah se, a mite nêna an inlaichîn tawnna erawh hi chu thu delh kilh awm a ni ve thung.

“Zahngaihna” tih emaw, “khawngaihna” tih emaw-a lehlin Hebrai thumal, heseh hian Pathian hmangaihnaah chuan thuthlung emaw, thutiam emaw a awm a ni tih a entîr nghâl a, chumi bâk thil dangte pawh a entîr tel tho bawk. He thumal (hesed) hi Pathian khawngaihna, thatna leh hmangaihna sawina atâna hman a ni fo a. Tin, mi tu emaw-in mi dang tu emaw a hmangaih êm êm thu sawina atân pawh hman a ni thîn bawk. Chutiang hmangaihna chu a nei tawh a nih chuan, a tawngka leh chêtziaah a lang chhuak ang a, a hmangaih pawh chuan a lo hmangaih lêt ve a beisei ngei dâwn bawk a ni.

Pathian hesed chuan a hmangaihna leh khawngaihna chu a rin tlâk êm êm a, a nghet a, chatuan daih a ni tih a ti lang a. Chutih rual chuan, hesed-in a ken tel hamthatnate lo dawn erawh thu delh kilh awm a ni tlat mai. Pathian thu chu kan zawma, kan tih ve tûr awmte kan tih ve a ngâi a ni (2 Sam. 22:26, 1 Lalte 8:23, Sam 25:10, Sam 32:10, 2 Chron. 6:14 en la).

Pathian hmangaihna nghet tak mai hi mi dangte nêna kan inhmangaih tawnna zawng zawng innghahna, a tobul a ni a; mahse, chutiang hmangaihna chu keini hi chuan kan nei ve phâk tak tak ngâi lo ang. Pathian chuan a thlâwnin, ama duh thu rêngin nunna min pe a, chu mai chu ni loin, Kristaah khân a thlâwn bawkin kan tân a lo inpe leh bawk. “Miin a thiante tâna a nun a hlan âia hmangaihna ropui zâwk tu ma’n an nei lo” (Joh. 15:13, NKJV). Thil chiang tak chu, Pathian hmangaihna târ lanna chiang ber chu amah a rawn intih tlâwma, thih thlenga thu zâwma a lo awma, krawsa a thih tâk hialnah khân puan chhuahin a awm a ni (Phil. 2:8, NKJV).

`Engtin nge Pathian hmangaihna chu i ngaihtuahnaah eng tik lâi pawhin i vawn reng theih ang? Chumi tih chu eng vângin nge a pawimawh êm êm le?`