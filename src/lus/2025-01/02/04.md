---
title:  Thu delh kilh awm inlaichînna
date:   07/01/2025
---

Pathian chuan mi tin hi amah nêna inhmangaih tûr leh innêl taka inlaichîn tawn tûrin a sâwm vek a (Mat. 22:1–14). Chu sâwmna chu a chhân lêt dân tûr dik taka kan lo chhâng lêt dâwn a nih chuan amah leh kan mihringpuite hmangaih tûra thu min pêk hi kan zawm ngei a tûl tlat mai (Mat. 22:37–39). Pathian nêna kan inlaichînnain a ken tel hamthatnate a taka kan lo chan leh chan loh chu keimahni duh thu rênga a hmangaihna pawm kan duh leh duh lohah a innghat a ni.

`Hosea 9:15, Jeremia 16:5, Rom 11:22 leh Juda 21 te chhiar la. Hêng Bible chângte hian Pathian hmangaihnain a ken tel hamthatnate chu lo pawm loh leh, lo chân hial pawh thil awm thei a nih dân engtin nge an sawi?`

Hêng chângahte leh châng dang dangahte pawh Pathian nêna inlaichînna neihin hamthatna a kel telte a taka lo chan leh lo chan loh chu mihringte’n Pathian hmangaihna kan lo chhân lêt dâna a innghah thu târ lan a ni a. Hetih rual hian, Pathian chuan mi tu mah hi hmangaih a bânsan tak tak ngâi dâwn lo a ni tih erawh kan hre reng tûr a ni. Kan sawi tâk ang khân, Pathian hmangaihna chu chatuana awm reng a ni a. Tin, Hosea 9:15-ah hian Pathianin a mite chu, “Anniho hi ka hmangaih tawh lo ang” tia a sawi hmu mah ila, he lehkhabu tho bung dangah erawh “Anni chu ka hmangaih hrim hrim dâwn a ni” (Hosea 14:4) tiin a sawi tho bawk a ni tih kan hriat reng a pawimawh hle. Hosea 9:15 thu hi Pathianin a mite a hmangaih lo tawp tawh dâwn tihna a ni thei lo a, a mite nêna an inlaichînnain a ken tel hamthatna emaw, malsâwmna emaw thenkhat chu thu delh kilh awma chan chi a ni tih a kâwk a ni zâwk. Pathian hmangaihna kan lo chhân lêt dân hian amah nêna inlaichînna kan neih chhunzawm zêl theih dâwn leh dâwn lo thu-ah kori a tu thui hle tihna a nih chu.

Isua’n, “Tu pawh ka thupêkte neia zâwm chu mi hmanggaihtu a ni a; tu pawh mi hmangaih chu ka Pa-in a hmangaih ang, kei pawhin ani chu ka hmangaih ve bawk ang a, a hnênah ka inlâr ang” (Joh. 14:21) a lo ti a. Hetiang deuh bawk hian a zirtîrte hnênah pawh khân, “Pa ngeiin a hmangaih si che u a, nangni’n kei mi hmangaih a, Paa chhuak ka ni tih mi rin avângin” (Joh. 16:27) tiin a lo sawi bawk.

Hêng châng pahnihte bâkah, châng dang eng emaw zât paw’n Pathian nêna kan inlaichînnain hamthatna a ken telte chang chhunzawm zêl tûr chuan Pathian hmangaihna kan lo pawm ve ngei a tûl tih min hrilh a (chu chuan mi dangte hnêna Pathian hmangaihna pêk chhâwn ve tumna pawh a huam tel tih hria ila). Mahse, hei pawh hi Pathian hmangaihna chuan tlin loh châng a nei ve thîn tho tihna a ni chuang lo leh bawk. Ni khi êng chhuah lo tûr chuan kan dang thei lo a; mahse, ni zungin min rawn chhun lohna tûr hmunah chuan kan awm sawn thei thung. Chutiang deuh chiah chuan, Pathian hmangaihna lo dang tûr hian eng mah tih theih kan nei lo a; mahse, amah nêna inlaichînna neih chu duh tlat loin leh hamthatna min chantîr a tum, a bîk takin, chatuan nunna min pêk a tum chu kan lo hnar tlat thei thung si a ni.

`Mihringte’n a taka Pathian hmangaihna kan hmuh leh chan dân—kan lo chhâng lêt ve emaw, chhâng lêt ve lo emaw pawh ni se—kawng hrang hrangte chu eng nge ni? Entîr nân, engtiangin nge kan chênna khawvêl hian, sual a lo luh tâk hnu-ah pawh Pathian hmangaihna chu a la puan chhuah chhunzawm reng?`