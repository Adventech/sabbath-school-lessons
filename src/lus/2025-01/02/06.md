---
title:  A thlâwnin in dawng a, a thlâwnin pe ve rawh u
date:   09/01/2025
---

Ngâidam ve duh lo chhiahhlawh khân a pu laka a leibat kha a rûl thei ngâi dâwn lo ang chiahin, keini pawhin Pathian laka kan bat hi kan rûl thei ngâi dâwn lo a. Pathian hmangaihna hi a hlawha hlawh chhuah tûr ni ta se, kan hlawh chhuak thei ngâi dâwn lo rêng rêng a ni. “Nimahsela, Pathian chuan a mi hmangaihna chu fak tlâkin a lantîr a, mi sualte kan la nih lâia Krista kan âia a thih avâng khân” (Rom 5:8). Hmangaihna mak leh ropui tak zawng a va ni êm! 1 Johana 3:1 pawhin heti hian min lo hrilh a: “Ngâi teh u, Pa-in min hmangaihna chu a va nasa êm! ‘Pathian faahte’ min vuah tâk hi; chutiang chu kan ni rêng e” tiin.

Nimahsela, kan tih theih leh kan tih ngei tûr ni bawk chu, mi dangte hnênah kan theih anga tam leh nasaa Pathian hmangaihna lan chhuahtîr ve a ni a. Chutiang taka khawngaihna leh ngaihdamna ropui chu kan chang a nih si chuan, keini pawh hian mi dangte chungah khawngaihna leh ngaihdamna a tam thei ang ber kan lantîr ngei tûr a ni dâwn lo’m ni? Ngâidam ve duh lo chhiahhlawh khân, a chhiahhlawhpui chunga khawngaihna leh ngaihdamna a lantîr duh tlat loh avângin a pu khawngaihna leh ngaihdamna a lo chan tawh pawh a chân leh ta a ni tih kha hre reng ila. Pathian hi kan hmangaih tak zet a nih chuan, mi dangte chunga a hmangaihna lan chhuahtîr dân kawng kan zawng lo thei lo ang.

`Johana 15:12, 1 Johana 3:16 leh 1 Johana 4:7–12 te hi chhiar la. Hêng thute hian engtin nge Pathian hmangaihna, keimahni’n Pathian kan hmangaihna leh mi dangte kan hmangaihna te hi a inkungkaih kual vek dân min hrilh?`

Isua’n Johana 15:12-a kan hmuh thupêk pawimawh tak mai hi a sawi zawh hnu chiahah, “Thu ka pêk apiang che u in tih chuan, kan thiante in ni ang” tiin a zirtîrte a hrilh zui nghâl a (Joh. 15:14). Isua’n an hnêna thu a pêk chu eng nge ni? Ama’n anmahni (keimahni pawh) a (min) hmangaih ang bawkin, mi dang pawh hmangaih ve tûrin thu a (min) pe a. Hmun dang tam takah pawh amah chu hmangaiha, keimahni pawh inhmangaih tawn theuh tûrin thu min pe bawk a ni.

A tâwi zâwnga sawi chuan, kan rulh zawh rual loh tûr leh krawsa Krista thihna chauhin a tlâk theih leibat kan neihah khân ngaihdam kan ni ta tih hi kan hre reng tûr a ni a. Chu vângin, Pathian chu hmangaiha fak tûr leh, mi dang laka hmangaihna leh khawngaihna lantîr ve tûr kan ni. Luka 7:47-a kan hmuh angin, ngaihdamna chang tam chuan a hmangaih nasa nge nge thîn a, ngaihdam tlêm chuan, a hmangaih dân pawh a nêp deuh nge nge thîn bawk. Kan zînga tu hian nge Pathianin min ngaihdamna nasatzia hre lo le? Pathian kan hmangaihna chuan kan mihringpuite kan hmangaihna pawh a keng tel nghâl a nih chuan, Pathian hmangaihna thuchah hi mi dangte hnênah thu leh thil tihin kan lantîr nghâl thuai thuai tûr a ni a. Mite chu an ni tin nun an hmannaah tanpuiin, Pathian hmangaihna an dawn theihna kawng nih kan tum ngei tûr a ni ang. Chu mai ni loin, lei thar leh vân thara chên theihna tûr chatuan nunna thutiam Petu chu kan kawhhmuh bawk ang a. Chu lei thar chu tûna kan chên mêkna khawvêl, sual leh thihnate’n a tih hmêlhem leh a tih chhiat tawh, Pathian hmangaihna lo hnâwl rah lungchhiatthlâk tak takte kan tawrh chamchi-na nên hi chuan inang lo tak a ni ang.

`Mi dangte hmangaihna hmanga Pathian hmangaih tûr chuan eng rahbite nge i zawh tan ang? Vawiinah leh ni dang lo la awm leh zêl tûrahte pawh mi dangte hnêna Pathian hmangaihna lantîr tûr leh, chatuan nunna thutiam neitu nih nawmna chang ve tûra sâwm tûrin eng nge tih theih i neih?`