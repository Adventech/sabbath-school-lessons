---
title:  Thuthlung Hmangaihna
date:   04/01/2025
---

### Chhiar tûrte

2 Pet. 3:9, Deut. 7:6–9, Rom 11:22, 1 Joh. 4:7–20, Joh. 15:12, 1 Joh. 3:16.

> <p>Châng vawn</p>
> “Isua’n a chhâng a, an hnênah, ‘Miin mi hmangaih chuan ka thu a zâwm ang a; ka Pa-in ani chu a hmangaih ang a, a hnênah kan lo kal ang a, a hnênah kan awm reng ang’ a ti a” (Joh. 14:23).

Mi tam tak chuan Grik thumal, agape tih hian Pathian chauhin a neih hmangaihna a kawh lâiin, hmangaihna sawina thumal dang, entîr nân, phileo tih erawh chuan hmangaihna dang, agape âia chak lo zâwk a kâwk thung niin an sawi thîn a. Mi thenkhat phei chuan, agape tih hi mihringte’n an pêk ve theih loh, Pathian chauhin a pêk theih hmangaihna ni angin an sawi hial bawk.

Amaherawhchu, Pathian Lehkhabu hmun hrang hranga Pathian hmangaihna lo lanna chângte ngun taka han zir hian, chutiang ngaih dân chu a dik chiah lo tih a hriat theih a. A chhan chu, Grik thumal, agape tih hian Pathian hmangaihna chauh ni lo, mihringte pawhin kan neih ve hmangaihna pawh a kâwk ve tho mai a, a châng phei chuan mihringte’n hmangaih/ngainat miah loh tûr thil eng emaw kan hmangaih/ngainat tlat thu sawina atân pawh hman a ni nghe nghe bawk (2 Tim. 4:10 en la). Tin, Pathian Lehkhabu-ah hian Pathian hmangaihna sawina atân agape ni lo thumal dangte pawh hman a nih châng a tam hle bawk a. Entîr nân, Isua pawhin, “Pa ngeiin a hmangaih [phileo] si che u a, nangni’n kei mi hmangaiha [phileo], Paa chhuak ka ni tih mi rin avângin” (Joh. 16:27) a lo ti. Hetah hian Grik thumal, phileo tih chu mihringte hmangaihna sawina atân chauh ni bîk loin, Pathianin mihringte min hmangaihna sawina atân pawh hman a ni tih kan hmu a. Chu vângin, phileo hian hmangaihna famkim lo ni loin, Pathian hmangaihna ngei a kâwk a ni.

Tin, Pathian Lehkhabu hian Pathian hmangaihna chu Pathian chauhin a pêk theih, mihringte erawh chuan lo dawn mai bâk tih theih an neih ve lohna ni loin, Pathian leh mihringte thlun zawmtu ril tak a nih zâwkzia min hrilh a. Mihringte’n Pathian hmangaihna kan lo chhân lêt leh chhân lêt loh emaw, kan mihringpuite kan hmangaih lêt ve leh lêt ve loh emaw hian Pathianah ngaihah kori a tu hle thîn a ni.