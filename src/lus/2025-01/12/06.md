---
title:  Tu nge ka thenawm khawvêngte chu?
date:   20/03/2025
---

Luka ziakah hian, khatia Isua’n thupêk ropui ber pahnihte chu Pathian hmangaih leh thenawm khawvêngte hmangaih a nih thu a sawi hnu khân, dân hretu chuan thiam inchantîr tumin Isua hnênah, “A nih leh, ka thenawm khawvêngte chu tute nge ni?” (Luka 10:29, NKJV) tiin a zâwt ta tih kan hmu a. Hemi chhân nân hian, Isua’n tehkhin thu hriat hlawh tak lo ni ta, mahse, a rin loh deuh ni si, Samari mi tha tehkhin thu hi a hrilh ta a ni.

`Luka 10:25–37-a Samari mi tha tehkhin thu kha chhiar la. He lâi thu hian zâwlneite’n khawngaihna leh dikna ngainat a tûl thu leh, mi chi hrang hrangte’n “mi dangte” chunga hlei neihna an lantîr thin an ngaihmawhzia an a lo tlângaupui thin kha engtin nge a rawn sawi chhuah ve?`

Isua khân rorêlna dik chungchâng hi a sawi ve lêm lo a; mahse, chumi thlentîr tûra lo kal chu a ni thung si. Amah kha zâwlneite’n an lo tlângaupui thin rorêlna dik lo thlen famkim tâkna niin, a la ni zêl dâwn bawk a (Luka 4:16–21 leh Isaia 61:1, 2 te chhiar ang che). Hnam zawng zawng, a bîk takin chhanchhuah ngâi an ni tih inhriate nghahfâk a ni.

Thu neihna duha tuihâl leh Pathian lalthutphah pawh lo chuhpui tawhtu Setana ang lo takin Isua hi chu a inti tlâwm a, sualna, hleih neihna leh rah behna pawh lo tuar ve vek tawhin (thil sual erawh a ti ve chuang lo), hmêlmapa chu hmangaih vânga amah a inpêkna hmangin a lo hneh tawh a, chumi avâng chuan amah ringtu zawng zawngte thiam chantîrtu a nihna angin dikna a lo tungding leh ta a ni. Krista’n dân thu pawimawh zâwk tia a sawite hi ngaihthah tlat chung siin, Krista’n châwisân a duh avânga a thih phah tâkna dân ngâisângtu niin kan inchhâl thei ang em?

Sam 9:8, 9 chuan, “Ani chuan khawvêl hi fel takin ro a rêlsak ang a, thlei bîk nei loin mi tin ro a rêl ang. Chutichuan, LALPA chu hnehchhiahna tuarte tân kulhbîng sâng a lo ni ang a; mangan hunahte chuan inhumhimna hmun a lo ni ang” tiin a lo sawi a. Chutiang deuh chuan Sam 146:7–9 pawhin heti hian a lo sawi ve bawk: “Ani [Pathian] chuan hnehchhiahna tuarte tân ro a rêl thîn a, riltâmte hnênah châw a pe thîn bawk. LALPA chuan mi tângte chu a chhuah thîn a. LALPA chuan mitdelte mit a ti vâr thîn a; LALPA chuan kun ngawih ngawihte chu a kâi tho thîn a; LALPAN mi felte chu a hmangaih a; LALPA chuan mikhualte leh ram dang mite chu a ngaihsak a; pa nei lote leh hmeithâite chu a tanpui thîn a; mi suaksualte kawng erawh chu a ti letling thawk thîn thung” (NKJV).

Kan vêla awm tanpui ngâite leh hrehawm tuar mêkte rawng kan bâwlsakna kawngah hian hei âia chiang zâwk thu hi kan dawng leh thei tawh dâwn chuang em ni?

`Tanpui ngâite tanpui tûra chêt chhuah kawngah hian Isua nun leh a rawngbâwlna atang khân eng nge zir theih kan neih? Hrehawm tuar mêkte tân thilmak tak tak kan ti ve thei lo a nih pawhin, anmahni kan tanpuina chu engtin nge an ngaihah “thil mak tak” a tlin theih tho ang?`