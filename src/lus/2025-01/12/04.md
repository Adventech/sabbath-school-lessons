---
title:  Pathianin dikna a ngaina
date:   18/03/2025
---

Pathian Lehkhabu hian Pathianin dik a ngainaa, sual erawh rawh a haw hle tih min hrilh a (entîr nân, Sam 33:5, Isa. 61:8); tin, dik lo taka thil tihna thleng thîn hi a ngaimawhin, chutiang tuarte thlavâng hauh nân chuan a che chhuak thîn bawk. Thuthlung Hlui leh Thuthlung Tharah hian Pathian chu hnehchhiaha awmte leh rah beh tuarte lainattu a ni tih kan hmu tam hle a, mi dangte chunga tawrhna thlentute leh rap bettute chunga a thinrim thu pawh târ lan a ni thîn bawk.

`Sam 82 chhiar la. He sâm hian engtiangin nge Pathian chuan dik taka thil ti thîn tûra min duhzia a sawi? He hla hi keini tûnlâi huna mite tân hian eng nge ni a pawimawhna awm?`

Bible hrilhfiahna bu siamtu tam takte’n an sawi angin, he lâi thu hian kawtlâng nuna dik lo taka thil tihna chi hrang hrang thlentîrtu khawvêl lalte chu a sawisêl a, leia rorêltute leh lal sual tak takte tanpuitu boruak lalte (“pathiante”) chu Pathianin an chungthu a la ngaihtuah tûr thu pawh min hrilh bawk. Rorêltute chu hetiang hian a zâwt nghe nghe a: “Eng chen nge dik lo taka ro in rêl ang a, mi suaksualte chu in duhsak bîk dâwn?” (Sam 82:2) tiin.

Heti hian thu a pe zui bawk a: “Retheite leh pa nei lote thlavâng chu hausak ula, hrehawm tuarte leh pachhiate chungah chuan dik takin ti rawh u. Retheite leh pachhiate chu chhan ula; mi suaksualte kut ata chhuah zalên rawh u” (Sam 82:3, 4, NKJV). Hetah hian leh hmun dangahte pawh, Thuthlung Hlui zâwlneite khân dik taka thil tih a tûlzia an aupui thu kan hmu a. He thu hi thu pênhleh mai ni loin, Thuthlung Hlui pum puia zâwlneite thuchah laimu ber leh, Isua’n he leia rawng a bâwl lâia a sawi zin êm êm pawh a ni bawk a ni.

Pathian chuan amah hmangaihtu leh a thu zâwmtu nia inchhâlte laka a beisei leh a phût ni bawk chu a thup lo a. Thup ahnehin, Mika 6:8-ah chuan chiang takin heti hian a lo sawi: “Aw mihring, tha chu ka entîr tawh che a ni; Lalpa’n a phût che chu eng nge ni? Dik taka tih leh khawngaihna ngainat leh, i Pathian nêna thuhnuairawlh taka lên dun a ni lo em ni?”

He thuchah hi Pathian Lehkhabu pum puiah hian a inzam chhuak dap a. Entîr nân, Isua pawh khân heti hian a lo sawi: “In inhmangaih tawn theuh chuan mi zawng zawngin ka zirtîrte in ni tih chumi-ah chuan an hria ang” (Joh. 13:35, NKJV; 1 Joh. 4:8–16 chhiar ang che) tiin.

`Mika 6:8 thu hi rilru-ah vawng rengin, kan thu sawi leh thil tihahte a taka lan chhuahtîr tum ta theuh ila, kan chhûngkuate leh kan kohhrante hi eng ang nge a lo nih ang? I dinhmun leh nihna chu eng pawh lo ni se, hêng thute hi engtin nge tha zâwkin i nun chhuahpui theih ang?`