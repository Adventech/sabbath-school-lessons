---
title:  Thupêk ropui ber pahnih
date:   16/03/2025
---

A mi mal ang leh a huho (kohhran) ang pawha Pathian hmangaihna leh dikna kan lan chhuahtîr theih dân kawng kan sawi dâwn chuan, Pathianin thu min lo pêk tawh kha kan zawm hmasak phawt a tûl ang.

`Matthaia 22:34–40 chhiar la. Engtin nge dân hretu zawhna hi Isua’n a lo chhân?`

Isua ngaih dâna thupêk hmasa ber leh a ropui ber ni bawk chu “Lalpa i Pathian chu i thinlung zawng zawngin, i thlarau zawng zawngin, i rilru zawng zawngin i hmangaih tûr a ni” tih hi a ni a. Tin, a dawttu, pakhatna anpui ni bawk chu, “Nangmah i inhmangaih angin i thenawm khawvêngte pawh i hmangaih ve tûr a ni” tiin a sawi bawk. Amaherawhchu, hêng thupêk pahnihte hi a hranga ding ve ve a ni lo a. Heti hian Isua vêkin a lo sawi: “Hêng thupêk pahnihahte hian Dân thu leh Zâwlneite thu zawng zawng a inkhâi khâwm vek a ni” (Mat. 22:37–40, NKJV) a ti a. Dik takin, hêng thupêk pahnihte ngei pawh hi Thuthlung Hlui lehkhabu atanga lâk chhuah ve tho an ni.

`Matthaia 19:16–23 chhiar la. Isua’n mi hausa tlangvâl zawhna a chhânna leh Matthaia bung 22-a dân hretu zawhna a chhânna hi engtin nge a inzawm?`

Hetah hian eng thil nge thleng? Enga ti nge Isua hian hetiang kher hian tlangvâl zawhna hi a chhân? He an inbiakna hian—mi hausa kan ni emaw, mi rethei ka ni emaw, eng hna thawk mi pawh ni ila—kan hnênah eng nge ni a sawi le?

“Krista’n he rorêltu tlangvâl hi Kristian tha famkim a nih theih nâna a tih tûr awm chhunte chu a hrilh a. A thu sawite hi a khirh hmêlin, zawm pawh harsa tak niin lang mah se, finna thu tha tak tak a ni a. Hêng thute lo pawm leh zawm mai hi rorêltu tâna chhandam nih beiseina awm chhun a ni. A dinhmun sâng tak leh a neih rosumte chuan zâwi zâwngin a nungchang an tih chhiatsak a. Dinhmun sâng chelh a thlâkhlelhna leh hausak a châkna chu a thlah vat lo a nih chuan, a rilru-a Pathianin hmun a chan thin luahlântu a la ni mai ang. Pathian hnêna pêk phal loh a neih chuan—a tam emaw, a tlêm emaw pawh ni se—mi tha tak nihtîrtu tûr chakna leh tlinna a neihte chu a tih kiamsak zêl dâwn a; a chhan pawh he khawvêl thilte ngainatna hi chu, nghet lo leh hlutna nei lêm lo pawh ni se, thinlung leh rilru zawng zawng luah khattu a nih nge nge thin vâng a ni.”—Ellen G. White, Chatuan Nghahfâk, p. 581.

`He rorêltu tlangvâl ang hian kan thil neih zawng zawngte hralh vek tûra hrilh chu ni ve kher lo mah ila, kan thlauh thla lo emaw, kan bânsan lo emaw a niha chatuana boralna kan chan phahna tûr thil chelh tlat emaw, chîn emaw kan nei em?`