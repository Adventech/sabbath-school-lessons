---
title:  "Dikna leh Hmangaihna: Thupêk Ropui Ber Pahnih"
date:   15/03/2025
---

### Chhiar tûrte

Mat. 22:34–40, Zak. 7:9–12, Sam 82, Mika 6:8, Mat. 23:23–30, Luka 10:25–37.

> <p>Châng vawn</p>
> “Miin, ‘Pathian ka hmangaih e’ tiin a unau haw si sela, amah chu dawthei a ni; a unau a hmuh tawh renga mah a hmangaih loh chuan, Pathian, a hmuh ngâi loha chu engtin nge a hmangaih theih ang?” (1 Joh. 4:20).

Khawvêl tâwp hunah chuan Pathianin thil eng kim a ching fel vek dâwn a ni tih hi ring ngam tho mah ila, Kristian kan nih angin, khawvêla kan la chên lâia thil kan tihte hian pawimawhna a la nei ve tho a ni tih erawh kan hriat a tûl a. Pathian pawhin a tih tâwp mai rem rih lo thil tha lo leh dik lo (indona ropui dânte’n a phuar ve-na chin a awm avângin) tam tak awm tho mah se, thil tha lo leh hrehawm tawrhna thleng kan hmuhte hi ti nêptu ni tûra hman theih kan ni lo tihna chu a ni chuang hauh lo. Hêngte hi kan theih dân ang anga tih ziaawm leh, a tuarte pawh tanpui kan tum tûr a ni zâwk a. Dik taka sawi chuan, chutiang tih chu Kristian kan nih anga kan tih ngei tûr a ni.

Kan sawi tawh ang khân, hmangaihna leh dikna (dik taka thil tihna) hi thil kal dûn tlat a ni a; a khawia mah mah hi lâk hran theih a ni lo. Pathian chuan dikna a ngaina a. Chu vângin, Pathian kan hmangaihna a nih chuan, dikna pawh kan ngaina ve ngei ang.

Tin, Pathian kan hmangaihna a nih chuan, keimahni pawh kan inhmangaih tawn theuh tûr a ni bawk a. Keimahni kan inhmangaih tawn theuh tih kan lantîrna tûr kawng khat chu kan bul vêla awmte thatna tûr kan ngaihtuahsaknaah a ni. Mi dangte chu retheihna, inrahbehna leh rorêlna dik lo rawng kâi eng chi pawhin a ti hrehawm a nih chuan, anmahni tanpui kan tum tûr a ni a. Mi dangte’n rah beh an tâwk a nih chuan, kan mit kan chhînsan daih tûr a ni lo. A mi mal ang leh a huho (kohhran) ang pawhin Pathian hmangaihna leh dikna hmasâwntîr zêl theih nân eng nge tih theih ka/kan neih tih kan inzâwt tûr a ni a. Kan khawvêl chhe tawh takah hian kan Lalpa felna leh hmangaihna nungchang tha famkim ti lang thei tûr apiang chu tih kan tum zêl bawk tûr a ni.