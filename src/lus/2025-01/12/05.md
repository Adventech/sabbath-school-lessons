---
title:  Dikna tungding tûra koh
date:   19/03/2025
---

Pathian Lehkhabua kan hmuh zâwlneite hian Israel hnam chunga rorêltute kha dik taka thil ti tûrin Pathianin a phût thu an hriattîr thîn a. Bible hian Pathian mite chu dik lo taka ti lo tûr leh, mi dangte rah beh chîng lo tûrin a hrilh ngun hle bawk. Dik taka sawi chuan, thil sual titute chungthu ngaihtuah tûra Pathian an auhna pawh hi dikna tungding tûra Pathian an sâwmna a ni nghâl bawk a ni.

Entîr nân, Isaia khân a hun lâi Israel rama dik lo taka thil an ti thîn kha tîm hauh loin a sawisêl a. Dik taka thil ti thîn tûra Israel mite a sâwmna thu, “Thil tha tih zir tawh rawh u; dik taka thil tih tum ula, hnehchhiahtute chu zilhhau rawh u; pa nei lote thlavâng hauhsak ula, hmeithâite chu sawipui rawh u” (Isa. 1:17, NKJV) tih hi keini tûnlâi huna mite bengah pawh hian fiah leh ring takin lo ri ve rawh se. Tin, “dân chimawm tak siama, thupêk khirh tak ngaihtuah chhuaktute” leh “mi khawngaihthlâkte chungthu dik taka rêl duh lote” chu an chung a “pik” thu pawh a sawi bawk a (Isa. 10:1, 2, NKJV). “Hremna ni-ah leh hla tak atanga tih tiauna lo thlen hunah chuan eng nge i tih tâk ang? Tu hnênah nge tanpuina dîlin i tlân dâwn? Khawiah nge i ropuina chu i hnutchhiah tâk ang?” (Isa. 10:3, NKJV) tiin zâwt bawk a ni.

Zâwlnei Jeremia pawhin a hnêna Pathian thuchah lo thleng chu heti hian a lo puang bawk a: “‘Fel lohnaa ama in saa, hleihneihnaa a pindante siamtu, a thenawm khawvêngte a thlâwna chhawr a, an thawh hlawh pe duh miah lotu chu a chung a pik e. . . . I pa khân a eiin a in a, dik tak leh fel takin ro a rêl a, tichuan a lo hmuingîl ta a ni lo em ni? Retheite leh pachhiate chu a ngaihsak a; tichuan, a lo hmuingîl ta a. Hetiang hi nang pawhin mi i hriat dân tûr a ni lo em ni?’ Lalpa’n a ti” (Jer. 22:13, 15, 16, NKJV).

`Matthaia 23:23–30 chhiar la. Isua’n a pawimawh ber nia a sawi chu eng nge ni? “Dan thu pawimawh zâwk” a tih hi eng nge ni ang?`

Dik lo taka thil tih leh hleih nei râna rorêl hi Thuthlung Hlui zâwlneite chauh khân a ngaimawh emaw kan lo ti palh ang tih a hlauhawm khawp mai. Isua rawngbâwlna hrang hrangahte hian dik lo taka thil titute chu a huat thu kan hmu a. Heti hian a zilhhau thîn: “Nangni lehkha ziaktute leh Pharisai, mi vervêk tak takte u, in chung a pik e! Pudina te, lêngmasêr te, pârdi te chu sâwmah pakhat in pe zat zat thîn a; nimahsela, dân thu pawimawh zâwk: dikna leh khawngaihna leh rinawmna te chu in ngaihthah thung si a. Hêngte hi asin in tih ngei ngei tûr zâwk chu, a dangte hlamchhiah chuang si loin” (Luka 11:42, NKJV).

`Tûnlâi hunah hian “dân thu pawimawh zâwk” chu tih lo tum dâwn ta ila, “pudina te, lêngmasêr te leh pârdi te-a sâwmah pakhat pêk” tum nên eng nge a danglam dân tûr ni ang?`