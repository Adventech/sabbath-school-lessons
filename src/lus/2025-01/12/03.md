---
title:  Sual pawi ber pahnih
date:   17/03/2025
---

Isua ngaih dâna thupêk ropui ber pahnihte chu Pathian hmangaih leh kan mihringpuite nêna inhmangaih tawn theuh a ni a. Hêng thupêk pahnihte hi kan zâwm dâwn a nih chuan, mi dangte kan hmangaihna ti lang tûrin keimahni lamah chân a awm ngei tûr a ni a, chu chu Isua hniak hnung zui tih awmzia dik tak pawh a ni bawk.

Aw le, Pathian hmangaih leh mi dangte hmangaih chu thupêk ropui ber pahnihte a nih chuan, sual azawnga a pawi ber pahnihte chu eng nge ni ve ta ang?

`Sam 135:13–19 chhiar la. He lâi thu hian Bible hmun dangahte pawh kan hmuh tam êm êm eng sual chungchâng nge ni a sawi?`

Thuthlung Hlui lehkhabute hian thil dang zawng âia Pathian hmangaih zâwk a pawimawhzia uar takin an sawi thîn a (Deut. 6:4 en rawh). Hei hi Pathian hmangaihna nêna inep chiah, milem biakna sual râpthlâk tak nên hnâi takin a inzawm a ni.

`Zakariah 7:9–12 chhiar la. Zâwlnei Zakaria sawi dâna Pathian thinrim chhan ber chu eng nge ni? He thil leh milem biakna sualte hi engtiangin nge thupêk ropui ber pahnihte nên a inzawm?`

Pathian a huat êm êm chu milem biakna chauh ni bîk loin, a mite—mi mal emaw, a huho ang emaw—chunga dik lo taka thil tih pawh a ni bawk a. Rorêlna dik lo a huat chhan chu amah hi hmangaihna a nih tlat vâng a ni.

Thuthlung Hlui lehkhabu hrang hranga sual huatthlala ber ber kan hmuh pahnihte chu thupêk ropui ber pahnihte bawhchhiatna a ni zêl a, chu chu Pathian hmangaih loh leh kan mihringpuite hmangaih loh a ni. Chutiang chuan, sual azawnga râpthlâk ber leh huatthlala ber ni bawk chu hmangaih tûr hmangaih loh a ni a. A tâwi zâwnga sawi chuan, Pathian i hmangaih loha, i mihringpuite nêna in inhmangaih tawn lo a nih chuan thupêkte hi i zâwm thei lo tihna a ni.

1 Johana 4:20, 21-ah pawh heti hian a lo sawi a: “Miin, ‘Pathian ka hmangaih e’ tiin a unaupa haw si sela, amah chu mi dawthei a ni; a hmuh tawh reng a unaupa mah a hmangaih lo a nih chuan, a la hmuh ngâi loh Pathian chu engtin nge a hmangaih theih ang? Ama hnên ata he thupêk hi kan nei a, chu chu ‘Tu pawhin Pathian a hmangaih chuan a unaupa pawh a hmangaih bawk tûr a ni’ tih hi a ni” (NKJV).	

`Engtin nge Pathian kan hmangaihna hi kan mihringpuite kan hmangaihna nên lâk hran theih a nih lohzia i sawi fiah ang? Hêng thil pahnihte inzawm dân hi engtiangin nge i lo hriat thiam?`