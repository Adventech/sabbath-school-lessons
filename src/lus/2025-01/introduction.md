### Pathian Dikna leh Hmangaihna

Pathian chu hmangaihna a ni a. Hmangaihna a nihzia pawh 1 Johana 4:8 leh 16-ah hian chiang takin kan hmu. Bible pum pui hian Pathian chu hmangaihna a nihzia chiang takin a lantîr a. Kristian thurin ngei pawh hi Pathian hmangaihna atanga lo piang chhuak a ni. Hmangaihna chu Pathian nihna laimu ber a ni a, kan rin zawng zawngte innghahna a nih avângin kan thil tih eng kim innghahna pawh a ni bawk tûr a ni. Chutiang chu a nih avângin, hmangaihna chu eng nge nia kan hriat dân hian kan rinna leh kan thil tih chi hrang hrangah pawh nghawng a nei zêl thîn rêng a. Entîr nân, Pathian hmangaihna chu thil tha tiha hlawh chhuah tûr nia ngâitute chuan, mi sual leh tling lo an nih avângin Pathian pawhin a hmangaih lo nia inngaihna an nei mai dâwn a ni. Chutiang zêlin, mi dangte nên inlaichîn tawnna kawngah pawh hian, mi thenkhat chuan mi dangte chu an tâna thil tha eng emaw an ti te a nih loh chuan an hmangaih hlei thei thîn lo a—nimahsela, chutiang ngaih dân chuan chhiatna a thlen nge nge thîn si a ni.

Hetah leh kawng dang tam takahte pawh, Pathian hmangaihna nihphung kan hriat thiam dân chuan kan rinna kawngah leh kan thil tih kawng hrang hrangah nghawng a nei lian êm êm thîn a. Chuti a nih chuan, hmangaihna chu eng nge ni chiah le? Hmangaihna awmzia hi mi hrang hrang sâwm hnênah han zâwt chhin teh, chhânna hrang hrang sâwm zet i dawng maithei. Kristiante zîngah ngei pawh Pathian hmangaihna awmzia hre thiam lo tam tak an awm ve tho mai a. Thenkhat phei chuan ngaih dân dik lo tak tak an nei nghe nghe a ni.

Entîr nân, Hetiang hian zawhna han zâwt la, a chhânna an pêk che chu a inang lo nuk ngei ang:

Pathian hmangaihna chuan [thil tha] min pe thîn a, mahse, [eng mah] a dawng ve ngâi lo em ni? Pathian hmangaihna chu mahni inhlanna ngawr ngawr chauh nge ni a, mihringte hian a ti lâwm ve thîn tho em? Pathian hmangaihna chu lo hnâwl emaw, hloh emaw theih a ni em? Pathian chuan a thil siamte nên inhmangaih tawn, inhmangaih lêt a duh ang em? Pathian chu hmangaihna a nih si chuan, enga ti nge khawvêlah hian thil tha lo chi hrang hrang a tam êm êm bawk si le? Mihringte hian Pathian chu, ama’n min hmangaih ang hian amah kan hmangaih lêt ve thei em? Hmangaih lêt ve thei ni ta ila, chutiang hmangaihna chu eng ang nge ni ang?

Hêng zawhna chi hrang hrang zînga thenkhat hi chu a chhânna pawh a chiang nghâl mai niin a lang a; amaherawhchu, Kristiante’n Pathian hmangaihna nia kan lo hriat dân nên inrem chiah lote pawh a ni hlawm thung. Tin, chhânna dang thenkhat phei hi chu Bible-in Pathian hmangaihna nihphung min hrilh dân nêna inkalh tak takte pawh a ni hial maithei nghe nghe.

Hêng zawhna chi hrang hrangte hi a ruala chhân vek kan tum dâwn lo a, tûn kuartar chhûng hian hêngte bâkah, zawhna dang eng eng emaw pawh chhân chhoh kan tum dâwn a ni. Tin, Pathian hmangaihna chu keini’n kan lo hriat dân âiin a ropui daih a ni tih pawh kan hmu chho dâwn bawk a. Pathian Lehkhabu-a kan hmuh Pathian hmangaihna hi chu kan tûnlâi khawvêla “hmangaihna” kan tih âi hian a chungnung zâwk hle bawk. Tûn kuartar chhûnga chawlhkâr sâwm leh pathum lo thleng tûrahte hian Bible-a kan hmuh Pathian hmangaihna lan chhuah dân pawimawh leh mâwi ber berte chu chîk takin kan zir ho dâwn a ni.

Chutia kan zir pah chuan Pathian hmangaihna leh a dikna te hi pawh then theih miah loha inzawm nghet tlat a ni tih pawh kan hre chhuak bawk dâwn a. Bible-in min hrilh Pathian hian rorêlna dik a ngaina hle a ni (entîr nân, Isa. 61:8 en ang che). Tin, Bible-in a târ lan angin, Pathian hmangaihna leh a dikna te hi kal kawp tlat niin, a khawi mah mah hi pakhat zâwk thlauh thlaa neih theih a ni lo a. Pathian chu hmangaihna a nih avângin he khawvêla rorêlna dik lo tak tak thlengte leh tawrhna chi hrang hrang thleng thînte hi a ngaimawh hle a ni. Amah ngei pawh rah beha awmte zînga tel ve leh hrehawm tuar ve ni-ah a inchan thîn a. Sualin a thil siamte chunga natna leh lungngaihna a rawn thlente chu tawrhpui ve a duh tak zet bawk. Dik tak phei chuan, hrehawm chi hrang hrangte hi tawrh loh ahleih a nei lo a, a tuar nasa ber pawh a ni nghe nghe zâwk âwm e.

Bible-ah hian thil tha lo leh tawrhna thlengte’n Pathian a tih lungngaih leh tih nat thu kan hmu tam hle a, a chhan pawh mi mal tin hi keimahni’n kan hriat dân âia nasa zâwk daiha mi a hmangaih vâng a ni. Pathianin mi a hmangaihna thûkzia chu Krista’n a mite a tah khum tuma a tah hla chham, “Aw Jerusalem, Jerusalem! Zâwlneiho thattu, i hnêna an rawn tirhte lunga lo dêng hlumtu, arpuiin a note a thla hnuaia a awp khâwm angin i fate vawi eng zât nge awp khâwm ka tum kha! Nimahsela, in duh si lo” (Mat. 23:37) tihah pawh hian kan hmu thei ang.

Bible-in min hrilh Pathian, hmangaihna Pathian hi a hmangaihna hnâwl a nihin leh a hmangaihna hlamchhiah a niha lungngâi thîn leh rilru na êm êm thîn anga târ lan a ni a. Pathian Lehkhabu pum pui pawh hi lei leh vân hmun kilkhâwr ber thleng pawha Pathianin a hmangaihna din thar leh a nih theih nâna thil a lo tih tawh leh a tih mêk chanchin ziahna a ni. Chumi chanchin chu tûr kuartar zirlâite thupui tûr a ni a; chu bâkah, chumi nêna inzawmna nei thu dangte pawh kan zir tel bawk ang.

_Zirlâi bu buatsaihtu John C. Peckman-a hi kan kohhran chanchin bu lian leh hlun ber, Adventist Review associate editor a ni a. He zirlâi bu hi Andrews University-a awm, Seventh-day Adventist Theological Seminary-a Theology leh Christian Philosophy zirtîrtu (professor) a nih lâia a buatsaih a ni._