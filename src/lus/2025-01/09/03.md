---
title:  Leia indona lo chhuah dân
date:   24/02/2025
---

Kan tehkhin thu zir zawh chiaha zawhna kan hmuh—lo neitupa’n a loa buh chi tha chauh a theh ni sia buh lem lo to ve mai chhan—nêna inzûl tak zawhna dang awm chu: Khawvêl hi Pathianin tha famkima a siam a nih chuan, engtin nge thil tha lo chi hrang hrang hi a lo awm bawk si? tih hi a ni.

`Genesis 1:31 chhiar la. Pathianin a siam zawh chiaha lei leh vân leh a chhûnga thil awmte nihna chu eng nge ni? Enga ti nge he zawhna kan chhânna chu a pawimawh êm êm?`

Genesis 1:31-a kan hmuh dânin, Pathianin a siam zawh khân khawvêl chu “tha tak mai” a ni a. Genesis bung 1 thu-ah hi chuan Pathian siam khawvêlah khân thil tha lo rêng rêng eng mah a la awm lo. Chuti a nih chuan, engtin nge thil tha lo chi hrang hrangte hi mihringte nun leh thil tawna bet ve tlat mai a lo nih tâk si le?

`Genesis 3:1–7 chhiar la. He lâi thu-in khawvêla thil tha lo a lo luh dân min hrilh chu eng nge ni? Chumi chhânna chuan lei leh vân pum huap indona thleng mêk hi a nihphung hre thiam thei tûrin engtin nge min tanpui? (Thup. 12:7–9 pawh chhiar ang che.)`

He thawnthu-ah hian rûlin Pathian nungchang chungchânga dâwt a sawi kan hmu a (heta “rûl” tih hi Setana entîrna niin, Thupuan 12:7–9-ah chuan “rûlpui tar” tia sawi a ni). He rûl hian Evi’n Pathian thupêk a rinhlelh theih nân zawhna pakhat a han zâwt phawt a, a zawh dân lah Pathianin thu a lo pêk tawh dân letling deuh chiah a ni leh nghâl bawk. Tichuan, huaisâr takin Pathianin a lo sawi tawh chu a rawn hnial ta a, Evi hnênah chuan, “I thi hauh lo ang” (Gen. 3:4, NKJV) tiin a sawi ve ta ngawt mai a ni.

Rûl emaw, Pathian emaw—a tu emaw zâwk hi chuan Evi hnênah dâwt an sawi ngei a; tichuan, Evi hian Pathianin a hrilh kha emaw, rûlin a hrilh hi emaw âwih zâwk tûrin duh thlanna a siam a ngâi ta a ni.

Hetah leh Bible hmun dangahte pawh a ni a, he indona hi eng nge rin tûr tih leh tu nge rin tûr tih chungchânga inbeihna a ni ber a; tin, he indona hi hmangaihna nêna inkungkaihna thûk tak nei a ni bawk. Mi tu emaw rin êm êm i nei a, i rin chhan pawh chu mi chu mi rin tlâk tak leh hmangaih theih a ni tih i hriat tlat vâng a ni ang. Chutiang chiah chuan, indona ropui kal mêka inhmachhawnte hi tute nge ni tih kan hre chiang a, tu thu sawi zâwk nge rin tûr tih pawh hrilh chuan kan ngâi âwm lo e.

`Genesis 3:15 chhiar la. Rûl hnêna Pathianin hmeichhe thlah Messia’n a lu a la tih thitlin tûr thu a sawi hi Pathian Lehkhabua chanchin tha hmasa ber (Grik tawngin, protoevangelium) nia sawi a ni thîn a. He thu hian engtiangin nge indona ropui kan sawi hi a thleng ngei a, tin, chu indona ropui thleng kârah chuan beiseina pawh pêk kan ni bawk tih a târ lan?`