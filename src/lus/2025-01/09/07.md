---
title:  Zir belhna
date:   28/02/2025
---

Ellen G. White-i lehkhabu, Indona Ropui bung 29, “Sualna Tobul” (pp. 492–504) chhiar ni se.

“Pathian Lehkhabu-ah hian Pathian chu [vâna] sual a lo luhnaah mawhphurtu a ni lo tih âia chiang zâwk thu dang a awm lo a. Helna lo chhuah chhan hi Pathianin ama duh thu liau liaua a khawngaihna a hnuh kîr vâng emaw, a sawrkâr kaihhruai dânah fel hlel a awm vâng emaw a ni lo. Sual hi thil awm tha hle hle lâi rawn su buaitu a ni a, a lo awm ve ngawt chhan pawh hi sawi fiah theih a ni lo bawk. Thil mak tak, chhan tha erawh nei miah si lo a ni a, ngaihhnathiam tum ngawt lah chu a thlavâng hauhsakna a ni bawk si. . . . Setana hi ngaihtuahna sual a put rual rual khan nuai buai bo nghâl lo ni ta se chuan [vâna awmte leh khawvêl danga chêngte] hian hmangaih vâng ni loin, hlauh vâng zâwkin Pathian rawng an bâwl ang a. Bumtu huhâng chu tih boral vek a nih dâwn loh bâkah, helna rilru pawh a zavâia tih reh a ni hek lo ang. Sual chu a lo puitlin thlenga a awm zui zêl rih phalsak tûr a ni a. Kumkhaw tlaitluana lei leh vân pum pui thatna atân Setana chuan a thiltum a tih puitlin ve ngei a tûl a ni. Pathian sawrkâr a puh chhiatna pawh a nihna dik tak anga thil siam zawng zawngin an hmuh a ngâi bawk a; chutichuan, Pathian rorêl dân, a khawngaihna leh a dân nghehzia te chu kumkhua pawhin rinhlelh a ni leh tawh ngâi dâwn lo a ni.”—Ellen G. White, Indona Ropui, pp. 492, 493, 499.

**Sawi ho tûrte**:

`1. Mi tam tak chuan sualna nei loa siam Lucifera’n thil sual a han ti ta mai hi mak an ti a, âwih pawh harsa an ti hle rêng a ni. Eng vângin nge sual hi “thurûk ril tak” leh “awm chhan tha leh dik nei miah lo” a nih? Engtin nge he sual hmasa ber hi chhuanlam tûr zawng loin leh thiam chantîr tum miah loin kan sawi fiah theih ang? Enga ti nge sual lo chhuah dân sawi fiah tumna hi thiam chantîr tumna nên inang reng a nih?`

`2. Enga ti nge Pathian hian Setana hi thil sual a tih tirh khân a tih boral nghâl mai loh le? Enga ti nge sual hi a lo puitlin hun thlenga awmtîr phalsak a nih? Enga ti nge chu chu “kumkhaw tlaitluana lei leh vân pum pui thatna tûr zâwk” a nih?`

`3. Enga ti nge Pathian leh Setana indona hi thu neitu zâwk nih inchuhna ni mai loin, Pathian nungchang chungchânga inhnialna pawh a ni tel bawk tih hriat thiam a pawimawh êm êm? Engtin nge Pathian nungchang chungchânga inhnialna hi thuneitu zâwk nih inchuhna âia ril zâwk a nih?`

`4. Nangma nun dân khân engtiangin nge lei leh vân pum huapa indona thleng mêk hi a tak ngei a nihzia a târ lan? A khawi lamah zâwk nge i tan tih ti lang tûrin eng thilte nge i tih ang?`