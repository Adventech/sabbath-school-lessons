---
title:  Chibai mi bûk chuan
date:   26/02/2025
---

Setana’n Pathian lalthutthlêng pheh thlûksak a tum dân chu Matthaia bung 4 leh Luka bung 4-a kan hmuh Isua thlêma a awm thu inziahnaah pawh hian târ lan a ni a. Isua leh thlêmtu inhmachhawn dân mak leh ngaihnawm tak ni bawkah hian, indona ropui nihphung tam tak chu puan chhuahin a awm. Hetah hian Krista leh Setana indona ropui tak chu a taka thleng ngei a ni tih kan hmu a, a lo lan chhuahna erawh a tawrhhlelhawm hmêl hle a ni.

`Matthaia 4:1–11 chhiar la. Hetah hian Krista leh Setana indona tia kan sawi hi a taka thleng ngei a ni tih engtin nge târ lan a nih?¬`

Isua hi “Diabola thlêma awm tûrin” thlalêrah Thlarauin a han hruai chho a (Mat. 4:1). Mahse, amah thlêm tûra lo ruat sa Diabola chu a hmachhawn hmain ni sawmli leh zan sawmli zet chaw ngheiin a tawngtâi phawt a. Tichuan, Diabola chu a lo kal a, Isua chu a ril a tâm tawh hle ang tih hriain, a bul vêla awm lungte chu chhanga chantîr tûrin a han thlêm ta a. Nimahsela, Isua chuan he thlêmna hi Pathian Thu hmanga lo chhâng thlain, Setana thang kam hmasa ber chu a per thelh ta a ni.

Tichuan, hleihluak taka Isua chêttîr tumin Pathian biak in chhîp zum lâi tak atanga zuang thla tûrin a han thlêm ve leh ta thung a. Pathian Lehkhabu Thu chu a sawi tum ni miah loa la kâwiin, Pathian Fapa a ni tak tak a nih chuan, vântirhkohte’n an lo vêng tlat dâwn a ni tih a hrilh a. Nimahsela, Isua’n Pathian Lehkhabu thu hmang vêkin a lo chhâng thla leh ta a ni.

Thlêmna pathumna hian Diabola thil tum ber chu chiang takin a rawn lantîr ta a. Isua hi amah chibai bûk tûrin a duh a, Pathian chauhin a chan tûr chibai bûkna chu zu chuhpui ve tlata maw le!

Chumi tih tîr tûr chuan Isua hi tlâng sâng taka hruai chhoin, “khawvêl ram zawng zawng leh a ropuina chu a entîr a.” Tichuan, a hnênah, “Bawkkhawpin chibai mi bûk la, hêng zawng zawng hi ka pe vek ang che” (Mat. 4:8, 9) tiin a hrilh a. Hemi chanchin hi Luka pawhin lo ziak ve-in, chutah chuan Diabola hian, “Hêng zawng zawng chunga thu neihna leh a ropuina hi ka pe ang che; kan hnêna pêk a ni tawh si a, ka duh apiang hnênah ka pe bawk thîn a ni” (Luka 4:6) a ti niin a sawi.

Hemi tum pawh hian Isua’n Pathian Lehkhabu thu hmang bawkin a lo chhâng thla leh a, Setana chu a hlawhchham leh ta. Hêng thlêmna a tawh pathumahte hian hmêlmapa beihnate laka lo invên nân Pathian Lehkhabu thu a hmang zêl a ni.

`Ephesia 6:12 thu hian kan buante chu tisa leh thisen ni loin, lalnate leh thuneihnate leh he thim chunga khawvêl rorêltute leh vân hmunahte thlarau sualho awmte a nih zâwk thu min hrilh a. Hêngte hi hlau tûr chu kan ni miah lo tho chungin, enga ti nge kan vêlah hian min beitu an awm reng a ni tih kan hriat reng erawh a pawimawh êm êm?`