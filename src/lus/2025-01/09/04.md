---
title:  Vâna indona lo chhuah dân
date:   25/02/2025
---

Genesis bung 1–3 hian suala Evi leh Adama te an tlûk hma pawh khân sual chu a lo awm tawh tih a târ lang a. “Sual” chu a takin hmuh tûr la awm rih lo mah se, a thu chuan “a chhia leh a tha hriatna thing” hmingin a lo lang daih tawh a ni (Gen. 2:9, 17). Tichuan, rûl khân Pathian chu dâwt sawiah a puh ta a; mahse, a nihna takah chuan rûl kha dâwt sawitu a ni reng zâwk si. Rûl chu [vâna] lo awm ve reng tawh a ni (Thup. 12:9) leh, dâwt thu pawh a sawi duh mai khân sual chu a lo awmna a rei tawh hle a ni tih a ti lang a. Chutiang chuan, Eden huana awm mihringte suala an tlûk hma hauh pawh khân sual chu a lo awm tawh a ni tih târ lan a ni.

`Ezekiel 28:12–19 chhiar la, tichuan, Exodus 25:19, 20 pawh chhiar leh bawk ang che. Suala Setana a tlûk tâk chhan kha eng nge ni?`

He lâi thu atang hian sual mai bâkah, lei leh vân pum huap indona thleng mêk hi vâna lo intan a ni tih kan hre thei a.

Setana tia hriat lo ni ta hi suala a tlûk hma kha chuan vêngtu cherub hriak thih (vântirhkoh chungnung ber) a ni thîn. Vêngtu cherub hriak thih tia sawi a nih bâkah, “tha famkim tak, finaa khat, mâwina tinrêng nei” a ni a, Pathian huan Edena chêng thîn a ni nghe nghe bawk (Ezek. 28:12, 13). Hêng tawngkamte hi mihring ni ve mai Tura lal (leh mihring ni ve tho mi dang) chungchânga hman theih a ni lo a. Chu vâng chuan, he lâi thu-ah hian a thâwitham deuh hlekin suala Lucifera a tlûk thu a sawi a ni kan ti thei ang.

`Isaia 14:12–15 chhiar la. Hêng Bible chângte hian indona ropui lo chhuah dân kan hriat thiam theih nân eng thu nge min hrilh belh le?`

Isaia bung 14-a kan hmuh dânin, Lucifera chuan amah inchâwisân a, Pathian anga insiam a tum ta mai a. Châng 13 thu hian Ezekiela 12-a kan hmuh, a “mâwina” avânga a lo “chapo” tâk thu (Ezek. 28:17) kha a rawn nemnghet ve leh ta chiah a ni. A mâwina hi amah siamtu Pathian châwimâwina duhna rilru puttîrtu tûr a ni a. Mahse, chutiang rilru chu pu ta loin a lo chapo hle ta zâwk a. Chu âi pawha la tha lo zâwk chu, a chapo avâng hian Pathian chu a dinhmun luahlansak a, dâwta puh a tum ta hial mai a ni. Ezekiela 28:16-a a tawngkam hman, “sumdâwn” tia an lo lehlin Hebrai thumal hi “dâwt thu hmanga inrêlna” tihna pawh a ni thei a. Chutiang chuan Setana hian Pathian lakah leh keimahni lakah pawh hna a la thawk dâwn a ni.

`Suala tlu ta Lucifer hi a tîrah chuan siama a awm ni ata tha famkim a ni a, chutiang chuan amaha khawlohna awm hma zawng kha chuan a ni zui ta zêl bawk (Ezek. 28:15) tih thu hi engtiangin nge i lo hriat thiam ve le? “Tha famkim” tih hian a chhia leh a tha thliar hrang thei tûra zalênna nei tih a huam tel lo a nih chuan, engtin nge tha famkima siam Lucifera kha sualah a tlûk theih ang?`