---
title:  Hei hi hmêlmapa’n a tih a ni
date:   23/02/2025
---

`Matthaia 13:24–27 chhiar la. Engtiangin nge he tehkhin thu hian kan khawvêla thil tha lo chi hrang hrang lo awm chhan hre thiam tûrin min tanpui?`

He Isua tehkhin thu sawiah hian lo neitu pakhat chuan a loah buh chi tha chauh a theh a. Amaherawhchu, buh tak zîngah chuan buh lem a lo to ve nual tlat mai. Chu chu a chhiahhlawhte’n an lo hmu a; tichuan, a hnênah, “Ka pu, i loah sâwn buh chi tha chauh i theh a ni lo’m ni kha? Buh lemte saw engtia lo to ve ngawt nge maw ni le?” (Mat. 13:27, NKJV) tiin an zâwt a. He zawhna hi khawvêla thil tha lo chi hrang hrang lo thlen chhan hriat kan duh chânga zawhna kan zawh: Pathian hian kan khawvêl hi tha vekin a siam a nih chuan, enga ti nge thil tha lo tam tak a awm bawk si? tih nên hian a inang hle.

`Matthaia 13:28–30 chhiar la, chumi zawhah Matthaia 13:37–40 chhiar ve leh nghâl ang che. Hei pawh hian engtiangin nge lei leh vân pum huapa indona thleng mêk hi eng ang indona nge ni tih hre thiam tûrin mi a tanpui?`

Lo neitu chuan a chhiahhlawhte chu lo chhângin, “Chu chu hmêlmapain a lo ti a nih chu” (Mat. 13:28, NKJV) a ti a. Isua hian “buh chi tha thehtu chu Mihring Fapa” a nih thu sawiin, chu mi chu tu dang ni loin amah Isua Krista a ni (Mat. 13:37, NKJV). Tin, “lo chu khawvêl hi a ni” (Mat. 13:38) tih pawh a sawi bawk a, buh lem chi lo thehtu “hmêlmapa” hi “Diabola” a ni tih sawiin (Mat. 13:39), he a tehkhin thu sawi hian hai rual lohin lei leh vân pum huapa Krista leh Satana indo tawn dân a târ lang. Enga ti nge khawvêlah hian thil tha lo a lo awm ve ngawt mai le? Thil tha lo hi lo neitu (Pathian) hmêlma (Diabola) vânga lo awm a ni a. “Chu chu hmêlmapain a lo ti a ni” (Mat. 13:28, NKJV).

Amaherawhchu, lo neitu chhânna hian zawhna dang a neihtîr leh a: “A nih leh chûngte chu va la khâwm mai ila, rem i ti em?” Tawngkam danga sawi chuan, a zung nên lama va pawh phâwi nghâl vek an rawt a ni. Ani erawh chuan, “Ni lo e; buh lemte chu in lâk khâwmna lamah buh tak pawh in pawt tel hlauh dah ang e” (Mat. 13:29, 30, NKJV; Marka 4:29 pawh chhiar la) tiin a chhâng a. He tehkhin thu atanga lang chiang tak chu: khawvêla thil tha lo chi hrang hrang awmte hi Pathianin a la ti boral vek dâwn a; mahse, a hun hmaa lo tih reh tumna chuan siam that leh theih tawh hauh loh tûr chhiatna thlen dâwn thung si a ni.

`Tûnah hian buh tak leh buh lem thliarin, buh lemte chu a zung nên lam pawh phâwi vek tum ta ila, eng thil hlauhawmte nge lo thleng ang? Chutih rual chuan, enga ti nge thil tha lo kan hmuhte erawh ngaihthah mai tûr kan nih chuan si loh bawk le?`