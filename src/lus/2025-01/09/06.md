---
title:  Lei leh vân pum huap indona nihphung
date:   27/02/2025
---

Pathian leh Setana indo thu sawina Bible châng eng emaw zât kan hmu ta a. Mahse, zawhna awm ta chu, chutiang indona chu engtin nge a thlen theih? tih hi a ni. Engtin nge eng kim ti thei Pathian hi ama siam ngeiin a dodâl theih mai aw? He indona hi thuneihna neitu zâwk nih inchuhna lo ni ta se, tan a nih hma hauh khân hmeh mih nghâl daih a ni âwm bawk si a. Chu vângin, chumi ngawt chu a ni lo ang tih a chiang. Pathian Lehkhabu chuan he indona hi Pathian nungchang chungchânga inbeihna a ni tih a sawi a—Diabola chuan dâwt phuahchawpa Pathian puh chhiain, Pathian chu tha famkim leh hmangaihnaa khat a ni lo a ti a. He a thu vawrh chhuah hi thiltihtheihna hmang emaw, tihluihna emaw hmanga hneh ngawt theih a ni lo a, ama nungchang leh Setana nungchang khâikhinna hmang chauha hneh theih a ni.

“Pathian hian sual a hmachhawn dânah dikna leh thutak chauh a hmang thei a. Setana erawh chuan Pathianin a hman ve theih loh fak derna leh bumna pawh a hmang thei tho thung. Pathian thu chu a dik lo nia sawi dân kawng a zawng a, vântirhkohte hmaah pawh Pathian sawrkâr inkaihhruaina chu dik lo tak takin a sawi thîn bawk. Pathian chu vâna awmte zawm tûr dân a siam kawngah hleih nei taka thil ti niin a chhuah a. Inchâwisân a duh avânga a thil siamte chu a hnêna inpe thlawp mai tûr leh, a thu pawh a kâwi a ngîla zâwm vek tûrin a phût a ni a ti. Chu vâng chuan, vâna awmte hmaah leh khawvêl zawng zawnga chêngte hmaah pawh Pathian sawrkâr chu a dikin a fel a, a dân pawh a tha famkim a ni tih lantîr ngei a tûl ta a. Setana lah chuan lei leh vân tâna tha ber tûr duhtu ni angin a lo insawi ve reng bawk si. Nimahsela, luahlântu nungchang dik tak leh a thil tum chu mi zawng zawngin an hre thiam vek tûr a ni a. Ani pawhin a thil sual tihte hmanga a nihna dik tak lan chhuahtîr nân hun tam tâwk a neih ngei a tûl ve tho bawk.”—Ellen G. Indona Ropui, p. 498.

`Johana 8:44, 45 chhiar la, tichuan, Thupuan 12:7–9 chhiar ve leh ang che. Hêng thute hian Diabola nungchang leh a ruahmannate engtin nge an puanzârsak?`

A tîr atang rênga Diabola ruahmanna chu Pathian hi dik taka rorêl thîn leh hmangaihnaa khat ni lo anga thil siamte rintîr a ni a. Tin, Pathian dân pawh hi mihringte rah behna atâna a siam, anmahni hrehawmna thlentu mai nia ngaihna neihtîr pawh a tum bawk. Chutiang chu a nih avângin Isua pawhin “daw thei tak, dâwt pa ni bawk” ti hialin a lo sawi a (Joh. 8:44, NKJV). Chutih lâiin, amah Isua erawh hi chu “thutak hriattîr” tûra lo kal ni ve thungin (Joh. 18:37), Setana dâwt sawite leh bumna thute chu a rawn hmachhawn zat zat a, a thiltihtheihna zawng zawng pawh amah chawpin a la ti boral vek nghe nghe dâwn a ni (1 Joh. 3:8, Heb. 2:14).

Thupuan 12:9, 10 chuan Setana hi (1) “rûlpui tar,” (2) vân hmuna Pathian mite hêk thîntu leh (3) khawvêl zawng zawng bumtu drakon lian pui tiin a sawi a. “Diabola” tia an lo lehlin Grik thumal hi a awmzia tak chu “dâwta mi rêl chhetu” tihna niin, chu chuan Krista leh Setana indona hi thurin chungchâng, Pathian nungchang chungchânga inhnialna a ni tih a târ lang.