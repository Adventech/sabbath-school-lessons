---
title:  Lei leh Vân Huap Indona
date:   22/02/2025
---

### Chhiar tûrte

Mat. 13:24–27; Gen. 1:31; Ezek. 28:12–19; Isaia 14:12–15; Mat. 4:1–11; Joh. 8:44, 45.

> <p>Châng vawn</p>
> “Tin, nang leh hmeichhia hi ka indotîr ang che u a, i thlahte leh a thlahte pawh ka la indotîr bawk ang; chu mi chuan i lu a la ti thitling ang a, nangin a ke-artui i la ti thitling ang” (Genesis 3:15).

Bible-a kan hmuh thurin pawimawh tak pakhat chu Krista leh Setana inkâra indona nasa tak thlen mêk thu hi a ni. Pathian leh Pathianin a siam, suala tlu tawh leh Pathian lak hel zui ta Setana inkâra lei leh vân pum huap indona thlen mêk thu hi Pathian Lehkhabu zirtîrna pawimawh leh langsâr tak, Kristian kohhran chanchinah pawh thurin tlânglâwn tak lo ni tawh thîn ni mah se, tûnlâi huna Kristian tam takte hi chuan an pawm ve ta hauh lo mai a, pawm lo pawh ni hran chuang loa bengkhawn lo hrim hrim pawh tam tak an awm bawk.

Amaherawhchu, Bible-in a thlîrna atang chuan lei leh vân pum huap indona thlen mêk thu, Setana leh a tirhkohte’n Pathian ram an do rawn a ni tih hi Bible-a thawnthu chi hrang hrang kan hmuhte awmzia hre thiam tûr chuan kan ngaihthah a thiang lo a. Chanchin Tha bu pali-te chauh pawh hi Pathian dodâl ngar ngartu Setana leh ramhuaite hna thawh dân sawinain a khat a ni ber mai.

Tûn kârah hian hêng a hnuaia zawhna pahnih kan han dah chhuahte hi Bible-a thu pawimawh tak tak thenkhat hmanga chhân kan tum dâwn a. Chûng zawhnate chu:	

1. Bible khawi lâiahte hian nge lei leh vân pum huapa Pathian leh Setana indo thu sawina chu awm? tih leh,
2. Bible-in a sawi dânin, he indona hi eng ang indona nge ni? tih te a ni.