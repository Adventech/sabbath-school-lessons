---
title:  Pathian chuan a duh thu rêngin mi a ti na ngâi lo
date:   29/01/2025
---

Bible-ah hian Pathianin hnehchhiaha awmte leh rah beha tâwkte a khawngaih thu bâkah, chûng mite chunga thil dik lo tak tak titute laka a thinrim thin thu sawina kan hmu tam hle a. Thil tha lo leh sual hi lo awm lo ta se, Pathian pawh a thin a rim bîk hauh lo ang. A thinrimna hi a mihring siamte ti natu lakah chauh a ni zêl a.

Jeremia Tah Hla 3:32, 33-a kan hmuh dânin Pathian chuan a duh thu rêngin tu mah a ti na ngâi lo a (a ngial a ngana sawi chuan, Pathian hian “a thinlung atangin” tu mah a ti na ngâi lo tih tûr a ni ang). Thil sual titute lakah ngei pawh hremna thlentîr a duh hran chuang hauh lo a; mahse, hmangaihna chuan dik taka rorêlna a phût tlat si atin ni.

He thu dik tak hi Pathianin a mite a ngaihdam ngunzia leh, an sual an lo sima, amah nên an lo inrem leh theih nâna hun tha a pêk nawn fo dân pawh hian chiang takin a ti lang a. Zâwlneite hmang khân a mite chu a sâwm thîn a; mahse, anni lah chuan an lo ngâithla tha duh bawk thîn si lo (Jer. 35:14–17, Sam 81:11–14 chhiar ang che).

`Ezra 5:12 chhiar la; tichuan, Jeremia 51:24, 25, 44 nên khâikhin ang che. Hei hian Babulon mite kal tlanga Jerusalem chunga rorêlna/hremna lo thlen chhan kha engtin nge a sawi fiah? (2 Chron. 36:16 pawh chhiar bawk che.)`

Ezra bung 5-a kan hmuh dânin, Juda mipuite’n Pathian ti thinrim zâwnga thil sual an tih chhunzawm reng avâng khân Pathian chuan a kalsan ta nge nge a, mipuite pawh “Babulon lal Nebukadnezzara kutah a pe ta bawk a” (Ezra 5:12). Mahse, hei hi anmahni chhan chhuahna tûr kawng dang pakhat mah a awm tawh lo hnu-ah chauh a ti thung (2 Chron. 36:16). Tichuan, a hnu-ah Babulon ngei pawh hi Juda-te chunga a chêt hleihluak êm avângin a hrem ve leh ta tho a ni (Jer. 51:24, 25, 44; Zak. 1:15 nên khâikhin ang che).

Pathianin a thlentîr nia Bible-in a sawi hremna dang tam tak, entîr nân, Israel mite chu an hmêlmate kutah Pathianin “pe” tia (Ror. 2:13, 14; Sam 106:41, 42) a sawi ang te pawh hi a nihna takah chuan Lalpa an hawisan a, hnam dangte “pathian” rawngbâwl an thlan tâk zâwk avâng a ni thîn a (Ror. 10:6–16, Deut. 29:24–26). Sual laka Pathian thinrimna, sual leh thil tha lo zawng zawng boral hlen vekna la thlentîrtu tûr chu mi zawng zawng a hmangaihna leh, lei leh vân pum pui tâna tha ber tûr a duhna atanga lo chhuak niin, chu pawh chuan sualna leh helna leh thil tha lo chi hrang hrang lo thlen thin chhan hriat châkna min neihtîr bawk a ni.

`Pathian chuan mi tuma chungah hremna thlentîr a duh lo tih thu hian engtiangin nge Pathian thinurna leh thinrimna i hriat thiam dânah nghawng a neih? Pathian chu thinrim ve mai mai ngâi lo a nih si chuan, keini pawh hi kan bula awmte lakah kan dawhtheiin kan thin a nel tûr a ni ve dâwn lo’m ni? Chutiang chu thil dik lo tih avânga tuarte ngaihsak leh thlavâng hausak pah chungin engtin nge kan tih theih ang?`