---
title:  Pathian Hmangaihna Lantîrtu Thinrimna
date:   25/01/2025
---

### Chhiar tûrte

Sam 78; Jona 4:1–4; Mat. 10:8; Mat. 21:12, 13; Jer. 51:24, 25; Rom 12:17–21.

> <p>Châng vawn</p>
> “Nimahsela, ani chu lainatnaa a khah avângin an khaw lohna chu a ngâidam a, anni chu a ti boral lo: a ni, vawi tam tak a thinurna chu a la kîr a, a thinrimna chu a zain a chawk tho duh thîn lo” “ (Sam 78:38).

Mi tam tak chuan Pathian hmangaihna leh khawngaihna ngahzia hi an sawi tui hle lâiin, thinrim thei a nihna lam erawh ngaihthlâk nuam an ti lêm lo thîn thung. Pathian hi hmangaihna a nih chuan, thinrim ve ngâi miah lo ni tûrah a ngâi a. Mahse, chutiang ngaih dân chu a dik si lo. Pathian hian thinrim châng a nei ve fo tho a, a thinrim chhan erawh mi a hmangaih vâng a ni thîn.

Mi thenkhat chuan Thuthlung Hluia kan hmuh Pathian hi chu thinrim thîn Pathian a ni a, Thuthlung Thara kan hmuh Pathian erawh hi chu hmangaihnaa khat Pathian a ni thung tiin an sawi thîn a. Mahse, Pathian chu pakhat chauh a awm si a, chu Pathian chu Thuthlung Hluiah leh Thuthlung Tharahte hian puan chhuahin a awm ve ve a ni. Hmangaihnaa khat Pathian chu thil tha lo a hmuh leh a hriatin a thin a rim thîn a—a thinrim chhan pawh hmangaihna a nih vâng a ni. Isua pawh khân sual leh thil tha lo a huatzia a ti lang fo a; tin, Thuthlung Thar lehkhabute hian Pathian chu chhan dik leh tha tak avânga a thinrim thin thu kan hmu tam hle bawk.

Pathian thinrimna hi thinrimna dik niin, sual leh dik lo taka thil tihte hmangaihnaa a chhân lêtna a ni thîn a. Thinrimna dik, thatna leh hmangaihnain a thlentîr, a thil siam zawng zawngte tâna tha tûr a duh avânga thinrimna a ni. Sual leh dik lo taka thil tih a chhân lêtna a nih avângin, sual chuan sual vânga tuarte thlavâng hauh tûr leh pawi khawihtute chu hrem tûrin Pathian thinurna a chawk tho ta thîn a. Chutiang chuan, Pathian thinrimna hi a hmangaihna târ lanna a lo ni zâwk.