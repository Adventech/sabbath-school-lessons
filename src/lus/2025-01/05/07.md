---
title:  Zir belhna
date:   31/01/2025
---

Ellen G. White-i lehkhabu, Thlahtubulte leh Zâwlneite bung 28, “Sinai Tlânga Milem Biakna” (phêk 318–334) chhiar ni se.

Israel fate’n rangkachaka siam bawng no lim chibai bûka thil sual râpthlâk tak an tih chungchângah khân heti hian Ellen G. White-i chuan a lo ziak a: “Israel mite hian, anmahni malsâwma duhsak êm êmtu Lalpa chu a thu an âwih ang a, tih nuam takin an awm ang tih lo tiam tawh mah se, an phatsan leh ta si a. Chu vângin, Pathian sawrkâr chuan dikna tung dingin, phatsantute chu a hrem ngei a tûl ta a ni. Nimahsela, hetah pawh hian Pathian khawngaihna chu lantîrin a awm tho thung a. A dân chu a dinchantîr tho lâiin, mi zawng zawng hnênah duh thlan theihna leh an sualte sim leh theihna remchâng pawh a siamsak tho bawk. Chuti chunga la hel lui tlat zêlte chauh chu sah thlâkin an awm ta a ni.

“He sual hi, an chheh vêla chêng ve hnam dangte’n Pathianin milem biakna a haw hle a ni tih an lo hriat theih nân hrem a nih ngei a tûl a. Mosia hian Pathian hmanrua a nih angin, thil sual titute chunga hremna a thlentîrna hmangin, an thil sual tih chu mi zawng zawng hriatah urhsûn takin lo chhianchhiah tûr a ni. Hrem lohin lo chhuah ta se, nakîn hnu-a Israel mite hian an chheh vêla awm hnamte’n milem an biakna thiam loh chantîr an tum hun a la awm dâwn a, chutih hunah chuan an hmêlmate’n Jehova chu an Pathian nia chhâltute ngeite pawhin Horeb-ah khân bawng no lim siamin chibai an lo bûk ve tawh tho tih an la sawi chhuak mai dâwn a. Chu vângin, he thu dik tak hi hriat nuam lo tak chu ni mah se, bawhchhetute chan râpthlâkzia entîrna atân hmangin, anmahni sual ngei pawh ngaihhnathiam a nih bîkzia an la sawi thei zâwk dâwn a ni.

“Hmangaihna chuan dik taka thil tih a phût tlat a; chuvâng chuan, he sual pawh hi hrem ngei tûr a ni. . . . Mi maktaduai têl chunga hremna lo thleng tûr lo vên nâna mi sâng eng emaw zâtin an tuar hi Pathian khawngaihna a ni a. Mi tam tak chhanhima an awm theih nân mi tlêm azâwng tal chu a hrem a tûl tlat a ni.”—Ellen G. White, Thlahtubulte leh Zâwlneite, phêk 324, 325.

**Sawi ho tûr te**:

`1. Eng vângin nge mi tam tak hian Pathian thinurna tih thu hi a awmzia an hriat thiam loh tlat mai le? Nang erawhin i lo hriat thiam bîk chhan chu eng nge ni?`

`2. Kan chunga thil sual titute lakah phuba lâk kan tum hian, Pathianin phuba lâk a tuma lo chhuak miah lo tûr eng buaina nge lo chhuak thîn?`

`3. Israel fate’n rangkachaka siam bâwng no lim an siam chibai an bûk hnua an chunga Pathian hremna lo thleng ta kha engtiangin nge Pathian khawngaihna lo lan chhuahna pawh a ni nghâl tho bawk? Bible-ah hian Pathian rorêlna lo thleng chu a hmangaih thil tih a ni nghâl bawk tih entîrtu thil thleng dang eng engte nge awm?`

`4. Pathian chu mi sualte lakah thinrimna dika thinrimin, an chungah rorêlna dik leh tha famkim a thlentîr ta thîn a ni tih hre tho mah ila, mi dangte thiam loh chantîr leh dem lo tûra kan insûm erawh a pawimawh hle thung. Hemi chungchâng hi 1 Korinth 4:5 chhiar phawt ula, in sawi ho dâwn nia.`