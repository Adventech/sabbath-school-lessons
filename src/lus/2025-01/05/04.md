---
title:  Thinrimna dik
date:   28/01/2025
---

Thinrim dân dik lo leh tha tam tak a awm lâiin, Bible hian “thinrimna dik” a awm thu pawh a lo sawi tho mai.

Entîr nân, nu pakhat chuan an in kawta a fanu kum thum mi infiam lâi chu an bathlâr (varandah) atangin a lo thlîr a. Chutia a infiam melh melh lâi chuan mi pakhat hi lo kalin, a fanu chu a rawn vêl ringawt mai a. He nu hi a thinrim lo ang em ni? A thinrim khawp ang. Chutiangah chuan thinrimna hi hmangaihna lo lan chhuahna a ni thîn a. He kan tehkhin thu sawi hian Pathian “thinrimna dik” tia kan han sawi mai hi a awmzia min hriat thiamtîr âwm e.

`Matthaia 21:12, 13 leh Johana 2:14, 15 chhiar la. Pathian biak ina thil zuarte Isua’n a hnawt chhuak ta vek khân Pathian chu sual lakah a thinrim thîn a ni tih engtin nge min hrilh?`

Hêng Bible chângahte hian Isua’n hmunhma narân ve mai anga Pathian temple ngâitute leh, hmeithâite leh fahrahte leh mi retheite chan âi lo lâksak thîn “rûkrute pûka” chhuahtute laka a thinrim thu kan hmu a (Mat. 21:13; Joh. 2:16 chhiar la). A thinrimna hi thinrimna dik, “Pathian atanga chhuak thahnemngaihna thianghlim” a ni. Pathianin mihringte min khawngaih avânga min ngaihdamna leh mi sualte a tlen fâina entîrtu tûr temple leh a rawngbâwlnate chu mipuite bumna atân leh pachhe ber berte rah behna hmanruaah an hmang ta hlauh zâwk a. Chutiang thil tenawm tak an lo ti mup mup lâi a a va hmuh chuan a thinrim ta êm êm mai a ni.

Marka 10:13, 14 leh Marka 3:4, 5 kan chhiar chuan Isua thinrimnate hi thinrimna dik leh âwm tak a nihzia kan hria ang. Nu thenkhatin an fa la naupang tê tê-te a hnêna an rawn hruaia, zirtîrte’n an lo hau lâi a hmuh pawh khân a “lungni lo êm êm” a. Heta “lungni lo” tih hi a ngialngana lehlin dâwn chuan a “thinrim hle” tih theih a ni. “Naupang tê tê-te kha ka hnênah han kaltîr ula, hnar suh u” (Marka 10:13, 14) tiin a hrilh ta a nih kha.

Tin, Pharsaite’n Sabbath nia dam lo a ti dam mai kha Sabbath bawhchhiatna a ni ti-a an sawi khân heti hian a zâwt a: “Sabbath-ah hian thil tha tih nge thiang, thil tha lo zâwk? Nunna chhan nge thianga nunna lâk zâwk? (Marka 3:4, NKJV) tiin. “An thinlung sakna chuan a ti lungngâiin, thinrim takin anmahni a en a,” tichuan, dam lo tih dam hna chu a thawh chhunzawmsan ta a ni. Hetah hian Krista thinrimna chu an thinlung sakzia a hriat avânga a lungngaihna nên a inzawm tlat a; hmangaihna avânga thinrimna dik, Thuthlung Hlui lehkhabute’n Pathian thinrimna chu hmangaihna vâng a ni tia an lo sawi ang chiah kha a ni. Hmangaihna chu thil sual tihna, a bîk takin hmangaihte chunga tihna a thlen phei chuan a thinrim lo thei dâwn em ni?

`Mahni hmasial avânga kan thin a rim thinna hi “thinrimna dik” tia kan inthiam chawp mai loh nân engtin nge kan invên theih ang? Chutiang tih chu eng vângin nge thil awl tak a nih bawk si?`