---
title:  Sualin a ti lungngâi
date:   26/01/2025
---

Bible-in a sawi Pathian hian dikna a ngaina a, sual erawh a haw hle thung. Chu vâng chuan, sual leh thil tha lote hian a thinrimna a chawk tho thîn a, chu a thinrimna chu rah beha awmte leh tihduhdah tuarte a chhanchhuahna hmanga a lan chhuahtîr thin bâkah, keimahni ngei min nghawng tûr thil tha lote kan tih châng pawh hian a hrehawm a ti hle thîn bawk. Pathianin sual a huat êm êm chhan chu a thil siamte ti natu a nih vâng a ni a, a thil siamte chu anmahni leh anmahni an inti na a nih pawhin pawi a ti êm êm tho thîn. Bible-ah hian Pathian chu a laka a mite an hel nawn fo avânga a thinrim thu kan hmu tam hle a. Hetiang hi thil thlen thin dân chu a ni:

Pathian mite chu Pathian lakah helin thil tha lo tak tak an ti a, a châng phei chuan nunrâwnna thil râpthlâk tak tak, naupang hmanga inthâwi te leh Pathian mithmuha tenawm tak tak thil dangte pawh an ti thîn nghe nghe.

Pathian chuan a mite duhthlanna siam chu zahsakin, an laka a inhnûk kîr ta thîn a.

A mite chu ram dang mite’n rawn hnehin an tiduhdah ta a.

Chutichun, a mite chuan amah auvin a chhanchhuahna an rawn dîl a

Pathian chuan a lo khawngaih a, an hmêlmate kut ata a chhanchhuak ta a.

Mahse, a mite chu a lakah an hel nawn leh tho a, a hma âia bâwrâw mah zâwkin a ni fo nghe nghe leh nghâl thîn nghe nghe.

Hetiang hian thil sual râpthlâk tak tak ti nawn fo mah se, Pathian erawh chuan, a rinawm êm avângin an rinawm lohnaah a ngâidam leh nge nge thîn a. An chungah a dawhtheihna, a khawngaihna mak tak leh a lainatna thûk tak chu a lantîr leh tho zêl a ni.

`Sam 78 chhiar la. He thu hian Pathianin a laka hel fo thîn a mite a ngaihdam thin dân engtin nge min hrilh?`

Bible-in a sawi dân chuan, hmangaihna leh dikna hi thil kal dûn tlat zêl a ni a.

Sual hian Pathianin a hmangaih êm êmte a tih nat thin avângin a thinrimna ngei pawh hmangaih vânga sual a chhân lêtna a ni zâwk. Bible-ah hian Pathian a thinrim thu kan hmu hnem hle a; mahse, hêng a thinrimnate hi ama thu a duh vâng emaw, dik lo taka thil tih a tum vâng emaw a ni ngâi lo.

Pathian mite hian Pathian kalsan thînin, a lakah rinawm lo fo mah se, Pathian erawh chuan anmahni ngei pawhin an beisei ngam lo thlengin a lo nghâk chhunzawm zêl thîn a (Neh. 9:7–33), a khawngaihna a chantîr leh nge nge zêl a, a dawhtheihzia leh a khawngaihna thûkzia chu teh zawh sên rual loh a nihzia a lantîr thîn. Sâm 78:38-ah chuan he thu hi kan hmu a: “[Pathian] chu lainatnaa a khah avângin an khaw lohna chu a ngâidam a: anni chu a ti boral lo; a ni, vawi tam tak a thinurna chu a la kîr a, a thinrimna chu a za-in a chawk tho duh thîn lo.”

`Mi dang tute emaw chunga thil tha lo tih a nih avângin i lo thinrim ve tawh ngei ang a. Chu i thinrimna chuan engtiangin nge sual laka Pathian thinrim chhan hi hre thiam tûrin a tanpui che?`