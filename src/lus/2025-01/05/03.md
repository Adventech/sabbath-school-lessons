---
title:  Pathian chu thinnel tak a ni
date:   27/01/2025
---

Pathian hian sual a haw hle a, a chhan pawh hmangaihna a nih tlat vâng a ni. Tin, Pathian hi lainatna leh khawngaihna ngah tak a ni bawk a, mi a khawngaih thei lutuk hi zâwlnei pakhat phei chuan ngaimawhin a zilh hial nghe nghe.

`Zâwlnei Jona chanchin hi ngaihtuah ila, Pathianin a khawngaihna avânga Ninevi khawpuia chêngte a ngâidam ta mai kha engtin nge Johana khân a lo ngaih (Jona 4:1–4). He lâi thu hian Jona mizia leh Pathian mizia engtin nge a sawi?`

Pathianin Ninevi khawpuia chêngte a ngaihdam avânga Jona lo lungâwi loh ngawt dân hi kawng hnihin sawi a ni a. Pakhat chu, Jona thinlung sakzia a lantîr hi a ni. Jona hian Assuria mite chu Israel-te chunga thil tha lo tak tak an lo tih tawhte avângin a haw hle a, Pathian chu an chunga khawngaihna lantîr miah lo tûrin a duh a ni.

Hei hi keini tân pawh zirlâi pawimawh tak a va ni êm! A rilru put hmang hi hriat thiampuiawm viau tho mah se, keini erawh chuan kan put ve loh nân kan invêng fîmkhur hle tûr a ni a. Pathian khawngaihna lo dawng tawhtu zawng zawngte chuan, kan phu miah loh khawngaihna kan dawng a ni tih hriain, mi dangte hnênah khawngaihna lantîr ve kan tum ngei tûr a ni zâwk.

Pahnihna chu, Jona ngaihtuahna leh thil sawi hian Pathian nungchang kan hriat thiam theihna tûra Pathian khawgaihna leh lainatna kan mamawhzia a ti lang hi a ni. Jona hian Pathian khawngaihna ngahzia a hre chiang hle a. Pathian chu khawngaihna ngah, thil tha lo laka inlamlêt thîn a ni (Jona 4:2) tih a hriat avângin, Ninevi khawpui chunga rorêlna thlentîr a tum pawh hi an sualte an sim a nih chuan a hnûk kîr leh dâwn tih a hria. Pathian chu khawngaihna ngah tak a ni a, mi zawng zawng leh hnam zawng zawng hi dik tak leh khawngaihna nên a dâwr hrâm hrâm thîn a ni.

“Thinnel” tih emaw, “dawhthei” tih emawa lehlin Hebrai thumal hi a ngialnganin letling dâwn ta ila, “hnâr ngul sei” tih tûr a ni ang. Hebrai mite ngaih dânah chuan thinrimna hi hnâr ngul nên a inzawm tlat a, mi chu a hnâr ngul a sei leh sei loh a zirin a thinrim hmain a thinrim har niin an sawi thîn.

Pathian chu “hnâr ngul sei tak” nei nia a sawi hian a sawi tum tak zâwk chu a thin a rim mai mai ngâi lo a, a dawhthei êm êm bawk tih a ni. Mihringte hi awlsam te-in kan thinrim mai thin lâiin, Pathian erawh chu a dawhthei êm êm thung a, sual chu thiam chantîr miah si lo leh, dik lo taka thil tihna thlengte hi maimichhînsan chuang hauh si loin, mihringte chungah a thlâwnin leh tam takin a khawngaihna a lantîr thîn. Tin, amah Pathian ngei hian kraws hmangin sualna leh thil tha lo tlanna chu a siam bawk a, chumi avâng chuan amah ringtu apiangte tân felna leh thiamchantîrtu a lo ni thei ta a ni (Rom 3:25, 26).

`I laka thil sual titute chungah khawngaihna lantîr theih loh tum i lo nei ve tawh em? Pathianin i tâna thil a lo tih tawh i hriat rengna chuan mi dangte chunga khawngaihna i lantîr ve hi i chunga khawngaihna nasa tak a lo lantîr tawh avânga i lâwmzia i lantîrna a ni tih a hriattîr che em? Engtin nge khawngaihna leh lainatna hi thil sual tih chhunzawm zêl phalsak ni chuang si loin kan lan chhuahtîr theih ang?`