---
title:  Khawngaihna lantîrin
date:   30/01/2025
---

Pathian thinurna hi thil “râpthlâk” tak ni mah se, thil dik lo tak, âwm ang lo tak leh nunrâwnthlâk tak erawh a ni lo thung. Nih ahnehin, Thuthlung Hlui leh Thuthlung Thar lehkhabu-ahte hian Pathianin sual laka a thinrimna a tih lanna kan hmu tam hle a, a thinrim chhan pawh a hmangaihna vâng a ni zêl thîn bawk. Pathian thinurna hi a râpthlâk êm êm chhan chu sual hi a râpthlâk êm vâng a ni a, Pathian thatna thianghlim tak leh mâwina nên an inrem hlawl lo.

Hemi chungchângah hian kan hriat tûr pawimawh tak a awm a, chu chu Pathianin a ngaih pawimawh chu thinrimna ni loin, hmangaihna zâwk a ni tih hi a ni. Sual emaw, dik lo taka thil tihna emaw a awm lohna hmunah chuan thinrimna pawh a awm ngâi lo a. Khawvêl tâwp hun, Pathian hmangaihna thil tih ropui berin lei leh vân zawng zawng ata sual leh thil tha lo tinrêng a tih boral zawh vek hunah chuan sual leh dik lo taka thil tihna ang chi rêng rêng pakhat mah a awm tawh lo ang. Nuam tihna leh dik taka thil tihna chu chatuanin an inzawm tlat tawh ang a. Pathian thinurna pawh, a thlen a tûl dâwn tawh miau loh avângin a thleng leh tawh ngâi lo ang. A va nuam dâwn êm!

`Mi thenkhat chuan Pathian thinrimna tih hi an tum rêng vâng pawh ni bîk chuang loin mi tute’n emaw thil dik lo titu nia an ngaihte chunga thinrim hrîkthlâkna atân chhuanlamah an hmang mai ang tih an hlau thîn a. Deuteronomi 32:35, Thufingte 20:22, Thufingte 24:29, Rom 12:17–21, leh Hebrai 10:30 te hi chhiar la. Hêng Bible chângte hian engtiangin nge keimahni’n phuba lâk ve kan lo tumna kawngah mi a vên?`

Pathian Lehkhabu-in min zirtîr dân chuan, Pathian hi mihringte chunga hremna thlentîr theitu ni a, chutianga a thlentîr rêng rêng chuan dik tak leh fel tak zêlin a ti thîn bawk. Thuthlung Hlui leh Thuthlung Thar lehkhabute hian kan chunga thil sual titute laka phuba latu tûr chu Pathian chauh a nih thu chiang takin an sawi hlawm a. Paula pawhin hetiang hian Rom 12:19-ah a lo sawi: “Duh takte u, in phuba la suh ula, Pathian thinurna chu hmun kian zâwk rawh u, ‘PHUBA RÊNG RÊNG KEIMA LÂK TÛR A NI, KEIMA’N KA THUNGRÛL ANG’ Lalpa’n a ti” (he thu hi Deuteronomi 32:35 atanga lâk chhuah a ni).

Khawvêl tâwp hunah Pathian chuan hleih neihna leh thil tha lo zawng zawng ti tâwp vekin, dikna a la tungding dâwn a ni tih hi thu dik ni tho mah se, Krista’n amah ringtu zawng zawngte tân kawng a lo sial tawh a. Amah hi thinur lo thleng tûr laka min chhanchhuaktu chu a ni (1 Thes. 1:10; Rom 5:8, 9 pawh chhiar bawk angche). Tin, chu chu Pathian ruahman ve rêng a ni bawk a: “Pathian chuan thinurna tuar tûr ni loin, kan Lalpa Isua Krista zâra chhandamna hmu tûr zâwkin min ruat a ni” (1 Thes. 5:9, NKJV). Isua thihna khân Pathian thinurna chu eng mah loah a siam ta a ni lo a, amah ringtute chu amah avângin chutiang thinurna lak ata chu chhanchhuahin an awm dâwn a ni zâwk.

`Engtiang kawngin nge Krista inthâwina siam khân Pathian thinurna lak ata min chhanchhuah bâkah, dikna pawh a tun din nghâl bawk? Tlin lohna tam tak i nei chungin Pathian thinurna lo thleng tûr laka ata chu chhanchhuah i nih theihna tûr kawng buatsaihsak i ni tih i lo hre ta a, chuti a nih chuan mi dangte lakah pawh khawngaihna i lantîr ve thîn tûr ni ngei dâwn lo’m ni?`