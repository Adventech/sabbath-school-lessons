---
title:  Tute Nge Malsâwma Awmte Chu?
date:   12/10/2024
---

### Chhiar Tûrte

Luka 6:27–36; Matthaia 5:43–48; Rom 12:14– 21; Malsâwmna Tlâng, bung 3, phêk 73–75; The Bible Story (1994), vol. 8, phêk 62–65; Kan Thurinte, no. 10, 11, 14.

> <p>Chângvawn</p>
> “Sual ngam chein awm suh la, ṭhatnain sual chu ngam zâwk rawh,” (Rom 12:21).

> <p>Chakna Thu</p>
> Kan tâna hmangaih awlsam lo takte rawng kan bâwlsak hian Pathian kan châwimâwi a ni.

_Hlimna tluantling leh lungawina tak tak chu neih i duh em? I chunga mite an dik loh lâi pawha malsâwma awm nia inhriat theih i duh em? He mi tih theihna Isua thuruk chu i han en teh ang._

Isua huna Palestina rama chên chu engtiang nge a nih ang tih ngaihtuah han tum teh. Nuapangte chu pawna infiamin an nui ri bawk bawk angin han suangtuah la, thingah an lawn pawh a ni maitheia, an inbihruksiak emaw an ṭhiante nên an lengchhuak pawh a ni thei bawk. Nu te’n nakina an chaw ei tûr an chhum lâiin, Pahote chu an sumdâwnnaah hna an thawk a. Vawilehkhatah an thil tih chu an tâwp ta thut mai. Hlim êm êmin hmun pakhatah an tlân khâwm a. Isua chu an khuaah a rawn kal a ni tih chanchin lâwmawm chu an dawng chiah a ni! A hnêna awm chu an nghâkhlel hle a, a thu sawi tûrte chu an ngâithla châk tawh hle a ni.

Isua chu tlâng pang phûl hmun lum nuam takah chuan a ṭhu a, mi tin chuan an ngaihthlâk theihna tûr ṭhutna remchâng an hmu ṭheuh bawk a. Mipuite chu nui sâng chunga rawn enin Isua chuan a han zirtîr ṭan ta a. A ngaihnawm lâi ber chu Isua chuan mi barakhaih tak mai thil sawi tûr a hre reng mai chu a ni. Vawiinah hian mi tinte malsâwma an awm tak tak theih dân tûr chungchâng a sawi a. Hei chu a phûrawm ngei mai! Tuin nge malsâwma awm chu duh lo ang? Mi tam ber ngaihdânah chuan malsâwma awm tih awmzia chu hausak te, lâr te, nalh te leh hmêlṭhatte a ni a. Isua’n eng nge a sawi dâwn tih chu mipuite chuan an nghâk ṭhap mai a ni.

“Rilrua retheite chu malsâwm an ni e,” tiin Isua chuan a han sawi ṭan a, “Vânram an ta a ni si a” a ti zui a (Matthaia 5:3).

E khai! Kha zet chu a danglam mang e! Tuin nge retheih chu malsâwmnaah ngâi ang? Malsâwma awm chu thil zawng zawng neih hi a ni lo’m ni? Ni e, mite chu an hausak hle a, an lâr hle chuan Pathian an mamawh tih hre tûrin an in ngâitlâwm thei ṭhîn lo va. Pathian tel lova nun chuan awmzia leh hlimna tak tak a nei lo bawk. Isua hian “rilrua retheite” chungchâng a sawi a, an nuna Pathian an mamawhna leh a kaihhruaina an mamawhna hretute an ni. An nuna Pathian sâwmtute chauh chuan a chênchilhna aṭanga malsâwmna chu an dawng dâwn a ni.

“Lungngâite chu malsâwm an ni e; thlamuanin an la awm dâwn si a. Thuhnuairawlhte chu malsâwm an ni e; lei hi an la rochûng dâwn si a. Felnaa rilṭâma tuihâlte chu malsâwm an ni e; an la tlâi dâwn si a” (châng 4-6). Hêng thu pawimawhnate hi han ngaihtuah teh. Chaw leh tui an duh ang tluk zeta Pathian hriat duhtute chu malsâwmin an awm a ni. I tuihâlna leh rilṭâmna kha chaw leh tui tak tak chauh lo chuan a tîreh thei lo. I rilruin a mamawh ril ber kha khawvêlin a pêk theih eng thil mah hian a chhûngkhat thei hek lo. Ngui, lungngâi leh khawhara i awm a nih chuan Isua hi a chhanna chu a ni. Isuaa tihkhah nun chu a phûrawm a, a muanawm a, a hlimawm bawk.

Tûnah hian Isua chuan mipui lam enin a sawi zêl a, “Mi khawngaih thei takte chu malsâwm an ni e; khawngaih an la hlawh dâwn si a. Thinlunga thianghlimte chu malsâwm an ni e; Pathian an la hmu dâwn si a. Remna siamtute chu malsâwm an ni e; Pathian faa vuahin an la awm dâwn si a” (châng 7-9). Pathian fa nih i duh em? Remna siamtu ni rawh! In class-a hmêl ṭha vak lo emaw dik vak loa thil ti pawh kha ti tel ve rawh. Mi tin tân ṭhian ni ang che. Tichuan, i thinlungah hlimna dik tak chu i nei ang.

“Felna avânga tihduhdah tuar hnute chu malsâwm an ni e; vânram an ta a ni si a. “Miin keimah avânga an hau che ua, an tihduhdah che ua, dawta sual tinrenga an hek hunah che u, malsâwm in ni ang. Lâwm ulangin, nasa takin hlim rawh u; vânah in lâwmman a awm hnem si a,” (châng 10–12).

Mite’n dik lo taka an tih pawha thil dik ti tlatte chu malsâwmin an awm a ni. Ni e, Mahni chauhva ṭang nia kan inhriat phei chuan thil dik tih hi a har thei hle a. Thu dik ṭana i din avângin mi ṭhenkhat chuan an nuihzat maithei che a. Hnual duh rêng rêng suh. Isua hnênah ṭawngṭâiin, eng pawh thleng se nghet taka ding thei tûrin finna dîl ang che.

Isua’n hian tûnlâia dân rangkachak tia an sawi mai zirtîrna pawh a pe tel a. Isua chuan, “Chutichuan, thil eng kim miin in chunga an tiha in duh tûr ang apiang chu, mi chungah pawh ti ve rawh u,” a ti a(Matthaia 7:12). Ṭawngkam dang chuan, mi dangte’n ti che sela i duh ang khân mi dangte chu ti tûrin Isua’n a sâwm che a ni. I ṭhiante chuan “A tih angin ti ve rawh,” emaw, “Ngaihsak miah suh,” emaw an ti maithei che a. Mahse, i chunga ngeiawm taka an awm lâi khân ngilneihna nasa tak han lantîr ta thung la, eng nge a an ang?

In classroom emaw, in in chhûngah emaw mi tinin dân rangkachak hi nunpui ta sela eng ang chiah nge a nih ang i suangtuah thiam em? I ṭhiante leh i chhûngte tân chauh ṭawngṭâi lo la, ngeiawm leh dik lo takte tân pawh ṭawngṭâi ang che. Isua chuan i hmêlmate hmangaih tûrin finna leh thiltihtheihna a pe ang che.

Isua chuan “thil ṭha ti” ringawt tûr emaw “thil sual tih pumpelh” ringawt tûrin emaw min ti lo va. Kan thinlung hi thlâk danglam hlâwk a duh a, tichuan Pathian leh mi dangte chhan leh vang awm chuang lovin kan hmangaih thei dâwn a ni. Pathian chuan i rinna a ṭhan len theih nân a ṭanpui che ang a, tichuan a hma ang khân i lungngâi tawh dâwn lo a ni. Pathian chuan a enkawl thei che a, dinhmun ṭha leh thei tawh lo pawh a chinfelna a nei a ni tih i hria ang. Hlimna dik tak chu neih i duh em? Malsâwma awm tak tak chu i duh em? I nunah Isua chu sâwm la, tichuan chhan leh vâng awm hauh lovin i chunga an tiha i duh angin mi dangte chu i ti zêl thei ang!

### Tih Tûrte

#### Sunday

- Matthaia 5:43–45 leh tûn kâr zirlâi, “Tute Nge Malsâwma Awmte Chu?” tih hi chhiar ang che.
- Card te reuh te-ah chângvawn kha ziak la, a thu ziah a nihna Bible kârah i zep dâwn nia.
- Chângvawn en nawn ang che, Rom 12:21.
- I chunga thil dik lo ti tute i huat zui reng avângin Pathian hnênah ngaihdam dîl ang che.

#### Thawhṭanni

- Matthaia 5:46–48 chhiar ang che.
- Puitling tute emaw hnênah an hmêlmate laka ṭhatna an lantîr dân chanchin hrilh tûr chein ti ang che. An thil tawn aṭang chuan eng nge an zir?
- Ṭha lo taka i lo tih tawh tu ber emaw hnêna ngaihdamna thu ziak ang che.
- Chângvawn en nawn ang che.
- Ṭha lo taka i lo tih tawha khân a ngaihdam theih nân che ṭawngṭâi ang che.

#### Thawhlehni

- Luka 6:27–36 chhiar ang che.
- A hnuâia mite hi tûn kâr atâna i tihhlawhtlin theih dân tûr kawngte ngaihtuah ang che.
	- a. “I hmêlma hmangaih rawh” (châng 27).
	- b. “Nangmah hawtu chungah chuan ṭha takin ti rawh” (châng 27).
	- c. “Anchhelawhtu che chu malsâwm ang che” (châng 28).
	- d. “Rilru chhe taka titu che chu ṭawngṭâisak ang che” (châng 28).
- A chunga thu palite zînga pakhat khi thlang la. I duh ang hmanrua hmangin, eng thil emaw i thil thlan sawi fiah thei tûr siam ang che.
- Chângvawn en nawn ang che.
- Thil ṭha tîr tûra i ruahmanna tihlawhtling tûrin Pathian hnênah a ṭanpuina dîl ang che.

#### Nilaini

- Rom 12:14–21 chhiar ang che.
- I tâna ngâinat harsa tak mi pakhat kha ngaihtuah la. He mi chunga ngilneihna lantîr tûra i tih theihte ziak chhuak ang che. Hêngte hi i tih theih nân tûn kârah hian remchâng zawng ang che.
- “Sual ngama awm” tih hi eng nge a awmzia (châng 21 na)? Engtin nge chu chu i tih loh theih ang?
- Chângvawn en nawn ang che.
- Rem harsa takte ngilnei taka i kawm theih nân Pathian hnênah dîl ang che.

#### Ningani

- Sam 23:5 chhiar ang che.
- Eng vângin nge hmêlma tu emaw nei tân he châng hi fuihtu ṭha tak a nih ang?
- Ramhnuaia i kal lâi emaw leilung zirlâibua i awm lâiin, ramsa emaw thil ṭo te’n an hmêlma an tih dân chu lo chîk ang che. Hei hian eng tiangin nge kan hmêlmate kan tih dân chu a an a, a an loh? Isua hriatna hian eng tiangin nge danglamna a siam?
- Chângvawn en nawn ang che.
- I hmêlmate tâna ngâinatawm tak ni thei tûrin Pathian hnênah dîl ang che.

#### Zirtawpni

- Luka 6:27–36 chhiar ang che.
- In school-a mi zawng zawng—zirlâi, zirtîrtu, hotu—te, hemi Bible thua chet dân dik beh chhan hian nung ta vek se, in school chu eng ang takin nge a danglam ang?
- I Bible zirna lehkhabuah, mi tinin Luka 6:27-36-in a sawi Isua zirtîrna hi zui ta se in school chu a ṭhat sawt dân tûr kawng ṭhenkhat ziak ang che.
- Hla emaw hla chham chi emaw, kan hmêlmate kan tih dân tûr sawina phuah ang che. I hla hriat tawh sa pawh i lachhawng thei ang a, tichuan i hmêlma hmangaihna chungchâng chu a thar hlakin ni tin ziak ang che. I hla chu tu emaw hnênah sa la, a nih loh pawhin i hla thu chham chi chu chhiar ang che.
- Chângvawn kha en lovin sawi ang che.
- A nun dân dik behchhana nung tûra ṭanpui tûr chein Pathian hnênah dîl ang che.