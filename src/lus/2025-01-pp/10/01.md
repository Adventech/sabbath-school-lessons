---
title:  Jerusalemah Ropui Takin Isua A Lût
date:   30/11/2024
---

### Chhiar Tûrte

Matthaia 21:1–11; Chatuan Nghahfak, bung 63, phêk 569–579; The Bible Story (1994), vol. 9, phêk 33–38; Kan Thurinte, no. 12, 14, 11.

> <p>Chângvawn</p>
> “Tin, mipui a hma lama kalte leh a zuite chuan, ‘Davida fapa hnênah Hosanna! Lalpa hminga lo kal chu fakin awm rawh se, Chungnung berah khian Hosanna!’ tiin an au va,” (Matthaia 21:9).

> <p>Chakna Thu</p>
> Pathian kan châwimâwi hian mi dangte hnênah Isua chu kan hriattîr a ni.

_Isua Jerusalema ropui taka a lût kha mitthla tum ang che._

“Hosanna! Lalpa hminga lo kal chu fakin awm rawh se, Chungnung berah khian!”

Hlimna au thawm chuan boruak chu a fan ruih ruih a, chutih lâi chuan Isua lâwm tûrin leiah chuan an puante phahin tumkaute chu an lo vai bawk a. Mi zawng zawng chuan hei hi Rom ho awp behna aṭanga chhanchhuaktu tûr Lal chu a ni ang em tih an ngaihtuah a ni.

Isua leh a zirtîrte chuan Kalhlen kut hmang tûrin Jerusalem panin kawng thui tak an zawh tawh a. Bethphage khawpui pawnah chuan chawl lâwk tûra dingin, a zirtîr pahnihte hnênah chuan, “In hmaa khuaah sawn va lût u la, sabengtung thlun, a bula a no nên in va hmu nghâl ang a. Phelh u la, ka hnênah in rawn hruai dâwn nia,” a ti a (Matthaia 21:2).

Isua’n a sawi chu phûr takin an ti a, zirtîrte chuan sabengtung chu an rawn hruai a, an kawr chûng chu sabengtung no chungah chuan an phah a. Juda ho tihdânah chuan Lal chu sabengtung chungah an chuantîr ṭhîn a, châwimâwina chhinchhiahna anga ngaih a ni. Anni chuan, mipui lo kal khâwmte nên chuan zawlnei Zakaria thusawi: “Zion fanu chu hrilh rawh u, en teh, i lal chu i hnênah a lo kal e, Thuhnuairawlh taka Sabengtung chunga chuangin, Sabengtung no chûng ngeiah,” tih kha an hre reng a (châng 5).

Isua chu sabengtung chunga a han chuan chuan, hnehna au thawm chuan mipuite chu a tuam chhuak thuai a. Mipuite chu an phûr hle a, Jerualem pana kawng zawhah chuan an tel ve ta hlâwm a. Isua la hmu ve ngâi lote chuan chutianga phusakna chu an han hmuh chuan, “He pa hi tûnge a?” tiin an zâwt a.

Mipui zînga mi te chuan, “Hei hi Isua, Galilee hmuna Nazareth khuaa zawlnei a nih hi,” an lo ti a (Matthaia 21:10, 11).

Jerusalem lama puithiamte chuan zam takin, “Enteh u, khawvêl pumpuiin an zui tawh ania!” an lo inti hlâwm a. Mipuite chuan Isua chu Lalah an puang mai ang tih hlau takin, tlêmte te chu Isua hnênah an lo kal a, “Zirtîrtu, i zirtîrte hi hau rawh,” an rawn ti a. Isua chuan, “Ka hrilh a che u, hêng mite hi an ngâwih reng chuan, lung te chu an au chhuak nghâl dâwn a ni,” a lo ti mai a (Luka 19:39, 40).

Mipuite Jerusalema an rawn kal chuan, Isua chu a han chawl rih a. Ni tla tûr chuan Tempul chu a timâwi ngei mai, a êng phêt ni mai hian a hriat a. Hmuhnawm tak a ni. A ban rangkachak te, a bang sailungvar te, themthiam taka an siam nalh êm êmte chuan ni zungte chu manin, vânram ropuinain a êng phût mai a ni.

Chumi lama mipuite hruai an nih lâi chuan, Isua chu a ṭap ta a. Hlimna mittui emaw, a mâwina a ngaihhlût em avânga mittui tla pawh a ni hek lo. A ṭah chhan chu, a mâwina zawng zawng nên chuan a hmangaih Jerusalem khawpui chuan chhandamna an chan theihna hun remchâng an hnar dâwn vang a ni. “Aw, nang lul hian vawiinah tal hian” tiin a ṭah a, “Muanna kawng hi hre hman hram la tha tûr! Nimahse,la tûnah chuan i hmuh loh nân a inthup tawh si a. I ralte’n leikulh an siam hnân hun che a lo thleng dâwn, an hual ang chia, kil tin aṭangin an bei dâwn a che; i chhûnga fanaute nên an paih thlu der ang che u; nangmahah lung intiang rêng rêng an zuah lo vang, an rawn kan lâi che i hriat loh avângin,” a ti a (Luka 19:42–44).

Mipuite chuan, hrilhhai takin Isua chu an en a. Chutiang hlimna hunah an Lal chu eng vângin nge a lungngaih êm êm tih an hre thiam lo a ni. Isua’n a hmuh chu an hmu ve si lo a. Anni chuan, zirtîrte nên chuan, Isua chu khawvêl Lalram din tûra lo kal niin an ngâi a ni. Nimahsela, Isua chuan an hmu ve thei lo tih a hmu a. A lalram chu ringtute zawng zawng lalram—kohhran a ni. A taka in ding lam ni lovin, tisa ramrite chu a khûm nasa hle zâwk a ni. Isua ringtute leh ama zirtîrna rema nungte hmanga sak a ni. Anni chu “hnam tin, chi tin, mi tin leh, ṭawng tin,” zînga mite an ni (Thupuan 7:9).

Kha mi hnu-ah zirtîrte chuan kha ni kha hre rengin, Isua’n khatih lâi zawng zawnga hrilh a lo tum chu an hrechhuak dâwn a. Jerusalem lam pana kawngzawh pawh kha Isua hring chan lâi nun nihphung, mâwlmang te leh tlâwmte bawka tih a ni.

Pâwn lama intâr lanna leh inkhâwmte ni lovin, mipuite chuan hlim taka chibai bûkna dik tak mai thilpêk chu an hlan a. Thilpêk man to takte âiah, an kawr chûng te leh olive hnahte chu chhuatphahah an pe a ni. Lal puanzârte vai lovin, mipuite chuan tumkaute chu an vai zâwk a (an hnam hnehna chhinchhiahna a ni). “Hosanna!” tia ring leh hlim taka auvin an lâwm a. Isua’n a tih dam leh mal a sâwm tawh mi tam tak, mit del te, bengngawng te, zeng te, hmeithai te, fahrah te, phar te leh, Lazâra, thihna aṭanga a kaihthawha ngei pawh kha mipui zîngah chuan an tel ve a ni.

_Hei hi_ Isua’n din a duh lalram chu a ni. Rahbeha awm te, hnawh chhuah te, riru hrehawm taka awm te hi a lo lâwm a, an thlarau tâna chawlhna chu a tiam bawk a ni (Matthaia 11:28, 29 en ang che).

_Hei hi_ kohhran chu a ni: an thil tih kawng tinrenga an chhandamtu tih dân leh zirtîrna zui duh tu ringtu awm khâwmte hi (Ephesi 5:23 en ang che).

_Hei hi_ kohhran chu a ni: rinna nei awm khâwmte, Isua Krista chu innghahna bul leh “a kila lung pawimawh bera” nei tute an ni (1 Korinth 3:9–16; Ephesi 2:20 en ang che).

_Hei hi_ kohhran chu a ni: Pahian hriatnaa khawvêl pum tikhat tûr leh Isua hniak hnung zui tûra koh, khawvêl huap hmalaknaa mi te.

### Tih Tûrte

#### Sunday

- Matthaia 21:1–6 leh tûn kâra chanchin, “Isua Luhna Ropui Chu” tih hi chhiar ang che.
- Thing zâr lem ziakin mâwi takin chei a, i pindân, Isua Jerusalema ropui taka a luha mipuite’n an lo lâwm dân a hriattîr theihna tûrah che i dah dâwn nia.
- Chângvawn en nawn ang che, Matthaia 21:9.
- Isua chanchin thu lâwmawm chu a ṭha thei ang bera mi dangte i hrilh theih nâna zirtîr tûr chein Isua dîl ang che.

#### Thawhṭanni

- Matthaia 21:7–11 chhiar ang che.
- “Hosanna” tih hi eng nge a awmzia?
- Eng tiangin nge sabengtung neitu khân Isua Jerusalema a luh theihna tûr khân a puih? Mi dangte’n Pathian hmangaihna an tem ve theihna tûra ṭanpui tûra mi dangte i pêk ve theih thilte ziak chhuak ang che.
- Chângvawn en nawn ang che.
- A hmangaihna puandarh duhna i neih theih nân Pathian dîl ang che. Thawhlehni March 15
- Zakâria 9:9 chhiar ang che.
- Isua’n sabengtung chunga chuanga Jerusalem lam a pan kha hrilhlâwkna thlen famkimna a ni a. Bible concordânceah thuthlung hluia Messia hrilhlâwkna dangte zawng chhuak ang che.
- “He pa hi tûnge a?” tih zawhna mipuiin an chhanna (Matthaia 21:10, 11) kha, “Tûnge ka nih,” tih Isua zawhna Petera chhanna nên khân (Matthaia 16:16) eng nge a inânna emaw a inân lohna?
- Chângvawn en nawn ang che.
- Isua lo kalna hrilhlâwknate avângin Pathian hnênah lâwmthu sawi ang che.

#### Nilaini

- Sam 8 chhiar ang che.
- Isua ropui taka a luhna map emaw a lût lâi lêm êmaw ziak ang che.
- Isua hmaah khân mite khân an kawr chûngte an lo phah a. A tâna mi dangte i zawn chhuahna tûrin i thil engte nge Pathian hman tûra i pêk phal?
- Pathian châwimâwina hla i duh ber sa ang che.
- Chângvawn en nawn ang che.
- Amaha hlimna chu mi dangte i pêk ve theih nâna ṭanpui tûr che in Pathian dîl la, amah chu fak bawk ang che.

#### Ningani

- Luka 19:37–40 chhiar ang che.
- Eng vângin nge mipuite khân an Lal atân Isua kha lâwm luh an chak êm êm? Eng vângin nge Isua lo kîr lehna hi i nghah? Isua chu chhan leh vang awm lovin i hmangaih em, nge ni a hnên aṭangin lâwmman eng emaw dâwn i beisei zâwk?
- Chângvawn en nawn ang che.
- A hmangaihna ropui tak avângin Pathian chu fak ang che.

#### Zirtawpni

- I chhûngte nên Thupuan 14:7 hi chhiar ang che u.
- Pathian chibai bûkna chhan tûr he châng hian eng nge a sawi?
- Banner emaw Poster-ah emaw, fakna thu (“Hosanna!” tih ang chi te) hi ziak la, Pathian ṭhatna hrittîr ṭhîn tûr chea i pindâna i dah theih nân nangma ngaihtuah chhuah ngei ziak ang che.
- Hlim tak chunga Pathian faknaah mi dangte an insuihkhâwm theihna tûra in fuih theih dân kawngte sawi ho ang che u.
- Chângvawn kha en lovin sawi ang che.
- A ṭhatna avânga Pathian kan fak hona aṭanga malsâwmna kan dâwn ṭhînte avângin Pathian hnênah lâwmthu hrilh ang che.