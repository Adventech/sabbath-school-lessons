---
title:  Pa Beidawng Tak
date:   19/10/2024
---

### Chhiar Tûrte

Johana 4:46–54; Chatuan Nghahfak, bung 20, phêk 196–200; The Bible Story (1994), vol. 7, phêk 153–156; Kan Thurinte, no. 22, 10, 11.

> <p>Chângvawn</p>
> “Chutichuan, mipuite chu a hmuhin, vêngtu nei lo berâmte anga hrehawm leh darha an awm avângin a khawngaih ta êm êm a. Tichuan, a zirtîrte hnênah chuan, ‘Buh seng tûr a tam hle si a; nimahsela, a thawktute an tlêm; chutichuan, a buh seng tûra thawktu tûrte tîr tûrin buh Neitupa hnênah chuan ngen rawh u,’ a ti a.” (Matthaia 9:36–38).

> <p>Chakna Thu</p>
> Isua chuan mi dangte’n amah an rin theih nâna ṭanpuituah kan rawngbâwlna hi a hmang.

_Hmuh i in beisei tak thil i dîl lâi kha ngaihtuah la. He chanchina Pa pakhat hian Isua hnênah kalin Tidamtu Ropuia chuan a fapa a tih dam theih a beisei a ni. Hotu dinhmun sâng tak pakhat fapa mak tak mâia Isua’n a tih dam hian engtiangin nge a pa rinna a tihchak sak i han chhiar teh ang u._

Kana khuaah Isua a rawn kal tih thu chuan mei kang ang maiin khua chu a tuam chhuak a. Isua’n in khua a rawn tlawh tûr zet chu eng ang nge a nih ang tih i suangtuah thiam mai em? Dam lo zawng zawngte chuan chu chanchin thar chu phûr takin, beiseina sâng tak nên an lo dawngsawng a. Thu thar chuan a ṭhenawma Kapernaum khawpui pawh a ve thleng hial a ni. Chutah chuan Juda pa zahawm tak, Roman Lalrama hotu pakhat chuan chanchin thar chu beiseina te reuh te neiin a lo hre ve a. A fapa dam lo na tak mai chu a rilruah a lo lang nghâl a. Daktawrte chuan a dam leha ṭha taka a nun ve beiseina an nei tawh lo. An damdawite hmanga chu tlangvâl chu ti dam tûrin vawi tam tak an rawn kal tawh a; mahse, a natna chu tih dam theih a nih lohzia an hre chiang tawlh tawlh mai a ni.

A pa beidawng tak chuan Kana khuaah Isua a rawn kal tih a han hriat chuan, a beiseina chu a rawn eng thar ve leh ta. Tidamtu Ropuia chu hmuin a inah a sâwm a ngâi a ni tih a hria a. Isua chuan a fapa chu a ṭanpui thei mial maithei asin.

Kana lam pan chuan a chhuak ta a. A tâwpa Isua a va hmuh chuan mak tak maiin Tidamtu Ropuia chu mi naran anga inthuam mai hi a lo ni a. Lal hotu chuan a beisena te reuh te chu chelh tlatin, a thinlunga a vei êm êm a ngenna nên chuan Isua chu a va pan ta a ni. Isua chuan thihna avânga pain a fa a chan anga na reng a awm lo tih a hria a. Chu chu a Pain khai kan a niha Krawsa a thih huna a tawrh tûr chu a ni. Isua thinlung chu he lal hotu lâinatna hian a khat a, ṭanpui a chak hle a ni.

Isua’n chuan lal hotu chuan fiah a tum a ni tih pawh a hre tho va. Isua chuan a fapa a tih dam theih leh theih loh hmuh a duh a ni. Chutiang a nih chauh chuan lal hotu chuan amah chu Pathianin a lo tiam Messia a ni tih a ring dâwn a ni.

“Thil makte leh chhinchhiahnate in hmuh loh chuan in ring tâwp lo vang,” Isua chuan a ti a. A thinlunga rinhlelhna awm a hriat theih dân chuan lal hotu chu a tiphu zâwk mai! Pathian hmaah a ding te hi a lo ni reng mai lo maw le, aw; mahse,la a rinna chu a va han chak lo em!

“Ka pu, ka fa a thih hmain lo kal hram teh!” tiin lal hotu chu rinna nasa tak nên a au chhuak a. Beidawng leh rilru hrehawm takin, Isua’n a chhan hun chu a nghâk a.

“Va haw tawh rawh; I fapa chu a dam tawh e,” tih ri hriat nuam tak mai chu Tidamtu Ropuia hnên aṭang chuan a hre ta a ni (Johana 4:48–50). Rinnain lal hotu chuan chu thu awmzia chu a han ngaihtuah a, a fapa chu a dam dâwn tih a ring ta a ni. Chu mai bâkah, Mosia ziakte aṭanga a lo zir ṭhîn Messia kha Isua hi a ni tih pawh a hre ta bawk. Isua chuan sual natna pawh a ti dam thei tih a ring a ni.

In lamah khân an fapa thi mêk chungah chuan danglamna mak tak a lo thleng ve mêk a.

Chhiahhlawh chuan a tisa rawng pângngâi a rawn nei leh mêk a, a khawsik pawh a reh ta a ni tih a hre thei.

A tûkah chuan chhiahhlawh chu tlan vang vângin, a pu chu chu chanchin lâwmawm tak chu a va hrilh ta a. A pa hnênah a fapa chu a dama, a ṭha ta hle mai tih an han hrilh chuan an hlim ngei mai. A pain a fapa dam hun lâi vêl chu engtik nge tih a han zawh chuan, “Nimin dâr 7 vêlah khân a khawsik chu a reh ta a ni,” tiin an chhâng a. Lalhotu chu a bunghauh nghauha. Isua’n, “I fapa chu adam ta e,” tih a hrilh lâi tak kha a ni tih a hria a ni (châng 52, 53).

He thil mak hian lal hotu leh a chhûngte zawng zawng chu ring tûrin a ṭanpui a ni.

Lal hotu rinna chu a fapa tih damna kal tlanga Isua hmangaihna a han tem aṭang khân tihchak a ni a. Isua chuan mi tin taksa, rilru leh, thlarau pumpui chu din thar leh a duh a ni tih a hre thiam a ni. Lal hotu thinlungah chuan Isua chanchin leh a zirtîrnate hriat chian chakna nasa tak a lo awm ta a. Tidamtu Ropuian a tâwpa Kapernaum a rawn tlawh chuan, lal hotu leh a chhûngte zawng zawng chuan an ring ta a. Isua zuitute an ni ta a ni. Isuaa kan rinna hi chin nei lo a ni em? Nge ni lal hotu angin kan ringhlela, Pathianin kan dîlna a tihhlawhtlin hun kan nghâk zâwk? Kan duhna zawng zawng nêna amah ring tûrin Isua chuan min sâwm a, mihring tâna theih lohte kan tâna a tihhlawhtlin phalsak tûrin min sâwm a ni. Thinlunga kan duh berte a hriaa, damna famkim chu keimahniah din thar a duh a ni.

### Tih Tûrte

#### Sunday

- Johana 4:46–50 leh tûn kâr zirlâi, “Pa Beidawng Tak” tih hi chhiar ang che.
- Chângvawn en nawn ang che, Matthaia 9:36–38.
- Puitling tu emaw hnênah mi tu emaw an ṭanpui dân leh chu miin Pathian a rin chhoh phah tak dân chanchin zâwt ang che.
- Pathian hnênah “sengkhâwm hnathawktu” nih theih dân tûr hriattîr tûr chein dîl ang che.

#### Thawhṭanni

- Johana 4:51–54 chhiar ang che.
- Engtin nge Isua’n a mamawh hmanhmawhthlâk ber a tihsak khân a pa rinna kha a danglam tak?
- Community service agency-ah mi inpe zawng la emaw, school-ah emaw in ṭthenawmah emaw hmeichhe naupang naupang zâwk ṭanpui ang che.
- Chângvawn en nawn ang che.
- Naupangte ṭanpuitu i nih theih nân Pathian ṭanpuinadîl rawh.

#### Thawhlehni

- Numbers 27:16, 17; Matthaia 9:35–38 chhiar ang che.
- “Lungngâi leh darhsarh” emaw, berâm pu tel lova berâm rual emaw, buh hmun ṭha tak lem ziak la, a nih loh pawhin chutiang sawi fiahna chu eng ang nge a nih tih ziak ang che.
- Hêng kan han sawite hian eng nge an entîr hlâwm le?
- Chu mi “buh hmun”-ah chuan engtin nge thawktu i nih theih ang? Engtin nge an rawn i bâwl ang?
- Chângvawn en nawn ang che.
- A tâna thawhna hun remchâng i neih avângin Pathian hnênah lâwmthu sawi ang che.

#### Nilaini

- Matthaia 21:22 chhiar ang che.
- Lal hotu tân khân diary ziak la. A chhanna leh a thil hmuh dân te ziak chhuak la. Eng angin nge a awma i rin?
- Isua’n thil mak, a lian emaw a te emaw, i nunah eng tikah nge a tih ve? Engtin nge i awm? Kha i thil pal tlang khân i nunah danglamna eng nge a thlen? Pathian chuan a enkawl zêl che tih i hriat khân i rinna ṭhang zêl tûrin eng angin nge a ṭanpui?
- Chângvawn en nawn ang che.
- I tâna thil a lo tih tawhte mi dangte hrilh chhawng ve thei tûrin Pathian hnênah dîl la, tichuan mi dangte Pathiana rinna nei tûra fuihphûr an nih theih nân dîl ang che.

#### Ningani

- Luka 9:1–6 chhiar ang che.
- Puitling tu emaw hnênah in khawtlanga danglamna i thlen theihna tûr zâwt la, engtiang kawngte in nge mi dangte rawng i bâwlsak theih?
- Rawngbâwl chungin engtin nge Pathianah i innghah ang? I rawngbâwlna chuan engtin nge mite Isuaah rinna nghat tûrin a ṭanpui ang?
- Chângvawn en nawn ang che.
- Mi dangte rawngbâwlsakna remchâng i neih avângin Pathian fak ang che.

#### Zirtawpni

- Luka 10:2 chhiar ang che.
- Zânina in chhûng inkhâwmah Bible chanchin kha i chhûngte nên châng chhuak ang che u.
- Chângvawn, Matthaia 9:36–38 kha en lovin sawi ang che.
- In chhûngkuain mamawh hrang hrang nei in ṭanpui theihte ṭanpuina tûr ruahmanna siam ang che u.
- Pathian fak la, a ngaihsakna leh enkawlna avânga thinlung taka i lâwmna chu lantîr ang che. Mi dangte rawngbâwlsak tûra i ruahmanna malsâwm tûrin dîl ang che.