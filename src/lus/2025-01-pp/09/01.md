---
title:  Zanriah Kîl Hona Hriat Reng Tûr Chu
date:   23/11/2024
---

### Chhiar Tûrte

Luka 7:36–47; Chatuan Nghahfak, bung 62, phêk 557–568; The Bible Story (1994), vol. 9, phêk 28–32; Kan Thurinte, no. 3, 11, 4.

> <p>Chângvawn</p>
> “Pathianin keimahnia hmangaihna a neih chu kan hria a, kan ring bawk a ni. Pathian chu hmangaihna a ni; hmangaihnaa awm reng chu Pathianah a awm reng a, Pathian pawh amahah a awm reng a ni. . . . Aman min hmangaih hmasak avângin kan hmangaih a ni,” (1 Johana 4:16, 19).

> <p>Chakna Thu</p>
> Pathian hmangaihna luangliam chuan hmangaih ve tûrin min fuih phûr a ni.

_Eng emaw thil tihnaa tuin emaw beisei loh tak thil a tihnaah i tel tawh ngâi em? Mi tin chu an thiltih chawlin an en ṭhup a. A reh nghâl duak mai bawk a, a hnu-ah chuan an sawi zui tâwp hleithei ta lo hlâwm a ni. Simona chuan zanriah kil hona a buatsaih a, kum 2,000 hnu-ah pawh chuta thil thleng chu miin an la sawi ta reng mai a ni._

Kalhlen kut hma chawlhkârah Jerusalem pana a kal lâi chuan, Isua chu Bethani ah chawlin, a ṭhianpa Lazara in chu a va tlawh a. Kalhlen kut hmang tûra kal mi tam tak chu Isua hmu tûrin an rawn kal a. Ṭhenkhatte chuan Isua’n thihna ata a kaihthawh pa hmuh chu an chak hle a ni. Lazara chu mitthi kai tho tûra Isua Pathianna thiltihtheihna nemnghehna nung chu a ni a. Hêng mite hnênah hian Lazara chuan Isua chu Pathian fapa a ni tih a puang a. Hêng thil thlengte kal tlang hian kalhlen kut hmang tûra Jerusalema rawn kal mipuite zîngah chuan Isua chanchin chu a lo darh nasa ta hle a ni. Hêng thil thlengte hian puithiamte chu an thikna leh an thinrimna a ti so sâng hle mai a. Isua bâkah Lazara, a thawhlehna ropui tak chanchin avânga mi tam tak hîp khâwmtu chu tihchhiat dân tûr an rel ṭan ta a ni.

Chutih lâi chuan Bethani-ah, Isua leh a zirtîrte chu Simona ina ruai ṭhehnaa tel tûrin sâwm an ni a. A ṭhian hausa tak takte bâkah Simona chuan Isua, a zirtîrte leh Lazara te chu a sâwm a ni. A ṭhiante hnênah chuan a phar natna tih damsaktu Isua bâkah Lazara, thihna aṭanga a kaihthawha chu hmêlhriattîr a inbeisei a. Beisei ang ngeiin, an thil lâwm chuan Simona inah chuan Juda mi tam tak a hîp khâwm ta reng a ni.

Marthi, Lazara unaunu chu zanriah kilnaa chaw semtu atân sâwm a ni a. A rintlâkin a chaw siam chu a tui hle a ni.

Lazara, Isua leh, a zirtîrte chu Simona inah chuan an lût a, tah chuan Simona chu a mikhualte lo lâwmin a buai hle a. Chhiahhlawhte chuan Isua, Lazara leh zirtîrte chu an lo lâwm lût a. Simona’n dawhkân a rawn kil chuan Isua chu chaw malsâwm tûrin a ngên a. Tichuan chhiahhlawhte chuan chaw chu an sem ṭan ta a ni.

Mari, Lazara leh Marthi unaunu chu mikhualte’n an thlen in pa ei siam tuihnâi takte eia ruai an ṭheh lâi chuan a rawn lût a. Isua ṭhutna a thlen hma chuan tu mahin a lo lût tih pawh an hre lo. Mari chuan thilpêk man to tak Isua tân a rawn keng a. Isua châwimâwina ṭhutthlenga a ṭhu a hmuh chuan a lâwmzia chu tihlan lûtûk loh hram a tum a. Lal a ni dâwn tia mite’n an sawi a hria a ni. Amah châwimâwi hmasa ber nih a duh a. A chungah a ṭhain a ngilnei êm êm a ni. Vawi sarih lâi ngâidamin ramhuai a hnawhchhuahsak tawh a. Ngun taka Isua thil sawi tin mai a ngaihthlâk lâi chuan Mari rilru chu Isuaah chauh a awm a ni.

Mari chuan kha hriak rimtui alabaster bâwm lei nâna a dam chhûnga a pawisa khawl sa a hmang kha pawi tihna a nei lo. Isua chuan a ngaihah chuan chu âia nasa daih a phu a ni! Bâwm chu hawngin rimtui chu Isua keah a han leih ta a. Inhrûkna puan a neih loh avângin, a sam sei tak chu phelhin a ke chu a hruksak ta a ni.

Chu rimtui rimin boruak a luah khah chum chum lâi chuan, khawi aṭanga lo kal nge tih mite chuan an han zawng kual vêl a. Rei lo teah Mari chu an en ta ṭhup mai a ni.

_Engtin nge a khâwih ngam zâwk!_ tiin Simona chuan a ngaihtuah a, a thinurna leh zahna chu tihlan loh hram hram a tum a ni. Mahse, Isua chuan a ngaihtuahna te hriain thawnthu pakhat a hrilh ta a.

“Mi pahnihin tângka pûktîrtu hnênah lei an ba a, pakhat chuan duli zânga, pakhat chuan duli sâwmnga. Rulhna an neih loh avângin a ngâidam ve ve ta a. Chutichuan, tu zâwk chuan nge ani chu hmangaih zâwk ang?”

“A ngaihdam tam zâwk chuan a nih ka ring,” Simona chuan a ti a.

Isua chuan, “I sawi dik chiah e,” a ti a.

Hmeichhe lam chu a hawi a, Simona hnênah chuan Isua’n, “He hmeichhia hi i hmu em? I inah ka lo lût a, nangin ka ke silna tûr tui mi pe lo va, ani hi chuan a mittuiin ka ke a tihuh a, a samin a hru a. Nangin mi lo fawp lo va, ani hi chuan ka lo luh tirh ata ka ke fawh a bang lo. Nangin ka luah hriak mi thih lo va, ani erawh hi chuan hriak rimtui a leih a ni. Chuvângin, ka hrilh a che, a sual zawng zawng chu ngaihdam a ni ta, ani pawhin heti tak hian a hmangaih a ni. Ngaihdamsak nep chuan a hmangaih nep ṭhîn,” a ti a.

Hmeichhe hnênah chuan Isua’n, “I sualte ngaihdam a ni ta,” a ti a.

Isua’n hêng thute a han sawi hian mite chu an phu zâwk mai a. Mahse, Isua chuan hmeichhia chu be lehin, “I rinna hian a chhandam che a ni. Thlamuang takin kal rawh,” a ti a (Luka 7:41–50). A tâwpah chuan Isua thu sawite chuan Mari chauh chu a khâwih lo va, Simona nun pawh chu kumkhuain a inthlâk ta a ni. A tâwpa tâwpah Isua ngaihdamna chhan lêt nân min zirtîr angin amah leh mi dangte hmangaih tûr kan ni tih chu a hre thiam ve ta a ni.

### Tih Tûrte

#### Sunday

- Luka 7:36–38 leh tûn kâra chanchin, “Zanriah Kil Hona Hriat Reng Tûr Chu” tih hi chhiar ang che.
- Chângvawn en nawn ang che, 1 Johana 4:16, 19.
- He chanchina thuchah hi i hnêna tilang tûrin Pathian dîl ang che.

#### Thawhṭanni

- Luka 7:39–48 chhiar ang che.
- Hemi chanchin hi tûnlâi milin i Bible zirna lehkhabuah ziak la. Nangmah chu hemia mi pakhat ang hian i inziak dâwn nia.
- Chângvawn en nawn ang che.
- Pathianin mi dangte i hmangaih ve theihna tûra hmangaihna leh ngaihdamna a pêk che avângin lâwmthu sawi ang che.

#### Thawhlehni

- Matthaia 26:6, 7 chhiar ang che.
- Tûn kâr chanchin hi Matthaia ziakah leh Luka ziakah eng nge a danglamna?
- Eng vângin nge Mari chanchin hi vawiin thleng pawha hriat lâr êm êm a nih?
- Chângvawn en nawn ang che.
- Nangmah kal tlanga mite Pathianin a zawn chhuah ṭhîn avângin lâwmthu sawi ang che.

#### Nilaini

- Matthaia 26:8–13 chhiar ang che.
- Chângvawn en nawn ang che.
- I Bible zirna lehkhabua a phêk chûng lamah khân chakna thu khi ziak la. A hnuaiah tlâr hnihin: (1) Pathianin a hmangaihnaa a hual vêl dân che kawngte leh (2) mi dangte tâna nêlawm tûra a fuihphûr dân che kawngte – tih hi ziak ang che.
- I ziah tak thilte avâng khian Pathian chu hla hmangin fak ang che.

#### Ningani

- Sam 143:8 chhiar ang che.
- Chângvawn en nawn ang che.
- Pathian hmangaihna thu engtikah nge Davida khân a dîl?
- Zîng tinin a hmangaihna pe tûr chein Pathian dîl ang che.
- He duhthlanna hi i ṭhian hnênah hrilh ve ang che.
- I duhthlanna i hriat reng theih nâna ṭanpui tûr chein Pathian dîl ang che.

#### Zirtawpni

- Sam 47:1, 2 hi ring tak leh kut beng chûngin chhiar ang che.
- I chhûngte nên in chhûngkaw chunga Pathianin a hmangaihna a târ lan dân kawngte sawi ho ang che u.
- Tu emaw hnêna Pathian hmangaihna in chhûngkuain in târ lan theih dân tûr kawng sawi ho ang che u.
- Chângvawn, 1 Johana 4:16, 19, kha en lovin sawi ang che.
- A hmangaihnaa a hual vêl che avângin Pathian hnênah lâwmthu sawi la, nagmah kal tlanga a hmangaihna târ lang tûrin dîl bawk ang che.