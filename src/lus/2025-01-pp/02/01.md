---
title:  Malsâwmna Nih
date:   05/10/2024
---

### Chhiar Tûrte

Luka 2:51, 52; Chatuan Nghahfak, bung 7, phêk 68–74; The Bible Story (1994), vol. 7, phêk 85–90; Kan Thurinte, no. 21, 11, 22.

> <p>Chângvawn</p>
> “Mihring Fapa meuh pawh rawngbâwlsaka awm tûrin a lo kal lo va, rawngbâwl tûr leh mi tam tak tlan nân a nun pe tûrin a lo kal zâwk a ni.” (Marka 10:45).

> <p>Chakna Thu</p>
> Isua ang khân mahni hmasialna tel miah lovin mi dangte rawng kan bâwlsak thei a ni.

_Engtik kha nge miin lâwmthu an hrilh hnuhnun ber che? A nuam a ni ti raw? I thil sawi emaw i thil tih kha mi dangte tân malsâwmna a ni tih i hriat khân a tinui ver ver maithei che a ni._

Mi dangte tâna malsâwmna nih hi Isua chanchin kan puandarh theihna kawng ṭha ber pakhat a ni a. Mi dangte tâna malsâwmna nih hi i eng mi dang hmuha a en theihna, i thil tih ṭhatte an hmuha i Pa vâna mi an châwimâwi theihna chu a ni. Nimahse,la mi dangte tâna malsâwmna ni tûr chuan, kan til tihah kan rinawm a, kan hun, talent, thiamna, sum leh pai leh, kan neih thil dangte kan hman ṭhat a ngâi a ni.

Isua chuan a naupan lâi leh a tleirâwl lâi chu thingtlâng khaw te reuh te Nazareth an tihah a hmang a. Chhûngkaw hausa leh hmingthang tak, lal chhûngkua leh thiltihthei tak in chhûngah a piang thei a. Mahse, a in atân chuan Nazareth khaw lâr lo tak a thlang ta zâwk a ni. Pathian chu mihringah rawn chângin nang leh kei ang hi a ni dâwn a ni tih hrilhlâwkna chu – kawng tinrengah – a rawn tifamkim a ni.

Bible chuan Luka 2:51, 52-ah chuan, “An rual chuan a haw ve ta a, Nazâret an thleng a, an thu a âwih êm êm zêl a. . . . Isua chu a lo ṭhang lian telh telh a, a fing deuh deuh va, Pathian leh mihringte duhsakna a dawng zêl a,” a ti a.

Hêng thute hi Thuthlung hlui bua thu kan hmuh naupang dang pakhat chanchin nên a inang hle a. 1 Samuela 2:26 ah chuan, “Tin, naupang Samuela chu a lo ṭhang lian deuh deuh va; LALPA leh mihringte duhsak a hlawh a.” tih kan hmu. Tleirâwl pahnihte chungchâng inang chiaha Bible-in a sawi hi ngaihnawm i ti viau lo maw?

Mahse, a dang a la awm. Bible-in Samuela chuan Lalpa biakbûk, Pathian bâwm awmnaah chuan zân hun a hmang tih a sawi a, Pathian mei eng chu a mih lohna tûra vêng tûrin a awm a ni.

Isua chuan, “Khawvêl eng in ni,” (Matthaia 5:14) a ti. Tichuan tleirâwl Samuela, biakbûka chênga seilian chu, khawnvar dahna zâr pasarihte enkawl tu bîk a ni a, a dam lâi khân Israel te tân “eng” niin a mite tâna hriatpuitu rinawm tak a ni a, Lalpa’n a awmpui ṭhîn a ni.

Rawlthar Samuela chanchinah hei hi ziah a nih chuan, a nun leh Isua nunah inânna a awm hi thil mak pawh a ni lem lo ve. Naupang te a nih lâi pawhin, Samuela rawngbâwlna nun chuan mi dangte a ṭanpui nasa hle ṭhîn a Chutiang bawkin Isua rawngbâwlna nun chuan, naupang te a nih lâi pawhin, mi dangte a ṭanpui nasa hle ṭhîn a ni.

Isua kha naupang a nih lâi khân eng ang nge a nih ang tih hi i ngaihtuah tawh ṭhîn em? Bible chuan a nu leh pate “thu a âwih êm êm zêl a”, “a lo ṭhang lian telh telh a, a fing deuh deuh va” a tih bâkah, “Pathian leh mihringte duhsakna a dawng zêl a” a ti bawk (Luka 2:51, 52). Isua naupang a nih lâi chuan, naupang angin a ngaihtuahin, a khawsain, a ṭawng ve vek a. Mahse, Pathian duh dân remin a nung tlat a ni. A nungchang chu fiah niin thlêm pawh a ni ve tho naa, thlêmna chu dodalin sual nei lo a ni. A nu leh pa kaihhruaina hmangin, Isua chuan Pathian thisiamte chîk leh nunna atâna zirlâi awmte hriatthiam dân a zir a. Bible-te chhiarin an awmze ril zâwkte a hre thiam a, naupang a la nih lâi pawhin a thu sawi chu a hretute’n mak an ti hle ṭhîn a ni.

Isua nu leh pate chu an nunkhawchhuah nân ni tin an hnathawha innghat an ni a. Chuvângin, rim taka thawh te, mahni inphatna leh, tlâkchhamna te chu a thil tawn ṭhan tak an ni. A nu leh pa in tlâwm taka a chên lâi chuan ni tin mawhphûrhna ti chûngin rinawm leh dawhthei takin anmahni a ṭanpui ṭhîn a ni. Fapa ngâinatawm, mi zah thei leh, thuâwih tak, mi dangte ṭanpui inpeih reng mai a ni. Hlim tak, fimkhur tak, thil uluk tak leh, kan thil tiha rinawm tak ni tûrin kan tân entawn tûr min siamsak a ni. Isua angin kan hun, sum, talent leh, thiamna te ṭha taka hmang tûr kan ni.

Isua’n mi tin mai hi a lâinat thei vek mai a. Beiseina leh huaisenna boruak chuan amah a tuam a, chu chuan in tinah malsâwmna thlentu a nihtîr a ni. Tichuan, a han seilian a, Pathian leh mite duhsakin a awm deuh deuh a ni. Isua chu nungchang leh chin dâna kan entawn tûr ṭha famkim chu a ni. A hun leh thil neih a hmannaah, a hnathawh dânah, a rilru khâwih zawng, ngaihtuahna, thiamna leh, rawngbâwlnaah, Isua chuan Pathian thu âwihna ṭha famkim chu a tar lang. A nunin a lantîrte chuan Pathian nên engtiang taka inhnaihin nge kan len dun theih tih min hmuhtîr a. Isua’n nunin min kawhhmuh te kha zui i huam ve a nih chuan, nangpawhin engtik niah emaw chuan, “naupan chu a lo ṭhang lian telh telh a, Pathian leh mihringte duhsakna a dawng zêl a,” tih hi i la hre ve ang.

### Tih Tûrte

#### Sunday

- Luka 2:51 leh tûn kâra chanchin, “Malsâwmna Nih” tihte hi chhiar ang che.
- Chângvawn en nawn ang che, Marka 10:45.
- In pastor, youth pastor emaw, Sabbath School leader emaw phone la, in lâwina kohhran department eng emaw berah eng rawngbâwlna emawa ṭanpuiin rawngbâwlnaah engtin nge i inhman nasat lehzual theih ang tih zâwt rawh.
- Isua tleirâwl lâi entawn tûr avâng hian Pathian hnênah lâwmthu sawi ang che.

#### Thawhṭanni

- Luka 2:52 chhiar ang che.
- Râwlthar a nih lâi khân engtiang kawng tein nge a bul vêla mite leh nungchate tân malsâwmna a nih ṭhîn.
- Vawiinah hian tu emaw tân thil lâwmawm tak ti ang che.
- Chângvawn en nawn ang che.
- Ni tina Pathianin kan tâna thil a tihte avângin lâwmthu hrilh la, mi dangte tâna malsâwmna ni tûra ṭanpui tûr chein dîl ang che.

#### Thawhlehni

- 2 Korinth 8:2–4; 9:7 chhiar ang che.
- I Bible zirna lehkhabuah i bula mite tâna malsâwmna i nih theihna tûrin “petu” i nih theih dân tûr kawngte ziak chhuak ang che.
- Chângvawn en nawn ang che.
- Pathian hnênah thilpêk kawnga tûna i tih nghâl theih

hriattîr tûr chein dîl ang che.

#### Nilaini

- Johana 13:1–17 chhiar ang che.
- Nangma ṭawngkamin, thu tlâr khatah puitling Isua’n an ke sila a zirtîrte a zirtîr dân kha han sawi fiah teh.
- Rawlthar a nih lâia malsâwmna hna leh rawngbâwlna a thawh zîngah khawi kha nge puitling a nih hnua ke a sil nên khân i khâikhin ang?
- Vawiinah hian mi dangte rawngbâwlsak tûrin eng emaw ti ang che.
- Chângvawn en nawn ang che.
- Eng dinhmun pawha rawngbâwlsak thei tûrin Pathian hnênah huaisenna dîl ang che.

#### Ningani

- Matthaia 5:23, 24 leh 18:21, 22 chhiar ang che.
- Nangma lama ngaihdamna thilung chuan i nu leh pate tân malsâwmna engtin nge a nih theih?
- I Bible zirna lehkhabuah, ngaihdamna thinlung chu mi dangte tâna malsâwmna a nih theih dân ziak ang che.
- Chângvawn en nawn ang che.
- Pathian hnênah finnaah te, pianphungah te i ṭhan len zêl theih nân dîl la, amah leh i bula mite duhsaka i awm theih nân dîl bawk ang che.

#### Zirtawpni

- Thufingte 15:1, 18; Rom 12:18; leh 14:19 chhiar ang che.
- I hmanraw duh ang ang hmangin (hlum, plaster, thawmhnaw khâina leh a dangte.), Kristian rawngbâwlna leh mi dangte tâna malsâwmna nih i tâna sawi fiah bera i hriat thil siam ang che.
- I chhûngte nêna zânina chhûng inkhâwm in neihnaah Pathian fakna hla i duh ber sa ang che.
- Chângvawn kha en lovin sawi ang che.
- In bul vêla mite tâna malsâwmna in nih theihna tûra hmang tûr che uin Pathian hnênah ṭawngṭâi ho ang che u.