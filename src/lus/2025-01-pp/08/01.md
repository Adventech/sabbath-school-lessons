---
title:  Lung Anga Sak Thinlung
date:   16/11/2024
---

### Chhiar Tûrte

Matthaia 18:21–35; Krista Tehkhinthute, bung 19, phêk 243–251; The Bible Story (1994), vol. 8, phêk 128– 130; 91–93; Kan Thurinte, no. 7, 8, 10.

> <p>Chângvawn</p>
> “LALPA, nang chu i ṭha a, ngaihdam i peih reng a, I hming lamtu chungah chuan ngil i nei êm êm a ni,” (Sam 86:5).

> <p>Chakna Thu</p>
> Pathian ngaihdamna hian tâwp chin a nei lo.

_Ngaihdamna hi eng nge a awmzia ni a, vawi engzata tam nge i ngaihdam ang tih hi i ngaihtuah tawh ṭhîn em? Zirtîrte pawh khân chutiang chu an ngaihtuah ve tho a, Isua chuan tehkhinthu hrilhin an zawhna chu a chhansak a ni._

Mi dangin an pûksak leibate chu Lal hausa leh thiltithei tak mai chuan a khawn khâwm ṭan ta a. Chutia a tihnaah chuan a chhiahhlawh pakhat chuan rangkachak talent 10,000 zet mai a ba tih a hrechhuak ta a. Chu chu chhiahhlawhin a dam chhûnga a hlawh chhuah theih âia tam zâwk daih a ni a. A chhiahhlawh chuan engti kawng mahin a lei ba chu a rul thei dâwn lo a ni. Chhiahhlawh chu Lal hmaa hruai niin, amah leh a nupui fanaute chu a lei ba a rulh hma chuan tân ina khung tûr an ni tih an hrilh a. Chu pa chuan bawkkhupin Lal chu a ngen ta a, “Ka pu, khawngaih takin zah ngâi la, ka rul leh vek ang che,” (Matthaia 18:26) a ti a. Ni e, He pa tân hian hei hi tih theih pawh a ni lo va, tichuan Lal chuan thil mak tak tih a tum ta a ni. Chhiahhlawh chu ngâidamin a chhuah zalen ta daih a mai nih chu!

Chhiahhlawh chu ni ta la chutianga i phu loh ngilneihnaa titu che chu i dam chhûnga lâwm taka a rawng bâwlsak i duh ngei dâwn lâwm ni? Nie, chutiang chuan i ngaihtuah ngei ang; mahse, pawi deuh maiin chhiahhlawh hian ngaihdamna hlûtzia chu a zir chhuak rêng rêng lo mai. Lal rorelna hmun a chhuahsan vêleh chuan a hna thawhpui pakhat chuan pawisa tlêmte a bat sak tih a hrechhuak a. Thinrim zet maiin, chhiahhlawh pa chuan a thawhpui pa chu a va pan a, a sum pûk chu pe nghâl vat tûrin a ti ta chiam mai a ni. A thawhpui pa chu ṭhîngṭhiin a khawngaihna a dîl a, a rulh theih nâna hun ṭha pe tûrin a ngen a. Mahse, chhiahhlawh pa chuan a ngâithla duh lo. A thawhpui pa chuan a ba a rulh hma chuan tâninah a khungtîr ta a ni. Lalin chu thil a han hriat chuan a âwih hleithei lo hial a. Ngaihdamna nasa tak châng tawh tuin a laka lei ba tlêmte neitu chungah engtin nge lâinatna a lantîr loh theih? Chu lâwmna nei lo chhiahhlawh chu Lal chuan man tîrin, a lei ba zawng zawng a rulh hma chu tâninah a khung ta a ni. He chanchin hian Pathian ngaihdamna chan kan duh anih chuan dik lo taka min titute chu kan ngâidam tûr a ni tih min hriat nawntîr leh a ni.

He thawnthua chhiahhlawh ang hian mi tin hian kan rulh sen rêng rêng loh lei ba kan nei a ni tih i hria em? Mi zawng zawng hi mi dangte rilru tinaa sual tiin, chu chuan Pathian a tina a ni. Dawt sawi, mite ṭha lo taka tih leh mi rel chin te hi mi dangte leh Isua tinatu tlêmte chauh an ni a. Bible chuan sual hremna (emaw a man) chu thihna a ni a ti a. Nimahse,la Isua chu nangmah leh keima sualna leibat rawn rul tûrin a rawn kal a ni. Kraws-a a thihna hmang chuan kan leiba chu a vaiin a pe tla vek a. Tûnah chuan Pathianin kan hnêna a pêk chhandamna thilthlâwnpêk chu kan lo châng thei ta a ni. Chatuanin Isua nên kan chêng dun thei ta bawk.

Mahse, engtin nge dik lo taka min titu chu kan ngaihdam theih ang? Ni e, Mihring vek kan ni tih hi a dik a, a châng chuan hetiang tih hi kan tân har hlein a lang pawh a ni maithei e. Mahse, Pathian chuan mi dangte ngâidam tak tak thei tûra kan mamawh thinlung nem min pêk a tiam a ni. Isua’n kan tâna a tihte kha kan hriatchhuahin, kan tâna chatuan nunna a buatsaihah chuan kan lâwm êm êm ang a, chu chuan mi dangte ngaihdam chu a tiawl sawt dâwn a ni.

Petera, zirtîr pakhat chuan mi dangte vawi engzat nge kan ngaihdam ang tih a zâwt a. Petera chuan vawi sarih chu a tawk hle tûrah a ngâi a ni. Mahse, Isua chuan a hnênah, “Vawi sarih thleng ka ti love, vawi sâwmsarih hmun sarih thleng ka ti zâwk a ni,” a ti a (Matthaia 18:21, 22).

Kha chhiarkawp harsatna atâna chhanna chu a tam hle mai. A awmzia chu mi chu kan ngâidam ngun lûtûka chhiar pawh kan chhiar seng tawh lo hial dâwn tihna a ni a. Tichuan eng nge kan tih tak ang? Eng ang pawhin mi chu lo ngâidam zîng tawh mah i la, buaina chungchângah chuan an hnênah va kalin ṭha takin kan va be tûr a ni tih min hrilh a ni. A châng chuan keimahni pawh min ngâidam ve tûra kan ngen a ngâi maithei a ni.

Zalenna dik tak chu Pathian ngaihdamna lo pawm a, chu ngaihdamna chu mi dangte chunga lantîr ve hi a ni. Vawiinah hian “Inkhawngaih tawnin inlâinat tawn ula, Pathianin Kristaa a ngâidam che u ang hian inngâidam tawn rawh u” tih chona hi lo pawm ve ang che (Ephesi 4:32).

### Tih Tûrte

#### Sunday

- Matthaia 18:21, 22 leh tûn kâra chanchin, “Lung Anga Sak Thinlung” tih hi chhiar ang che.
- Chângvawn en nawn ang che, Sam 86:5.
- Pathian chuan ngaihdam che a inpeih reng avângin lâwmthu hrilh ang che.

#### Thawhṭanni

- Matthaia 18:23–27 chhiar ang che.
- 70 x 7 hi han puntîr teh. He formula hmang hian mi tu emaw chu vawi engzat nge i ngaihdam ang?
- I Bible zirna lehkhabuah (Pathian, i chhûngte, i ṭhiante) chunga ngaihdamna i dîl zat kha chhinchhiah ang che.
- Chângvawn en nawn ang che.
- A ngaihdamna chuan tâwp chin a neih loh avângin Pathian hnênah lâwmthu hrilh ang che.

#### Thawhlehni

- Matthaia 18:28–30 kha en nawn ang che.
- I rulh theih loh emaw i siam ṭhat theih thil eng emawah ngaihdam i ni tawh em? Chutiang titu tu emaw i ngâidam ve tawh em?
- Lem ziahna bungraw hmangin ngaihdamnain a anga i hriat chhinchhiahna emaw thil lêm êmaw ziak ang che.
- I nu leh pate emaw i pi leh pute hnênah an nun aṭanga ngaihdamna chanchin hrilh tûr chein sâwm ang che.
- Chângvawn en nawn ang che.
- Ngaihdamna ngah tak Kristian i nih theih nâna ṭanpui tûr chein Pathian dîl ang che.

#### Nilaini

- Matthaia 18:31–35 chhiar ang che.
- Ngaihdamna chu engtiagin nge dai zêl tih ziak zêl ang zêl.
- Engtikah nge ngâidam ve duh lo chhiahhlawh ang khân i awm ve? Eng thil danglam nge i tih theih?
- Chângvawn en nawn ang che.
- A ngaihdamna avângin Pathian hnênah lâwmthu hrilh la. Mi dangte laka ngaihdamna thinlung pu tûrin dîl bawk ang che.

#### Ningani

- Sam 103:9–12 chhiar ang che.
- He chanchina a khawi hi nge nangmah ang ber ang? Eng kawngte in nge?
- I thinlung tak aṭanga ngâidam tih hi eng nge a awmzia? I Bible zirna lehkhabuah i chhanna ziak ang che.
- Chângvawn en nawn ang che.
- I thinlung aṭanga ngaihdam theihna neihtîr tûr chein Pathian dîl ang che.

#### Zirtawpni

- Ezekiela 33:16 leh Mika 7:19 chhiar ang che.
- I ngaihdam ngâi tu emaw kha ngaihtuah ang che.
- I ngaihdam zat kha engzat nge ni le? Isua hian mi kan ngaihdam zat chhiar tûrin min tihna a nih i ring em? Eng vângin nge a nih emaw a nih loh?
- Chhûngkua kan nih angin ngaihdam hi in dîl i la, i in ngâidam tawn bawk ang u. Mika 7:19 hi a taka in hman theih dân tûr kawngte ngaihtuah ho ang che u.
- Chângvawn, Sam 86:5, hi en lovin sawi ang che.
- Kan sual hriat rengna chu a nuai bo vek avângin Pathian hnênah lâwmthu hrilh ang che.