---
title:  Kha Zawng Kha Ka Ngen Chu A Ni
date:   14/12/2024
---

### Chhiar Tûrte

Johana 15:12–17; Chatuan Nghahfak, bung 73, phêk 662–680; The Bible Story (1994), vol. 9, phêk 65–69; Kan Thurinte, no. 9, 10, 14.

> <p>Chângvawn</p>
> “Hei hi ka thupêk chu a ni; ka hmangaih che u ang hian nangni pawh inhmangaih tawn rawh u. Miin a ṭhian tâna a nunna a pêk âia nasa zâwk hmangaihna tu mahin an nei lo,” (Johana 15:12, 13).

> <p>Chakna Thu</p>
> Isua chuan aman min hmangaih anga inhmangaih tawn tûrin min ti a ni.

_“Inkhelh hi nuam ka ti (hmangaih).” “Theihai hi ka ngâina (hmangaih).” “Ka ui hi ka ngâina (hmangaih).” “Ka nu ka hmangaih.” “Hmangaih” tih hi kawng hrang hrangah hian kan hmang nasa hle mai. Mahse, hmangaihna chu infiam leh thei duhzawng ngâinat ringawt âia thûk zâwk daih a ni a. A nunna leh thihna kal tlangin Isua chuan hmangaihna awmze dik tak chu min hriattîr a ni._

Kha ningani zân khân Isua chuan a tûk mâiah krawsah a thi dâwn tih a hre reng a. A tawrhna leh thihna chungchânga hrilhlâwknate chu a hun takah tihfamkim a ni dâwn a ni. Hêng zawng zawngte a thlen hma hian a zirtîrte chu thil hrilh duh a ngah êm êm a.

Vânduaithlâk takin, a tam ber chu hre tûrin an la inpeih lo. Zanriah hnuhnung an ei lâiin, Isua’n a thihna atâna buatsaih leh a awmzia zirtîr a han tum chuan, zirtîrte chuan an zînga tu chu nge pawimawh ber tihah an lo inhnial daih mai a nih chu! An zirtîrtu Isua anga awm thei tûr chuan kawng thui tak an zawh a la ngâi a ni.

Isua’n chuan Petera, Matthaia, Thoma leh mi dang zawngte chu eng nge hmangaihna dik tak tih hre thiam tûrin a duh a. Mahse, a hrilh mai lo va, a hmuhtîr zâwk a ni.

Isua chu chaw eina aṭang chuan a tho a, a kawr chûng a phel a, a kawngah inhruk puan sei tak chu a ṭawn bet a. Chawhtawlhah chuan tui chhûng chhuakin, zirtîrte ke bal tak tak chu a han sil ṭan ta a ni.

A tlangpuiin chaw ei tûra mi an kal khâwm chuan, chhiahhlawh chuan an kete silin, mikhualte chu fai leh nuamti takin an awm thei ta ṭhîn a. Mahse, zirtîrte zînga a tua mah chuan chhiahhlawh hna thawh chu an duh bîk lo. Anni âiah Isua, an hotupa leh zirtîrtu chuan chu hna thawh chu a rawn thlang ta a ni. Mi mal tin chu – kha mi zân ngeia phatsan tum tu Juda meuh pawh – eng ang takin nge a ngaihsak tih a lantîr theihna hun ṭha hnuhnung ber a ni.

Isua’n an ke sila a hruk hul zawh hnu chuan, “In chunga ka tih ang hian in tih vêna tûrin ka tihhmuh che u a nih hi,” a ti a (Johana 13:15). A zirtîrte chu mi te tih tûr hrilh kual vêla, an ropui zia tilang vêl tute ni lovin, mi dangte mamawh tihsaktu ni tûrin a duh a ni.

Kha mi zân hnu-ah khân, Isua leh a zirtîrte Gethsemane huan lam pana an kal lâiin, Isua chuan a tihhmuh thilte tih ve chungchâng chu a sawi belh a. “Keiin ka hmangaih che u ang hian inhmangaih tawn rawh u,” tiin Isua chuan a hrilh hlâwm a (Johana 15:12). Isua chuan inchhuang tak leh hmasial takin kan hmangaih thei lo tih a kawhhmuh tawh a ni tih a hrilh a. Chu tiang ni lovin, rawng inbâwlsak leh inṭanpuina hmang chuan kan inhmangaih a ni a ti. Mahse, hmangaihna zînga ropui ber chu i ṭhian tâna i nunna i pêk hi a ni tiin a hrilh fiah ta zêl a (châng13).

A tûk mâiah chuan Isua chuan kha “hmangaihna ropui zâwk” kha khawvêl hmuhah lantîrin, a zirtîrte tân leh kan zavai tân hian a nunna a hlan dâwn a ni. A thihna chu hmangaihna târ lanna chungnung ber chu a ni a, Khawvêla mihring zawng zawng te hi Pathianin min hmangaihzia a târ lang bawk a ni.

A thih hma kha mi zânah khân Isua chuan a zirtîrte hnênah, “inhmangaih tawn rawh u,” tiin a hrilh a (Johana 13:34). He thupêk hi a pawimawh lûtûk a, vawi li ngawt a sawi nawn a ni! Tâwi viau leh, ho te niin a lang na a. Ngenna azawnga ropui ber alo nita si a ni.

Ni e, Isua chuan a ṭhiante chauh a hmangaih lo va. A hmêlma te pawh a hmangaih a nih chu! Krawsa amah khêngbettute pawh kha Pathian hnênah ngâidam tûrin a dîl a. A chhandamna chu pawmin pawm lo pawh ni se, khawvêla mi zawng zawng tân a thi a ni.

A châng chuan kan ṭhiante leh chhûngte hmangaih leh rawngbâwlsak hi a har ṭhîn. Hmêlma hmangaih phei chu har tak a ni mai! A tih dân hre tûrin Isua’n nun kha kan entawn thei a. Mahse, Isua thupêk hi a thiltihtheihna mak taka a puihna tel lo chuan kan zawm thei ngâi lo vang. Mi chapo leh mahni hmasial te mi dang ngaihsaktu dik tak ni tûra thlâk dangdam thei tûra kan mamawh thiltihtheihna zawng zawng chu a nei vek a ni.

Isua chuan a ṭhiante nia, amah nêna hun hmang tûr leh ama hnên aṭanga zir tûrin min duh a ni. A zirtîrte hnênah, “Ka thupêk apiang in tih chuan ka ṭhiante in ni ang,” tiin a hrilh. “Bâwih ka ti tawh lo vang che u; bâwih chuan a pu thiltih a hre si lo va; ṭhiante ka ti zâwk a che u; ka Pa hnên aṭanga thil ka hriat zawng zawng ka hrilh tawh si che u a,” a ti a(Johana 15:14, 15).

Isua chuan tih tûr a nih avânga ti ve ringawt chhiahhlawhte ang ni tûrin min duh lo va. Chutiang ni lovin, amah kan lo hriat hian, ama min tihhmuhte chu zawm kan lo duh ang a. Hmangaihna hmasial lo min pêk ang kha mi dangte hnênah lâwm takin kan pe ve dâwn a ni. “Nangnin min thlang lo, keiman ka thlang zâwk che u,” tiin Isua’n zirtîrte chu a hrilh (châng 16). A ṭhiante ni tûrin min thlang chhuak a, tichuan a hmangaihna khawvêl hnêna puanna hmanga “rah kan chhuah” theih nân.

Kan lo theihnghilh palh takin, Isua’n chuan vawi khat dang leh: “Inhmangaih tawn rawh u,” a ti a (châng 17).

### Tih Tûrte

#### Sunday

- Johana 15:12 leh tûn kâra chanchin, “Kha Zawng Kha Ka Ngen Chu A Ni” tih hi chhiar ang che.
- Mi dang tel miah lovin nagmah chauh hian a ngaihdamna thilthlâwnpêk leh a chhandamna chu pawm dâwn pawh ni la Isua kha a thi tho dâwn tih hriatna hian i tân eng nge awmzia a neih?
- Chângvawn en nawn ang che, Johana 15:12, 13.
- I nun theihna tûra a thih avângin Isua hnênah lâwmthu sawi ang che.

#### Thawhṭanni

- Johana 15:13 chhiar ang che.
- Eng vângin nge Isua hi i tân a thih duhna chhan?
- I Bible zirna lehkhabuah, i ṭhiante hnêna Isua hmangaihna i târ lan theih dân kawngte ziak chhuak ang che.
- Chângvawn en nawn ang che.
- Ṭhian tia a koh avâng che leh i tâna a nunna a hlan avângin Isua hnênah lâwmthu hrilh ang che.

#### Thawhlehni

- Johana 15:10, 14 leh Matthaia 22:37–40 chhiar ang che.
- Tûn Sabbath hi Global Youth Day a ni a. In kohhrana ṭhalâi dangte nên Community Service Project-a tel tûrin ruahmanna siam ang che u. In telve theih dân tûr zîngah chuan: Nursing home, hospital, Hnuchham In emaw, lung in te tlawhin, dam lo, tlachham leh hlamchhiah te hnemin in ṭawngṭâisak thei ang. Thil ṭha deuh ngaihtuah ang che!
- Mi dangte hmangaih dân tûr kawhhmuh tûr hein Pathian dîl ang che.

#### Nilaini

- Johana 15:15 chhiar ang che.
- Thil lem ziak awlsam leh lian lo te, inṭhianna hriat thar tîrtu che inṭhianna chhinchhiahna siam ang che.
- I inṭhianna chhinchhiahna kha chângvawng ziah hual la, nnangmah a hriatnawn tîr fo theihna tûr hmunah che tar ang che.
- Chângvawn en nawn ang che.
- Mi dangte nêna in inkungkaihnnah a hmangaihna in lantîrna hmanga ṭhian pâwl ho din tûra ṭanpui tûr chein Pathian dîl ang che.

#### Ningani

- Johana 15:16 chhiar ang che.
- “Rah chhuah” tih hi eng nge a awmzia? Kan ṭawngṭâina chhanna hmu tûra thil ṭul chu eng nge ni?
- Chângvawn en nawn ang che.
- Ṭhian anga min lo lâwm avâng leh tam taka rah tûra min ruahman avângin Pathian hnênah lâwmthu sawi ang che. I ṭhian pathumte tân vawiinah hian ṭawngṭâi ang che.

#### Zirtawpni

- Johana 15:17 chhiar ang che.
- Naktûk hi Global Youth Day a ni a. In sabbath school leh kohhran ṭhalâite nêna community service project-ah hian tel ve tûrin ruahmanna siam ang che.
- I nu leh pate hnênah chaw bîk atâna theia siam eitûr i siam theih leh theih loh zâwt la, a ei tûrin i ṭhian ṭhenkhatte i sâwm dâwn nia. In ei zawhah chuan “Inṭhianṭhatna” tih hmangin thumal tin hmanga thu phuah (acrostic) in siam dâwn nia.
- Chângvawn kha en lovin sawi ang che.
- Isua leh nangmahni kha ṭhian in nih ho reng theih nân ṭawngṭâi ho ang che u.