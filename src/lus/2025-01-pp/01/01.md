---
title:  Thilpêk Inthlengna Ropui Chu
date:   28/09/2024
---

### Chhiar Tûrte

Johana 3:16, 17; Luka 1; 2; Matthaia 1; 2; Krista Panna Kailawn, bung 8, phêk. 67–75; Chatuan Nghahfak, bung 17, phêk 167–177; 189–191; The Bible Story (1994), vo. 1, vol. 1, phêk 95–98; vol. 10, phêk 189–191; Kan Thurinte, no. 17, 11, 4.

> <p>Chângvawn</p>
> “Pathianin khawvêl a hmangaih êm êm a; tichuan, a Fapa mal neih chhun a pe a, amah ring tawh phawt chu an boral lohva, chatuan nun an neih zâwk nân” (Johana 3:16).
> “Tichuan, ama zârah faknaa inthâwina hi Pathian hnênah i hlân mawlh mawlh ang u, chu chu a hming kan ṭan tlatna hmui rah chhuak chu a ni” (Hebrai 13:15).

> <p>Chakna Thu</p>
> Isua kan Chhandamtua kan pawm hian, kan thinlung a hnênah kan hlân a ni.

_“Krismas-ah eng nge i neih dâwn?” He zawhna hi vawi tam tak i hriain i zâwt tawh ngei ang. Miin an zawh leh hunah che chuan, “Eng nge ka pêk ve?” tiin mahni i inzâwt dâwn nia._

“Kei ang mi rethei hian eng nge ka pêk ve theih? Berâm pu chu ni i la, berâm ka keng mai tûr.”

Mi fing chu ni i la, ka thil tih tûr chu ka ti ngei ang.”

“Mahse, eng nge ka pêk theih le? Ka thinlung ka pe mai ang,” tih chu Cinda-i chuan a chhiar a.

“Krismas chu a zo tawh,” tiin Jonathan-a chuan Sunil-a hnênah a hrilh ru a.

Pi Barnabas-i, an Bible zirtîrtu chuan, “Kan lâwm e, Cinda. Sunil, Jonathan, zawhna in nei em?” a ti a.

“Nei lo, Pi B. Hla chungchâng kha kan lo ngaihtuah a. Mahse, Krismas chu a zo tawh tho a,” Sunil-a chuan a ti a.

Pi B-i chuan, “Chuvâng chu a nia ka hrilh che u ni. Kâr tam vak lo liam taa kan zirte kha ngaihtuah u la. He hla hian eng nge a sawi le?” a ti a.

Cinda-i chuan a bân a phar a.

“Aw, Cinda.”

Cinda-i chuan, “Hla chu Isua pianna chanchin a ni,” tiin a sawi fiah a.

“Hlaa berâm pute khân a pian zâna Isua rawn tlawh tute kha a kawk a. Mi fingte kha khawchhak mi fingte an ni,” a ti a.

“Kan lâwm e, Cinda. Tu emaw-in hêng tlawhtute thil rawn ken hi min hrilh thei em?” a ti a.

Cinda-i chuan a ban a phar leh a. “Bible chuan Berâmpute’n nausên Isua hnêna thilpêk an rawn ken thu a sawi miah lo,” a ti a.

Jonathan-a chuan a ban a rawn phar a. “Mi zawng zawngin mi fing te’n thilpêk pathum an rawn keng tih an hria,” a ti a.

Sunil-a chuan, “Berâmpute rawn ken ang pawh an rawn keng tho ani,” a ti a.

Pi B-i chuan, “I sawi fiah thei em?” a ti a.

“Lalpa thu hrilh chu âwihin Messia chu chibai bûk tûra hmuh an nghâkhlel hle a ni. Vântirhkohin kal tûra a hrilh chuan an kal ta a. Nausên chu Messia a ni tih rinna an nei a ni. Mi fingte khân Mari leh Josefa te’n Isua an enkawlna atâna hman tûr thilpêk an rawn keng naa, an thilpêk dik tak chu an chiaibûkna kha a ni,” Jonathana chuan a ti a.

Pi B-i chuan, “Kan lâwm e, Jonathan. Hla chungchângah khân kîr leh ta ila. ..,” ati a.

Chutih lâi chuan Sunil-a chuan a ban a rawn phar leh a. “Ka hre ta! Pawisa leh thil dang tam tak nei lo mah i la, keimahni hi Isua hnênah kan inpe thei a ni,” a ti a.

“Pêk tûr tam tak nei pawh ni i la, Keimahni hi Isua hnênah kan inpêk tho a ngâi a ni,” tiin, bûk nghauh nghauh pahin Cinda-i chuan a lo thlawp ve a.

“Kan thil tih eng mah hi Isua hnêna keimahni kan inpêk aiin a pawimawh thei lo. Krismas thawnthu lâimua thuchah kha hrereng rawh u,” Sunil-a chuan a ti a.

Cinda-i chuan, “A dik khawp mai. ‘Pathianin khawvêl a hmangaih êm êm a; tichuan, a Fapa mal neih chhûn a pe a, amah ring tawh phawt chu an boral lohva, chatuan nun an neih zâwk nân’ (Johana 3:16). Kan tâna ui nei miah lova a fapa, Isua pawh min pe a nih chuan, keimahni a hnênah inpea a hmangaihna ropui chu chhâng lêt ngei ngei tûr kan ni,” a lo ti ve bawk a.

Pi B-i chuan hlim takin, “Sunil, Cinda, Pathian chhandamna thilthlâwnpêk chanchin in sawi ta chiah a ni,” a ti a.

Jonathan-a chuan a bân a phar leh a.

“Engtin nge Isua hnênah mahni ka inpêk theih ang?” a ti a. Pi B-i chu a nui suk a. “A hmasa berin, Isua chu i mimal chhandamtuah leh ṭhianah i pawm ang a, i nunah i sâwm lût dâwn a ni. Ṭawngṭâina kal tlangin i thinlunga awm zawng zawng i hrilh ṭhîn ang a, a thu kal tlanga i hnêna thu a sawi hunah i ngâithla bawk dâwn a ni. Isua chu i ṭhian ṭha ber a nih hunah chuan, ama hnên aṭanga zir zêl chu i duh ang. Isua tâna nun i duh bâkah, mi dangte pawhin amah an hriat ve theihna tûra ṭanpui i duh dâwn a ni. Isua hnêna inpêk hi vawi khat tiha zo mai chi a ni lo va. Ni tina tih zêl ngâi a ni. Sunil, He card-a ṭawngṭâina hmang hian i ṭawngṭâi thei ang em?” tiin Pi B-i chuan a zâwt a, a kuta a ken lehkha zîng aṭang chuan card chu a pe a.

Sunil-a chuan, “tehrêng mai Pi B,” a ti a. A ṭawngṭâi a:

_“ ‘Lalpa duh tak, vawiinah hian i ta pumhlûm ni tûrin min nei la. Ka ruahmanna zawng zawngte ka hlân che a. Mi dangte rawng bâwl tûrin min hmang ang che. Ka hnênah hian awmin i chaknaa eng kim tih dân min kawhhmuh ang che. Amen’ “_

A duh ve dangte hnênah chuan Pi B-i chuan card chu a sem hlâwm a.

Jonathan-a chuan, “Kum thara ni tin ṭawngṭâina atân a ṭha dâwn hle mai!” ti chûngin phûr takin pakhat chu a la ve a.

Isua chu kan thinlungah hian vawiinah a lo piang duh a. “Ngâi teh, kawngkhâr bula dingin ka kik hi, tu pawh ka aw hriaa kawng mi hawnsaktu hnênah chuan ka lût ang a, zanriah ka ei ang a, ani pawhin ka hnênah a ei bawk ang,” tiin a sawi (Thupuan 3:20).

Kan thinlunga Isua kan sâwm hian, danglamna ropui tak chu a thleng ṭhîn a. Pathian châwimâwina atân leh mi dangte malsâwmna tûra kan hman theih tûr thlarau thilpêkte pêk min tiam a. A hnên aṭanga kan dâwn thilpêkte hmanga Pathian hmangaihna mi zawng zawngte hnêna târ lan hi kan chanvo a ni. Chutiang chuan Kohhran chhûngkua tihmasâwnin mi dangte rawng kan bâwl thei ang. Ni tin hian Isua hnênah mahni inhlanin kan thlarau thilpêkte hi a ropui nân i hmang zêl ang u!

### Tih Tûrte

#### Sunday

- Johana 3:16 leh Hebrai 13:15 leh tûn kâr zirlâi “Thilpêk Inthlengna Ropui Chu” tihte chhiar ang che.
- THILPÊK tih thumal hmangin hawrawp mal tin hmanga thu phuah chhuah siam la, a nih loh pawhin THILPÊK tih thumal târ lang thei eng emaw i siam dâwn nia. Chângvawn kha en nawn ang che.
- He ṭawngṭâina hmang hian tûn kâr chhûng zîng tin ṭawngṭâi ang che:

Lalpa, vawiinah hian i ta pumhlum ni tûrin min nei la. Ka ruahmanna zawng zawngte ka hlan che a. Mi dangte rawng bâwlsak tûrin min hmang ang che. Ka hnênah hian awmin i chaknaa eng kim tih dân min kawhhmuh ang che. Amen.

#### Thawhṭanni

- Johana 3:17 chhiar ang che.
- He chângah hian Pathianin a tih tûr chu eng nge ni a, kan chhanna chu eng tûr nge ni?
- Isua pianna chungchânga chanchin ṭha chu eng nge ni?
- Chângvawn kha en nawn leh ang che.
- Sunday section-a zîng ṭawngṭâina hmang khian ṭawngṭâi ang che.

#### Thawhlehni

- 1 Johana 4:9, 10, 19 chhiar ang che.
- Tûnge thilpêk pe hmasa zâwk, Pathian ngei keini?
- Tu emaw hnêna pêk tûr a bîk takin eng emaw siam ang che.
- I Bible zirna lehkhabuah a, mi tu emaw hnêna thil danglam bîk tak pêk chu i tân eng ang nge a nih tih ziak ang che.
- Chângvawn kha en nawn ang che.
- Sunday section-a zîng ṭawngṭâina hmang khian ṭawngṭâi ang che.

#### Nilaini

- Rom 5:8, 10 chhiar ang che.
- Tu emaw fuih phûr ngâi ngaihtuah la, chu mi hnênah chuan he thu hi hrilh ve ang che.
- “Kan” tih âiah mi pakhat hming kha i dah zêl dâwn nia.
- Chângvawn en nawn ang che.
- Sunday section-a zîng ṭawngṭâina hmang khian ṭawngṭâi ang che.

#### Ningani

- Rom 12:1, 2 chhiar ang che.
- Paper-a siam thlengah lungngâi hmêl ziak la. Thleng chu ti vir kualin a ka chu chûng lamah dah la, hlim hmêl pu tûrin ziah belh leh ang che. Isua ṭha zâwka târ lang tûrin engtiang kawngtein nge i ngaihtuahna i thlâk danglam theih?
- Chângvawn en nawn ang che.
- Sunday section-a zîng ṭawngṭâina hmang khian ṭawngṭâi ang che.

#### Zirtawpni

- Johana 15:4, 7, 12 chhiar ang che.
- Zîng ṭawngṭâina kha ziak chhuakin, thilpêk bâwmah dah ṭheuh la, chhûng inkhâwm lâiin i chhûngte hnênah ṭheuh khân pe ang che.
- “Kristaa in awm reng” theihna tûr kawngte sawi ho ang che u.
- Chângvawn kha en lovin ring takin sawi chhuak ang che.
- In tâna a remruatnate avângin Pathian chu fak ho ang che u.