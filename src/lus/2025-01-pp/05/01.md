---
title:  Beisei Loh Tak Rinna
date:   26/10/2024
---

### Chhiar Tûrte

Luka 7:1–10; Chatuan Nghahfak, bung 32, phêk 315–320; The Bible Story (1994), vol. 7, phêk 177–179; Kan Thurinte, no. 17, 11, 22.

> <p>Chângvawn</p>
> “Isua, kan rinna innghahnabul lehtifamkimtu chu i en tlat ang u. Ani pawhin a hmaa lâwmman awm avâng chuan, mualphona chu ngâinepin krawsah chhel takin a tuar a, Pathian lalṭhutthlêng ding lamah chuan a han ṭhu ta a ni,” (Hebrai 12:2).

> <p>Chakna Thu</p>
> Kan rinna a lo ṭhan hian, rawng kan bâwl theihna pawh a lo ṭhang ve zêl a ni.

_Mi âiawhin eng emaw chu tu emaw hnênah engtik khân nge i dîl? Mi tu emaw nunna i chhanhim tawh em? I rin aiin i nun khân mi dangte nunah nghawng a lo nei lian maithei asin. Engtin nge “ring lo mi” rinna chuan ṭhian pakhat nunna a chhanhim tih hmuchhuak tûrin han chhiar teh le._

Rom sipai hotu pakhat chuan Juda hruaitute ṭanpuina zawngin a chhuak a. Sipai za hotu chuan an hnênah a chhiahhlawh chu zeng natna avângin a na hle tih a va hrilh a. Zah tak chûngin Juda hruaitute chu a thu chah Isua hnêna thlensak tûrin a ngên a, Zirtîrtu hnênah chuan a chhiahhlawh tih damsak tûrin a ngen a ni. Rom sipai hotu ṭhenkhat ang lo takin he sipai za hotu hi chuan a chhiahhlawh hi rawng takin a ti ve ngâi lo. A nihna takah chuan chhiahhlawh chu chhûngkaw zînga mi ang mai a ni a, a chhiahhlawh a thi mai dâwn tih a ngaihtuahin sipai za hotu chu a lungngâi êm êm mai a ni.

Juda hruaitute chuan sipai za hotu chu an ṭanpui ang a, a thuchah chu Isua an lo hrilh ang tih an tiam a, tichuan rang takin amah chu an zawng ta a ni. Isua an va hmuh chuan, he pa ṭanpui tûr hian, “ṭhahnemngâi takin an ngên” a, “kan hnam hi a hmangaih a, biak in pawh min saksak a ni,” an ti a (Luka 7:4, 5).

Isua thinlung chu a khâwih nghâl hle a. Tu emaw a dam lo emaw, ṭanpui a ngâi emaw a nih chuan, chawp leh chilha a chhanna chu ṭanpui nghâl a ni a. Juda te ang lo takin, chu pa chu tu emaw a nih vang leh eng emaw a lo tih tawh avânga ṭanpui duh a ni lo. Chu pa chuan ṭanpui a phu avânga ṭanpui duh a ni lo va, chu pa chuan a ṭanpui a mamawh a ni tih a inhriat avâng zâwkin a ni.

Chawp leh chilhin hotu inah chuan Isua chu a kal ta nghâl a. Muang chângin mipui tam tak kârah chuan kein a kal a ni. Mahse, “Lalpa intibuai duh suh, ka in chhûng i luhna tlâk a ni lo va, i hnêna lo kal tlâkah pawh ka inngâi lo va ni,” (châng 6, 7) tia Rom hotuin a rawn sawi chuan a la thleng hla hman lo.

He pa hian rei fe chhûng chu Isua chu a thlîrin a lo ngâithla tawh a. Isua tih dam theihna leh hmangaihna chanchin pawh a lo ngâithla fo tawh. Judate pawhin an hmuh hmaih thil eng emaw chu Isuaah hian a hmu a. A thlarau mamawh ril ber phuhrûksak thei chhânna sipai za hotu chuan Isua zirtîrnaah chuan a hmu a ni.

Isua chu mi naran a ni lo tih a hria a, anin a rawn tlawh chu phu a inti hek lo. Nimahsela, sipai za hotu thuchah tlâwm tak chuan Isua chu a tâwptîr lo. A kal zêl a, hotu in chu a pan ding zêl a ni. Isua chuan a rilruah chuan tum pakhat chauh a nei a— a hmangaih rawngbâwla chhan leh vang awm hauh lo hmanga mi dangte malsâwmna pêk chu a ni.

A kalna apiangah, nunna, damna, hlimna a keng zêl a, vawiinah pawh hian a la danglam chuang lo. A tum hmun a thlen hmain, Rom hotu chuan thuchah chu Isua hnênah amah ngeiin a va sawi a.

“Mahse, thu chauh sawi la, ka nau chu a dam mai ang. Kei pawh mi thuhnuâia awm ka ni a, ka hnuaiah sipaite an awm leh chhawng a, ‘Kal rawh,’ ka tiha chu a kal a, ‘lo haw rawh,’ ka tiha chu a lo haw mai a, ka bâwih pawhin ‘hei hi ti rawh,’ ka tih chu a ti mai ṭhîn,’ “ a ti a (châng 7, 8).

Isua chuan sipai za hotu thusawi a han hriat chuan mak a ti hle mai a. Mipui lam chu hawiin, “ka hrilh a che u, hetianga rinna ropui hi ka hmu lo, Israel te zîngah meuh pawh!” a ti a (châng 9).

Rom sipai chu a ina a haw hnu chuan, Isua’n a sawi ang chiah khân a chhiahhlawh chu a dam ta ngei a, natna eng mah nei lovin, a hna thawh chhûnzawm tûrin a inpeih ta tih chu a hmu ta a ni.

Kha mi ni khân sipai za hotu inah khân lâwmna au thawm a ring ngawt ang. Kha Rom hotu rinna avâng khân a chhiahhlawh chu Isua tih damna kuta malsâwm a ni ta a ni. Kum tam tak chhûng he chanchin hi sawi a nih chhûng chuan, mite chuan rinna mawl te nên, mihring nun din thar leh tûra a thiltihtheihna rinna nêna Isua hnêna rawn kal mi tin tân malsâwmna awm tih an zirchhuak nawn fo vang.

Kan nuna Thlarau Thianghlim hnathawhna hmangin kan mamawh ang zêl rinna kan dawng a. Sipai za hotu tih anga kan rinna, damna leh indin thar lehna hnar dik tak Isua nêna mite inzawmtîr tûra hman hi kan chanvo chu a ni.

Sipai za hotu tih anga kan rinna Isuaa kan ngah hian mi dangte nunah eng ang taka danglamna nge kan thlen theih ang tih hi i ngaihtuah thiam em?

### Tih Tûrte

#### Sunday

- Luka 7:1–4 leh tûn kâr zirlâi, “Beisei Loh Tak Rinna” tih hi chhiar ang che.
- Chângvawn en nawn ang che, Hebrai 12:2.
- He zirlâia thu pawimawh ber chu eng nge ni?
- Amah thinlung taka i rin theihna tûra ṭanpuitu tûr che he zirlâi aṭang hian eng emaw tak zirtîr tûr chein Pathian dîl ang che.

#### Thawhṭanni

- Luka 7:5–10 chhiar ang che.
- Engvângin nge Isua kha chawp leh chilhin sipai za hotu inah khân a kal?
- I Bible zirna lehkhabuah, I chhanna i ziak dâwn nia.
- Chângvawn en nawn ang che.
- Pathian hnênah amaha i rinna tipung tûrin dîl ang che.

#### Thawhlehni

- Luka 7:9 chhiar ang che.
- I Bible zirna lehkhabuah, Isua thu sawi: “ka hrilh a che u, hetianga rinna ropui hi ka hmu lo, Israel te zîngah meuh pawh!” tih hi i tân eng nge a nih tih ziak ang che.
- Chângvawn en nawn ang che.
- A hman zual zêl theihna tûr chea i rinna a chak zêl theih nân Pathian dîl ang che.

#### Nilaini

- Matthaia 8:14, 15 chhiar ang che.
- Bible chhiarin, Isua’n tih damna thil mak a tihna dang pangate zawng chhuak ang che.
- Juda hruaitu, sipai za hotu ngenna Isua hnêna rawn hrilhtute khân sipai za hotu chu mi ṭha tak, a duhsakna phu a nih avângin a ti dam tûr a ni an ti a. A chunga tih damna panga i ziah takah te khân, Isua hian tih dam phute tân chauh em ni tih damna thilmak a tih ṭhîn?
- Mi dangte malsâwm tûrin thil ṭha vawiinah hian ti ang che.
- Chângvawn en nawn ang che.
- Mi dangte malsâwm leh rawngbâwlsak theihna a pêk che avângin Pathian hnênah lâwmthu sawi ang che.

#### Ningani

- Marka 1:40–44 chhiar ang che.
- Seventh-day Adventist Hla Bu aṭangin a hnuâia hla pali zînga pakhat hi thlang chuak ang che: 333, 642, 643, 644.
- I hla thlan chhuah chu lemziak emaw rawng hnâwih hmangin emaw sawi fiah ang che. Tih damna thuchaha rawngbâwlna pawimawhzia mi dangte kan hrilh ve theih tûr chu sawi fiah ang che.
- Chângvawn en nawn ang che.
- I nuna Isua’n thil ropui tak a tihte mi dangte hnêna hrilhna hun remchâng pe tûr chein Pathian dîl ang che.

#### Zirtawpni

- Zânin chhûng inkhâwmah Bible chanchin kha i chhûngte nên châng chhuak ang che u.
- Hun kal tawh zawng zawngah te khân engtin nge chhiahhlawhte chu an enkawl ṭhîn?
- Mite tâna sual sal nih awmzia tûr chu i chhûngte nên sawi ho u la. Engtin nge sual sal la ni mêkte chu rawng kan bâwlsak theihin mal kan sâwm theih ang?
- Chângvawn, Hebrai 12:2, kha en lovin sawi ang che.
- Mi zawng zawng zah tak leh zahawm taka i tih vek theihna tûra ṭanpui tûr chein Pathian dîl la, i nunah sual thiltihtheihna lak aṭanga i zalen theih nân dîl bawk ang che.