---
title:  Tu Nge Ni Isua Chu?
date:   09/11/2024
---

### Chhiar Tûrte

Matthaia 16:13–20; Chatuan Nghahfak, bung 45, phêk 410–418; Kan Thurinte, no. 4, 10, 11.

> <p>Chângvawn</p>
> “Chutichuan, ani chu Pathianin nasa takin a châwisâng a, hminga zawnga hming chungnungber chu a pe ta a. Isua hmingah chuan vâna mi te, leia mi te, lei hnuâia mi zawng zawng te chu an la ṭhîngṭhi vek ang a, Pa Pathian châwimâwi nân Isua Krista chu Lalpa a ni, tiin lei tinrêngin a puang tawh ang,” (Philippi 2:9–11).

> <p>Chakna Thu</p>
> Pathian khawngaihna chu kan pawm a, Isua chu kan nuna Lal atân kan pawm bawk a ni.

_I nun pumpuiah Kristian i ni pawh a ni maithei a. I nu leh pate pawhin Sabbath School leh biak inah an hruai ziah che a. Bible châng te pawh i hre tam hlein, Bible hlate pawh i thiam ṭeuh bawk a. Isua i hmangaih êm êm bawk a ni. Mahse, tuin emaw eng vângin nge Isua hi Pathian fapa a ni tih i rin tiin a zâwt ta che a. Engtin nge i chhan ang? Isua khân a zirtîrte kha chutiang chiah zawhna chu a zâwt a._

Kaisari Philipi panin an kal mêk a. Isua leh zirtîrte chuan an hmun hriat ṭhan tak Judai rama Galili hmun kal pelin ram dang mite awmnaah an va lût ta a. Hmun tinah milem biakna chhinchhiahna te chu an hmu thei a. Isua chuan a zirtîrte chu an chhehvêla hnam dang Pathian dik tak ring ve lote chunga an mawhphûrhna hre thiam tûra ṭanpui a duh hle a ni. Isua’n mi zawng zawng, Judate’n an hmuhsit êm êm Jentail-te pawh tel vekin chhandam a tumna chu an hre thiam thei ang em le? An sualna lak aṭanga chhandam nân Isua chu tuarin a thi dâwn a ni tih an hre thiam thei ang em? An zirtîrtu duh tak chu kraws-a khenbeh leh thi tûra an hnên aṭanga lak bo a nih hun chu a rawn thleng thuai dâwn a. He mi avâng hian Isua chuan a zirtîrte nên hun hman ho a duh a ni.

Kal kawng vut paw thura khat hmun aṭang chuan pengin Isua chuan phul hmun lamah, lui te kianga thing hlim awmnaah chuan a hruai ta a. Isua leh a zirtîrte thing hlim hnuâia an han ṭhut chuan, amaha an rinna chu tichiang leh tûrin hun remchâng a pe a. Zawhna a zâwt a:

“Kei, Pathian fapa hi, mite’n tûnge ka ni an tih?” tiin.

Isua chuan a zirtîrte’n Messia-a an pawm anih chuan, an hma lâwka harsatna lo thleng tûrah chan an rinna tihchak a ni dâwn tih a hria a ni.

“A ṭhenin Baptistu Johana an ti che a, a ṭhenin Elija an ti che a, a ṭhen chuan Jeremia emaw zawlnei tu emaw ber a ni an ti bawk che a,” tiin an chhang a.

Isua chu a han thaw deuh halh a, chûng chhanna zawng zawngte chuan amah chu zawlnei angah an ngâi vek a. Pathian dik tak a ni tih erawh chu an hre si lo. A zirtîrte lam rawn hawiin Isua chuan, “Mahse, nangni hian tûnge ka ni in tih ve?” tiin a zâwt a.

Zirtîrte chu an han inên vêl a. Petera chuan rawn chhan a chak ta tlat mai a. “Krista, Pathian nung fapa chu i ni e,” tiin Isua chu a chhang ta a ni.

Isua chuan he chhanna hi a dik tih a rawn nemnghet a. “Simon Barjona, i nihlawh e, tisa leh thisenin a hriattîr che a ni lo va, ka Pa vâna miin a hriattîr che a ni zâwk e,” tiin Isua’n a hrilh ta a (Matthaia 16:13–17).

Petera chuan Isuaa a rinna chu puangin, Messia, Pathian fapa a ni tih sawi tawh mahse,la, zirtîrte chuan Isua rawngbâwlna chu chiang takin an la hre thiam tak tak rih lo. Messia tih tûr chungchânga an ngaihdân chu lehkhaziaktute leh pharisai te zirtîrna dik lo a innghat a ni tlat a. Isua’n chuan amah chu Lal-ah inpuangin, Rom sawkâr chu a paihthla dâwn a ni tih an la beisei tlat a ni.

Isua rawngbâwlna dik tak aṭanga thlîrin hêng beiseina te hi thutak aṭangin a va han hla tak em. Rawngbâwlsaka awm tûr ni lovin, rawngbâwl tûrin a lo kal zâwk a ni. Tharum hmanga rawn hneh tûr ni lovin, tiam chin nei lova hmangaih tûrin a rawn kal zâwk a ni. Dik lohna laka phuba rawn la tûrin a rawn kal lo va, ti dam a, ngâidam a, siam thar leh tûrin a lo kal zâwk a ni.

Isua chuan tu mah boral tûrin a duh lo. A duh ber chu amah ringtu apiang sual man behna aṭanga chhanchhuah a ni. Kan chhandamna hlen chhuah a nih theih na, Isua chuan a nunna hial pawh a hlan phal a ni.

Isua chuan hla tak a han thlîr a. A zirtîrte leh khawvêla amah zuitute chu zirtîr tûr a la tam hle mai. Eng nge lo thleng dâwn tih chu an la hre thiam rih si lo. Jerusalemah a kal a ngâi a, chutah chuan tuarin krawsah a thi dâwn a ni. Tichuan ni thum niah a tho leh ang.

Zirtîrte leh Isua chu Pathian fapa a ni tih an hriat hnua an nu danglam dân kha ngaihtuah la. An nun pumpui chuan chhan leh awmze thar hlak a nei ta a ni. An nuna an thil tum ber chu Isua hi Messia tiama kha a ni tih puandarh chu a lo ni ta a ni.

Isua hi “Krista, Pathian nung fapa” a ni tih hi i tân eng nge a awmzia tih ngaihtuah la. Isua hriatna hian engtin nge a thlâk danglam che? I nuna thil tinrengah amah chu i ring duh ang em? Isua tâna nun i thlan hian, amah i hriat avânga i hlimna chu mi dangte i hrilh ve duh ang em? A nih chuan Petera ang khân, Isua pawmpuina thu, “I nihlawh e!” tih kha i hre ve dâwn a ni.

### Tih Tûrte

#### Sunday

- Matthaia 16:13–16 leh tûn kâra chanchin, “Tu Nge Ni Isua Chu?” tih hi chhiar ang che.
- Petera khân Isua hi Pathian nung fapa a ni tih a sawi dik si chuan, eng vângin nge man a nih lâi khân vawi thum lâi a phatsan si (Matthaia 26:69–75)?
- Chângvawn en nawn ang che, Philippi 2:9–11.
- A hnêna nun hlan tûra ṭanpui tûr chein Isua dîl ang che.

#### Thawhṭanni

- Matthaia 16:17–20 chhiar ang che.
- Puitling ho kha, an tân Isua hi tu nge a nih tih zâwt la. An chhanna chu ziakin ngaihtuah zui ang che. I tân Isua hi tu nge a nih tih sawi fiahna ṭha ber chu eng nge ni?
- Eng tikah nge Isua hi i Lalpa atân i pawm ve?
- Chângvawn en nawn ang che.
- I chhandamtu leh ṭhianpa a nih avângin Isua henah lâwmthu sawi ang che.

#### Thawhlehni

- Tirhkohte 2:36 chhiar ang che.
- Infiamna hun lâia mite an inthuam dânte ngaihtuah la, an team ṭan ber tân an ṭanzia engtin nge an tihlan ṭhîn? I ngaihpawimawh zîngah Isua hi khawi lâiah nge i dah ve? Engtin nge i Lalpa atân i pawm theih ang?
- I Bible zirna lehkhabuah, Matthaia 16:13–20-a thil thleng hi zirtîrte zînga pakhat anga ziakin han sawi fiah teh.
- Chângvawn en nawn ang che.
- I nuna amah chu a hmasa bera i dah theih nâna ṭanpui tûr chein Isua dîl ang che.

#### Nilaini

- Rom 8:38, 39 chhiar ang che.
- Isua nêna hun i hman dunna engin nge dal che?
- Isuachu tûngeanihtih hrelomi tuemawkhangaihtuah la,chu mi hnêna a hmangaihna puanchhuah dân kawng zawng ang che.
- Chângvawn en nawn ang che.
- I tâna a pawimawh ber a nih theihna daltu zawng zawng i dah bo theih nâna ṭanpui tûr chein Isua dîl ang che.

#### Ningani

- 2 Petera 3:18 chhiar ang che.
- Amah nêna hun hmanga I nuna Isua a hmasa ber ni tûra i phalsak theih dân tûr kawngte ziak chhuak la. Hêngte hi vawiinah ti ang che.
- Ramhnuâia in kal lâiin, leilung leh nugcha te’n Isua chu siamtu leh eng kim Lalpa a ni tih min hrilh dân chu thlîr ang che.
- Kaisari Philippi hi Bible map-ah zawng hmu ang che.
- Chângvawn en nawn ang che.
- Isua chu i Lalpa anga zui tûrin i nun kha hlan ang che.

#### Zirtawpni

- 2 Petera 1:16–18 chhiar ang che.
- Zânina chhûng inkhâwmah i chhûngte nên Bible chanchin kha châng chhuak ang che u.
- Pathian châwimâwina hla i duh ber kha sa emaw tum ang che.
- Chângvawn thu khi a milemin ziak ang che.
- Chângvawn kha en lovin sawi ang che.
- Isua chu nangma mimal chhandamtu leh ṭhian ṭha a ni tih mi dangte hriattîr tûra nung thei tûrin Isua ṭanpuina dîl ang che. Isua chu i tân tûnge a nih tih i sawi hunah i nun leh i thu sawite chu hriatpuitu an nih theih nân dîl bawk ang che.