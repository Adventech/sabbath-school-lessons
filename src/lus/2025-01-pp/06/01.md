---
title:  Uite Tân A Bâng Nâwi
date:   02/11/2024
---

### Chhiar Tûrte

Marka 7:24–30; Chatuan Nghahfak, bung 43, phêk 399–403; The Bible Story (1994), vol. 8, phêk 19–21; Kan Thurinte, no. 11, 10, 14.

> <p>Chângvawn</p>
> “Juda nih emaw, Grik nih emaw danglamna a awm chuang lo; Lalpa pakhat chu an zaa Lalpa a ni a; amah lamtu apiangte tân chuan eng kim a ngah a ni. ‘Tu pawh Lalpa hming lam apiang chhandam an ni ang,’ tih a ni si a” (Rom 10:12, 13).

> <p>Chakna Thu</p>
> Isua’n chuan mi zawng zawng hi Pathian fa hlu tak anga pawm tûrin min ko a ni.

_Thil neih i duh êm êm; mahse, nangma laka tu emâwin rilru dik lo a put sa avânga i neih theih ngâi loh tûr nia i ngaih si hun kha han ngaihtuah la. Vawiin chanchin hi hmeichhe pakhat chutiang thil tawngtu chanchin chu a ni._

“Lalpa, Davida Fapa, mi khawngaih rawh, ka fanu ramhuaiin a man tlat a ni,” (Matthaia 15:22). Hmeichhia chu Isua ṭanpuina dîlin aau aau va.

Chanchin ṭha puandarhna tûr rawngbâwlna atâna a buatsaih theih nân Isua leh a zirtîrte chu mipui lak aṭanga an kal hran a ngâi a. Israel hmar lamah, Phoiniki ramah hruaiin, chutah chuan mi tam takin amah chu an hre lo a ni. Chutah chuan hahchawlhna leh hmun fianrial an hmu thei ang a, Isua pawhin a zirtîrte zirtîrna hun a nei thei dâwn a ni. Mahse, ram dangah pawh chuan he nu beidawng tak hian a rawn zawng chhuak ta tho a. A nihna takah chuan Isua chuan tum lâwk rengin chu hmeichhiain a zawn hmuh theihna tûrah chuan a kal a ni. He nu hian a ṭanpuina a mamawh tih a hre sa vek tawh a. Amah nêna an indâwrnaah chuan a zirtîrte chu zirlâi pêk theih a inbeisei a ni. Mahse, a tîrah chuan a aw hre lo ang maiin a kal lui zêl a.

Hmeichhia chuan a zui zêl avâng chuan zirtîrte chuan an ning ta hle mai a. Grik ring lo mi niin—Juda mi, Pathian dik be tu a ni lo va. Eng vângin nge amah ṭanpuiin Isua chuan a hun a khawhral tehlul ang ni?

Isua hnênah chuan, “Tîr bo teh,” an ti a (châng 23).

Mahse, Isua chuan hmeichhia chu kalsan tûrin a ti lo. A tâwpah chuan a hmaah rawn kalin a ṭhîngṭhi ta râwih mai a. “Lalpa min ṭanpui rawh!” tiin a ngen a (châng 25).

“Fate chu lo puar hmasa rawh se; fate chhang laksaka uite hnêna paih chu a mâwi lo ve,” a ti a (Marka 7:27). Juda hovin anmahni chauh Pathian faa an inngaihna chu a sawi chhan a ni. Milem be tute chu hmusitin, “uite” tiin an ko ṭhîn a. Mahse, hmeichhia chu a hnual duh lo. Isua chu a beiseina neih chhûn a ni tih a hria a ni. Tu mah dangin a fanu aṭang chuan ramhuai chu an hnawtchhuak thei lo va. He hun remchâng hi a chan thei lo a ni!

“Ni e, Lalpa,” tiin inngâitlâwm takin hmeichhia chuan a chhang a, “nimahsela, dawhkân hnuâia uite pawhin fate chhang nawite chu an ei ṭhîn alâwm,” a ti a. Ui vulhte chuan an pu dawhkân aṭanga tla chaw chuang bangte chu an ei ṭhîn tih chu a ṭanchhan a. Chuvâng chuan milem betute pawhin Pathian hnên aṭanga malsâwmna “chuang bang” tlêm chu an châng ve thei a ni.

Isua chuan hmeichhe rinna chak tak chu mak a ti hle mai a. Amah chu a ring tak tak em tih a fiah tawh a. Pathian chanchin zir tûra remchâng tlêmte chauh a nei chûng pawhin, Isua chuan a thil dîl chu a tihsak thei tih a ring tlat mai a ni. A harsatnaah chuan a ngaihsak tih a ring a. Chuvâng chuan a beidawng dâwn lo!

“Va haw tawh rawh,” Isua chuan hmeichhe hnênah chuan a ti a. “ramhuai chu i fanu kawchhûng aṭangin a chhuak tawh e,” a ti a. Setâna chunga Isua thiltihtheihna hi a chak lutûk a, ramhuai hnawt chhuak tûrin hmeichhe naupang chu a hmuh pawh a ngâi lo.

A nu chu a fanu tih dama awm, ramhuaiin kumkhua atâna a chhuahsan tawh hmu tûra hmanhmawh taka a haw chuan a hlim ngei mai. Zirtîrte chu thil ngaihtuah chian tûr tam tak hnutchhiah an ni a. Isua chuan vawi tam tak a zirtîrte chu ram dang mite laka an rilru put dân chu a dik lo tih kawhhmuh a tum tawh a. Mahse, kum eng emaw ti hnu-ah chauh, vânrama a kîr leh hnu-ah, Isua chuan ram tina mite a hmangaiha, Setâna thiltihtheihna aṭanga chhuah zalen a duh vek a ni tih an hre thiam ve chauh a ni. A tâwpah chuan chanchin ṭha chu khawvêl hmun tina mite an hrilh ve a ngâi tih an hre thiam ta a ni.

Khawiah nge kan chên a, eng ang vun rawng nge kan neih emaw, tute nge kan nu leh pate tih hi a pawimawh lo. Kan vai hian ṭawngṭâina nên Isua hnênah kan kal a, min chhandam tûra kan dîl a ngâi ṭheuh a ni. Amah zui tûra duhthlanna kan siam chuan a thutiam chu a tihlawhtling ang tih kan ring thei ang. He chanchina hmeichhia ang hian, Isuaa rinna chak tak kan neih a ngâi a, ṭha a tih ang zêlin kan ṭawngṭâina a chhang dâwn a ni tih pawh kan rin a ngâi a ni.

Kha mi nia zirtîrte’n zirlâi an zir kha nag leh keia tân pawh hian zirlâi a ni. Kan chhehvêl zawng zawng hi ngaihsaktuin hmangaihna kuta a khâwih mamawhtute hlirin an khat a. Tute nge an nih tih a pawimawh lo – mi ngo leh mi hang, Kristian leh Kristian lo, hausa leh rethei, kan ram mi leh ram dang mi pawh ni se. Isua chuan sual thiltihtheihna leh Setâna lak aṭangin tu pawh a chhanchhuak thei a ni. Vawiinah hian tu emaw chuan kan ṭanpuina a mamawh a ni. Tu emaw chuan Isua chanchin hriat hi a mamawh a ni. An hnênah chuan a hmangaihna hi kan hrilh ve dâwn lo’m ni?

### Tih Tûrte

#### Sunday

- Marka 7:24–26 leh tûn kâr zirlâi, “Uite Tân A Bang Nawi?” tih hi chhiar ang che.
- Chângvawn en nawn ang che, Rom 10:12, 13.
- Mi zawng zawng inang veka min hmangaih avângin Pathian hnênah lâwmthu hrilh ang che.

#### Thawhṭanni

- Marka 7:27–30 chhiar ang che.
- Isua nêlawm loh ang deuha a ṭawng kha nangma hriat thiam dânin sawi fiah la. Eng vanga Isua’n he thu hi sawi nge nia i rin?
- Engtikin nge mi tu emaw i ngaihsual ve tawh?
- Mi tu emaw i lo ngaih sual tawh kha ṭha takin ti ang che, a chhan chu kha mi kha a danglam avângin.
- Chângvawn en nawn ang che.
- Mi i ngaih sual avânga ngâidam tûr chein Pathian hnênah dîl ang che.

#### Thawhlehni

- Tirhkohte 10:34 leh Galatia 3:28, 29 chhiar ang che.
- Hêng châng pahnihte hi Marka 7:24–30 nên khaikhin ang che. Hêng thuchahah te hian eng hi nge inang emaw danglam?
- Genesis 1:26, 27 hi card-ah ziak chhawng la, i hmuh fo theihna tûrah tar ang che. Hei hian mi i ngaih sual chungchâng eng nge a sawi tih ngaihtuah ang che.
- Chângvawn en nawn ang che.
- Mi danglam bîk rawngbâwlsak thei tûra ṭanpui tûr chein Pathian dîl ang che.

#### Nilaini

- Galatia 3:28, 29 chhiar ang che.
- Chanchinbuah mi panga thlalâk zawngin pawtthla la. Thlalâka mi ang mite chungchânga i ngaihdân ziak ang che.
- I ngaih dân chu a dik em tih hre tûrin mi hrang hangte chu bel chiang ang che.
- Chângvawn en nawn ang che.
- Mamawhtu tu emaw ṭanpuina hun remchâng pe tûr chein Pathian dîl ang che.

#### Ningani

- Genesis 1:26, 27 chhiar ang che.
- Dâwr liana mi lo kalte kha lo chîk la. Tute chungah chuan nge ngaihdân sa i neih deuh tlat, eng vângin nge?
- Mi chunga ngaih dân dik lo neihna i hneh chhoh theih nân ni rei lo te chhûnga i tih theih tûr thil bîk pathum ziak chhuak ang che.
- Chângvawn en nawn ang che.
- Mi chunga ngaih dân dik lo neihna i hneh theih nâna ṭanpui tûr chein Pathian dîl ang che.

#### Zirtawpni

- Kolossa 3:11 chhiar ang che.
- Zânina chhûng inkhâwmah i chhûngte nên Bible chanchin kha châng chhuak ang che u.
- “Side by Side We Stand,” tih kha [emaw hla dang in duh zawng] sa ang che u.
- Chângvawn, Rom 10:12, 13, kha en lovin sawi ang che.
- Ama anpuia mi zawng zawng a siam avâng leh, mi tina chu mi anpui nihna chu din thar leh a duh avângin Pathian hnênah lâwmthu hrilh ang che.