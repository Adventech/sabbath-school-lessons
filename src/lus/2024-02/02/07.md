---
title:  Zir Zâuna
date:   12/04/2024
---

“Setanan tihduhdahna hmanga Kristâ kohhran tihchhiat a tum chu a hlawhchham ta dêr mai. Hê inhniâlna ropui, Isua zirtîrten an nun an chân phahna kha a la tâwp ta lo. An taksaah hnehin an awm a, mahse hnehtute an lo ni ta zâwk a. Pathian hnathawktute chu thahin an awm a; mahse an hnathawh chu a kal zêl a. Chanchin Ṭhâ chu a darh zâu zê1 a, a pawmtu pawh an pung zê1 bawk a. Rome khawih phâk loh hmun kilkhâwrte a thleng ta. Pathian hre lo rorêltu, tihduhdahna tihzualkai tumte chu Kristian pakhatin a hêknaah tihian a sawi a, ‘Min thatin, min sawisain, in duh ang angin min ti mah ula, in rorê1 dik lohna hian kan dikna a han tilang a. In nun chhiatna hian hlâwkna eng mah a thlen lo che u.’ An tih anga ti vê tûra urhsûn taka mi dangte sâwmna a lo ni ta hlauh zâwk a ni. Min thah zin poh leh kan ṭhang chak ting a ni mai; Kristiante thisen chu thlâi chî ang a ni.’—Tertullian, Apology, paragraph 50.”—Ellen G. White, Indona Ropui, p. 42.

“Hetianga mi sualten mi felte an tihduhdah Pathianin a phal hi rinnaa chak lo mi tam tak tân hriat thiam a harsa a. Mi sual ber berte hlawhtling takin an awm a, mi ṭhâ leh thianghlimte hrehawm leh tihduhdah tuâra Pathianin an awm a phal aṭangin mi ṭhenkhat chuan, Pathian an rinnate phatsan hial an duh a. Engati nge Pathian zahngai thei, fel famkim, thiltihtheihna tâwp lo nei chuan hnehchhiahna leh dik lo taka sawisaknate an awm A phal an ti a. Hei hi keini lo buaipui a ṭûl lo. Pathianin min hmangaihzia a lang chiang a. A thiltih dân kan hriat thiam loh mai avângin a ṭhatna chu kan ringhlel tûr a ni lo.”—Ellen G. White, Indona Ropui, p. 47.

**Sawi Ho Tûr**:

`Tihduhdahna hian eng hlutna tak nge a neih? Eng emaw chângin Pathianin A mîte chunga tawrhna thlentîr A phal hi eng vâng nge a nih i rin?`

`I ṭhian pakhatin hê zawhna: “Ka tawrh laiin khaw nge Pathian A awm? Min hmangaih a nih sî chuan, engati nge hetiang hun harsa hi ka paltlang sî?” tiin zâwt ta che se la, engtin nge i chhân ang?`

`Khawvêla hû chak tak nei tûrin engtin nge in tuâlchhûng kohhran kha chhawmdâwl/ngaihsaktu pâwlah in ṭan theih ang? Tûn kâr zirlai hi a taka nunpui theih dân tûr kawngte sawi ho teh u.`