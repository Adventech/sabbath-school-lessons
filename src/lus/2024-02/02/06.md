---
title:  Hmangaihna Thurochhiah
date:   11/04/2024
---

`Chhiar tûr Johana 13:35; 1 Johana 4:21. Indona Ropuia Setanan Pathian sorkar a chona êngah, hêng chângte hian eng nge an târ lan? Kristian sâkhaw dik nihna chungchâng eng nge min hrilh?`

Hmangaihna hi kum zabi hmasa lama Kristiante nunphung rêng a ni ṭhîn a. Tertullian chuan, “Mi tam takten min hriat dân ber chu thil ngaihsânawm tak, hmangaihna thiltihte hi a ni ber. Anni chuan En teh u, an va inhmangaih hlawm teh rêng êm, an ti a ni.”  (En tûr, Terullian’s Apology 39 as translated by S. Thelwall at https://www.logoslibrary.org/tertullian/apology/39.html.)

Pathian hmangaihna puan chhuahna a taka lantîrna ropui berte zînga pakhat chu, a.d. 160 leh a.d. 265-a hripui râpthlâk taka a lênlai khân a lo thleng a. Kristiante chu lo pên chhuakin, damlo leh thichhâwnga let rengte chu rawng an bâwlsak a. Khâ hripui lêngah khân mipui sâng têl an thih bâkah, khawpui leh thingtlâng khaw ṭhenkhat chu dama lawi awm lo a ni hiâl a.

Tlâwmngai, inpêkna, ngaihsakna nêna Kristiante hmangaih rawngbâwlna chuan nghawng duhawm tak a nei a. Hun eng emawti chhûngin mi sâng têl, chutah sîng têl, a hnûah Rome Lalrama mî maktaduai têlte chuan ṭum hnih hripui lên chhûng khân Isua ringtu an nih phah a. Hmangaihna, ngaihsak zuina leh pâwla insiam a, tlâwmngai taka damlo leh thi mai tûrte enkawlna avângin hêng ringtûte leh a rawng an bâwlsak Krista ngaihsânna an nei a ni.

Rodney Stark lehkhabu The Rise of Christianity tih hi khâng thil thleng pahnih chungchâng êng thar hmanga târ lanna a ni. Chutah chuan hripui lên ṭum hnihna (a.d. 260) chungchâng sawiin, khatih laia Kristian, Juda-Kristiante kha nurse ruâlah ṭangin, an khawtlânga natna tuârte dam khawchhuah theih nân an mamawhte ngaihtuahsakin, theih tâwp an chhuahpui a ni. “A ṭum hnih nâna hripui lên vânglai, a.d. 260 khân, Easter letter-ah, Dionysius-an tualchhûng Kristianten mi dangte enkawl tûra nunna thâpa che chhuakte vânga lâwmthu sawina lehkhathawn sei tak a ziak a.

“Kan ûnau Kristian tam zâwkte chuan tehsên ruâl loh hmangaihna leh rinawmna an lantîr a, mahni pawh inngaihtuah chang lo vin mi dangte chu an ngaihsak a. Hlauhawm pawh ngaihtuah lo vin, damlote chu an enkawl a, an mamawh tin rêngte chu an ngaihtuahsak a, chu chuan nun hlimna a thlen a; mi dangte hnên aṭanga hrî an kâi vê pawhin, lungâwi takin chû natna chu an pawm thei a ni.”—Rodney Stark, The Rise of Christianity (Princeton, New Jersey: Princeton University Press, 1996), p. 82.

`Heta kan tâna thuchah chiang tak awm chu eng nge ni? Chutiang mahni-inphatna chu kan lantîr vê theih nân, engtin nge mahnî thihsan dân kan zir vê theih ang?`