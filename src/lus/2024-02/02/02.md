---
title:  Chhandamtû Thinlung-keh
date:   07/04/2024
---

Olive Tlânga ṭhû a, Jerusalem khawpui an thlîr chhuk laiin, A thinlung a na hlê mai. Chanchin Ṭhâ Johanan “Amâ mîte hnênah A lo kal a, Amâ mîte chuan an lo pawm duh sî lo,” (Johana 1:11) tiin a sawi. An khawpui ngainat tak chhiatna lo thleng tûr laka A mîte chhanhim tûrin Isuan A tih theih tin rêng A tihsak a.

Isuan Amâ mîte a hmangaihna chu chinnei lo hmangaihna thinlung aṭangin a lo luâng chhuak a. Ani chuan A zahngaihna sâwmna duhawm chu pawm a, sim tûrin hmangaihna nên A lo ngên nawn fo tawh ṭhîn a ni.

`Chhiar tûr Luka 19:41–44; Matthaia 23:37, 38; Johana 5:40. Hêng chângte hian A mîte chunga Isuâ rilru puthmang leh khawngaihna leh zahngaihna nêna A sâwmna duhawm an chhân lêt dân chungchâng eng nge min hrilh? Pathian nungchang târ lanna eng nge i hmuh?`

Pathian hmangaihna nungchang aṭanga thlîr chuan, Jerusalem chhiatna ang chî thleng kha chu hriat thiam a har a ni. Khawpui bei tûra Roman General Titus-an a sipai ruâlte a hruai khân, mi sâng tam tak an thî tih khawvêl chanchinah târ lan a ni a. Jerusalem chu chhut chhiat vek a ni a. A hmei a pâ, naupang chena thah an ni.

A mîten râpthlâk taka an tawrh lai khân khaw nge Pathian a awm? A chhânna chu a chiang hlê nâin, a nihna ang taka manthiam erawh a awlsam lo. A thinlung a nâ/keh a ni. A mitte chu mittuin a khat a. Kum za tam tak chhûng chu A mîte lamah A bân a lo phar tawh a. A hmangaih-ngilneihna chungah an hel a, A chunglam vênhimna pawh an hnâwl bawk a. A mîte duhthlanna rahchhuah chin neihtîr tûrin Pathian hi a lo che fo lêm lo. Helna nghawng chu a nih dân tûr anga a ṭhan chhoh A phal a. Jerusalem chhiatnaa pawisawi lo naupangte thah an nihna kha Pathian thlentîr a ni lo; pawisawi lote thihna râpthlâk tak kha, Pathian tih ni lo vin, Setana thil tih zâwk a ni.

Indona hi Setana lâwmzâwng a ni a, hei hian mihring thinlung duhna chhe ber chu a kâitho ṭhîn. Kum zabi liam ta chhûnga a thiltum chu bum leh tihchhiat a lo ni reng tawh ṭhîn a, chutiang thilah chuan Pathian a puhmawh leh hlauh ṭhîn a ni.

`Chhiar tûr Matthaia 24:15–20. Jerusalam chhiatna lo thleng tûr laka A mîte an him theih nân, Isuan eng hriattîrna thû nge A pêk?`

Kum a.d. 70 vêla Jerusalema chêng Kristian tam zâwkte kha Juda mîte an ni tlângpui tih hriat reng a ṭha âwm e. Hmangaihnaa khat Pathian chuan Amâ mîte a tam thei ang ber humhim A duh a. Chuvâng tak chuan, Roman sipai rual lo kal an hmuh hunin, khawpui chu insasengsan tûrin A lo hrilh dîmdiâm tawh a ni.

`Hê thû hi chîk takin ngaihtuah vang vang teh: Kan vêla thilthleng kan hmuhte hmangin Pathian nungchang kan tehsak lo va, Bible-a târ lan A hmangaihna nungchang entlang hmangin thilthlengte hi kan thlifîm zâwk ṭhîn tûr a ni. Engati nge hei hi thurâwn ṭha tak a nih?`