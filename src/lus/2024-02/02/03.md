---
title:  'Kristiante: Mak Taka Humhim'
date:   08/04/2024
---

Jerusalem chhiatna thil thlengah khân, Pathian zahngaihna, khawngaihna, remruâtna leh thil hriat lâwkzia chu chiang taka târ lan a ni a. Cestius Gallus leh Roman sipai rualten khawpui an huâl a. Khawpui chu la tûra rawn bei mai dâwn anga a lan tawh laiin, beisei loh takin an inhnûk kîr thut mai a. Juda sipai ruâlten ûm zuiin, hnehna ropui tak an chang a ni.

Rome sipai inhnûk kîr a, Juda sipaiten an ûmzui hlânin Kristianten Jerusalem tlân chhiat sanin, Jordan Lui râla Perea rama Pella an pan a. “Tiam lâwk angin chhinchhiahna chu lo nghâktu Kristiante hnêna pêk niin, Chhandamtû vaulâwkna thuâwih duh tâna hun remchâng chu tûn hi a ni. Kristiante tlân chhiatna han dâl theitû tûr Judate leh Rome mîte kal kiân lai hun a thleng hlauh mai a ni.”—Ellen G. White, Indona Ropui, p. 30.

`Chhiar tûr Sâm 46:1; Isaia 41:10. Pathian min enkawlna chungchâng eng nge hêng chângte hian min pêk?`

Pathian chu thuneitu chungchuâng niin, A chunglam ruâhmanna hlen tûrin leia thil thlengte chungah ro A rêl ṭhîn. Eng emaw chângte chuan a tîra A thil ruâhman chu mihringte duhthlanna avângin her danglam bawk mah se, hê lei tâna Amâ ruâhmanna chu a thleng famkim ngê ngê dâwn tho a ni. Pathian mîten Kristâ tâna harsatna te, tihduhdahna te, tân ina khung te leh tihhlumna hiâl an tawh hunte pawh a awm ang. Mahse, Setana diâu lo taka a chêtna hun khirh leh harsa ber berah pawh, Pathianin A kohhran chu humin, A tungnung ṭhîn a ni.

`Chhiar tûr Hebrai 11:35–38; Thupuan 2:10. Sual sipaite nên a takin kan inbei ngêi a ni tih chungchâng eng nge hêng chângte hian an târ lan? A hmâa zawhnaa Pathian vênhimna chungchâng kha engtin nge hêng thûte hian a thlâwp? Pathian vênhimna leh eng emaw chânga Kristâ tâna martar chan leh tawrhna na tak hmachhawn Pathianin A phal sî hi a inkalh em?`

“Setanan tihduhdahna hmanga Kristâ kohhran tihchhiat a tum chu a hlawhchham ta dêr mai. Hê inhniâlna ropui, Isuâ zirtîrten an nun an chân phahna kha a la tâwp ta lo. An taksaah hnehin an awm a, mahse hnehtute an lo ni ta zâwk. Pathian hnathawktute chu thahin an awm a, mahse an hnathawh chu a kal zêl a ni.”—Ellen G. White, Indona Ropui, p. 42.

`Bible ziaktute, natna leh tawrhna tlâkbuâk ṭhinte ngêiin Pathian hmangaihna chiânzia chungchâng an lo ziak fo mai hian kan tân eng awmzia nei tûr nge ni ang? Engtin nge chutiang hmangaihna chu a taka kan chan vê theih ang?`