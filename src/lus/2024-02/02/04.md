---
title:  Tihduhdahna Kâra Rinawm
date:   09/04/2024
---

Kristian sâkhuana hun tîr lam kum zabi eng emawti chhûng khân, tântîrna, nghaisakna leh tihduhdahna kârah pawh Kristian kohhran chu a pung chak hlê mai. Ringtu rinawm tak takte chu Kristâ hnêna inpe hmiahin, Thlarau Thianghlimin an khat a, thiltihtheihna nên A Thû chu an puâng chhuak a; mî sâng têlte chu piangtharin, nunte thlâk danglam a ni ta a ni.

`Chhiar tûr Tirhkohte 2:41; 4:4, 31; 5:42; 8:1–8. Hêng chângte hian Thuthlung Thar huna kohhranin chona a lo hmachhawnte leh an ṭhan chak viâu chhan chungchâng eng nge min zirtîr?`

Zirtîrte khân vauna te (Tirhkohte 4:17), tântîrna te (Tirhkohte 5:17, 18), tihduhdahna te (Tirhkohte 8:1) leh, tihhlumna hiâl (Tirhkohte 7:59, Tirhkohte 12:2) an hmachhawn a; chuti chungin, Thlarau Thianghlim thiltihtheihna zârah, tholeh Krista chu huaisen takin an puâng a, Judai leh Galilee leh Samaria ramah kohhrante a lo pung nasa hlê a ni (Tirhkohte 9:31).

Hremhmun kulhpuite nên lama sâwi nghîn a ni a. Setana kawlte tih tliah a ni a. Tholeh Kristâ thiltihtheihna hmâa ringlote puithûna thilte tihtlâwm a ni a. Harsatna tinrêng kârah chanchin ṭhâ chu a dingchang zêl a. Zirtîrte pawh dâwihzep taka pindan chungnunga tawmin reng an ni ta lo. Hlauhna pawh chu hlimthlâ angin a thâmral zo ta a ni.

Zirtîrte thinlungah rinna a lo khat a. Tholeh an Lalpâ inlârna ṭum khat mai vâng pawhin an nunte a lo danglam ta vek a. Isuan damchhan tûr thil thar A pe ta. Kan Lalpa chuan Tirhchhuahna Thupêk Ropui (Marka 16:15), ngawt pe lo vin, Ani chuan thutiâm ropui tak pawh A pe bawk a. Chû chu “ ‘Nimahsela Thlarau Thianghlim chu in chunga A lo thlen hunah, thiltihtheihna in la nei ang; Jerusalem-ah te, Judai leh Samaria ram pum puiah, kâwlkil thleng pawhin Ka thuhretuahte in ṭang tûr a ni,” (Tirhkohte 1:8) tih a ni.

Chanchin Ṭhâ chuan lei hmun kilkhâwr ber thlengin a chhun êng a (Kolosa 1:23). Zirtîrte zînga dam rei ber, Johana kha kum zabi khatna tâwp dâwnah a thî a. Mi dangte khân thutak meichher chu chhîin, Krista nung chanchin chu an tlângâupui a.

Tûnlai Turkey ram hmâr-chhak tuipui kam ni ta, Bithunia ram biâl awptu, Pliny the Younger khân kum a.d. 110 vêl khân Rome Emperor Trajan-a hnênah lehkha a thawn a. Isua khenbeh a nih hnû kum 80 dâwna ziah a nih vângin Pliny-a thusawi hi a pawimawh riâu a ni. Ram dân anga Kristiante dap chhuak a tihhlumna a kalpui chungchâng a ziak a. Heti hian a sawi, “mi tam tak, kum inruâl tlâng lo tak tak leh dinhmun inang lo tak tak, a hmei a pâte chu thiamloh chantîra tihboral tûrin an ding a, hei hi a kal zêl ang. Hê puithûna âttthlâk (Kristianna) mi dang kângkâi chak êm êm hi khawpuiahte chauh ni lo vin, thingtlâng khuaahte leh ram ril lamahte pawh a darh zêl a ni.”—Henry Bettenson, Documents of the Christian Church (New York: Oxford University Press, 2011), p. 4.

Diâu lo takin Setanan a bei chungin, Kristian kohhran chu chak takin a ṭhang zêl sî a ni.

`Keini tâwpna huna kohhranin kan hlâwkpui tûr eng zirlai nge kohhran hmasâte aṭang khân kan zir chhuah theih ang?`