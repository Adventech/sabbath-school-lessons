---
title:  'Thu Laipui: Hmangaihna Nge Hmasialna?'
date:   06/04/2024
---

> <p>Chângvawn</p>
> “Hlâu suh u, kei in hnênah ka awm sî a; mangang suh u, kei in Pathian ka ni sî a; ka tichak ang che u a; a ni, ka ṭanpui ang che u; a ni, ka felna kut ding lamin ka chelh reng ang che u,” (Isaia 41:10).

### Chhiar tûr
Matthaia 23:37, 38; Luka 19:41–44; Johana 13:35; Tirhkohte 2:44–47; Hebrai 11:35–38; Thupuan 2:10.

Tûnah ran ruâl vêngtu anga inngâiin, Jerusalem khawpui thlîr theihna Olive Tlâng panga kêl ruâl thlah mêk anga inchan chhin teh. Thâwmte i hria a. Chutah Isuâ âw ngêi mai in hre thut mai a. A thil sawi chu mak i ti hlê mai lehnghâl. A zirtîrte tân khân manthiam mai a harsâ a. Tlâi ni tla tûrin tempul rangkachak chu a chhun tle sur mai a, a bang marbul mâwi tak lah chu a vâr sur mai bawk a. Chutah Isuan uâr deuh tak hian thil A sawi a, “Tihtakmeuhin ka hrilh a che u, tihchim lohva lung intiâng rêng hetah a awm lo vang,’ a ti a,” (Matt. 24:2). Zirtîrte rilru chu a buâi nak mai a, chutiangin nangni pawh. Hêng thu hmanga Isuâ sawi tum tak chu eng nge ni thei ang le? Engtin nge Isuâ zirtîrte thil zawh kha khawvêl tâwpna tûr nên a inkûngkaih?

Jerusalem tihchhiatna tûra thil thleng tûrte leh A lo kîr leh dâwna thil thleng tûrte kha thliâr hrang lêm lo vin Isuan A sawi chu chîk takin lo ngaithla teh. Jerusalem tihchhiatnaah khân, tâwpna huna Pathian mîte bum leh tiboral tûra Setana chêt dân hmang tûr chu kan lo hmu lâwk thei a. Matthaia 24-a Isuâ thusawi khân, Jerusalem tlâwm laia thil thleng leh, ni hnuhnunga thil tleng tûrte chu a tlângpuiin a sawi a ni.

Pathian mîte bum tûr leh tichhe tûra Setana chêt dân tûr ṭhuâng hnih chu kan zir dâwn a. Tiduhdahna hmanga Setanan a tihpuitlin theih tâk loh chu inhnûkhniâma-inremsiamna hmanga hlen theih a beisei a. Pathian erawh chu barakhaih thut theih a ni vê lo va, hun harsa leh khirh berahte pawh A mîte chu A hum tlat ṭhîn a ni.