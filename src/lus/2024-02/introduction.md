### Indona Ropui

Tûnah, “Bible pum puiah hian eng thupui nge inzam chhuak vek” tih zawhna dawng ta la, engtin nge i chhân ang? Isua? Chhandamna ruâhman? Kraws? Ni e, hêng thil pathumte hi a ni chiah mai! Mahse, hêng thupui pawimawh pathumte hian engkim khûm vek thupui pawimawh zâwk: “Indona Ropui” chu an târ lang a. Hê thupui hian Bible pum pui, Genesis aṭanga Thupuan thlengin a fan chhuak vek a ni.

Indona Ropui chu vâna Pathian laka Lucifer-a a hel aṭang khân a inṭan tawh a. Lei leh vân pum pui huâpa inbeihna laimû tak chu Pathian hmangaihna chungchâng thû-ah a ni. Ani chu hmangaihnaa khat a ni em? Nge, Ani chu thuneihna pum hmawm a, Mahnî thil tuipui zâwng ngawt hlen duhtu zâwk?

Tûn kuartar chhûng hian Pathian thlîrna aṭanga Kristâ hun aṭanga keinî hun leh a bâk thlenga hrilh lâwknain a târ lan dân, khawvêl thilthleng chanchin kan chhui nawn leh dâwn a ni. Pathian nihphung chu hmangaihna a ni a, chuvângin, A thiltih apiang chu hmangaihnaa tih a ni vek a; chû erawh chu chinnei mihringte leh, vântirhkohte tân meuh pawh finfiahna tling tak a ni vek lêm lo. Chutih laiin, Pathian hmangaihna erawh chu Indona Ropui thil thleng zêlah, chiang zâwka târ lan zêl a ni a. Kraws hmang khân sâng leh thûk thei ang bera chiangin kan hmu thei ta a ni. Kalvari-ah khân, lei leh vân pum pui hmâah Pathian hmangaihna chu entîr a ni a; khatah khân Kristan mihringte tlanna tûra Amâ nunna chu bun ruâkin, Setana hneh a nihna tûr chu a tichiang ta bawk.

Chuti chungin, inbeihna chu a kal zêl a. Setanan Isua kha kraws chunga tihboral tumin a bei a; kum za tam tak chhûngin Pathian mîte tihboral tumin a bei zui zêl bawk. Setanan Kristâ kohhran chu diâu lo taka tiduhdahin, maktaduai têlin that ṭhîn mah se, Pathianin A mîte chu A awmpui zêl a, anni chu A kalsan ngai dâwn lo a ni.

Tûn kuartar chhûng hian vâna helna a chhuah tirh aṭanga Indona Ropui hmasâwn zêl dân chu kan thlîr zui dâwn a. Krista leh Setana inkâra inbeihnaa thu inchuh thupuite kan bih zui ang. Tihduhdahna râwng tak kâra Waldenses mîte huaisenzia te, Siamṭhatûten nghaisakna, kawlbuntîrna, tihhlumna leh martar-na kâra Bible thutak zui zêl an tumruh ziâte kan hmu dâwn a ni.

Hêng thlarau lam mi liante chungchâng hi Ellen White-in heti hian a lo sawi, “Bible hi an rinchhan a ni a, thurin zawng zawng hi Bible thu hmangin a dik leh dik loh an fiah a. Pathian leh A thu rinnaa an ngheh avângin hêng mi thianghlimte hian meia hâl hlumte an tuâr ngam a ni.”—Indona Ropui, p. 249.

Siamṭhatnain thutak meichher a lo chhit ên chu fiah taka chhit ên zui zêl a ni a. Siamṭhatûten Pathian Lehkhathû lungphûm hmanga ‘rinna avânga khawngaihnaa chhandam’ nihna thû-ah nghet taka dinga kawng an lo sial tawh chu zawh zêlin, Adventist an lo ding chhuak a; chû chu William Miller leh khawvêl pum puia mi dang tam takin an lo tlângâupui tawh a ni.

Kum za tam tak chhûng chhilh bova lo awm tawh Bible thutak, Siamṭhatuten a lungphûm an lo phûm tawh chu din thar leh tûrin Pathianin Seventh-day Adventist Kohhran hi A din a ni. A rawngbâwlna tûr laipui chu Thupuan 14:6-12-a vântirhkoh Pathum thuchah, khawvêl tâwp thuâi tawh tûr tâna Pathian vaulâwkna hnuhnung thuchah puân chhuah chu a ni.

Hê (thuchah): “Tichuan, dragon chu hmeichhe chungah chuan a lo thinur a, a thlah la awm, Pathian thupêkte zâwm a, Isuâ hriattîrna thu pawmte chu do tûrin a kal ta a,” (Thup. 12:17) tih puân chhuahna hian, tirhkoh Johanan dragon anga a târ lan, Setana thinurna a chawk tho dâwn a ni. Indona Ropui tâwp lama thilthlengte pawh kan zir tel bawk ang a, chutah chuan hremhmun lalna leh thuneihna zawng zawngte chunga Pathian hmangaihnain hnehna a chan thû pawh a tel ang a, chû chuan vân tharte leh lei thar siamna chu a thlentîr dâwn a ni.

Tûn kuartar zirlaite innghahna hi Bible chu a ni nâin, Ellen White-i lehkhabu ziah, Indona Ropui bû pawh hêng thupui ropui tak takte tih fiah nân kan hmang tel bawk dâwn a. Zirlai tina chhiar belh tûr bung târ lante hi “hriatna khûm Kristâ hmangaihna hriatna” (Efesi 3:19, NKJV) neih nâna ṭanpuitu a ni dâwn a ni.

Tûn kuartar zirlai ziaktu, Mark Finley hi Connecticut, U.S.A., lam chhuak, khawvêl huâpa thuhril-rawngbâwltu hriat hlawh tak niin, General Conference vice-president-ah kum 2005–2010 chhûng khân a ṭang a. Rawngbâwlna a chawlhsan hnû-ah pawh assistant to the president of the General Conference-ah a ṭang zui a. Pastor Finley leh a nupui, Ernestine-te hian fâ pathum leh tûte pangâ an nei a ni.