---
title:  'Hun Hnuhnunga Thlarau Biakna: Ṭhen 2'
date:   06/06/2024
---

Chhandamna kan beiseina hi Krista-a zungkâi a ni a. A kut-thisen kâi chu kan lama phar chhuakin, man tam tak sênga a inhlanna chu pawm tûrin min sâwm a. Amâ tâte lam tûrin Krista chu a lo kîr leh thuai dâwn a. Tita 2:13 chuan Kristâ lo kal lehna tûr chu “Beiseina lâwmawm” tiin a sawi a ni.

Setana thil tum chu hê beiseina tihchhiat hi a ni. Ani chuan Bible thutak leh Krista-a chhandamna laka mîte hruai bo tûrin thilmak te, chhinchhiahna leh thilmakte a ti dâwn a ni.

“Hetah hian mi thianghlimte chu an awm a, hetah hian Pathian thupêkte leh Isuâ rinna vawngtûte chu an awm e,” (Thupuan 14:12). Buaina hnuhnungah chuan, mîten Pathian thupêkte” emaw, “Isuâ rinna” emaw chu an vawnna dâl tûrin Setanan a tih theih apiang a ti dâwn a. Chuvângin zirtîrna eng pawh, chhinchhiahna te, thilmak emaw tih mak emaw hmanga a la bângte nihphung chi hnih hawisan theihna tûr ang chî lakah chuan kan fîmkhur hlê tûr a ni.

`Chhiar tûr Matthaia 24:23–27; 2 Korin 11:13, 14; 2 Thesalonika 2:9–12. Hêng chângte hian Setana mi bum hmanzia leh chêt dân chungchâng eng nge min hrilh?`

Hun hnuhnung tâwp dâwnah, Setanan a bumna hnuhnung chu a la ti dâwn a: “Thilmak ti ṭhîn ramhuai thiltihtheihna lantîr nân, vânahte chuan mihring thiltihtheihnain a phâk rual loh thilmak râpthlâk pui puite a lo lang ang a. Ramhuai thlaraute chu, leia lalte hnênah leh khawvêl pumpuiah, bumnaa anmahni phuâr nghet tûr leh, vân sorkâr dova Setana indona hnuhnung bera tel vê tûra fuihpawrh tûrin an kal chhuak ang.

Hêng Setana palaite hmang hian, rorêltute leh mipuite chu thuhmun renga bum an la ni ang. Mi tam tak, ‘Krista ngei chu ka ni’ tia inchhâlin, khawvêl Tlantu chauhvina nihna leh chibai bûkna a chan tûr rawn chuhpuitute an lo chhuak ang a. Tihdamna thilmak ropui tak tak an ti ang a, Pathian Lehkha hriattîrna thu kalhin Pathian hnên atâ thu puan tûr neiin an insawi bawk ang.

“Setana ngêi chu Krista ang tak maiin a la inlantîr dâwn a, chu chu a bumna hnâa a thiltih ropui ber tûr a ni. Kohhran chuan a beiseina zawng zawng ropui taka a lo thlen famkim theihna tûrin, Chhandamtû lo kal lehna chu thlîr tûrin hun rei tak a lo puâng tawh a. Bumtu ropui chuan Krista chu lo kal ta ngêi angin a lantîr ang a. Khawvêl hmun hrang hrangah, Johanan Thupuan-a Pathian Fapa lan dân a sawi ang tak khân, mihring zîngah Setana chu ropuina êng tle sûra inthuamin a rawn inlâr dâwn a ni. Thupuan 1:13–15.”—Ellen G. White, Indona Ropui, p. 624.

`Engati nge Kristâ lo kîr leh dân tûr leh, mi thi dinhmun hriatthiamna hi bum nih pumpelh nân a pawimawh viâu?`