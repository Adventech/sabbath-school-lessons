---
title:  Zir Zâuna
date:   07/06/2024
---

Tûn hnâi lawka Lee Strobel lehkhabu ziah, The Case for Heaven, tih chu mî an thih hian, thihnaah pawh thil la hre zui theia la nung chin a awm a, chutiang a nihzia chu ‘thih dâwn nuntawng’ hi a finfiahna a ni tih hawi zâwngin a sawi a. Entîrna pakhat chu: “Hmeichhe naupang pakhat chu a lung zai a nih laiin thih dâwn nuntawng a nei a, chutih chhûng chuan a nuṭapa thi tawh chu a hmû a—mak a tihna chhan chu ani khân nuṭâ a neih a hre sî lo chu a ni. A hnûa a lo harh leh hnûin a pâ hnênah a hrilh a, ani chuan a vawi khat nân nuṭapa a neih thû a hrilh a, ‘mahse ani lo piân vê hmâa thî a ni,’ tiin.”—Lee Strobel, The Case for Heaven (Grand Rapids, MI: Zondervan Books, 2021), p. 69.

Strobel harsatna erawh chu, thih hnû lawk-nun chungchâng leh Bible zirtîrnain Kristâ lo kal leh hunah chiah Kristianten an lâwmman an la dawng chauh dâwn tih sawi rem chu a ni.

Hetiang hian vaulâwkna pêk kan ni: “Lainâte leh ṭhiante anga ramhuai bawlhhlawh rawn inlârte hi mi tam takin an la tawng dâwn a, chûng thlaraute chuan rinna hrang hlauhawm tak takte an rawn puâng ang. Mi khawngaih theihna kan neihte hi an hêm thlâk nân an rawn hmang ang a, nia an inchhâlte chu pawm nahawm tak a nih theih nân thilmakte an ti bawk ang. Rawn inlârte chu ramhuai bawlhhlawh an ni tih leh mitthîte chuan eng mah an hre lo tih thu dik Bible-a kan hmuhte hi hmangin, bawlhhlawhte chu do zo tûrin kan inpeih reng tûr a ni.

“Leia awmte fiah tûra khawvêl zawng zawng chunga fiahna hun lo thleng tûr” (Thupuan 3:10) chu kan hmâ lawkah hian a awm ta. Pathian thua an rinna inphun nghet lote chu bum leh hnehin an awm ang. ‘Fel lohnaa bumna tinrêng nên’ mihring fâte hi a thuhnuaia dah vek tûrin Setana chu a thawk mêk a, a bumnate chuan punlun lam a la pan ta deuh deuh zêl a ni. Mahse mîten an duh thua Setana thlêmnaa an inpêk chauhvin a tum chu a hlen thei.

“Ṭhahnemngai taka thutak hriatna zawngtu, thuâwihnaa an hun tihthianghlim tumtute leh, buaina lo awm tûr do zo tûra lo inbuatsaihte chuan thutaka khat Pathian-ah chuan himna an hmû ang. ‘Ka chhelna thû i pawm avâng khân ... kei pawhin ka hum ang che,’ tih hi Chhandamtu thutiam chu a ni. Amaha rinna nghattu mi pakhat chauh pawh Setana saseh atâna hnutchhiah âi chuan, A mîte hualhim tûrin vâna vântirhkoh zawng zawngte tirh chhuah nghâl chu Chhandamtun a duh zâwk a ni.”—Ellen G. White, Indona Ropui, p. 560, 561.

**Sawi Ho Tûr**:

`Kan rilrû min hnehsak tûrin engtin nge Setanan verther taka thlarau biakna ziârâng hi a hman theih ang? Tûnlai thiamna (changkâng) hian eng dinhmun nge a luah?`

`Engtin nge mahnî hmangaihte chân (lusûn), an sûn tâkte chu tûna vâna awm ta anga ngai hnênah i rinna thû i hrilh theih ang? Eng thil nge sawi âwm ni a, eng chu nge inhmeh lo thei bawk ang?`