---
title:  Thuthlung Thara Thihna
date:   04/06/2024
---

`Chhiar tûr Johana 11:11–14, 21–25; 2 Timothea 1:10; 1 Korin 15:51–54; 1 Thesalonika 4:15-17. Engtin nge Thuthlung Thar ziaktûten thihna chungchâng an sawi dân leh Thuthlung Hluia mî chu a inmil?`

Thuthlung Hlui leh Tharah hian thihna entîr nân muthilhna hman a ni a. Bible hmun 53-ah ‘thihna’ sawi nân ‘muhîl’ tih hi hman a ni a. Bible ziaktûten an sawi nâwn fo chu thih vêleha taksa chhuahsan tu thlarau thithei lo a awm lo tih hi a ni.

Thuthlung Hlui lamin a lo sawi thâwi deuh tawh chu Thuthlung Tharin a sawi belh a: chû chu Kristâ lo kîr leh huna thawhlehna ropui tak awm tûr chu a ni.

Chanchin Ṭhâte hian Kristâ zâr chiaha chatuan nunna chu uâr takin an sawi a. Ringtûten chatuan nun rinngamna an neih chu hremhmun ramhuai zawng zawngte pawhin an chhuhsak thei lo. Kristan kraws-ah thihna chu A lo hneh tawh a. Thlân pawhin a mi mante chu a chelh hlen thei lo. Kristâ thawhlehna kha A lo kal leh hunah chuan ringtu zawng zawngte chu thlân aṭangin an tholeh dâwn tih a tiamsak a ni.

Hêng Paula thusawite hi ngaihtuah teh: “Mitthîte kaihthawhin an awm sî loh chuan Krista pawh kha kaihthawhin a awm lo vang; Krista kha kaihthawhin a awm loh chuan in rin chu eng mah lo a ni ang a, in sualnaah chuan in la awm fo a ni ang. Chuti a nih chuan Kristaa muhîl tawhte kha an boral ta a ni ang,” (1 Korin 15:16–18). Mî an thihin vân nuâma awm tawh an nih sî chuan, hêng chângte hian eng awmzia nge an neih tâk ang le? Vâna lo awm tawh ni ta se, Paulan “anni chu ‘an boral ta’ a ni ang” a tih hi eng a tihna nge ni ang?

Paula thil sawi tum tak chu, Kristâ thawhlehna kha keini thawhlehna tûr lungphûm leh, thawhlehna tel lo chuan ‘in rinna chu eng mah lo niin, in sualah in la awm reng a ni ang” a, mi thîte pawh thlânah an boral ta a ni ang a tihna a ni.

Hêng chângte hi Isuâ lo kîr leh huna thawhlehna beiseina kan neih sawina Bible chângte nên a induh a, chutih hunah chuan “rochan chhe thei lo, bawlhhlawh kai lo, chuai thei lo, vâna in tâna khêk chu in hmu” (1 Pet. 1:4) dâwn a ni. Chutih laiin, mi thîte chu tûna vâna awm tawh lo ni ta se, engati nge Peteran kan tâna rochan tûr ‘vâna khêk’ chu a sawi ang ni? Thuthlung Thar ringtûte chuan Kristâ lo kal lehna leh mi thîte thawhlehna tûr chu nghâkhlel takin an thlîr a, hê beiseina avâng hian nuna harsatna hnuaiah pawh rinawm takin a awmtîr tih a chiang hlê a ni.

`Engati nge thawhlehna hi Kristian rinna atâna beiseina thiltithei tak a nih? Kraws neiin thawhlehna awm ta sî lo se, engtin nge ni ang? Eng beiseina nge kan neih theih ang? Chuti chu, thawhlehna hi kan rinna pêng pawimawh a ni em?`