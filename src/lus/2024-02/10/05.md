---
title:  'Hun Hnuhnunga Thlarau Biakna: Ṭhen 1'
date:   05/06/2024
---

`Chhiar tûr Matthaia 24:5, 11, 24; 2 Thesalonika 2:7–9; Thupuan 13:13, 14; 16:13, 14. Eng bumna ang chîte nge mîten tâwpna hunah an hmachhawn dâwn?`

Isuâ lo kal leh hmâ lawkin mipuite bum nân Setanan “chhinchhiahnate leh thilmakte” bâkah, thilmak tihna a hmang dâwn a. Thlarau bawlhhlawhten mî bum tûra thiltihtheihna an neihzia chungchângah, Ángel Rodríguez chuan thu pawimawh tak min hrilh a: “Mî an hneh theihna chu an thuchahah ni lo vin, thiltihtheihna chungchuâng an neih an lantîrna ‘chhinchhiahnate’ emaw ‘thilmakte’ emaw an tih theihnaa a ni zâwk a. Anni chuan chhinchhiahnate (poieō) an ti a, an finna leh thusawi thiamna ni lo chutiang hmang chuan mihring nihna lamah hian a thawk chak êm êm a ni.

“Hêng chhinchhiahnate hi ramhuai tih a nihnain a târ lan chu, hêng ramhuai chi thum [dragon, sakawlh leh zâwlnei der] ṭhuikhâwmtu thuchah chu a nihphungah chuan thlarau lam thil a ni nâin—an ṭobul erawh chu Pathian a ni lo tih hi a ni. Lei leh vân huâpa inbeihna khârna hun a lo hnaih zêl lai hian ramhuai thiltihtheihna chu beisei loh dân daihin mihring chanchinah hian a lo lût dâwn a. Thlarau biakna lungphûm dik tak chu thlarau thithei lo chungchânga Bible zirtîrna pâwn lama mî niin, hei hian khawvêl chu a la bâwih dâwn a ni.”—“The Closing of the Cosmic Conflict: Role of the Three Angels’ Messages,” unpublished manuscript, p. 6.

`Engati nge kan rilru sûkthlêk rinchhan mai hi a hlauhawm? Kan rinna nuntawngah a chhe zâwng leh ṭha zâwngin eng pawimawhna tak nge an neih? Engtin nge Setanan kan ngaihtuahna kal hlên a kan rilru sûkthlêk lamah min hîp leh tlat ṭhin?`

“Khawvêl bum tûra a beihna hnuhnung ber atân Setana chu hun rei tak a lo inbuatsaih ta. . . . Thlarau biakna ṭhang zêla bumna atân zâwi zâwiin kawng a lo buatsaih tawh a. A thil ruâhmante chuan an vâwrtâwp an la thleng lo va, mahse hun tâwp rêtah chuan an la thleng dâwn a ni. . . . Pathian thûa rinna azâra Pathian thiltihtheihna humhima awmte chauh lo chu, khawvêl pumpui hi he bumnaah hian hruai luh vek an ni ang. Muân sualnaah hian mipuite chu awlsam takin awih-mutin an awm zung zung a, Pathian thinurna leih buâknain a rawn tiharh leh chauh dâwn a ni.”—Ellen G. White, Indona Ropui, pp. 561, 562.

Kan himna awm chhun chu Isua leh A Thû chu a ni. Mi maktaduai têl, vaibêlchhe têlten mihring thih hnu awm dân an hriat chian loh vânga mî an thih hnûah eng emaw nung la awm renga rinna tuipui len bo an ni thei tûr hi a mak lêm lo.

`Tûnlai hian, eng bumna thu tlânglâwn takte lakah nge mi thi dinhmun hrethiamte chu vên him an nih?`