---
title:  Thlarau Biakna Hâilan
date:   01/06/2024
---

> <p>Chângvawn</p>
> “Lalpa ngêi chu âu thâwm nên, vântirhkoh chungnung ber âw nên, Pathian tâwtawrâwt rî nên, vân aṭangin a lo chhuk dâwn sî a; Kristaa thi tawhte chu an tho hmasâ ang a; chu mi hnû-ah chuan keinî nunga lo la awm rengate hi, boruâkah Lalpa hmuâk tûrin, anmahnî ruâlin, chhûm zîngahte khian lâk chhohvin kan awm ang; chutichuan kumkhuain Lalpâ hnênah kan awm reng tawh ang,” (1 Thesalonika 4:16, 17).

### Chhiar tûr
Isaia 8:19, 20; Thuhriltu 9:5; Matthaia 10:28; 24:23–27; Johana 11:11–14, 21–25; 1 Thesalonika 4:16, 17; 2 Thesalonika 2:9–12; Thupuan 16:13, 14.

Chhuân eng emawti liam ta aṭang khân ‘thih dâwn nuntawng’ (Near Death Experiences, NDEs) chungchâng a lo lang ṭan a; chutah chuan mî an lo thî emaw/nîkhaw hre lova an awm emaw hnûah an lo nung/harh chhuak leh a, chumi chhûnga an thil hmuh leh hriat niâwm thil ngaihnawm takte an sawi a. Chutiang chungchâng sang tam tak chu ziah chhuah leh zir chianna neih a ni a. Khawvêl pum puiah, Kristian khawvêlah meuh pawh, mi maktaduai têlte chuan mî an thih hian an thi tak tak lo tih ṭanchhanah an hmang a. Hê thlarau biakna lungphûm hi Setana bumna zînga darh zâu leh hlawhtlinpui ber a ni.

Dik takin, thlarau biakna hian Edena rûlpuiin Adama leh Evi-te hnêna, “In thi ngêi ngêi hauh lo vang” (Gen. 3:4) a tih aṭang khân bul a lo ṭan tawh a. Khawvêl hun inher zêlah, thih hnû pawhin nun hi engtin emaw a la awm zui zêl niâwmin kawng hrang hrangin a lang chhuak a. Hê ngaih dân hian kum zabi 19-na laia sâkhaw pâwl chêtna danglam tak mai lo awmin, Fox sister-te khân mi thi thlaraute hnên aṭangin an zawhna chhânnate an dawng theiin an inchhâl a ni.

Lei lama inbeihnaah, Setanan thlarau biakna thiltih hmangin mi maktaduai têlte chu a bum dâwn a. Thupuan bûin a târ lan angin, hei hi amâ thuneihna hnuaia khawvêl dah tuma a beihna tûr kawng khat a ni.

Hê zirlaiin a tum chu, tâwpna huna Setana bumna laka kan invênhim theihna kawng awm chhun chu Krista nêna mimal taka inlaichînna neih leh, Bible zirtîrnatea dinngheh a ni tih hi a ni. Hetah hian kan mita thil hmuh leh kan benga kan thil hriat chu eng pawh ni se, thihna chungchâng zirtîrna pawh a tel bawk dâwn a ni.