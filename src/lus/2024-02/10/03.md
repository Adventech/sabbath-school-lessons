---
title:  Thuthlung Hluia Thihna
date:   03/06/2024
---

`Chhiar tûr Sâm 6:5; 115:17; 1 Lalte 2:10; 11:43; 14:20. Mi thîte dinhmun chungchâng eng nge hêng chângte hian an zirtîr?`

Thuthlung Hlui hian thlarau thithei lo chungchâng a zirtîr lo va. Thih hnûah pawh, rinawmte thlarau chu chatuan vân nuâm lama chho emaw, mi rinawm lote pawh chatuana kâng tûra hremhmun lama liam nghâl angin a zirtîr lo hek lo. Thihna chu ‘muthilhna’ angin a zirtîr mai zâwk a ni. Lalte bû chuan hetiang ṭawngkam hi a hmang a, “an thlahtûte hnênah an châwl (muhîl)” tiin thlahtubulte thihna chungchâng kha a sawi a. Sâm chuan “thihna muthilhna” (Sâm 13:3; 90:5) a ti a. Thihna chungchâng chu Joba chuan ‘tho leh lova muthilhna’ angin a sawi a (Joba 14:12). Sâm-phuahtu chuan heti hian a sawi belh a, “Kei erawh zawngin felna neiin i hmêl ka hmû ang a, Nangmah anna nei a ka men hunah chuan ka lungâwi tâwk zet ang,” (Sâm 17:15) tiin. 

Assuria sipai rualte hneha tihboral an nih khân, sipai hote thihna chu ‘muthilh dêrna’ (Sâm 76:6, CJB) tiin a sawi a. Thihna chu thlarau chhuaka mi nungte hnêna thû sawi tûra thlâwk kuâl vêl anga ngaihna hi Bible zirtîrna ni lo vin, ringlo mîte aṭanga lo chhuak a ni.

Thihna chungchang thutak hriat thiam lohna hian Setana bumna atân kawng a hawnsak a. “Mi tam tak chuan lainâte leh ṭhiante anga ramhuai bawlhhlawh rawn inlârte hi an la tawng dâwn a, chûng thlaraute chuan rinna hrang hlauhawm tak takte an rawn puâng ang. Mi khawngaih theihna kan neihte hi an hêm thlâk nân an rawn hmang ang a, nia an inchhâlte chu pawm nahawm tak a nih theih nân thilmakte an ti bawk ang. Rawn inlârte chu ramhuai bawlhhlawh an ni tih leh, mitthîte chuan eng mah an hre lo tih thu dik Bible-a kan hmuhte hi hmangin, [thlarau] bawlhhlawhte chu do zo tûrin kan inpeih reng tûr a ni.”—Ellen G. White, Indona Ropui, p. 560.

`Chhiar tûr Daniela 12:2; Joba 19:25, 26. Hêng chângte hian mi thîte dinhmun chungchâng eng nge an sawi belh?`

Thihna hi thawhlehna thlenga muhîla chawlhna a ni. Mi nung damte hnêna thu sawi tûra thlarau thlâwk kuâl vêl hi chu a awm lo. Ramhuaibe hoten thlarau khawvêl hi awmin an ring nâin, Israelte kha chuan thihna hi thawhlehna zîng thlenga muthilhna angin an hrethiam a ni.

Thihnaah hian kan insûn ṭhîn nâin, Krista-a thi tâte chungchâng hi heti zâwng hian han ngaihtuah teh: thihnain an mitte an chhîng a, chutah, Isuâ lo kal lehna chu lo thleng nghâl mai lo pawh ni se, thil an hriat leh hmasak ber chu Isuâ Lo Kal Lehna a ni dâwn tho a ni. Thawhlehnaa an thil ngaihtuah hmasak ber tûr chu: ‘Isua chu A lo kal leh thuâi a nih hî!’ tih a ni tho dâwn a ni.