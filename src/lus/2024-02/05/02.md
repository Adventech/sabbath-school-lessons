---
title:  Pathian Thû Chauh
date:   28/04/2024
---

`Chhiar tûr Sâm 119:103, 104, 147, 162. Davidan Pathian Thû a ngaih dân kha eng nge ni? Engtin nge hei hian Siamṭhatûteah nghawng a neih a, engtin nge kan tûnlai nunah hû a neih?`

Bible hi Siamṭhatûte rinna lungphûm leh an zirtîrna thupui ber a ni. Anni khân thâwkkhum thû, “Pathian thu nung reng leh awm reng,” (1 Pet. 1:23) chu an keng a ni tih an hrethiam a. Thu tin kha an ngaihlu êm êm a. A phêk tinte an chhiarin, chuta thutiâmte chu an ring a, an rinna lo chakin huaisenna an nei thar ṭhîn.

“Pathian thûa thutiam zawng zawngte hi chutiang vek chu a ni. An hnêna A sawi kha mi mal hnêna hriat theih tûra A sawite vek a ni. Hêng thutiam aṭangte hian A khawngaihna leh thiltihtheihna chu Kristan min pê a; “Hnam tin tihdamna” (Thupuan 22:2) tûr thing hnahte chu an ni. Lo pawma hman nghâl zêl a nih hian, nungchang ngêlnghet tak te, thathona leh ṭhan lenna te an ni ṭhîn. Chutiang rênga tihdamna tûr thiltihtheihna ngah chu thil dang rêng rêng a awm lo va, mihring tâna chakna siamtu—rinna leh huaisenna pe thei thil dang eng mah a awm bawk hek lo.”—Ellen G. White, Tihdam Rawngbâwlna (2014), p. 106.

Pathian Thû chuan kan lungngaihna chunga lâwmna êntîrin, kan zâmnaah beiseina min neihtîr a, kan thimnaah êng a êntîr a. Kan ngaihtuahna a buâi laiin kalna lam tûr min kawhhmuh a, hrilhhai laiin chiânna, chak loh laia chakna, mâwlna hmunah finna min neihtîr ṭhîn. Pathian Thû chîk taka kan ngaihtuahin, rinnain a thutiâmte kan rinchhan a. Nunna petu Pathian thiltihtheihna chuan kan taksa, rilrû, sûkthlêk leh thlarau chenin chakna thar min neihtîr ṭhîn.

Siamṭhatûten an rilrûah Pathian Thû an thun khat a. Thû chu nunpuiin, mi tam takin Thû chu an thihpui a. Kristian fîmkhur lo, ti vê mai mai leh pâwnlâng taka inhlanna nun nei an ni lo. Pathian Thu thiltihtheihna tel lo chuan anmahni dodâl tûra sual sipai ruâl lo thawkte an chelh dâwn lo tih an inhre ṭhîn.

Mi nâwlpuiten an chhiar a, an hriatthiam theih nân tiin, John Wycliffe-a khân Bible hi Sâpṭawnga lehlin a vei hlê a. Chû chu dân phal loh a nih avângin, a rinna avânga a chungchâng rêlsak, kalsual anga thiam loh chantîr leh tihhlum tûr a ni ta a ni. A chungchâng rêlnaa Wycliffe-an ngenna khûn tak a siam chu hei hi a ni: “ ‘In do hi tunge nia in rin? Putar thi mai tûr mâw? Ni lo! Thutak in do a ni. Thutak, in âia chak zâwk in do va, thutakin a hneh ang che u,’ a ti a.”—Wylie, book 2, chapter 13, quoted in Ellen G. White, Indona Ropui, p. 90. Wycliff-a thi tûrin a thu sawi chu lo thleng famkimin, Hun Laitâ chhûnga thimna chu Pathian thutak êng chuan a hnawt bo ta a ni.

`Engtiang kawngtein nge hun harsâahte hian Bible chu i tân thlamuânna a lo nih?`