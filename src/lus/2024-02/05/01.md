---
title:  Harsatna Kâra Rinna
date:   27/04/2024
---

> <p>Chângvawn</p>
> “I chunga thil ka tihsual loh nân, I thû chu ka thinlungah ka khâwl khâwm a” (Sâm 119:11).

### Chhiar tûr
Sâm 119:162; Johana 16:13–15; Rome 3:23, 24; 6:15–18; Efesi 2:8, 9; 2 Petera 1:20, 21.

Protestan Siamṭhatûte khân keini kum zabi 21-na huna mîte thil mamawh êm êm an nei a, chû chu an nuna tum bulfûk tak an nei kha a ni. American rilru lam zirtu mi lâr tak, Philip Cushman chuan a lehkhabu, The Empty Self tih bûah tum bulfûk nei lo va nungte chungchâng a sawi a. Chûng mîte rinna chu a pâwnlâng êm êm a. Thil engkim mai hian pawimawhna tak tak an nei lo va, thih chhan tlâk pawh an nei hek lo va, chutiangin dam chhan êm êm pawh an nei chuâng lo.

Chutih laiin, khâng Siamṭhatna huna a hmei a pa leh naupang chen khân, an danglam hlawm hlê mai thung a. Dam chhan eng emaw tak an nei ṭheuh mai a. An rinna pawh a pawimawh a, rinawmna kawngah pawh an inhnûkhniâm duh vê ngai lo. An thurin laipuite pawh chu anmahni pêng khat a ni ber mai. Chûng thurinte phatna chu an nihna phatsanna a ni. Thihna an hmachhawn lai meuh pawhin an thlâ a muâng siah mai a ni.

Tûn kâr zirlaiah hian, Siamṭhatna aṭanga entîrnate la chhuakin, Bible zirtîrna hmanga nun thlâk danglamna neih hi dam chhan dik, nun awmzenei neihna a ni tih kan zir dâwn a ni.

Hêng chatuan thutakte manthiamna hian sual leh ṭha kâra indona ropui tâwp dâwna inbeihna namên lo tak atân min buatsaih lâwk dâwn a. Siamṭhatuten indona an lo hmachhawn tawh kha a la tâwp lo va, an hmabâk kalsan tâka chuâng tûra kohte kan ni. Keini hian chona kan hmachhawnna apiangah Pathian ropui chu kan hmuchhuak zêlin, khawvêlin a pêk theih loh dam chhan tlâk leh tum bulfûk chu kan neihphah dâwn a ni.