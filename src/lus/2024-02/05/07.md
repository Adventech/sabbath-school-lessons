---
title:  Zir Zâuna
date:   03/05/2024
---

“Pathian rawngbâwltu rinawmte chu amala thlahthlamin an awm ngai lo. Khawvêl mi lian leh vân hmuna thlarau sual ṭangrualin anmahni an beih lai chuan Pathianin a mîte a hawisan lo. Hmu thei chu ni se, hmân laia zâwlneite A awmpui angin, Pathian awmpuina chu an hmu ngei ang. Elisha leh a chhiahhlawh chu sipaiin an hual a, an tlân chhuahnate an dang chat vek a, a chhiahhlawh chuan a hlâu ta a. Zâwlnei chuan a chhiahhlawh mit tihmensak tûrin Pathian a ngên a (2 Lalte 6:17). Anmahni hum tûra mei tawlailîr leh sakawr leh vân sipai rual tlâng khata ding an lo awm a. Kohhran Siamṭhatna hnathawhah pawh hian vântirhkohten hnathawktute chu an vêng a ni.”—Ellen G. White, Indona Ropui, pp. 208, 209.

“Kohhran Siamṭhatna tihchhiat tuma, hmêlma chak tak tak an inzawm khâwm a, khandaih sâng tam tak, a pâi aṭanga phâwi peih renga a awm lai chuan, Luther-a’n, ‘Setanan a thinur a chhuah leh ta. Pathian hre lo pope ṭhuihruaiten kohhran dik an phiâr a, indo hlauhthâwnawmin kan awm ta. Mipuite chu rinna nên Lalpâ hmâa ṭawngṭaia vir chhên tûrin fuih ula, tichuan Pathian Thlarau chuan a hneh ang a, remna siam lo thei lo tûrin a siam ang. Kan mamawh ber leh kan thawhrimna ber tûr chu ṭawngṭai a ni. Mi tinin hre rawh se, Setana thinurna leh khandaih chu kan chungah a tla ṭêp a ni, chuvângin ṭawngṭai rawh se,’ a ti a.”—D'Aubigné, book 10, chapter 14, quoted in Ellen G. White, Indona Ropui, p. 209.

Lutheran a hmuh chhuah thar, rinnaa thiamchantîrna thutak ropui chu chanchin ṭha lungphûm, chhandam nih kan beiseina innghahna a ni. A fakna hlâ, “Kan Pathian Kulpui Nghet A ni,” tih hian chanchin ṭhâ chu a sawi fiah ṭha hlê a: “Kan chakna ringin ṭang ila, kan theih tâwp pawh a thlâwn ang; Mahse kan zâm lo Ṭanpuitu, Pathian mi ruât kan neih hi. Tu nge ni in zâwt mâw? Krista Isua ngêi kha, Sipai hote Lalpa, kumkhuaa pângngai kha, Amân dovin a hneh dâwn!”—Adventist Hla Bû, 3rd Reprint, (2029), No. 296.

**Sawi Ho Tûr**:

`Engtin nge khawngaihna leh dân, rinna leh thiltihte inkâr inchawih tâwka kan sawi fiah theih ang?`

`Engvângin nge ‘dân zawma chhandam nih beiseina’ lama rilru tlûktîr hi a awl viâu? ‘Dân zawma chhandam’ chungchâng hi engtin nge i hrilh fiah ang? Engati nge kan Kristian rinna nên a inkalh?`

`Dik taka ‘khawngaihnaa chhandam’ chungchâng thû manthiam lohnaah hian thil hlauhawm a awm em? Chû thil hriat thiam lohna chuan eng lamah nge min hruai theih?`

`Mi ṭhenkhatten ‘khawngaihna tlâwm’ tih hi eng sawi nân nge an hman? Khawngaihna hi a tlâwm ngai em?`