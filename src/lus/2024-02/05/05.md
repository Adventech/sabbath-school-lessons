---
title:  Krista Chauh . . . Khawngaihna Chiah
date:   01/05/2024
---

`Chhiar tûr Efesi 2:8, 9; Rome 3:23, 24; 5:8–10; 6:23. Hêng chângte hian chhandamna ruâhman chungchâng eng nge an zirtîr?`

Pathianin chhandamna hi thilthlâwnpêk angin a pê a. Kalvari kraws chunga A thihna zârah, Kristan a thlâwna min hlui chu rinnaa pawm tûrin A Thlarau Thianghlimin min hruai a. Pathian Fapa thianghlim, Isuan kan sualte tlan nân Amâ nun ṭhafamkim chu a hlân a ni.

Pathian rorêlna chuan duhthusâm ang thlapa thuâwihna a ngiât a. Kristâ nun ṭhafamkim kha kan nun ṭhafamkim lo âiah a ding a. Pathian dân kan bawhchhiat ngêi chuan chatuana thi tûrin thiam loh min chantîr a. Bible thû hi a chiang. Duhthlanna dik lo kan siam avângin kan tâna Pathian duhthusâm nun chu kan tling zo ta lo. Kan sual ta sî a. Mahnî ngawt chuan mi dik leh fel, Pathian thianghlimnain a ngiat ang chu kan nei thei lo. Chutiang a nih avâng chuan chatuana thih phû kan ni.

Mahse, chanchin lâwmawm a awm hlauh mai. Tirhkoh Paulan heti hian min hrilh: “Sual man chu thihna a ni sî a, Pathian thilthlâwnpêk erawh chu kan Lalpa Krista Isuâ zârah chuan chatuan nunna a ni,” (Rome 6:23) tiin. Phû loh thilthlâwnpêk a ni; thiltiha hlawh tûr ni dâwn se, kan hlawh chhuak thei lo vang; chanchin ṭhâa lo êng chhuak thutak pakhat chu, chhandamna kan hlawh chhuak thei lo tih hi a ni.

Martin Luther-a leh Protestant Siamṭhatuten ‘Krista leh Krista chauh chu chhandamna hnâr a ni’ tih an hmuchhuak a. Chuta chin chu Lutheran Kristâ khawngaihnaa chhandamna thuchah chu a tlângâupui a. A thuchah nunna thlen thei thinlung taka a puân chu ngaithla tûrin mipui an lo pung khâwm a. A thûte chu thlalêr hmun ro taka tui vâwt in khawlh khawlh ang mai a ni. Hûn Laitâ vêl kohhran leh thurochhiah khân mipuite chu hrêngah a lo tântîr reng tawh a, thlarau nunna thlen sî lo vin a lo khârkhip reng ṭhîn a ni. Lutheran Bible thuchah a puân chuan an thinlung a khawih a, an nunte chu a a lo danglam ta a ni.

Lutheran Thuthlung Thar a chhiarin, Pathian ṭhat êm êmzia hriatna a lo nei a. Mî zawng zawng chhandam vek A duhzia chu mak a ti a. Khatih hun laia kohhran hruaitûten chhandamna an zirtîr dân lâr tak chu, Pathian thil tih ṭhenkhat leh, mihring thiltih ṭhenkhat zâra chhandamna a ni. Luthera erawh chuan kraws chunga Kristâ thihna kha mihring zawng zawng chhandam nân a tling tâwk tih a hmuchhuak ta a ni.

“Krista’n a phû chu kan chan theih nân, kan phû ang ngeia kan chunga tla tûr chu A chungah a tla ta zâwk a. Keinin kan neih vê rêng rêng loh A felnaa thiam chantîr kan nih theih nân, A neih vê miah loh kan sualna avângin thiam loh chantîr a ni. A nunna kan ṭâwmpui theih nân, kan tuâr tûr rêng thihna chu Anin a tuâr ta hlauh zâwk a.”—Ellen G. White, Chatuan Nghahfâk, p. 19.

Keimahni tih vê ni hauh lo hmanga thiamchantîr kan nihna chu, chanchin ṭhâ thuziak thiltithei leh mak a va ni tehlul êm! Thutiâm lâwmawm a ni!

`Chhandamna chu Kristaa Pathian thiltih a nih sî chuan, Kristian nunah kan thil ṭha tihte hian eng pawimawhna nge a neih? Kan beiseina lungphûma hmang lo chungin, engtin nge thil ṭha tih pawimawhna chu a taka kan nunpui theih ang?`