---
title:  Thlarau Tihvârna Chang
date:   30/04/2024
---

Ni khat chu University lehkhabu dah khâwmna hmuna a zir laiin, Martin Luther-an a nun her danglam hlauhtu thil a tawng a. Latin Bible copy a hmuchhuak hlauh mai a. Tûnhma lamin chutiang lehkhabu chu a awm tih pawh a lo la hre ngai lo. Phûr takin a bung leh châng hrang hrangte chu a chhiar ta zêl a. Pathian Thu thiltihtheihzia leh chiânzia chu mak a ti zâwk a. A phêk hrang hrangte a’n kêu zêl chuan, Thlarau Thianghlimin a rilrû A tih-ênsak a. Thurochhiah hmanga thutak chhilh bova awm, Thu Thianghlim phêkte a kêu zêl lai chuan, Thlarau Thianghlim kaihhruai nih inhriatna a nei a. Bible a tawn vawi khatna chungchâng a ziah dân chu, “Pathianin hei ang lehkhabu hi min han pe ve se ka va ti êm!!” tih a ni.

**Bible thu hrilh fiah dân tûr chungchângah, a hnuaia Bible chângte aṭang hian eng zirtîrna thupui nge kan lâk chhuak theih ang?**

`Johana 14:25, 26`

`Johana 16:13–15`

`2 Petera 1:20, 21`

Hêng chângtea thiltithei tak mai chu, Bible kan chhiar châng hian Bible ziaktûte thâwkkhumtu Thlarau Thianghlim vêk khân min kaihruai vê ṭhîn tih hi a ni. Ani chu chunglam thutak hrilhfiahtu thianghlim a ni. Vânduai thlâk takin, tûnlai huna Kristiana inchhâl tam takten Bible thiltihtheihzia sawi nêpin, mihring lam an châwisâng a. Tûnah kan laka Setanan Bible a khârkhip theih tâk lohah hian, a dawta thil ṭha ber (nia a hriat) chu a ti zui a; chû chu a chungchuânna mawlh hi a ni, lehkha thu ṭha satliah emaw, mipuite thunun nâna sâkhaw hmanruâ ang leka a chhuah ta mai chu a ni.

Siamṭhatûte khân puithiam te, sâkhaw hruaitu lian leh pope emawte ni lo vin, Thlarau Thianghlim zâwk chu Bible thu hrilhfiahtu tûr a ni tih chiang takin an hrethiam a ni.

Scottish Siamṭhatu, John Knox-a leh Scots Lalnû, Mary nêna an inbiakna thu ngaihnawm tak chu hei hi a ni. “Lalnu Mary chuan, ‘Pathian thû chu nangin kawng khatin i hrilhfiah a, annin (Roman Catholic zirtîrtuten) thil dangin an hrilhfiah a, tu zâwk nge ka rin ang a, tu nge thu titlû ang?” a ti a. John Knox-a chuan tihian a chhâng a, “Pathian i ring ang, A Thû-ahte hian fiah takin thû a sawi a, hemi thu bâka thu sawitu chu, tu vê vê mah ring suh. Pathian thû hi amahin a chiang tâwk a, hmun pakhatah chiang tâwk lo angin lo lang mah se, Amah leh Amaha inkalh ngai lo. Thlarau Thianghlim chuan hmun dangah chiang zâwkin a hrilhfiah leh a; tichuan rinhlelhna rêng rêng a awm reng thei lo, mahse luhlul taka awm rengte chuan chu hriatna chu an dawng lo vang,” tiin.—David Laing, The Collected Works of John Knox, vol. 2, pp. 281, 284, quoted in Ellen G. White, Indona Ropui, p. 252.