---
title:  Pathian Thû Hlânchhâwngin
date:   29/04/2024
---

`Chhiar tûr 2 Korin 4:1–6; 2 Korin 2:14. Pathian Thûa thutak a puân chhuahna kawnga chona lian takte a hmachhawn chungin, engtin nge hêng thûte hian Paula tân thlamuânna a lo ni tih min hrilh?`

Tirhkoh Paulan chanchin ṭha puân darhna hnâ a thawh laiin, harsatna namên lo tak a tâwk ṭhîn a; chuti chungin, Pathian Thûin hnehna a la chang ngê ngê dâwn tih rinngamna neiin, “Thutak ṭan tûr lo chuan thutak do tûrin eng mah kan ti thei lo,” (2 Korin 13:8) tiin a sawi.

Siamṭhatûte pawhin chutiang harsatna chu an tâwk a; chuti chungin, rinna zârah Pathian Thû angin rinawm takin an awm a. William Tyndale-a pawhin harsatna nasa tak chîm buâi kârah, entawn tlâk huaisenna a lantîr a. Ani thil vei leh duh ber chu Sâpṭawnga dik leh chhiar tlâk Bible lehlin a ni. Ṭawng bul zâwk aṭanga Bible lehlin a tum ruh tlat a, a hmâ kum 200 vêla Wycliffe-a lehlina thil dik lo ṭhenkhat pawh a tidik nuâl bawk a. Kâr lohah Tyndale-a pawh man leh a chungthû rêl a ni a.

A Bible lehlin Germany rama Worms khua chhut tam tak chu man leh vântlâng hmâa hâlral a ni. Kum a.d. 1536 khân a chungchâng chu Belgium hmuna rêl a ni a. ‘Kalsual’ tia thiam loh chantîr niin, hâl hlum tûra rêl a ni ta. Amah tihlumtû tûrte chuan hâl hlumna tûr hmuna phuâr betin, a taksa chu an hâl a. A thih dâwna a thu sawi chu ṭhahnemngaihna âw ring tak niin, hetiang hian chhinchhiah a ni: “Lalpa, England Lalber mit hi tihmensak ang che,” tiin. Pathianin mak takin Tyndale-a ṭawngṭaina chu A chhânsak ta a ni.

A thih aṭanga kum li chhûngin, Bible Sâpṭawnga lehlin chu ṭum lî chhut nawn a ni a. Kum 1611 khân, King James Version Bible chu chhut a ni a, a tlângpuiin Tyndale-a kutchhuak behchhan a ni ber. Mi thiam 54-te khân Tyndale-an Sâpṭawnga a lehlin hmasak an la chhâwng nasa hlê a ni.

Ṭhenkhat sawi dân chuan kum 1611-a King Jame Bible-a Thuthlung Hlui lama thu chuâng zâ zêla 76 chu Tyndale-a lehlin aṭanga lâk chhâwn a ni a; Thuthlung Thar lamah phei chuan zâa 83 vêl lai a ni. Kum 2011-a King James Version Bible kum 400-na lawmnaah khân, Bible hi tlûklehdingâwn lî chhut a ni tawh tih târ lan a ni. Ṭawng hrang 2,454-a lehlin niin, khawvêl puma mî maktaduai têlten a hlâwkna an têl tawh a ni. William Tyndale-a inpêkna chu a manhlâ hlê mai.

Chona namên lo leh, boruâkin zir lo hlê angin lang pawh ni se, Tyndale-a leh a Bible-ringtu thawhpuite khân Pathianin A ruâhman ang zêlin a thawk zui zêl a ni tih an ring tlat a. Tyndale-a nun khân chatuan a tân danglamna a thlen ta a ni.

`Chhiar tûr Daniela 12:3; Thupuan 14:13. Engtin nge hêng chângte hi Tyndale-a nunah thiltihtheihna awmzenei tak a lo nih? Tûnah nangmâ nun leh mi danga hû i neih dân kha ngaihtuah la. Chatuan atâna mi danga a ṭha zâwnga hû i neih theih nâna remchânna la tûrin engtin nge a fuih phûr che?`