---
title:  Lei Aṭanga Lo Chhuak Sakawlh Chu
date:   13/06/2024
---

`Chhiar tûr Thupuan 13:11–18. Engtin nge hê sakawlh pahnihna hi Thupuan 13-a sakawlh hmasa lakah a danglam?`

Sakawlh hmasa zâwk kha tuipui aṭanga lo chhuak a ni a, a pahnihna erawh chu “lei aṭanga lo chhuak” a ni thung (Thupuan 13:11). Tuipui hian “mipui te, pungkhâwm te, hnamte leh ṭawngte” a entîr a (Thupuan 17:15). ‘Lei’ erawh chuan khawvêla mihring chêng tam vak lohna a entîr thung. Hê sakawlh pahnihna hi, sakawlh hmasa zâwkin a thuneihna a la hman lai, hrilh lâwkna hun tâwp dâwn hnâia lo chhuak tûr a ni (Thupuan 13:5). Chû chu, kum a.d. 1798 vêla lo lang sâr chho a ni tûr a ni.

Hetianga sawina hi United States nên a inhmeh thlap mai. Independent a puân kha a.d. 1776-ah niin, ram dânpui an pawm kha a.d. 1789-ah a ni bawk a, kum zabi 19-na tâwp dâwnah khawvêl thuneitu pakhat anga pawm a ni bawk.

Johanan heti hian a sawi zawm a, “Berâmno kî ang ki pahnih a nei a, dragon ṭawngin a ṭawng a” (Thupuan 13:11) tiin. Bible hrilh lâwknain “kîte” a sawi hi ‘thuneihna’ sawina a ni. Sakawlh hmasa zâwk ang lo takin, hê sakawlh hian lallukhum a khum vê lo va, chû chuan lal nei ram a ni lo tih a kâwk a. A ki pahnihte hian an ram inawpnaa thil pawimawh pahnih a entîr a, chû chu United States chak leh hlawhtlinna hnâr—sorkar leh sâkhaw zalênna chu a ni.

`Chhiar tûr Thupuan 13:11, 12. Hê sakawlhah hian eng danglamna nge i hmuh a, engtin nge thû a sawi?`

Hê berâmno anga hnam nunnêm hian sakawlh angin thû a la sawi dâwn. “Sakawlh hmasa thuneihna zawng zawng” (Thupuan 13:12) chu hmangin, sâkhaw zalênna thupui hi a la bânsan dâwn bawk a, “lei leh chuta chêngte chu sakawlh hmasâ chibai a bûktîr” (Thupuan 13:12) dâwn a ni. United States hian leia mi tinte chu sakawlh hmasa zâwk chu thlarau lam leh sorkar thuneitu ber anga pawm tûrin a la hruai dâwn a ni. Hê hrilh lâwknain a sawi angin, United States hian sakawlh lim a la siam dâwn a, chû chu—kohhran (sâkhua) leh sorkar ṭanruâltîrna niin, hê sakawlh lim hi chibaibûk tûrin mi tin a la ngiat tlat dâwn a ni.

Thil ngaihnawm deuh mai chu, hê sakawlh thiltihtheihna târ lan a nih ṭan laite kha chuan, United States hi chutianga sipai leh ram sum dinhmun lama hausa tawntâw a nih tâk ang hi chu a la hlat hlê a ni.

`Tûnlai huna America rama ram rorêlna ngheh lohzia chungchâng hi ngaihtuah la. Engtin nge chû chuan hê hrilh lâwkna thlen famkim theih dân tûr chu an entîr?`