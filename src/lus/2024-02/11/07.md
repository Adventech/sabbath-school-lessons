---
title:  Zir Zâuna
date:   14/06/2024
---

Sakawlh leh a lem chibaibûk tûra tihna hian, Daniela 3-a Babulon lalin Sadraka te, Mesaka te leh Abednegoa-te rangkachak milim hmâa kûn tûra thupêk an nih a, an kûn duh loh chuan rawhtuina meipuia paih tûra vau an nihna kha min hriattîr a. Hmânlai Babulon, tûnlai Babulon—thupui chu chibaibûkna thû a ni. Chibaibûkna dik chu Pathian Thu zirtîrna rilrû, A hmangaihnain a siamṭhat nun, A Thlarauva khat thinlung aṭanga lo chhuak a ni. Chutiang a nih chuan ‘hê khawvêl awm dân anga awm’ kan ni lo vang a; A Thûa chuâng, Pathian ruâhman angin kan nung zâwk ang. Chû chauh chu kan tân himna awm chhun a nî!

“Pathianin mi duhthlan theihna leh chhia leh ṭha hriatna hi a chhuh lui ngai lo va, Setana erawh chuan, kawng danga a thlêm thlûk theih lohte chu a thuhnuaia a dah theih nân, râwng taka lâk luih a hmang thung a ni. Tihṭhaihin emaw, tihluihnain emaw mi chhia leh ṭha hriatna awp beh leh, a hnêna intukluhtîr a tum tlat a. A hlawhtlin theih nân sorkâr leh kohhran hruaitute hmangin hnâ a thawk a, Pathian dân hmusita mihring dân siam hman luihtîr tûrin a fuihpawrh ṭhîn a ni.”—Ellen G. White, Indona Ropui, p. 591.

“An hmâa fiahna lo thleng tûrah chuan an din zawh theih nân, Pathian duhzâwng, A thûa târlante hi an hre thiam tûr a ni a; A mîzia te, sorkarna te leh A thil tumte an hriat dik a, chumi nêna inrema thil an tih chauhvin Amah an châwimâwi thei. Bible thutak, kulh bang atâna hmangte chauh lo chu inbeihna hnuhnung ber râpthlâk takah chuan tû mah an ding zo lo vang.”—Ellen G. White, Indona Ropui, p. 593.

“Nimahsela Pathian chuan lei chungah hian, thurin zawng zawng tehfung atân leh, ṭhatna zawng zawng rinchhan atâna Bible, Bible chauh hmangtu mîte a nei a. Lehkha thiamho ngaih dân te, khawvêl finna te, kohhran hrang hrang inrem mang sî lo tam tak an awm ang bawka kohhran inkhâwmpui thu rêl leh thurin te, a tam lam apiang thû tih te - hêng zînga a pakhat chauh hi emaw, a zavai emaw pawh hi, thurin pawm tûr emaw, pawm loh tûr emaw atâna fiahna an tling lo. Thurin leh zirtîrnate chu pawm hmâin, ‘Lalpan a ti,’ tihin a thlâwp leh thlâwp loh enfiah hmasak ziah tûr a ni.”—Ellen G. White, Indona Ropui, p. 595.

**Sawi Ho Tûr**:

`Engtin nge Kristâ lo kal lehna beisei chunga râl khêl sî lo va chû beiseina chu a taka kan nunpui theih ang?`

`Chibai bûkna chungchângah chêng zui lawk la. Kan nî tin nun, kan thil tih ṭhinte hian tû leh eng chu nge chibai kan bûk tih a târ lan?`

`Engtin nge keini leh mi dangte pawh chu hlauhna ni lo, rinngamna nêna hmalam hun hmachhawn tûra kan ṭanpui theih ang?`

`Tâwpna-huna thilthleng tûrte hriatthiamna hian tûna kan nî tin nunah eng danglamna nge a taka a thlen ṭhin?`