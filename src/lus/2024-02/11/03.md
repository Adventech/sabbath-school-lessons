---
title:  Harsatna Lo Thleng Tûr Chu
date:   10/06/2024
---

Thupuan 13-a sakawlh chhinchhiahna hrilh lâwkna chuan Setanan diâu lo tak leh a chhe thei ang bera Pathian a beih tûr thû min hrilh a. Kraws-a Isua A thih chinah khân, hmêlmapa chuan hneh a ni tawh tih a inhria a; mahse, kan zînga mî a tam thei ang ber hi hneh a tum ruh hlê a ni. A hmalâk dân hmasa ber chu bumna hmangin a bei a. Bumna chu a tlawlh a nih erawh chuan tharum a hmang zui ṭhîn. Sakawlh chibaibûk emaw, a lim chhinchhiahna dawng duh lo emawte tihlum hiâl tûra thupêk chhuahna phênah chuan ani chu a awm zêl a ni.

Sâkhaw tihduhdahna hi thil thar pawh a ni lo. Abelan Pathian thupêk a âwih vânga Kainan a thah aṭang tawh khân a la awm reng a ni.

`Chhiar tûr Johana 16:2; Matthaia 10:22; 2 Timothea 3:12; 1 Petera 4:12. Thuthlung Thar kohhran nuntawng kha eng nge ni a, engtin nge chû chu tâwpna huna Kristâ kohhranah pawh bel a nih?`

Kristian chanchin pum puiah, tihduhdahna kha a thleng châmchî a. Pagan Rome hnuaiah a thleng a, Hun Laitâ kohhran pawh khân Bible-ringtu Kristiante chu râpthlâk takin a tihduhdah bawk a. Sakawlh chhinchhiahna leh hê thil tawrhhlelhawm tak hi a inthlun zawm a. Hmânlai huna tihduhdahna ang kha, thurin leh chibaibûk kawnga an tih dân zuitîr tûra mi tin nawrluih nân hman leh tûra ruâhman a ni.

Hrilh lâwknain a târ lan dânin, tihduhdahna chu ei leh bâr, sum leh pâi thûa bulṭan a ni dâwn a: Sakawlh chhinchhiahna neitûte chauh lo chuan tû mahin an hralh leh an lei theih loh nân. Tû pawh chû chhinchhiahna dawng duh lotû chu tihhlumna thupêk hnuaia dah a ni ang (Thupuan 13:15, 17).

Setana chuan Kristiana inchhâlte chu sakawlh chhinchhiahna dawng tûrin a buatsaih lâwk diâm tawh a. Fiahna hnuhnung a lo thlen hunah chuan an nun chu inhnûkhniâm tûrin a fuih a. Chû chu a lo inlâr hun chuan khawvêl pum puiin ani chu maktî leh ngâisâng tak chungin an zui a (Thupuan 13:3); kâr lohah thil a inthlâk danglam thut a, hrilh lâwkna chuan Pathian mîte lam chu a hawi a. Thupuan 14:12 chuan hê thil chungchâng hi min hrilh a. “Heta hi Pathian thupêkte zâwm a, Isuâ rinna vawngtûte chu an awm e,” tiin.

Pathian mîte chuan Pathian ngaihsaka thuâwihna nunin an nung a. A khawngaihna zârah, an kiang vêl thil engkim a nghîn vek laiin, anni chu nghet takin an ding a. Khawvêl pum puiin sakawlh chu an zui laiin, anni hi chuan “Berâmno chu A kalna apiangah an zui zêl” thung a (Thupuan 14:4). Kristâ thiltihtheihna zârah, anmahni dotu hremhmun thiltihtheihna chungah hnehna an chang a. Zirlai 9-naa kan hmuh tâk ang khân, sual leh ṭha inkâra inbeihna thu inchuh ber chu ‘chibaibûkna’ thû-ah a ni. Sakawlh chuan bumna a hmang a, chû chu a tlawlh erawh chuan tharum leh tihluihna a hmang ṭhîn a ni.

`I Sabbath serhnaa inhnûkhniâm tûrin engtin nge tûnah hian sum leh pâi dinhmun ngaihtuahna chu nei nghâl thuai ṭhîn i nih?`