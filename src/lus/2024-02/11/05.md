---
title:  'Sakawlh Hriat Theihna: Ṭhen 2'
date:   12/06/2024
---

Pathian mîte chuan sakawlh chibaibûk lo va, Amah chibaibûknaah chuan hlimna ropui ber leh lâwmna sâng ber chu an hmu ṭhîn a. An thuâwihna pawh chu hmangaihna thinlung aṭanga lo chhuak a ni. Ani chu an tân a inhlân tih hriain, anni pawh Amâ chungah an rinawm tlat bawk.

`Chhiar tûr Thupuan 13:5. Sakawlh nihna a sawi chu ziak chhuak ang che.`

Zirlai 4-naah khân, Pathianin hrilh lâwkna hun hriatthiam theihna chabî min pê a—ni khatin kum khat a tluk tih kan hre tawh a (Num. 14:34; Ezek. 4:6). Thupuan 13:5-a ‘thla 42’ hun hi, Hebrai thla chhiar dân anga thla khatah ni 30 awm zêl anga kan chhût chuan, hrilh lâwkna nîte emaw, kum tak taka 1,260 nên a intluk a ni.

Pope thuneihna chuan a thiltihtheihna ropui tak chu a.d. 538 aṭanga a.d. 1798 thlengin a hmang a. Kum 1798 khân Napoleon-a general, Berthier-a chuan pope chu manin, hrêngah a tântîr a; chutiang chuan hrilh lâwknaa pope thuneihna chungnun hun chu, Thupuan-a hrilh lâwk angin a lo tâwp ta a ni. “Tû pawh sala tântîr tûr chu sala tântîrin an awm ang” (Thupuan 13:10). Pope thuneihna chunga thilthleng kha a na hlê chungin, thih hlenna erawh chu a ni lo thung. Thupuan 13:12 sawi dânin, thihpui khawp hiâla a hliâm chu a dam leh dâwn a ni. Pope-in mî hnehtheihna a neihzia chu khawvêl pum puiin an la hre leh dâwn a ni.

Tûnah hian, khawvêl hruaitûte chuan Pope chu Rome kohhran palai anga lâwmin, Vatican khawpuiah an tlawh âwl lo a ni. Khawvêl râlmuâng lo leh inlumlet thut thut rengna hmunah hian, Roman Pope chu khawvêl hruaitu lû ber, mipuite ṭhuikhâwm thei bertu angin a inchhâl a.

Kum 2012 June 6-a Rome-a Saint Peter’s Square-a mipui sîng khat leh sâng ngâ laite hmâa a thusawiah Pope Benedict XVI chuan, “Sunday hi Lalpâ ni thianghlim a ni a, a hmei a pâte tân, mi tin an zalênna nî, chhûngkaw tân leh Pathian tâna zalênna nî a ni tûr a ni. Sunday kan humhimna hi mihring zalênna kan humhimna a ni,” tiin a sawi.—https://www.vatican.va/content/benedict-xvi/en/audiences/2012/documents/hf_ben-xvi_aud_20120606.html.

Indona Ropui chuan hetianga chêtnain khawi lamah nge a hruai zêl dâwn tih chu chiang takin a târ lang:

“Bible Sabbath châwimâwitute chu dân leh thupêk hawtute, khawtlâng nun tikhaw lotûte, khawlohna leh dân mûmal awm lohna rawn thlentute leh, lei chunga Pathian hremna ko thlatute anga sawichhiat an ni ang a. Khermei taka an nun leh khawsak dânte chu, luhlulna leh kawhmawh bâwlna leh rorêltute zah lohnaah sawi a ni hlauh vang. Sorkâr ngai pawimawh lotuah puh an ni bawk ang. Pastor ṭhenkhat, ‘Pathian dân zawm kher a ngai lo’ titute chuan, sorkâr thû ang zêla awm tûra inpêk chu, Pathian ruat rêng angin pulpit aṭangtein an puang ang a. Dân siam pâwl inkhâwmnaah te leh rorêlna hmunah te chuan thupêk vawngtute chu dik lo taka hêk an ni ang a, thiam loh chantîr an la ni ang. An thu sawite chu an ngai kawi ang a, a chhe thei ang ber tih tum anga lantîr an ni ang.”—Ellen G. White, Indona Ropui, p. 592.

`Hetiang thil hi a thlen dân tûr hmuh thiam mai a har deuh chungin, kan khawvêl inthlâk danglam awlsamzia ngaihtuah la. Hêng danglamna hian tâwpna-huna kan chunga thil thleng inthlâk danglam hmâ theih tûrzia eng nge min hrilh?`