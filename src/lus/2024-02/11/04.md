---
title:  'Sakawlh Hriat Theihna: Ṭhen 1'
date:   11/06/2024
---

`Chhiar tûr Thupuan 13:1, 2. Hê sakawlh hi khawi aṭanga lo chhuak nge ni a, a hnêna thuneihna petu chu tu nge ni?`

Thupuan bûin dragon chu Setana a ni ber tih a sawi a. Thupuan 12:3–5 chuan dragon-in ‘Fapa chu’ a pian vêleh tihboral tumin a bei tih a sawi a; a hnûah Ani chu ‘Pathian hnênah leh a lalṭhutphahah chuan lâk chhoh a ni ta a.” Khâ kha pagan Rome hmanga thawktu Diabola chu niin, Krista kha tihboral tumin a bei a (Matt. 2:16–18). Pathian leh mihringte hmêlma chimawm chuan sorkar leh sâkhaw thuneihnate hmangin a thil ruâhman hlen tumin a che ṭhîn a ni.

Hê sakawlh thuneihna chungchângah hetiang hian hrilh kan ni: “Sakawlh chuan a thuneihna te, a lalṭhutthlêng leh thuneihna nasa tak chu a pê a” (Thupuan 13:2) tiin. Hê hrilh lâwkna hi a hnû kum za eng emawtiah a lo thleng famkim a, Roman Emperor Constantine-an a khawpui chu Rome aṭangin Constantinople, tûnlaia Turkey rama ‘Istanbul’ an tih tâkh khân a sawn a. Chû chuan Rome khawpuia Kaisara lalna hmun chu a kiân a. Chutiang chuan pagan Rome chuan khawpui chu sakawlh ṭhuthmun atân a pe ta a ni.

Isaac Backus-a sawi dân chu, “Constantinople lama lalram ṭhuthmun sawnna hmangin, . . . Constantine-an lei chunga mihring zawng zawngte chungah leh, Vân Pathian chunga inchâwisâng tûrin Rome bishop tân hmun a kiân ta a ni,” tih a ni—The Infinite Importance of the Obedience of Faith, and of Separation from the World, p. 16 (quoted in Le Roy Edwin Froom, The Prophetic Faith of Our Fathers, vol. 3, p. 213).

Thomas Hobbes sawi dân chu, “Pope thuneihna kha, Roman lalram tlâwm ta thlarau, a thlân chunga lallukhum khuma ṭhû bâk eng dang a ni lo,” tih a ni.—Leviathan (New York: Oxford University Press, 1996), p. 386.

Thupuan 13-a tuipui-sakawlh chungchâng fîmkhur taka zirnain a târ lan chu, sâkhaw thuneihna kalsual, Rome aṭanga lo chhuak, khawvêl pum huâpa chibaibûk dân kalhmang lo ni ta chu a ni (Thupuan 13:3, 4). Hê sakawlh hi mihring mimal ni lo vin, sâkhaw pâwl, Pathian Thûa thutak âia mihring thupêkte hmang zâwktu chu a ni.

`Chhiar tûr Thupuan 13:1, 6. Sakawlh thuneihna târ lan nân eng thu pawimawh nge a hman?`

Bible-in Johana 10:33 leh Luka 5:21-a Pathian sawichhia a hrilhfiah dân entîrna pahnih chu: 1) mihringin Pathian-ah a inchhâl emaw, lem a chang emaw a ni a, 2) mihringin sualte ngaidam tûra thuneihna neiah a inchhâl emaw a ni bawk. Hêng thilte hmanga Isua an sawisêlna pahnihte hi a dik lo, Isua kha Pathian dik tak a ni sî a; chuvângin sualte ngaihdam theihna A nei a ni. Roman pope thuneihna chuan Bible-in pathian sawichhiatna a tih kawng hnihte kha a nei a. An puithiamten sualte ngaidam tûra thuneihna neia inchhâlin, pope chuan lei chunga Pathian dinhmunte neiin a inchhâl bawk a ni.