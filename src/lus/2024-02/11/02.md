---
title:  Thupuan-a Inbeihna Hnuhnung
date:   09/06/2024
---

Thupuan thuchah hi thil entîrnei, ramsa mak pui pui leh lim maksak tak tak bâk thil a ni. Chhuân hnuhnung berte hnênah hmangaih Pathianin chatuan thutakte a târ lang a. Krista leh Setana inkâra inbeihna inṭanna chu chibaibûkna thû-ah a ni a, chibaibûkna thûa a vâwrtâwp chu a lo la thleng dâwn a ni.

`Khaikhin tûr: Thupuan 14:7, 9 leh Thupuan 4:11. Thupuan thupui, sual leh ṭha inkâra lei leh vân huâpa indona a lo zuâl zêl chu eng nge ni?`

Thupuan pum puiah hian, chibaibûkna leh thilsiamna thû hi thil inzawm nghet tlat a ni a. Thupuan 14:7 chuan thilsiam zawng zawngte Lalpa chu chibaibûk tûrin min ko va. Kum zabi hnih chhûng chu ‘zâwng thlah kan ni’ tih zirtîrna dik lo hian kan khawvêl a tuâm ta chungin, Sabbath hi chatuana kan nihna dik tak min hriat nawntîr rengtu a ni. Keini hi Pathian siam kan ni a, Siamtu chu chibai kan bûk tûr chu niin, A chunga rinawm tlat tûr kan ni tih Sabbath hian min hriat nawntîr reng a. Hei vâng tak hian Setana chuan Sabbath hi a ngaithei lo êm êm a ni.

`Chhiar tûr Thupuan 12:17; 14:12. Engtin nge Siamtu chibaibûkna chu a tâwpah lantîr a nih?`

Pathian thupêkte zawmna hmanga Siamtu chibaibûkna hi sakawlh chibaibûkna kalhin a ding reng a. Khawvêl chanchina dodâlna leh tihduhdahna tawrhhlelhawm ber chu a lo la chhuak dâwn nâin, tâwpna-hunah hian Pathianin Amâ chunga mi rinawm tlatte A nei reng dâwn a ni.

“Sabbath suâk, Sunday chu sorkâr dân siam anga zâwm a, Chawlhni dik lo serh chu, Pathian thupêk kalhtu thuneihna chunga rinawmna a ni a. Chawlhni dik serhna, Pathian dân zawmna chu, Siamtu laka rinawmna chhinchhiahna a ni.”—Ellen G. White, Indona Ropui, p. 606.

Thupuan 14:12 chuan hêng Chhandamtû hnungzuitu mi inpezo takte hian “Isuâ rinna” an nei tih a sawi a. Isuâ rinna tih chu rinna thûk tak, thil hmuh theih loh lai pawha rinchhan tlat rinna ang chî a ni. Thil a hriatthiam loh lai pawhin a tuâr a chhel tlat reng a. Hei hi thilthlâwnpêk Isuâ hnên aṭanga lo chhuak, rinna lo dawn niin, chû chuan inbeihna lo awm tûr pawh a paltlangtîr thei dâwn a ni.

`Ni-sarihna Sabbath hi, Pathian chu Siamtu a nihna lungphûm niin, Eden Huân min thlîr kîrtîr a. Tichuan, Rome-in a tih (Dan. 7:25) tâk anga luahlan dân kawng zawn chu a bulṭhut aṭanga Pathian thuneihna luahlan tumna a ni ang. Engtin nge hê thutak hian tâwpna hunah chuan hê thil hi inhniâlna thu inchuh ber a la ni dâwn tih manthiam tûra min ṭanpui?`