---
title:  Indona Thleng Ṭêp Chu
date:   08/06/2024
---

> <p>Chângvawn</p>
> “Anni chu thutakin tithianghlim rawh. I thû chu thutak a ni,” (Johana 17:17).

### Chhiar tûr
Thupuan 4:11; 12:3–5, 17; 13:1, 2, 11–18; 14:7, 9, 12.

Tihdamna hmanraw thar ṭangkai tak pakhat ‘Biochip emaw Veri chip’ an tih emaw chu a awm a, buh-fang tiât vêl lek, mihring taksa chhûnga phûm theih a ni. Biochip-ah hian damlo nat dân chungchâng hriatna a awm a, chumi hmang chuan Biochip/Veri chip phûmna lai vêl pâwn lam aṭanga han scan khân a hriat mai theih ṭhîn a ni.

Kristian ṭhenkhat chuan chû chu ‘Sakawlh Chhinchhiahna’ atâna la hman tûr anga ngaiin an ngaithei lo tlat mai a. Mi ṭhenkhat dangte lahin ‘Sakawlh Chhinchhiahna’ chu thil eitûr thunna ṭîn vêla chhinchhiahna (bar code) an dah hi ni thei tûrah an ngai a; a nih loh vêk leh USA pawisa note-a nambar rûk an dah, han belhkhâwma 666 tling thei chu ni tûrah an ngai bawk a. Tûte emaw chuan United Nations leh UN helicopter-a Masonic order, Illuminati awmte pawh chu ni tûrah an ngai zêl mai a ni.

Tûn kâr zirlaiin a tum ber chu, chibaibûkna chungchânga inbeihna lo awm tûr târ lan chu a ni. Setanan Pathian dân phiarrûkna hmangin Pathian thuneihna a la cho zui zêl dâwn a. A bîk takin Sabbath hi, chibaibûkna chungchânga khawvêl pum huâpa inbeihna a la ni dâwn a ni. Setanan Sabbath a huât chhan chu Siamtu a huât êm vâng a ni ber a. Kristâ hnêna kan intiamna min tihchhiatsak tumin tihluihna te, nawrna te leh tharum thawhnate a la hmang dâwn a. Chibaibûkna ni dik leh dik lo chungchângah thurin hi a la insu buai hlê dâwn a. Pathian min ngenna hnuhnung chu, tihduhdahna, ei leh bâr, sum leh pâi thûa hrêkna, tântîr leh tihhlumna thupêk chhuah kârah pawh Kristâ chunga rinawm tlat tûrin a ni.

Tûn kâr zirlai hian hê leilunga buaina hnuhnung min hruai tlang tûra Isuâ chakna chu a sawi uâr dâwn a ni.