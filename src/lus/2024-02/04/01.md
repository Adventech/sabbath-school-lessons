---
title:  Thutak Ṭana Dingin
date:   20/04/2024
---

> <p>Chângvawn</p>
> “Mosian thlalêrah rûl a khaikân ang khân, Mihring Fapa hi khaikânin a awm bawk tûr a ni; tû pawh Amah ring apiang an boral loh a, chatuana nunna an neihna tûrin,” (Johana 3:14, 15).

### Chhiar tûr
Sâm 19:7–11; Daniela 7:23–25; Tirhkohte 5:28–32; 1 Johana 5:11–13; Juda 3, 4; Thupuan 2:10; 12:6, 14.

Tûnlai Turkey ram tuipui kama khawpui, Izmir hi Thupuan bûa ‘Smurna’ a tih kha a ni a. Hê hmânlai khawpuiah hian kum zabi khatna leh hnihna hunah kha chuan mihring 100,000 vêl an chêng a. Khawpui hmuingîl leh Rome lalna chunga rinawm tlut mai an ni.

Kum tin ṭum khat chu Smurna khuâa chêng zawng zawngte chu Rome pathiante hnêna rimtui hâl ṭheuh tûra thupêk an ni ṭhîn a. Kum zabi hnihna hunah khân Smurna-ah hian Kristiante pawh an ṭhang duâng hlê tih hriat a ni a, chuvângin tam tak chuan an zâwm vê lo rêng a ni. Kohhran hmasâ hruaitu, Polycarp-a kha Roman pathiante hnêna rimtui hâl hmanga, a Lalpa a phatsan duh loh vê duh loh avângin Smurna khawpuia vântlâng hmuna in hâlna hmuna hâl hlum a ni. Kristâ hnêna a thutiâm phat tûra zawh a nih lehin, chû putar chuan, “Kum sawmriat leh kum nga chhûng A rawng ka bâwl tawh a, eng mah ka chungah thil dik lo tih rêng A nei lo. Engtin nge min Chhandamtu ka Lalber chu ka sawi chhiat theih ang?” tiin a chhâng a.

Kum zabi tam tak chhûng khân, a hmei a paten Krista an rinna an phat âi chuan martar chan an lo thlang tawh ṭhîn a. An inhlanna khân huaisenna min neihtîr a. Kristâ hnêna an inhlanna chanchin khân kan inhlanna min tihtharsak ṭhîn.

Tûn kâr chhûng hian Waldense-hote leh a hnûa siamṭhatu hmasâ, Huss-a leh Jerome-ate chawkphûrtu Bible zirtîrna ṭhenkhat kan bih zui dâwn a. Chû chu khatih lai huna Polycarp-a nunna lâksaktu Rome thuneihna, tûna Pope thuneihna hmanga tihhlum tûra vauna lakah pawh Lalpâ tâna rinawm taka kan din theih nân a ni.