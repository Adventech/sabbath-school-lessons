---
title:  Tihduhdah Tuâr Chunga Dinchanna
date:   21/04/2024
---

`Chhiar tûr Daniela 7:23–25; Thupuan 12:6, 14. Hêng chângte hian eng hrilh lâwkna hun chungchâng nge an sawi?`

Pathian chunga an rinawmna hian Setana a tithinrim a, chû chu tihduhdahnain a zui ṭhîn. Hun Laitâ chhûnga kohhranin Pathian mîte ‘dova’ a ‘tihduhdah’ hun tûr chungchâng zâwlnei Danielan a sawi lâwk a (Dan. 7:21, 25). Tirhkoh Johana pawhin chû hun chungchâng tho chu sawiin, Pathian kohhran chu thlalêra a tlânchhiat a, chutah chuan “hun khat leh hunte leh hun chanve chhûng châwm” a nih tûr thû a sawi a (Thupuan 12:14). Thupuan 12:6 hian sawi belhin, “Hmeichhia [kohhran] chu thlalêra amâ tâna Pathian hmun buatsaihah chuan a tlân chhia,” tih thû a sawi a. Pathian mîte chu thlalêra châwm an ni a; Indona ropui kal chhûng, Pope-in thuneihna a chan chhûng zawng khân anni chu A Thû tichak leh vawn nun zui zêl an ni.

Pathian mîte chuan an tâna A “buatsaihsak hmun” chu an hmû a. Nuna chona lian berte hmachhawn laiin, Pathianin A hnungzuitu rinawmte tân hmun a buatsaihsak ṭhîn a. Fiahna khirh ber an tawn laiin, A mîten A hmangaihna leh enkawlnaah inhumhimna an hmu ṭhîn (Sâm 46, en la.)

Ni 1,260 leh Thupuan 12:6, 14-a hun khat leh hunte leh hun chanvê hi hun thuhmun (hun 3½ emaw, kum 3½ x 360 emaw nî/kum = ni 1,260) sawina a ni. Bible hrilh lâwkna hi entîrnei hmanga ziah a ni ṭhîn a. Daniela leh Thupuan-a hrilh lâwknaah hian, ni khat hian kum khat a tluk ṭhîn a ni. Chutiang a nihzia chu Numbar 14:34 leh Ezekiela 4:6-ah hian kan hmû a ni.

Ni khat-kum khat intluk dân hi hêng chângahte chauh hian hman a ni lo va, zâu zâwkin Bible-ah hian hman a ni. Dr. William Shea, hunbi chhût thiam leh Thuthlung Hlui mi thiam ni bawk chuan, Thuthlung Hlui lama chutiang thupui hman a nihna hmun 23 lai a târ lang a. Bible hrilhfiahtûten chutiang chu kum za tam tak an lo hmang tawh ṭhîn a ni.

Visigoth-ho te, Vandal-ho te leh Ostrogoth-ho te khân Rome zirtîrna ang lo takin thurin dang an ring thung a. Ni 1,260 hi hnam kawlhsente zînga a tlâwm hnuhnung ber, Ostrogoth hote kum a.d. 538-a Rome aṭanga hnawh chhuah an nih aṭanga chhiar ṭan niin, thlarau lama thimna a.d. 1798-a Napoleon-a general Berthier-an Rome khawpui aṭanga pope a man thleng kha a awh a. Khâ hun rei tak chhûng khân Kristian chhiârsên lohte chu Pathian Thû an zawm avânga martar chantîr an ni a. Thihnaah meuh pawh hnehna an chang a. Krista-ah chuan sual thuneihna bawhchhiatna laka zalênna changin, “Berâmno thisen zârah” an hneh a. Kraws chunga Kristan Setana a hnehna kha anmahnî hnehna a ni a. An thi ta nâin, an thihna chu Kristâ lo kîr leh thlenga chawlhna lek a ni.

`Engtin nge Bible hrilh lâwkna thleng famkimin nangmâ rinna a tihchak sawt ṭhin?`