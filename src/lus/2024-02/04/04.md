---
title:  Ding Tûra Huaisenna
date:   23/04/2024
---

`Khaikhin tûr: Tirhkohte 5:28–32; Efesi 6:10–12 leh Thupuan 3:11. Hêng chângahte hian eng thupui pawimawh nge chuâng?`

Waldense-hote leh khâng Siamṭhatu tin te nihphung danglam tak pakhat chu, Pathian chunga an rinawm tlatna leh, Pope thuneihna âia Krista an dah chungnung tlat kha a ni. An rilrûte kha Thuthlung Thara rinna leh huaisenna thûin a khat a ni ber mai.

Petera leh tirhkohte khân, “Keini hian mihring thû âiin Pathian thû kan zâwm zâwk tûr a ni,” (Tirhkohte 5:29) an ti a. Anni khân Paula zilhna thû, “Lalpa-ah leh a chakna thahruiah chuan thiltihtheihna neiin lo awm rawh u” (Efesi 6:10) tih kha an chelh tlat a. Isuâ thurâwn, “Tû mân i lallukhum chu an lâksak loh nân che i thil neih sâ kha chelh tlat rawh,” (Thupuan 3:11) tih kha an ngai pawimawh hlê a ni. Roman kohhran thurochhiahte laka intukluh âi chuan, hêng rinna mi liante hian Pathian Thûa thutakte chu huaisen takin an din chhuahpui zâwk a ni.

Waldense-hote kha anmahni ṭawng ngêia Bible nei hmasatûte zînga mî an ni a. Waldensian Bible ziaktu Jean Leger-an kut ngêia Bible a ziak chhâwng a, milemte pawh a telh khân rilru a hneh hlê a ni. Waldense-hote khân a rûk têin Italy Hmâr lam leh France Chhim lam tlâng rama an chênnaah Bible thû an ziak chhâwng ṭhîn a. Nû leh pâten an fâte chu an la naupan lai aṭangin Bible thûte vawng tûrin an zirtîr ṭhîn a. Bible thû ziak chhâwng tûrin a huhoten an ṭang tlâng a, rim takin an bei ṭhîn a ni. An tlangvâl tam takte chu sumdâwng anga insiamin, Europe ram pum pui an fang chhuak a, a rûk têin Bible thutak chu an hrilh a. Ṭhenkhat chu university-ahte lûtin, remchâng an hmuh vêleh an zirlai puite hnênah Pathian Thu ṭhenkhat lai chu an hrilh a. Thlarau Thianghlim hruainain, a lo pawm duhtu tûr, rinawm taka a rûka lo zawngtûte hnênah thu hlû ziak chu an sem a. Mi tam tak chuan an rinawm vângin an nunnain a tawrh phah a. Khâng Walsense-hote khân fiah takin Bible zirtîrna chu an hre vek lo nâin, kum za tam tak chhûng chu Pathian Thûa thutak humhimin, mi dangte hnênah an hrilh chhâwng ṭhîn a ni.

“Nimahsela Mi felte kawng erawh chu chhun ên lâi tak pawha êng zual deuh deuh, êng fîm tak ang a ni,” (Thufingte 4:18). Solomonan Pathianin A fâte a hruaina kawng hi ni-êng, a chhuah sâna êng zuâl deuh deuh nên a tehkhin a ni. Tûnah Pathianin nî khi a ên dân pângngai rêng angin kan chungah êntîr ta mai se, kan mit a tidel vek ang. Thimnain kum za tam tak chhûng kan lei hi a tuâm hnûin, Pathianin a hmei a pa, A Thûa inpe tak, êng zawn belh zêltûte chu A din chhuahtîr ta a ni.

`Engtin nge Kristâ êng ên chhuahtîr a, kan vêla mîte hnênah kan chhit ên theih ang? Kan chhi êng mêk em?`