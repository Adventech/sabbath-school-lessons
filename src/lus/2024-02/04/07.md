---
title:  Zir Zâuna
date:   26/04/2024
---

“Pathian êng nasa takin hêng mi thlante thinlung a han chhun êng a. Rome dik lohna pawh fiah takin an hmu thei a; mahsela Pathianin khawvêl hnêna a pêk tûr êng zawng zawng chu an la dawng vek rih lo va. Hêng a rawngbâwltu pahnihte hmang hian Pathianin mipuite chu Rome zirtîrna thim hnuai atâ a hruai chhuak mêk a; mahsela, harsatna tam tak sut tlang tûr an la nei, pên khat tê têin, an phurh theih tâwk ang zêlin a hruai a, êng zawng zawng chu vawi khata hmu vek tûra buatsaih an ni lo. Chutianga pêk an nih chuan, rei tak thimthama awmte chhûn ni ên vânglaia an lo chhuak thut a an buai angin, anni pawh an hawikîr ang. Chuvângin hruaitute hnênah tlêm tlêmin, mipuite dawnsawn theih tâwkin A han tilang a. Thawktu rinawm dangte an lo la chhuak zêl ang a, mipuite chu insiamṭhatna kawng lamah an kalpui thui deuh deuh zêl ang.”—Ellen G. White, Indona Ropui, pp. 103, 104.

“A lehkhathawn pakhat chu puithiam, Chanchin Ṭha thurin lama inlet hnênah a ni a, chutah chuan a dik lohna chanchin thuhnuairawlh takin a ziak a, ‘silhfên ṭha ngainâ, thil lêlo lâwma hun rei tak tak khawhral,’ tiin a insawi chhia a. Hetiang hian a zilhna a ziah belh zêl a: ‘Pathian ropuina leh thlarau chhandamna chuan i thinlung chu lo khat rawh se, khawvêl thil neih lamah ni lovin. I rilru ni lova i in chhûng chei mâwina lamah fîmkhur rawh; chûng zawng zawng âi pawh chuan thlarau lama ṭhanlenna lamah i rilru pe rawh. Sâkhaw mi takin awm la, mi retheite lakah inngaitlâwm rawh, pum puârna lamah intlakral lutuk suh. I nun dânte i siam ṭhat loh va, thil lêlo laka i insûm loh chuan, keimah ang bawkin zilhna nasa tak i tâwk vê ang,’ tiin a ziak.”—Ellen G. White, Indona Ropui, p. 106.

**Sawi Ho Tûr**:

`Eng nge “ênna kal zêl” hi a awmzia? Engati nge Pathianin thutak hi zâwi muânga A puân chhuah zêl ṭhin? Engtin nge chûng zirtîrna thupuite chu tûnlai huna Pathian kohhranah pawh bel theih a nih?`

`Engtin nge thutak hmuh chhuah tharte hi Pathian mîten thutak an lo hriatthiam dân nên a inlaichîn? Engati nge êng thar chu êng hmasa nêna inkalh lo tûr a nih?`

`Khawi hnam leh rama chêng pawh ni la, eng emawti kawng chuan in hnam ngaih dân, ngaihsân zâwng leh khawsak phungte chu Bible zirtîrna nên inkalh tâwk a awm ngêi dâwn. Chûng thil inkalh laite chu in hriat hnûin, engtin nge kohhran kan nih angin nang leh kei, kohhran hian chûng chonate chu in hmachhawn ṭhin? Kan ram leh hnamin a ngaih hlut thilte pawm duâk duâk lo chungin, engtin nge khuâ leh tui ṭhâ nihna chu in vawn nun zêl ang?`

`Engtin nge John Huss-a lehkhathawn khân tûn laia i ngaih dânah hû a neih? Hê lehkhathawn hi eng angin nge i ngaih vê?`