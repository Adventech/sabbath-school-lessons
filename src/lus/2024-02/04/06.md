---
title:  Beiseina Hmanga Chawhphûr
date:   25/04/2024
---

`Chhiar tûr Hebrai 2:14, 15. Engtin nge Hun Laitâ hun laia ringtûte khân Indona Ropui chu a taka an lo paltlang?`

Tihduhdahna râpthlâk tak an hmachhawn laia mi rinawm Waldense-hote hlim theih chhan kha eng nge ni? Huss-a te, Jerome-a te, Tyndale-a te, Latimer-a te, leh Hun Laitâ chhûnga martar changten huaisen taka khandaih leh mei an hmachhawn theih chhan kha eng nge ni? Pathian thutiâmte an rinna kha a ni. Anni khân Kristâ thutiâm, “Keimah ka nun avângin nangni pawh in nung vê ang” (Johana 14:19) tih kha an ring tlat a. An nuna fiahna râpthlâk berah pawh A chakna chu a tling tâwk tih an hria a. A tawrhnaa Krista tawrhpuitu nihnaah pawh hlimna an chhar a. An rinawmna chu khawvêl tâna thuhretu thiltithei tak a ni.

Tûn thil mai ni lo, thil lo la thleng tûr chu an thlîr a. Kristâ thawhlehna zârah, thihna chu hmêlma tlâwm tawh a ni tih an hria a. Hêng mî, a hmei a pa huaisen tak takte hian thihna phuârna hrui chu an chai chat tawh a. Pathian Thûa thutiamte chu chelhin, hnehna an chang ta a ni.

`Chhiar tûr Johana 5:24; 11:25, 26 leh 1 Johana 5:11–13. Hêng thutiâmte hian mi mal takin eng rinngamna nge an neihtîr che? Engtin nge nuna fiahnate lo thlen laiin min ṭanpui ṭhin?`

John Huss-a khân tântîr, dik lo taka rêlsakna leh thihna ngeiah pawh a phatsan lo. Thla tam tak chhûng hrehawm taka tântîr a ni a. A tânna hmun vâwt leh hnâwng chuan natna thlenin a thihpui lo chauh a ni. Chuti chungin, “Pathian ṭhatnain a chelh nung hrâm a. A chungthû an rê1 chhûng zawng khân vân thlamuânnain a khat a. A ṭhian pakhat lehkha a thawnnaah chuan, ‘Hê lehkha hi lung in aṭangin ka ziak a ni a, ka kutte khaidiata hlin a ni a, naktûk hian tihhlum tûra hremna chu a lo thlen ka ring. Isuâ ṭanpuinaa nun thara thlamuânna hmuna kan intawh hun chuan, ka chunga Pathian zahngaihna nasatzia i la hmû ang, manganna leh thlêmna kâra min ṭanpui nasatzia nên,’ tiin a ziak a.”—Bonnechose, vol. 2, p. 67. A lung in pindan thim aṭangin sâkhaw dikin a hneh hun tûr chu a thlîr ṭhîn a ni.”—Ellen G. White, Indona Ropui, pp. 107, 108.

Tirhkoh Paula min fuihna thû hi tûnlai a tân hian a pawimawh zuâl zêl a ni. “Kan beisei thurin hi a nghîn lohna tûrin i pawm tlat ang u, Thutiamtu chu a rinawm sî a,” (Heb. 10:23). Hun kal taa A mîte chu Pathian thutiâmten a lo vawng nung tawh ṭhîn ang khân, keini tûna mîte pawh hi min la vawng nung zêl a ni.

`Kristâ tâna engkim chân tih chu eng nge a awmzia ni thei ang? A tâwpah chuan, eng nge i chân? (Marka 8:36 en la.) Khâng Waldense-hote leh siamṭhatûte hnên aṭang khân, khawvêl tâwp dâwna min tungnung tûrin eng zirlaite nge kan zir theih ang?`