---
title:  Siamṭhatna Vârparh Arsî Chu
date:   24/04/2024
---

`Chhiar tûr Sâm 19:7–11; 119:140; 119:162; Jeremia 15:16. Siamṭhatna lungphûm pawimawh, Pathian Thu chungah eng rilru sûkthlêk thuhmun nge Davida leh Jeremia-te khân an neih?`

Siamṭhatu tinte khân Pathian Thû chu an ‘lâwmna’ a ni a. Pathian duhzâwng tih chu an ‘hlimna’ a ni ṭhîn. Anni chuan A dân an ‘ngainâ’ a. Siamṭhatna chungchâng lungphûm pawimawh tak pakhat chu Bible thu zirna aṭanga lâwmna lo thleng mawlh kha a ni. Bible zirna neih hi thil hahthlâk a ni lo. Dân zawma chhandam nih tumna ang chî pawh a ni hek lo. Tihtûr hâutak zet ni lo vin, hlim leh lâwmna a ni zâwk.

Bible an zir khân Thlarau Thianghlim thiltihtheihnain anni chu a siamṭha ṭhîn a. “Pathian lehkha thûin mîte rilrû leh awm dân a tihdanglam theihzia chu Wycliffe-a nungchang aṭangin a lo lang. Hetiang mî a nih theihna hi Bible vâng a ni. Thudik man chiang tûra a beihna hian, a ngaihtuah theihna zawng zawngah thathona a han siam a, tha thar a han pe bawk a. Rilrû a tizâu va, hriat thiamnate a tichak a, a dik leh dik lo hriat thiamna te a tipuitling bawk.

“Bible zir leh ngaihtuahna hian, thil dang eng mahin a tih theih loh, rilru hriatna leh duhna te a tisâng a. Thil tum bîk neihna te, ngaihtuahna te, rilru huaina te leh tuâr theihna te a tinghet a, nungchang a tifîm a, rilru a tithianghlim a ni. Bible hi ngun tak leh thatho taka zira, a zirtu rilrû leh Tâwpneilo rilrû a lo inzawm chuan, khawvêlah hian, mihring finnain a zirtîr theihna sâng berin a zirtîr pawha a siam theih loh, mi fing leh ngaihtuahna chak, leh thil engkima a ṭha ber leh sâng ber chauh duh mî an lo chhuak ang.”—Indona Ropui, p. 94.

`Chhiar tûr 2 Tomothea 2:1–3. Pathian Thû mi dangte hnêna hrilh chungchângah, tirhkoh Paulan eng thurâwn nge Timothea hnênah a pêk?`

Pathian Thûa thutak leh Kristâ chhandamnaa lâwmna chu Siamṭhatûte thinlunga khatin, mi dangte hnênah an hrilh chhâwng ṭhîn. John Wycliffe khân a damchhûng hun chu thil pahnih avângin Pathian Thû Sâpṭawnga lehlin nân a hmang a, Krista nung chuan Thû hmanga amah a tihdanglam vâng leh, Kristâ hmangaihna chuan a thil zirte chu mi dangte hnêna puâng tûra a chawhphûr vâng a ni.

Wycliffe-a hun hmâ kha chuan Bible hi Sâpṭawngin a la awm meuh lo. Rome-in an man hmâin a thi hman chungin, Pope thuneihna chu diâu lo taka chêin, a ruhro chu lâi chhuakin, an hâl ral a, a vâp chu luiah an paih hiâl a ni. Mahse, a vâp chu lui tuiin a lên darh ta ang khân, Pathian Thû, nunna tui chu A hnathawh zârah zâu takin a lo darh ta zâwk a. Chutiang tak chuan Pathianin “Siamṭhatna Vârparh Arsî” chu a hmang a ni.