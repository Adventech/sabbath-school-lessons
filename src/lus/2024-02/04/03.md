---
title:  Êngin Thimna A Hneh
date:   22/04/2024
---

`Chhiar tûr Juda 3, 4. Hêta vaulâwkna thû chu eng nge ni a, engtin nge Kristian kohhran hnuhnunga bel a nih?`

Juda bû hi a.d. 65 hmâ deuh a Kristian rinawm, “Pa Pathian tihthianghlim leh Isua Krista-a humhimte” (Juda 1:1) hnêna lehkhathawn a ni. Hêng ringtu rinawmte hi “mi thianghlimte hnêna rinna vawi khat kawltîr lamah chuan ṭhahnemngai taka bei tûrin a fuih a. Mî tûte emaw arûka lût an awm sî a, ... chû mîte chuan Pathian khawngaihna chu hurnaah an chantîr a,” (Juda 1:3, 4). Hê zilhna thû hi Hun Laitâ vêla kohhran chhûnga ringlo mîte thil chîn ṭhan thilten a chîm a, pîpûte thurochhiah leh Pathian Thû nasa taka chawhpawlh a nih tâk lâia ringtûte tân khân a ni lehzual a.

“Kum za eng emawti chhûng khân mîte chu khâng Waldense hote ang khân Pathian thutakah an ding nghet tlat a. Anni kha chuan Krista kha an palai awm chhun ang a ngaiin, Bible pawh chu thuneitu sâng ber angin an ring a. “Eng hun lai pawhin Pathian tâna ṭang ngam an awm reng a ni. Hêng mîte hian Krista chauh chu Pathian leh mihring kâra palai a ni tih an rinna chu an ngaihlû a, Bible chauh hian nunna dân a kawhhmuh a ni tih an ring a, Sabbath dik tak chu an vawng thianghlim reng a ni.”—Ellen G. White, Indona Ropui, p. 61.

`Chhiar tûr Thupuan 2:10. Thihna hmachhawn dâwn mêk lai pawha Amâ chunga rinawmte tân eng Pathian thutiâm nge A pêk?`

Hêng thûte hi Smurna Kohhran hnêna ziah a ni a. An khawpui pathiante zînga langsâr tah pakhat chu Dionysius, nawmsipbâwlna leh chi thlah theihna pathian a ni. Dionysius puithiam a thihin, an vuina kawng zawhnaah lallukhum hi an lû-ah an khum ṭhîn a. Johanan hê lei lallukhum mi thi lûa an khumtîr kalh zâwng takin sual sipaite chunga hnehna changte lûa lallukhum an la khum tûr sawi nân a hmang vê thung a. Krista avânga fiahna te, harsatna te, tawrhna te leh thihna ngêi tuârte hnênah Nunna Lallukhum pêk a la ni dâwn a ni.

Nunna Lallukhum chuan ringtu rinawmte chu Kristâ tâna thihna meuh pawh tuâr tûrin a chawk phûr a. Nunna Lallukhun chuan hun harsa hnuaiah pawh ringtûte chu phûrna a neihtîr fo ṭhîn a ni. Natna leh tihduhdahna kârah Waldense hote phûrna a lo neihtîr tawh a. Eng tikah emaw chuan Isuâ hmêl hmûin, Amah nên kumkhuain an chêng tawh ang tih an hria a. Nunna Lallukhun chuan keini hnênah pawh thû a la sawi ta zêl a: tûnah fiahnate kan tuâr tih a ni thei e, mahse, Isuâ lam kan thlîr reng phawt chuan Nunna Lallukhum chu kan la chdâwn a ni.

`Hun harsâahte engin nge fuih phûr ṭhîn che? Engin nge ti hlâu ṭhîn che? Chutiang hun atân chuan eng thutiâmte nge i rinchhan theih ang?`