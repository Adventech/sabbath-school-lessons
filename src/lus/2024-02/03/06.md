---
title:  Rilru Inchuhna
date:   18/04/2024
---

`Chhiar tûr 2 Korin 4:3–6. Hei hi eng nge ni a awmzia, “hê khawvêl pathian hian ring lote rilru a tidel” (2 Korin 4:4, NKJV)? Engtin nge an mitte tihdel a nih? Engtin nge mitte tihvâr a nih ṭhin?`

Greek ṭawnga ‘rilrû’ sawina hi noema a ni. A awmzia tak chu hriatthiamna emaw, rilru ngaihtuahna emaw a ni. The SDA Bible Commentary chuan hê châng hi hetiangin a sawi zâu va. “Krista leh Setana inkâra indona hi mihringte rilrûa indona a ni. (Rome 7:23, 25; 12:2; 2 Korin 3:14, 11:3; Filipi 2:5, 4:7, 8). Setana hnathawh ber chu mihringte rilru tihdel emaw, tihthim emaw a ni. Hei hi Pathian Thu zirna laka dâlna siamsak a, taksa leh nunna hman nasat lutukna vânga rilru thiltihtheihnate tihbuaina hmangin a thawk ṭhîn a; hê dam chhûng thil ngawt hmanga rilru ngaihtuahna tihkhah a, chapona leh mahni-inchâwisânna hmanga rilru hîpna neihsakna hmangin a ni.”—Volume 6, p. 854.

Bote lama hriatna tlâkchhamna hi hriatna an neih theih loh vâng a ni lo. An hriat duh loh vâng a ni. Mi tam tak chuan thutak hre tûra remchânna tin rêng an nei a, mahse, rin loh chu thlangin, Setanan an mit a tihdelsak ṭhîn. Setana lalram chu thimna lamram a ni.

The SDA Bible Commentary chuan heti hian a sawi zawm a, “Chanchin Ṭhâ chiah hi Setana ruâhman hlauhawm leh bumna târ lan theihna awm chhun a ni a, hê thil hmang hian mîten thimna aṭangin êng an hmu thei dâwn a ni.”—Vol. 6, p. 854.

Thuthlung Thar thuchah pawimawh chu Isuâ nun, thihna leh thawhlehna hi a ni. Isua chu chanchin ṭha laipui niin, Lehkhathu laimû chu a ni. Lehkhathû zawng zawng hian Amâ chanchin an hriattîr ṭhîn (Johana 5:39).

`Chhiar tûr Johana 1:4, 5, 9, 14. Engtin nge hêng chângte hian Isuâ chungchâng an sawi? Johana 1:14 hi chhinchhiah bîk deuh ang che`

Kum zabi hmasa lama Kristian kohhrana Thuthlung Thar ringtûte khân, Krista chu an thimnaa êng a nihna angin an intulût hmiah a. Anni chu A khawngaihnaa tlan, A thiltihtheihnaa siam danglam, A hmangaihnaa chawhphûr an ni. Kristâ chunga an rinawmnaa an insuih khâwmna chu thihna meuh pawhin a tichat thei lo. Chanchin Ṭha êng ropui aṭangin Setana bumnate chu an hre thei a. Kristan A khawngaihna zâra huaisen taka A thutak dinpuitu a hmei a pâte A nei fo ṭhîn a. Khâng kum zabi tîr lamah khân, Kristâ hmangaihna, khawngaihna leh thutak êng chu thim zîngah a lo êng chhuak ṭhîn a ni.