---
title:  Chinghne Kohamte
date:   15/04/2024
---

`Chhiar tûr Tirhkohte 20:27–32. Tlûksanna lo thleng tûr chungchângah, tirhkoh Paulan Efesi kohhran hruaitûte hnênah eng vaulâwkna thû bîkte nge a lo pêk?`

Paula thurâwnin a tum chu thil lo thleng tûr a tâna kohhran buatsaih lâwk a ni. Hêng thu pahnihah hian a thil vei pahnih a târ lang a.

A thil engto pakhatna chu “in zîngah chinghne kohramte an lo la chhuak ang a, ran ruâlte chu an zuah lo vang” (Tirhkohte 20:29, NKJV) tih chu a ni. Ṭawngkam dang chuan, ringtûten tihduhdahna tawrhhlelhawm tak an hmachhawn dâwn a, mahse chû chu kohhran chhûng aṭangin a ni ang. Hê hrilh lâwkna hi kum zabi khatna leh hnihnaah a lo thleng a. Kristiante khân Rome pathiante hmâa kûn duh lohna hmanga lalber chibaibûk an hniâl a nih vaih chuan, nghaisak te, tântîr leh hâlhlumna hmuna hâl an tuâr ṭhîn a ni.

Tirhkoh thil engto dang leh chu, “In zînga mî ngêi pawh hi, zirtîrhote in hnêna pakâitîr tûrin, thu hran sawi in lo la awm ang,” (Tirhkohte 20:30) tih chu a ni. Kohhran chhûngah kalsualna a lo la thleng dâwn. Thurin dik lote chu chunglam thutak âia châwisân a la ni ang a. Ringlote thil tih ṭhinte chu a la dingchang bawk ang. Kum zabi lîna leh ngâna lai khân Kristian kohhranah inhnuhhniâmna/inremsiamna chu verther takin a lo lût a, ramthim rawngbâwlna lama hmasâwnna vânga pawm liam zêl pawh an ni maithei e. Mahse, a nghawrng râpthlâk tak chu Pathian Thûa thutakte pênsanna a ni sî a ni.

`Chhiar tûr 2 Thesalonika 2:7–12. Tlûksanna lo thleng tûr chungchâng engtin nge tirhkoh Paulan a sawi? Eng ang ziâte nge an lo thlîr tûr ni ang?`

Paulan, “bawhchhiatna thurûk chuan a thawk ṭan tawh” tia a sawi hi a pawimawh a. Paula hun lai meuh pawhin Pathian thûa thutak pênsanna chu zâwi muângin a lo thleng ṭan tawh a, chû chu Pathian dân zawm pênsanna a ni. Hê kal pênna hi kum zabi lo thleng zêlah a hluâr tiâl tiâl dâwn a ni.

Thupêk pahnihna kalh zâwngin Kristian chibai bûknaah milimte hman ṭan a lo ni a. Ringlo mîte sâkhuanaah hun rei tak chhûng chu milim hi châwisân a lo ni tawh ṭhîn a. Ringlo mîte tâna Kristian sâkhua chu pawm nâawm zâwk a nih theih nân, ringlote pathiante chu mi-thianghlim an tihte hming an châwitîr ta zêl a. Ni pathian biakna nî ‘Sunday’ pawh chu, thawhlehna châwimâwia Kristian inkhâwmna nîah zâwi muângin an hmang a. Hê ni dik lo hi, Bible-in serh tûrin a sawi lo nâin, tûnlai hunah hian a dingchang chho zêl sî a ni.

`Tûnlai kohhranah hian eng inremsiamna ang chî nge lo lût i hmuh theih? La pawimawh zâwk fo chu, eng inhnuhhniâmna ang chîte nge nangin i lo neih? Tûn hi thutak leh zirtîrna suâk chawm pawlh hun a ni em?`