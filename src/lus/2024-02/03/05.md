---
title:  Lehkhathû Tel Lova Mihring Ngaihtuahna
date:   17/04/2024
---

Thlarau Thianghlimin kan rilru hmangin hnâ A thawk ṭhîn a. Mî tûten emaw, “Kristian kan nih angin kan thluâk hi biak in kawngkâah kan endik vê ngai lo,” an ti vêl mai mai a. Chuti chungin, mihring finna hmanga ngaihtuahna mai chuan Lehkhathûa chunglam thutakte hi a hmuchhuak thei lo. Thutah hi mihring ngaih dân thil mai a ni lo va, chunglam inpuan chhuahna a ni zâwk.

`Chhiar tûr Thufingte 16:25; Rorêltûte 21:25; Isaia 53:6. Setanan bumna a hman dân chungchâng eng nge an târ lan?`

Setana bumnate zînga a hlawhtlinpui ber pakhat chu, Thlarau Thianghlim ṭanpuina tel lo, Pathian Thua finna tel lova mihring ngaihtuahna mai hi a ni a; hei hi Pathian thil tum hriat nân a tling tâwk lo. Keini ngaiha kawng dik ni âwma lang, hnam pum pui pawhin an pawmpui emaw pawh ni se, Pathian mithmuhah chuan dik lo hul huâl a ni thei a ni.

Kum tam vak lo liâm ta khân, ka nupui nên zân riahna tûra kan thlenna hotel kianga ramhnuaiah kêa lêng dûn tûrin thutlûkna kan siam a. A tlângpui thûin, kêa han vah vêlnaah pawh kawng chin leh hawi zâwng hi ka hre thei fû ṭhîn nâin, ram ngaw chhûnga eng emaw chen vah hnû chuan pan lam tûr chin chu ka bo ta tlat mai thung a. Nî lah chu a tla dâwn ruâi a ni tawh a, ka hlâuthâwng ta hlê mai. Vânneih thlâk takin ngâw fangtu mi dangte kan tawng hlauh a, anni chuan kawng min kawhhmuh a. Kan kalna tûr aṭanga mêl ngâ vêl zeta hlâah kan lo awm niin, mahse kawngpui bul a lo ni hlauh a. An car chu a kiang lawka dintîr an nih avângin keini pawh chu kan hotel thlengin min phur ta a ni. Hâwn lehna tûr kawng chin hre lo va bo tawh hnûa hâwn lehna kawng hretu han tawn hlauh chuan danglamna nasa tak a thlen a ni.

Lei aṭanga vân lam pana kan zin kawngah hian Pathianin min hlamchhiah mai lo va. In lam panna kawng Lehkhathu thianghlima mî chu, Thlarau Thianghlimin min kawhhmuh ṭhîn a. Thutak leh dâwt thu, dik leh dik lo, sual leh ṭhâ—hêng thilte hi Pathian Thu êngah chauh lo chuan dik taka hriatthiam theih a ni lo. Pathian leh A Thû kalh chu thil dik lo a ni a, chû chu thil hlauhawm tak a ni; Pathian nêna inrem erawh chu thutak leh thil ṭhâ a ni. Pathian Thu hmanga thutak leh thianghlimna kan teh zêl hi a va pawimawh êm!

`Engati nge mihring rilrû hi Thlarau Thianghlim tihvârna tel lo chuan chunglam thutak hmuchhuak thei lo a nih? Mihring ngaihtuahna leh chunglam thupuân inlaichînna hi sawi ho teh u. Engtin nge ngaihtuahna hian chunglam thupuân hrethiam tûra min ṭanpui ṭhin? Entîr nân, Daniela 2 en ta ila, Babulon hun aṭanga hmalam hun thlenga khawvêl chanchin awm dân tûr hrilh lâwkna a ni. Engtin nge hetiang hrilh lâwkna thiltithei tak hian mihring ngaihtuahna a hîp viâu?`