---
title:  'Inremsiamna: Setana Fin Vervêkna'
date:   14/04/2024
---

`Khaikhin tûr: Johana 14:6 leh Johana 8:44. Hêng Bible châng pahnihahte hian Isuâ nungchang leh Setana nungchang danglamna eng nge târ lan ni le?`

Ani chu thutak ṭobul a nih avângin Isuâ thu sawite kha a dik a. Engkim hria, hmangaihna leh finna khat Pathian thinlung aṭangin thutak a lo chhuak a. Ani chu thutak zawng zawng nihna lungphûm chu a ni.

A lehlamah, Setana erawh chu dâwt hmang, dâwt pâ chu a ni thung. Ani chu dâwtthû te, bumna te, dik lo taka hriattîrna te leh Pathian mîte hruai bo tûra thutak kaihlek hmang a ni. Thutak kailek a, rinhlelhna siam a, Pathian sawi ngêi diâu lo taka phatna hmangin, Eden-ah khân Evi a bum a. Chuta Setana thil sawi chu, “in thi ngêi ngêi hauh lo vang,” tih niin, thei ei thû-a Pathian thil lo sawi tawh kalhna chiang tak a ni. Chutiang bawk chu Setanan kum zabi tam tak chhûng chu a hmang zui a. Ani chuan Pathian Thûa rinna nghah hi a ngainêp a, Pathian ruâhmanna târ lana awm chu a kalh a, Bible thû a kâilek bawk a, amâ tâna a hlâwkpuiawm dâwn phawt chuan Bible thû hi dik hlel deuhin a sawi chhuak bawk ṭhîn a ni.

`Chhiar tûr Thufingte 23:23; Johana 17:17; Johana 8:32. Pathian Thûa thutak chungchângah hêng Bible chângahte hian eng thil thuhmun nge i hmuh? An thuchah laipui chu eng nge ni?`

“Setana chuan Pathian lehkhabu hi a thiltihtheihna do nân leh, a bumnate hriat theih nân a ṭangkai dâwn êm êm a ni tih a hria. Isua pawhin Setana thlêmnate kha Pathian Lehkhabu thuin a dodâl a, a thlêmna apiangah, “Chutiangin ziak a ni,” tiin a hnial zê1 a. Thlêmtu thu chhâk chhuah apiang chu Pathian thû ngei hmangin a hniâl thla zêl a ni. Setanan mihringte chunga a thuneihna vawn reng a, chhuhsaktu pope thuneihna siam ngheh a duh chuan, mîten Pathian Lehkha thû an hriatna a dâlsak a ngai a ni.

“Pathian Lehkhabuin Pathian châwimâwi a, mihringte chu an awmna tûr hmun takah a dah dâwn avângin Bible thu thianghlim thup a, a khuahkhirh a ṭûl a ni. Hetiang hian Roman kohhran chuan an ti ta rêng a. Kum za tam tak chhûng chu Bible sem darh an khap tlat a. Tû mâ chhiar an phal lo va, an ina kawl pawh phal a ni lo; puithiam leh bishop, thu dik pawisakna nei 1êm loten an thiltih dân rem zâwngin an hrilhfiah a. Tichuan khawvêl ram tina mîten pope chu lei chunga Pathian âiawh, kohhran leh sorkâr chunga thunei theia ngaih a lo ni ta a ni.”—Ellen G. White, Indona Ropui, p. 51.

`Tûnlai huna Setanan Pathian Thû kaihlek tuma a beih dân kawngte sawi ho teh u.`