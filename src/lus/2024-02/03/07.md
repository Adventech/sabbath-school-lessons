---
title:  Zir Zâuna
date:   19/04/2024
---

“Englai pawhin thu dik huâtna leh dodâlna thlarau chuan Pathian hmêlmâte a han fuih huai châwk a; chuvângin Pathian zuitute chu

inring renga awmin an rinawmna an thlahthlam tûr a ni lo. Isuan a zirtîr hmasâte hnêna a sawi kha, khawvêl tâwp thlenga hman a ṭûl ang: ‘In hnêna ka sawi hi mi zawng zawng hnêna sawi ka ni. Inring rengin awm rawh u.’ Marka 13:37.”—Ellen G. White, Indona Ropui, pp. 56, 57.

Khawvêl hmun tam tak, a bîkin mîten zalên taka Bible an neih theihna hmunah chuan, mî hnehtheihna a neih chu tikiam tûrin Setanan hmanraw dang a hmang ṭhîn a. Chutiang zînga a ṭangkaipui takte zînga pakhat chu tûn lai thiamna chi hrang hrangte emaw, Bible mi thiam nihna emaw niin, eng emaw châng chuan chu chu pawm a nih chuan, Pathian Thûa innghahna a ngainêp sî ṭhîn a ni.

Entîr nân, Daniela bû kha Kristâ hun hmâ kum 500 chuâng maha mî ni mah se, Bible mithiam tam tak chuan b.c kum zabi hnihna laihâwl vêl ni tûrah an ngai lui tlat thung a. Anni chuan chutih lai hun vêla ziah ni tûrin an sawi bawk a; chuti a nih loh chuan zâwlnei hian hmalam hun a sawi dik dâwn tlat a, chû chu ni theiin an ngai meuh sî lo.

Chutichuan, anni chuan Daniela hi a hun târ lana ziah ni lo vin, a hnû kum za eng emawtia ziah niâwmin an sawi a. Vânduâi thlâk takin, Bible chungchânga hê dâwtthû hi tûn lai mi thiam tam tak chuan min chirh theh nân an hmang a. Chû chauh ni lo vin, mi tam tak chuan hê thil dik lo hi an pawm a, a chhan ber pawh mi thiamte zirtîrna a nih vâng a ni. Paula erawh chuan, “Thil zawng zawngte fiah ula, a ṭhâ chu pawm tlat ang che u,” (1 Thes. 5:21, NKJV) tiin vaulâwkna thû min hrilh a ni.

**Sawi Ho Tûr**:

`Thawhlehni zirlaia thu lâk chhâwn kha ngaihtuah la, hei hi chîk takin ngaihtuah zui ang che: Bible thuneihna verther taka ngainêp tûra Setana hmanraw hman chu engte nge ni ṭhîn?`

`Pathian Thû dik lo taka hrilh fiahna laka kan himna tûr chu engte nge ni?`

`Sual leh ṭha kâra indona ropuia Pathian nungchang dik lo taka târ lang leh, hmangaihna nei lo, rorêltu nunrâwng anga lantîr tûrin Setanan a bei ṭhîn. Engtin nge chutianga tih a tum ṭhin a, Pathianin a dâwt sawi A chhân lêtna chu eng nge ni?`

`Tirhkoh Peteran “hrilh lâwkna hi mahnîa hrilh fiah tûr a ni lo” (2 Pet. 1:20) a ti a. Engtin nge mahnî duh dân ang anga Bible thu awmzia kan kâi lek mai mai lo tih kan chiân theih ang? Engati nge kan ngaih mai âia chû chu a awl zâwk a, engtin nge chutianga tihna lakah kan invên him theih ang?`