---
title:  Thim Zînga Êng Lo Êng Chhuak
date:   13/04/2024
---

> <p>Chângvawn</p>
> “Tichuan Isuan an hnênah, ‘Êng hi rei lo tê in zîngah a la awm rih e. Êng in neih chhûng hian lêng rawh u, thimin a nan loh nân che u; tû pawh thima lêng chuan a kalna chin a hre ṭhîn lo,’ a ti a,” (Johana 12:35).

### Chhiar tûr
Sâm 119:105, 116, 130, 133, 160; Thufingte 16:25; 23:23; Johana 8:44; Tirhkohte 20:27–32; 2 Korin 4:3–6; 2 Thesalonika 2:7–12.

Bible-a lehkhabu hnuhnung ber, Thupuan-ah, Diabola chu ‘dragon leh rûlpui’ (Thupuan 12:9) anga târlan a ni a. Pathian mîte tihboral duhtu a nih avângin ani chu dragon a ni a, rûlpui a nihna chhan chu a dâwt verthei takte chu anmahni bum nâna a hman ṭhin vâng a ni. Kristâ thih hnû kumahte khân mî sâng tam takte chu Rome lalber rorêlna hnuaia an ‘pathiante’ chibai an bûk vê duh loh vânga nghaisak leh, sakeibaknei pûka paih te, hâlhlumna hmuna hâlte an ni a. Chuti chungin, hremna râwng tak an hmachhawn chungin, mi tam tak chu rinawm takin an awm zui zêl a, chanchin ṭhâ chu darh zui zêlin, kohhran pawh a ṭhang zêl bawk a.

Chuvâng chuan, Setana pawhin a chêt dân a thlâk a. Bible thutak zirtîrna dawng mûmal mang sî lo vin ringlo mi tam tak chuan baptisma an chang a. Kohhran chhûnga kalsualna namên lo tak lo thlengin, Bible thutak leh ngaih dân tlânglâwn chu chawhpawlh a ni a. Kum zabi lîna leh ngâna hi inhnuhhniam hun niin, kohhran hotu lianten milem bemîte thil chîn leh Kristian zirtîrnate chu an chawhpawlh ṭhîn a ni.

Chuti chungin, hun harsat ber lai pawhin, Pathianin A mîte chu a awmpui zêl a. Isua “kawng leh thutak leh nunna” chu hmûin, Thlarau Thianghlim thiltihtheihna zârah, nghet taka dingin, na taka nawr an nihna chu chhia leh ṭha hriatna fîm takin an hmachhawn a. An chunga nawrna awm chu rit leh verther tak a ni chungin, Pathianin Bible-a A ruâhmanna A târ lan chungah chuan rinawmin, A Thûa thutakah chuan an ding nghet tlat a.