---
title:  Biak Bûk leh Dân Chu
date:   26/05/2024
---

`Chhiar tûr Thupuan 11:19; Exodus 25:16; 31:18; 12:17. Biak bûk Hmun Thianghlim Ber chhûnga Thuthlunna Bâwm chhûnga thil awm eng nge hêng chângte hian an sawi?`

Inremna Nî kha rorêlna nî a ni. Khatah khân Israel mîte chu tel vek tûra thupêk an ni a, hnâ zawng zawng chawlhsanin sima thinlung inen lêtna an nei tûr a ni (Lev. 23:29–31). Chû nîah chauh chuan Puithiam Lalber chu biak bûk Hmun Thianghlim Berah, sual laka inremna siam tûrin a lût ṭhîn a. Biak bûk pindan chhûngril berah chuan Thuthlunna Bâwm a awm a. Bâwm chhûngah chuan Pathian dân Thupêk Sâwm ziahna lungphêk chu a awm bawk. Bâwm khuhna rangkachak kha ‘zahngaihna ṭhutphah’ tih a ni a, chû chu sual laka biak bûk tihthianghlim nân thisena theh a ni ṭhîn. Zahngaihna ṭhutphah chungah Shekinah ropuina hmangin Pathian chênchilh nihna târ lan a ni bawk a. Inthâwina hlan khân mi sualte chunga Pathian zahngaihna a lantîr ṭhîn a; Inremna Nî-ah erawh chuan rorêlna nî thlengin sual hi hriat reng a ni (Heb. 10:3) a, sual laka tihthianghlimna chu Kristâ thisen rinna zârah chiah a taka thlen theih a ni tih a târ lang (1 Pet. 1:18, 19). Chuta Pathian chênna hmunah chuan, zahngaihna leh rêldîkna chu inchawih mâwi taka kalpui a ni ṭhîn a ni.

Vân biak bûk thlîrin, tirhkoh Johanan “Pathian tempul . . . inhawnga A thuthlung lo lang” (Thupuan 11:19) chu a hmû a. Indona Ropui-ah hetianga sawi belh a ni: “Vân biak bûka Hmun Thianghlim Ber chhûngah chuan Pathian dân chu thianghlim leh zahawm taka dah a ni a, Sinai Tlânga khawpui rîte nên Pathianin A rawn puan chhuah, lung phêka Amâ kut ngeia ziak dân chu a ni. Vân biak bûka Pathian dân a tîra mi chu la chhâwngin, Lungphêkahte leh Mosia lehkhabu pangâah te ziah chhâwn leh a ni a, thu ziak chhâwn dik lo thei lo a ni. Chûng thu pawimawh hrethiamte chu, Pathian dân thianghlimna leh, danglam thei lo a nihnate chu hmuhtîr an ni.”—Ellen G. White, Indona Ropui, p. 434.

Adventist ringtu hmasâten biak bûk chungchânga Bible zirtîrna an zir khân, Pathian dân pawimawhna leh a lâi taka Sabbath awm pawimawhna chu an hrethiam ta a. Vân biak bûk chhûnga Thuthlunna Bâwma Pathian dân a awm a nih ngat chuan, kraws-ah a bo dâwn lo tih an chiang ta hlê a ni.

`Pelh hauh lo va dârkâr khata mêl sâng khata chaka kâr tina rawn inher chhuak leh ṭhîn Sabbath chungchâng hi ngaihtuah la. Chû chuan thurina thilsiamna chungchâng pawimawhzia eng nge min hriattîr ngêi tûr ni ang? Eng thurin dangin nge chutiang chu min chiang taka min hriat nawntîr ṭhin le?`