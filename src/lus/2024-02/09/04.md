---
title:  Sabbath leh Dân Chu
date:   28/05/2024
---

`Chhiar tûr Thupuan 14:6, 7; 4:11; Genesis 2:1–3; Exodus 20:8–11. Thilsiamna, Sabbath leh Pathian dân inlaichîn tawn dân chu eng nge ni?`

Thilsiamna khân Pathian mithmuha kan hlutzia a târ lang a. Khawvêl zâuvah hian keini chauh hi awm kan ni lo va, tihpalh thila lo awm lah kan ni hek lo. Kan ṭobul leh kan lo zîkchhuahna chungchâng tûnlai thiamna leh khawvêl finnain a târ lan dân, mi tam takin an pawm tlân leh Bible sawi dân chu a thuhmun hauh lo mai.

Heta kan awm chhan chu Isuan min siam vâng a ni. Ani chu chibaibûk tûr a nihna chhan chu min siam vâng ngawt pawh ni lo vin, min tlanna avâng pawhin a ni bawk. Thilsiamna leh Tlanna chu chibaibûkna dik laimû chu a ni. Chuvângin, chhandamna ruâhman manthiam tak tak tûr chuan Sabbath hi a pawimawh êm êm a. Sabbath hian Siamtû min enkawlna leh Tlantû hmangaihna a târ lang a ni.

Thilsiam chawlhkâr tâwpnaah khân, Pathian chu A khawvêl siam tâk mâwina leh ropuinaah chuan A châwl a. Kan tâna entawn atân A châwl bawk a. Sabbath hi min Siamtu fak nâna kâr tina chawlhna hun a ni. Sabbath nîa chibaibûkna kan neih hian, ni dangah ni lo, chû nîa A malsâwmna bîk A dah chu dawng tûrin kan thinlungte kan hawng tihna a ni.

Kan tâna A thil ruâhman kan kal pênsan hnû pawh khân, Siamtu chuan min hmangaih êm avângin min hlamchhiah mai lo tih Sabbath hian min kawhhmuh a. Amaha kan chawlhna chatuana entîrtu a ni a. Siamtû chunga rinawmna a bîka entîrna pawh a ni bawk (Ezek. 20:12, 20). Hnathawh ni lo vin, chawlhna entîrna a ni a; dân zawma chhandam nih tumna ni lovin khawngaihna, thiamloh chantîrna ni lo vin rinngamna, chhandam nâna keimahni ni lo va Pathian rinchhanna entîrna a ni. Sabbath chawlhna dik chu min Tlantu leh Siamtu, kan tâna Lo-Lal-leh-Tûra hmangaihna bân rinchhana khawngaihnaa chawlhna a ni.

Thupuan 14 thuchah, khawvêl tâwpna huna Pathian thuchah hian Sabbath apianga A hmangaihna leh enkawlnaa châwl ṭhîn tûrin min ko va. Min Siamtu chu hre renga, Amâ hnêna châwimâwina hlân tûrin min ko reng a ni. Sabbath serhna hian Eden ṭhatfamkimna leh, lo la thleng tûr lei leh vân siam thar ropuina chu a dawhzawm bawk. Engtikah emaw chuan, Eden mâwina kha dinthar a la ni leh dâwn tih min hriattîr a ni.

`Seventh-day Adventist mi tam zâwkte chuan dân zawma chhandam nih tum anga sawisêlna an tawng ṭhîn a, chutah chuan kan Sabbath serhna a tel tlângpui bawk. Sabbath hi rinna felna leh Tlanna chhinchhiahna a nih thû hi sawi ho ula. Engati nge châwl tûra Pathian thupêk kan zawmna hi mîten thiltih hmanga vân lâwn tum anga min ngaih phah ṭhin?`