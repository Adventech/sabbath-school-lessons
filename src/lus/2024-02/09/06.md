---
title:  Vântirhkoh Pathum Thuchahte Chu
date:   30/05/2024
---

Thupuan 14:7-ah, vântirhkoh pakhatna chuan aw ring takin, “A rorêl hun chu a lo thlen tâk avângin, vân te, lei te, tuifinriat leh tuihnâte Siamtu, Pathian chu hlâu ula, châwimâwi rawh u,” (NKJV) tiin a âu va. Vânin min ngenna chu, rorêlna lo thleng mai tûr êngah Siamtu chu thinlung taka chibaibûk a, A chunga rinawm tlat tûrin a ni.

Vântirhkoh pahnihnain a puân chhuah chu: “Babulon khaw ropui, a mi ngaih chîn vânga thinurna uain hnam zawng zawng intîrtu chu a tlâwm ta, a tlâwm ta,” (Thupuan 14:8) tih a ni. Babulon hian a entîr chu, sâkhuana kal sual, vântirhkoh pakhatna thuchah hnâwl a, chibaibûkna sual pawm zâwktu chu a ni. Chuvâng chuan Thupuan 14:9-11 chuan chibaibûkna thûa vaulâwkna min pêk chu “sakawlh leh a lim” chibaibûk lo tûrin a ni. Hetah hian duhthlan tûr inkalh tak pahnih a târ lang a—Siamtu chibaibûkna leh sakawlh chibaibûkna a ni. Hê leia mi tinte hian, thlâk danglam leh theih tawh hauh loh tûra duhthlanna kan siam a ngai dâwn a, chû chu—Krista nge kan thlan dâwn Setana tih a ni.

`Chhiar tûr Thupuan 14:12. Sakawlh chibai bûk hniâltute nihna târ langtu thil pahnih chu eng thilte nge ni? Engati nge a pahniha an pawimawh vê vê?`

Khawvêl chanchina dodâlna namên lo leh tihduhdahna tawrhhlelhawm tak kârah pawh, Pathian chuan tâwpna hunah hian Amâ chunga mi rinawm tlatte A nei dâwn a. Kristâ felna thilthlâwnpêk zârah, khawngaihnaa-khat nun neiin, thuâwih takin an nung ang. Sakawlh chibaibûkna kalh zâwng taka Siamtu chibaibûka dinna chu Pathian thupêkte vawnna a ni. Hê inbeihna hnuhnunga Kristâ chungah rinawmna emaw, sakawlh chunga rinawmna emaw chu chibaibûkna thû-ah a ni dâwn a, Sabbath hi sual leh ṭha inkâra indona ropui thupui laimû chu a ni dâwn a ni.

Hêng rinawm taka Chhandamtu zuitûte hian ‘Isua-a’ rinna an nei lek ni lo vin, ‘Isuâ rinna” pawh an nei bawk dâwn a ni. Isuâ rinna chu, thûk, rinchhan ngam, inpêkna tak tak a nih avângin, hremhmun ramhuai zawng zawngte leh hê leia fiahna zawng zawngte pawhin an sâwi nghîn theih loh khawpa nghet a ni. Mita hmuh theih loh lai pawhin a ring a, a chhan hriat loh lai pawhin a ring a, thil manthiam mai loh lai pawhin a beisei tlat ṭhîn. Hê “Isuâ rinna” hi rinnaa kan dawn thilthlâwnpêk a ni. Hmalam huna buaina lo thleng tûrah pawh min kaltlangpui dâwn a. Khawvêl tâwp buaina a lo chhuah hunah, sum leh pâi, ei leh bâr lama khuahkhirh, tihduhdah, tântîr leh thihna ngêi hmachhawn hunah pawh, Isuâ rinna chuan Isuâ lo kal dârkâr hnuhnung ber thlengin min chelh tlat dâwn a ni.

`Engtin nge Pathianin tûna i rinna chu hmalam hun lo kal tûr atâna buatsaih lâwk nân A hman ṭhin?`