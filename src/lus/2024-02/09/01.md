---
title:  Pathian Sorkarna Lungphûm Chu
date:   25/05/2024
---

> <p>Chângvawn</p>
> “Tichuan, dragon chu hmeichhe chungah chuan a lo thinur a, a thlah la awm, Pathian thupêkte zâwma Isuâ hriattîrna thu pawmte chu do tûrin a kal ta a,” (Thupuan 12:17).

### Chhiar tûr
Thufingte 28:9; Thuhriltu 12:13, 14; Daniela 7:25; Thupuan 14:6–12.

Adventist-ten nasa taka Bible an zirna azârah, vân biak bûk Hmun Thianghlim Bera dân pawimawhzia chu an hrethiam ta a. Pathian dân lai tak kan thlîr chuan, thupêk palîna, Sabbath pawimawhna kan hmu bawk a. Dik takin, a dang zawngte âiin hê dân hian Pathian chu min Siamtu a nihna vânga chibai kan bûk tûr a nihzia min hriat chiantîr a; hei hi chibaibûkna dik lungphûm, khawvêl chanchin tâwpna hunah phei chuan la pawimawh zual tûr chu a ni (Thupuan 14:6–12).

A tîr aṭanga Setana thil tum chu Pathian dân palzûtna hmanga Pathian chibaibûkna tih sukuk a ni nghâl a. Ani hian ‘pakhat’ bawhchhiat chu ‘a dang zawnga thiam lohna’ a ni tih a hria a (Jakoba 2:10); chuvang chuan, Pathian dân bawhchhe tûrin mîte hi a fuihpawrh ṭhîn a ni. Setanan Sabbath a huât viâu chhan chu Siamtu a târ lan bâkah, Amah chu chibaibûk tûr a ni tih a hriattîr vâng a ni. Vân biak bûk Hmun Thianghlim Ber-ah pawh Pathian dân chu vawn him a ni a. Dân chu sual kâwk chhuaktu a nih avângin, mîten Pathian chunga rinawm dân kawng an zawn chhûng chu, Sabbath thupêk pawh telin, A dân hian pawimawhna a nei zui zêl dâwn a ni.

Hê zirlaiin a tum chu biak bûka Pathian dân, Sabbath leh sakawlh chhinchhiahna lo awm tûr chungchâng chu a ni. Tâwpna huna mîte tâna Sabbath pawimawhna pawh kan bih tel bawk ang.