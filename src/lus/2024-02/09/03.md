---
title:  Pathian Dân Thlâk Danglam Theih Loh
date:   27/05/2024
---

`Chhiar tûr Matthaia 5:17, 18; Sâm 111:7, 8; Thuhriltu 12:13, 14; 1 Johana 5:3; Thufingte 28:9. Kristian leh dân inlaichînna chungchâng eng nge hêng chângte hian an zirtîr?`

Seventh-day Adventist-ten Pathian dân thianghlimna châwisângtu Protestant Siamṭhatûte hniakhnung an zui a. Chutiang chungchânga John Wesley-a thusawi hi lo chhinchhiah teh: “Mosian Israel fâte hnêna inthâwina emaw, hlimthla rawngbâwlna emaw a pêk, inthâwina dân te, tempul rawngbâwlna zawng zawngte pawh telin, khâng kha tiboral tûrin kan Lalpa chu a lo kal a, nuai bo leh tiboral hlauh tûrin a ni. . . . Mahse, ṭhatna dân, Thupêk Sâwma chuang, zâwlneiten an zirtîr kha chu A la bo vê lo. Chu mi pêng khawi mah sût tûra lo kal a ni hek lo. Hê dân hi hnâwl theih ngai loh tûr, ‘vâna thuhretu rinawma ding reng tûr’ chu a ni. . . . Hê dân bung hrang tin hi mi zawng zawng chungah, engtik lai pawha hman reng tûr a ni a; khawi lai hmun leh hun bîk emaw tân mai ni lo vin, a boruâk awm dân azira thlâk theih pawh a ni hek lo; Pathian nihphung leh mihring nihphung, an inlaichîn tawnna thlâk danglam theih loh chu a ni.”—Upon Our Lord’s Sermon on the Mount, Discourse V, John Wesley’s Sermons: An Anthology (Nashville, TN: Abington Press, 1991), pp. 208, 209.

`Khaikhin tûr: Exodus 34:5–7 leh Rome 7:11, 12; Sâm 19:7–11; 89:14; 119:142, 172. Pathian dân leh Pathian nungchang inlaichînna chungchâng eng nge hêng chângte hian min hrilh?`

Pathian dân chu Amâ nungchang ziah chhuaha awm, A lalṭhutthlêng hûn chhan leh mihring thianghlimna tehfung tûr chu a nih avângin, Setanan a huâ a ni. “Leia biak bûk chu vâna mi anpui a nih sî chuan, leia Pathian bâwm chhûnga dân dah tâka chu vâna bâwm chhûnga mi ziak chhâwn chiah chu a ni a; tichuan vân biak bûk thutak pawm chungchângah, Pathian dânin a ngiat chu pawmin, thupêk palîna Sabbath hi zâwm tel tûra pawmna a ni tih tûman an hai thei lo. Hetah hian Pathian thu târlanna inrem tak, vân biak bûka Kristâ rawngbâwlna lantîrtu dodâlna thurûk, kha tak leh tumruh tak chu a awm.”—Ellen G. White, Indona Ropui, pp. 434, 435.

`Thupêk Sâwmte zawm a ngai tawh lo tih chhuânlamah mîten eng nge an sawi ṭhin? Chumi phêna thil awm dik tak chu eng nge nia i rin?`