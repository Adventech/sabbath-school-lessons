---
title:  Sakawlh Chhinchhiahna Chu
date:   29/05/2024
---

`Chhiar tûr Thupuan 12:12, 17; 13:7. Engtin nge hêng chângte hian Setana thinurna an târ lan? Engati nge Setana chu tâwpna huna Pathian mîte chungah a thinrim?`

Thupuan 12 hian lei leh vân huapa Krista leh Setana inkâra indona, kum tam tak chhûng kalpui chungchâng a târ lang a. Setanan Pathian mîte a beihna hmangin a vâwrtâwp a thleng dâwn a ni. Thupuan 13 hian dragon ṭanrualpui pahnih, tuipui leh khawmuâl sakawlh a sawi lang a. Hêng thiltihtheihna pahnih ṭangrual hian Pathian mîte chu an la do rawn dâwn a ni.

`Chhiar tûr Thupuan 13:4, 8, 12, 15; 14:7, 9-11. (En tel tûr: Thupuan 15:4; 16:2; 19:20; 20:4; 22:9.) Hêng chângahte hian eng thupui thuhmun nge lo lang le?`

An danglamna hi chhinchhiah la. Mîten Siamtu emaw, a nih loh vêk leh thil dang eng emaw chu chibai an la bûk dâwn a ni. Siamtu chu chibaibûk phû a ni a (Thupuan 5:9). Krista leh Setana kâra vâna indona chhuah chhan kha chibaibûkna thû-ah a ni: “Chhûm âia sâng zâwkahte khian ka chho vang a; Chungnungbera ang maiin ka awm ang,” (Isa. 14:14). Siamtû chanpual bîk liâu liâu, chibaibûk nih kha Setanan a duh tlat mai a. Thupuan 13 sawi dânin, khawmual sakawlh chêtna zârah a hlawhtling dâwn a ni (Thupuan 13:4).

Daniela 7 nêna khâikhinna chuan hê khawmual sakawlh hi “hunte leh dânte thlâk danglam tumtu” leh hrilh lâwknaa ni 1,260 (a taka kum 1,260 chhûng) thuneihna hmangtu ‘ki te tak tê’ tho kha a ni tih a târ lang (Dan. 7:25; Thupuan 13:5; Zirlai 6-na en bawk la). Pathian Thupêk Sâwm dâna ‘hun’ chungchâng sawina awm chhun chu a palîna a ni. Hê kohhran hian a ni sarihna Sabbath nîa chibaibûkna chu chawlhkâr khata ni hmasa ber, Sunday-a thlâk tumin a lo bei tawh a ni.

A thuneihna chhinchhiahna atân Amah Pathian ngêiin nisarihna Sabbath chu chibaibûkna atâna A lo pêk (Exod. 31:13; Ezek. 20:12, 20) laiin, lei thuneihna chuan chibaibûkna nî chu thlâk dân kawng a zawng a, chû chu vân lam thuneihna luahlan tuma beihna a ni. Hê thil tak mai hian, chibaibûkna dik leh dik lo, khawvêl tâwpa inbeihna thu inchuh ber chu a ni dâwn a ni.

Hei vâng hian, Thupuan chuan Pathian chunga mi rinawmte chu “Pathian thupêkte zâwmtu” (Thupuan 12:17; 14:12) tiin a sawi a. Hetah hian Sunday ni lo vin, ni sarihna Sabbath chu a tel a ni. A ni thianghlima Pathian chibaibûk (Isa. 58:13) tûra Vân Tirhkoh Pathumte kohna hnuhnung hnar a, sabbath suâk, Sunday-a sakawlh chibaibûktûte chuan Sakawlh chhinchhiahna chu an dawng dâwn a ni (Zirlai 11-na en la).