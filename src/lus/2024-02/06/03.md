---
title:  Hrilh Lâwkna Hunbîte
date:   06/05/2024
---

`Khaikhin tûr: Thupuan 11:3; 12:5, 6, 14, 15 leh Daniela 7:25. Hêng hrilh lâwkna hunahte hian eng thil thuhmun nge i hmuh le?`

Thuhretû pahnihte hian “saiip puan sinin, ni 1,260 chhûng zawng thû an hrilh lâwk ang” (Thupuan 11:3). Hê hun leh thla sawmlî leh thla hnih chhûnga khawpui thianghlim chu ‘Gentailte’ (Pathian thutak dodâltûte) rah beha a awm chhûng (Thupuan 11:2) nên khân thuhmun a ni. Pathian hmêlmaten Pathian Thutak chu ni 1,260 (thla 42x30= ni 1,260, hrilh lâwknaa kum entîrna) an rap bet a; Pathian thuhretu pahnih, Thuthlung Hlui leh Thuthlung Thar hian hetih chhûng hian anmahni kalhin a hrilh lâwk a ni.

(Zirlai 4-naa kan hmuh tâk ang khân), Daniela 7:25 chuan Roman Lalram keh darh aṭangin ‘ki te tak tê’ a lo chhuak ang a, Pathian mîte chu “hun khat leh hunte leh hun chanve chhûng” a tiduhdah dâwn tih a sawi a. “Hun” hi kum khat (ni 360) sawina a ni a. ‘Hun khat leh hunte leh hun chanvê chu ni 1,260 nên a intluk chiah a ni.

Thupuan 12:6, 13 hian ni 1,260 chhûnga Pathian mîte tihduhdah an nih thû a sawi a. Thupuan 12:14 hian hun khat leh hunte leh hun chanve thû a sawi a. Thupuan 13:5 hian thla 42 a sawi bawk. Thupuan 11:2, 3-a thla 42 leh ni 1,260 kan hmû a. Hêng hrilh lâwkna zawng zawngte hian hrilh lâwkna hun thuhmuna thil nihphung hrangte an sawi a ni.

Bible thuneihna kan hlamchhiahin mihring thuneihna a lo ding chhuak ṭhîn a. Chû chuan Pathian Thû châwisângtûte tihduhdahna a thlen a; chutiang chu kum a.d. 538 leh a.d. 1798 inkâr, Pope thuneih vânglai hun, Hun Laita kohhran chu thlarau lam thimna thûk taka a pil chhûng khân a thleng fo ṭhîn a ni. Mihring thupêkten Pathian thupêkte a luahlân ṭhîn a. Europe ram pum puia a thuneihna zauh zêl tûrin Roman kohhran leh sorkar thuneihna chu an ṭang dûn a ni.

Kum 1,260 chhûng khân, Pathian Thû—A thuhretu pahnihte—chuan saiip puan an sin a. An thutakte chu thurochhiah leh puithûna thila chhilh bo a ni ta a. Hêng thuhretu pahnihte hian thû an hrilh lâwk zui zêl a; Bible chuan thû a sawi reng a ni. Hê thlarau lam thimna kârah hian Pathian Thû chu humhim a ni a. Ngaisâng a, a zirtîrnate nunpuitu an ni. Europe ram mipuite nêna khaikhin chuan tlêm tê chauh an ni. Waldense-hote, John Huss-a te, Jerome-a te, Martin Luther-a te, Ulrich Zwingli-a te, John Calvin-a te, John leh Charles Wesley te, leh Siamṭhatu dang tam tak kha an hriatthiam dân anga Pathian Thûa rinawm tlat an ni.

`Pathian Thû-ah ni lo thurochhiaha innghat mai ni sî, eng zirtîrna ṭhenkhatte chu nge Kristian tam takin an pawm sî le?`