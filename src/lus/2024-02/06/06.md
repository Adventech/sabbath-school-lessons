---
title:  Thutak A Dingchang
date:   09/05/2024
---

Hmêlma-pain a bei reng chungin, hê leia Pathian hnâ chu ropui taka thawh zawh a ni tho dâwn a. Chanchin ṭhâ chu “hnam tin, chi tin, ṭawng tin leh mi tinte hnêna puân” a ni dâwn (Thupuan 14:6). Krista leh Setana inkâra Indona Ropui hi Kristan hremhmun thuneihna chunga hnehna famkim A channa hmanga tihtâwp a ni dâwn a. Pathian lalram chuan sualna lalram chu hnehin, lei leh vân aṭangin sual chu chatuana nuâi bo hlen a ni ang.

Thupuan 11 hian French Ram Inlumlet hmanga Kristian rinna leh Pathiana rinna tihchhiat tuma a beihna hmangin bul a ṭan a, a bung tâwpah erawh chuan sual thuneihna leh lalnate chunga Pathian lalram dinchan tûr thu a sawi thung. Krista leh A thutak ṭan vânga harsatna namên lo tâwktu zawng zawngte tân phûrna a siamsak a ni.

`Chhiar tûr Thupuan 11:15–18. Hêng chângten an sawi dânin, hun tâwpa tâwtawrâwt pasarihna ham a nih hunah eng thilte nge thleng dâwn?`

Hê khawvêl lalramte chu kan Lalpâ lalramte an lo ni ta a. Kristan hnehna a chang a. Sual chu hneh a ni ta. Isuan hnehna a chang a, Setana a tlâwm a. Felna a dingchang a. Thutakin ro a rêl a. Hê hriattîrna thû hi kan bengkhawn ṭha tûr a ni: “Mihringte thu chunga sak chu a chhia ang a, Pathian Thu nghîng thei lova sak erawh chu kumkhuain a ding ang.”—Ellen G. White, Indona Ropui, p. 288.

`Chhiar tûr Thupuan 11:19. Eng thil nge vân inhawngah Johanan a hmuh? Vân lam a thlîr chhohin eng thil nge a hmuh?`

Johana hmuh tûrin vâna Pathian tempul chu hawn a ni a. Hmun Thianghlim Ber a thlîr laiin, Thuthlunna Bâwm a hmû a. Vâna a taka awm anpui, Thuthlung Hlui huna hmun thianghlimah khân, thuthlunna bâwm chhîn chunga ding vântirhkoh pahnihte inkârah Pathian chênchilh ropuina chu lantîr a ni ṭhîn a. Bâwm chhûngah chuan Pathian dân a awm a. Rinna zâra khawngaihnaa chhandam chu kan ni nâin, kan rinna chu a tak nge tak lo tih chu Pathian dân kan zawmnaa târ lan a ni ṭhîn. Pathian dân chu rorêlnaa a lungphûm, tehfung ber a ni (Jakoba 2:12). Hê thudik hi tâwpna hunah phei chuan a pawimawhin a ṭangkai hlê dâwn a ni (en tûr, Thupuan 12:17; Thupuan 14:12).

`Engtin nge French Ram Inlumlet laia Pathian hre lo nun leh Thupuan 11 vâwrtâwpna huna thil ropui thleng tûr târlan inlâk hleihna hian eng nge tûnah hian min hrilh?`