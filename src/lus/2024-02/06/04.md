---
title:  Thuhretu Pahnihte Tihhlum An Ni
date:   07/05/2024
---

`Chhiar tûr Thupuan 11:7–9. A ṭawngkâuchheh hi entîr nei a ni tih hre rengin, Pathian thuhretu pahnih, Thuthlung Hlui leh Thar chunga thil thleng tûr eng nge hêng chângte hian an sawi lâwk?`

Kum a.d. 538 khân pagan Roman Lalram a lo tlâwm a. Roman emperor Justinian-a chuan sorkar, ram inawpna leh sâkhaw thuneihna chu Pope Vigillis hnênah a hlân a. Hun Laitâ chhûnga kohhranin ro a rêlna hun rei tak chu a lo inṭan a, kum a.d. 1798 a thleng hiâl a ni. Chutah Napoleon-a thupêkin French general Berthier-a chuan, tû mâ dodâl lohin February 10, 1798 khân Rome khawpui a lût a. Pope Pius VI chu manin, France ramah hruaiin, tân inah a khung a, a thi ta a ni. Chû chuan Daniela leh Thupuan lama Roman kohhranin sorkar thuneihna a neih hun chhûng tûr nî/kum 1,260 tia a lo hrilh lâwk chu a nemnghet ta a ni.

Bible hrilh lâwkna thutak ropui puân chhuahna chiang a va ni êm? Danielan Kristâ hun hmâ kum 500 chuânga a lo ziah tawh, a hun hnû kum 2,300-a thilthleng tûr chu a lo thleng dik ta thlap mai a ni. Chuvângin Bible-a hrilh lâwknate hi rin ngam a ni tih a chiang hlê mai!

Chutih laiin, khatih hun chhûng zawng zawng khân chanchin ṭha thutak chu Thuhretuten an vawng nung reng a. Chuti chungin, Bible thutak chona lian zâwk pawh a lo chhuak zêl a. Khuarkhurum mawng nei lo aṭanga lo chhuak sakawlh (Setana) chuan Pathian Thû chu a do va. Kum 1789-a inṭan French Ram Inlumlet hmangin Bible thuneihna chu nasa takin a bei zui a.

French Ram Inlumletah khân, sorkar chuan Kristian sâkhuana luahlân tûrin Pathian awm ring lo sâkhua ‘Rilru Ngaihtuahna Biakna’ (Cult of Reason) chu an ram sâkhua atân a puâng a. Kum 1793 November 10 khân chumi puâl kût pui (Festival of Reason) chu a ram pumah an hmang a. France ram dung leh vânga Biak Inte chu chutiang puâla Tempul-ah siamin, hmeichhe pakhat chu ‘Ngaihtuahna Pathiannû’ angin an châwimâwi a. Kawtthlêrahte chuan Bible an hâl dur dur a. Pathian chu awm lo anga puângin, thihna pawh chu chinnei lo va muthilhna angin an sawi bawk a. Setanan chûng pathian nei lo mîte hmang chuan Pathian thuhretu pahnihte chu thah tumin a bei a. An ruângte chu “khaw ropui kawtthlêrah chuan a let reng ang a; chu khaw ropui chu thlarau lam thû-ah chuan ‘Sodom leh Aigupta’ an tî a ni, chutah bawk chuan an Lalpa chu khenbehin a awm kha,” (Thupuan 11:8, NKJV).

Aigupta kha Pathian dik hnar a pathian dang tam tak biakna ram a ni (Exod. 5:2). Sodom khân hurherhna namên lo a entîr bawk a. French Ram Inlumletah khân, Pathian Thuhretu pahnih—Thuthlung Hlui leh Thar—ruâng chu kawtthlêrah a let reng a, a chhan chu Pathian awm rin lohna leh bawlhhlawhna chu pâwngtâlpui niin, thisen a chhuak nasa êm êm a ni.

Thupuan 11:9 sawi dânin, Pathian thuhretu pahnihte ruâng chu phûm lohin “ni thum leh a chanve” chhûng a awm dâwn a; chû chu hrilh lâwkna a ‘kum thum leh a chanvê’ sawina a ni. Pathian rin lohna chuan French Ram Inlumlet, kum thum leh a chanve chhûng khân a vâwrtâwp a thleng a. Hê hun hian Paris-a sâkhaw nuâibona thupêk chhuah, November 26, 1793 aṭanga French sorkarin sâkhaw khapna dân a hlih leh tâk, June 17, 1797 thleng kha a awh a ni.