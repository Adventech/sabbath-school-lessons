---
title:  Zir Zâuna
date:   10/05/2024
---

“Sorkâr leh kohhran hotuten Bible neih thian loh thû an pê a; A thûte chu an sawi khawlo va, mihring leh ramhuaiin mîte rilru hruai sual tûrin tha thawh theihna zawng zawng hman a ni a; A thu dik hril ngamtute chu an zawng a, an ûm a, an mantîr a, an sawisâ a, lei hnuai pûkah an phûm bo va, an rinna avângin martar an chang a, ram palailêngah an ûm bo va, pûkahte an tawm a; Hriatpuitu rinawmte chuan saiip puan sinin thû an sawi zêl a. Mahsela kum 1,260 chhûng zawngin an hriatpuina hnâ chu an thawk a. Hun khirh ber laiah pawh mi rinawm, Pathian Thu ngaisângtute an awm reng a, A ropuina an chawisâng a. Hêng rawngbâwltu rinawmte hnênah hian finna te, chakna te leh thuneihna te, hemi hun chhûng zawnga A thu puan nâna mamawh chu pêk an ni.”—Ellen G. White, Indona Ropui, p. 268.

“France mipuiin uâl-âu taka Pathian an bân a, Bible an hluihlâwn khân, mi sualte leh thimna thlaraute chuan, kum rei tak chhûnga an thil duh ber, Pathian dân inrawlh lohna ram an neih tâk avângin an lâwm êm êm a. . . .

“Setana hnathawh dâltu Pathian Thlarau kha lâk bo a ni ṭan tawh a; mihringte hrehawm tuârna chunga lâwm ṭhîn khân a duh ang angin hnâ a thawk thei ta a.

“Helna rawngbâwlna thlangtute pawh kha, ram puma innghaisakna sawi ngam loh khawpa a khah thlengin an hnathawh rah seng tûra phal an ni. Ram tam tak leh khawpui tam tak chu tihram an ni a, chûng aṭangte chuan lungngaihna âu thâwm râpthlâk a lo chhuak a. France ram chu lîrnghîng sâwi anga sâwi nghîn a ni a. Sâkhua te, dân te, vântlâng te, nun dân te, chhûngkaw nun dân te, sorkâr te leh kohhran te- hêng zawng zawng hi Pathian dân tichhetu kut bawk khân a tichhe vek a.”—Indona Ropui, p. 286.

“Kohhranin Pathian thilpêkte a vawn ṭhat a, êng lo lang apiang a pawm a, thil tih tûr lo lang apiang a tih loh chuan, sâkhua (Pathian ngaihsakna) hi a tla hniâm ang a, tih tûr a nih avâng chauhva tih a ni thuai ang a, a thutakna a bo thuai ang.”—Indona Ropui, pp. 315-316.

**Sawi Ho Tûr**:

`Engtin nge French Ram Inlumlehna khân Indona Ropui thupuite a târ lan?`

`Pathian a awm lo tih chungchâng ṭanin mi pakhat chuan heti hian a ziak a: “keini hi kan tum hlen tûr mahnîa siam a, chhinchhiahnate bawhchhiat ramri kân hlâu hauh lo va zalênna nei kan ni,” tiin. Engati nge “chhinchhiahnate bawhchhiat ramri kân hlâu hauh lo va zalênna nei” tih thû tak mai hi mi tam takin Pathian an hnar phah chu a nih? Engtin nge chutiang ngaih dân chu French Ram Inlumleh laia thil thleng thlen chhan sawi fiahna a nih theih?`

`Tâwpna huna thilthlengte nêna inlaichînna neiin, Johanan inlârnain biak bûk a hmuh khân eng pawimawhna tak nge a neih?`