---
title:  Thuhretû Pahnihte
date:   04/05/2024
---

> <p>Chângvawn</p>
> “Hlobet chu a vuâi a, a pâr chu a chuâi ṭhîn; kan Pathian thû erawh chu chatuanin a ding reng ang,” (Isaia 40:8).

### Chhiar tûr
Sâm 119:89; Isaia 54:17; Daniela 7:25; Zakaria 4:14; Thupuan 11:3–6, 15–18: 12:5, 6, 14, 15.

Kum zabi tam tak chhûngin Pathian Thû hi ṭhensawm, rinhlelh leh hnâwl a lo ni tawh ṭhîn a. Puithiamte hmuna thlun te, vântlâng hmuna hâl te, leh pawh sawm te a lo ni tawh a. A ringtûte chu dêusawh, nuihzat, tântîr leh martar-tîrte an ni ṭhîn a. Chûng zawng zawngah chuan Pathian Thû hi a ding tlang zêl a ni.

Hun Laitâ kohhran khân Bible ringtu Kristian rinawmte kha a tiduhdah ṭhîn a. Chuti chungin, Pathian Thû chuan thimna chu a chhun-êng a. Hnehchhiahna leh tihduhdahna khân Pathian Thu puan darhna chu a titâwp thei chuâng lo. Sâpṭawnga Bible letlingtu, William Tyndale-a rinawmna avânga a chungchâng rêl a nih khân, Pathian Thu theh darh kawngah tûin nge ṭanpui nasa ber tih an zâwt a. Zawhna chu ngaihtuah vang vangin, chutah “Bishop of Durham-in” tiin a chhâng a. Rorêltûte thin a ṭhâwng ngêi mai.

Tyndale-an ṭum khat a sawi fiah dân chuan, bishop chuan a Sâpṭawng Bible chu a lei a, vântlâng hmâah a hâl leh a. Khatih hun laia bishop-in a hriat loh chu thutakin hmâ a sâwn zêl nân nasa takin a lo ṭanpui zâwk ṭhîn tih chu a ni. Ani khân Bible man pângngai rêng âia sâng zâwkin a lei a. Chutianga a lei tam tâk viâu zârah chuan an hâl chhiat âia tam chu Tundale-an a chhut theih phah a. Lei vaivuta chîl tawh thutak chu lo tho chhuak lehin, a ên theih tâwkin a êng chhuak leh ta a ni.

Tûn kâr chhûng hian, Pathian Lehkhathû leh Kristian rinna nasa mangkhêna beih a nih thû kan chhui zui dâwn a. French Ram Inlumleh lai khân, France khawpui kawtthlêrahte chuan thisen a luâng zêih zûih a. Paris khawpuia vântlâng hmunah chuan lu-tanna khâwl bun a ni a, mî sâng tam takte chu tihhlum an ni. Pathian awm rin lohna chu an sâkhaw pui ber a ni a. Chuti chungin, Pathian Thu hretûte chu vau daih theih an ni lo.