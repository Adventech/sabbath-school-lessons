---
title:  Thuhretu Pahnihte
date:   05/05/2024
---

`Chhiar tûr Thupuan 11:3–6. Hê thûa thuhretu pahnihte chungchâng târ lan thil pangâ ziak chhuak teh.`

Zakaria 4-ah, zâwlneiin rangkachak khâwnvâr sîr tuâka Olive Thing pahnih a hmû a—chû vêk chu Thupuan 11-a ngaihruatnaa kan hmuh tho kha a ni. Zakaria hnênah “hêng hriak thih pahnihte hi, lei pum pui Lalpâ kianga ding ṭhînte chu an ni” (Zakaria 4:14) tih hriattîr a ni a. Olive thingte chuan khâwnvâr chu hriakin an châwm a, chû chu a alh-ên reng theih nân a ni. Hei hian Sâm phuahtû thu sawi: “I thû hi ka kê atânte hian khâwnvâr a ni a, ka kawng atân êng a ni,” (Sâm 119:105) tih kha min hriat chhuahtîr a. Hriak hian Thlarau Thianghlim a entîr a (Zakaria 4:2, 6). Johanan Thupuan 11-a inlârnaa a hmuh hian, khawvêl ti-êng tûra Thlarau Thianghlim thiltihtheihna nêna Pathian Thû puân chhuah chu a entîr a ni.

Hêng thuhretu pahnihte hian thu hrilh lâwk leh an hrilh lâwk chhûng anga ruah sûr lohtîr theihna an nei a. Tui thisena chantîrin, lei pawh chu hripuiin an hrem thei bawk a. Pathian thu hmangin Elijan ‘Israel rama ruah a sûr dâwn lo’ tih a sawi a, a ṭawngṭaina chhângin kum thum leh a chanvê khuâ a khêng a (Jakoba 5:17). Chutah Pathian hnênah a ṭawngṭai leh a, Baala zâwlneite an hlawhchham hnûin khawkhêng titâwp tûrin ruah a lo sûr leh mai a (1 Lalte 17, 18).

Mosian Pathian Thu hmangin Aigupta mîte chunga hri chi hrang hrang a lêntîr a, chutah chuan tui thisena chantîr pawh a tel a; a chhan chu Faraoan Pathian mîte a zalêntîr duh loh vâng a ni (Exodus 7).

Pathian Thû tihnat tumtûte chu an kâ aṭanga lo chhuak mei hmanga kan ral an ni dâwn a. Pathianin, “Chutiang thû chu in sawi avângin, ngai rawh, I kâa ka thûte chu meiah ka chantîr ang a, hêng mipuite hi thingah, anni chu a kâng zo vang,” (Jer. 5:14) a ti a. Pathian Thûin amah hnartu zawng zawngte chunga rorêlna thû a puang a. A thû chu kâa mei ang a ni.

Johana 5:39-ah, Isuan Thuthlung Hlui Lehkhathûten Amâ chanchin an puâng tih a sawi a. Chanchin Ṭhâ chu ‘thuhretu anga’ khawvêl pum puia puân a la ni dâwn tih pawh A sawi bawk (Matt. 24:14). Thuthlung Thar leh Thuthlung Hlui hi thuhretûa ṭanna behchhan tûr a ni. A thu ṭobul lama ‘martar’ tih hi ‘thuhretu’ tihna angin ṭum hnih lai Thupuan 11:3-ah a chuâng a ni.

Thuhretu pahnih chu tûte nge ni? Hêng Bible thu pahnihte leh Thupuan 11-a an nihphung sawi dân aṭang hian thuhretu pahnihte chu Pathian Lehkhathû, Thuthlung Hlui leh Thuthlung Thar an ni kan ti thei ang, anni hi khawvêl hnêna Pathian êng leh thutak thlentu an ni sî a.

`Tûnlai Kristian tam tak chuan Thuthlung Hlui hi hnâwlin, Thuthlung Thar kan neih tawh vânga ṭangkaina nei ta lo angin an ngai liam ngawt ṭhîn. Chutiang rilrû putnaah chuan eng thil dik lo râpthlâk tak nge awm?`