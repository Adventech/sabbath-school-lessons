---
title:  Hrilh Lâwkna Hun Thui Ber
date:   16/05/2024
---

`Chhiar tûr Ezra 7:7–13. Persia rama Israel saltângten tempul din thar tûra kal tûra zalênna thupêk kha engtika chhuah nge ni?`

Thupêk chu Persia lal, Artaxerxes chuan b.c. 457 khân a pê a. Hê thupêk hi Jerusalem sa ṭhâ a, tempul rawngbâwlnate din ṭha leh tûra thupêk chhuah pathum zînga a hnuhnung ber a ni. Thupêk chhuah pathumna hi a famkim ber a, ni/kum 2,300 chhiar ṭanna a ni ta bawk.

`Chhiar tûr Daniela 9:25, 26. Hê hrilh lâwkna hun pum pui hi engtika inṭan tûr nge? Hêng chângte hian eng thil thleng lian tham nge an hrilh lâwk?`

Hê hrilh lâwkna mak tak hmang hian, Danielan “Jerusalem sa ṭha leh tungding tûra thupêk chhuah” a nih aṭanga Messia hun thleng chu hrilh lâwknaa hapta 69 emaw, hrilh lâwkna nî/kum 483 a nih tûr thu a sawi lâwk a. Thupêk kha b.c. 457 Favâng laia chhuah a nih avângin, kum 483 chuan a.d. 27 Favâng a han thleng a.

‘Messia’ tih thu awmzia chu “Hriah Thiha” tihna a ni. Kum a.d. 27 Favâng lai khân Kristan baptisma a chang a, Thlarau hriakthihna chu A dawng bawk (Tirhkohte 10:38). Baptisma A chan hnûin, Galilee lama kalin, “Pathian lalram chanchin ṭhâ A puâng a ‘A hun chu a lo thleng famkim ta,’ a ti a” (Marka 1:14, 15).

Kum a.d. 31 Ṭhâl lai, hê hrilh lâwknaa hapta hnuhnung ber lai tak, baptisma a chan hnû kum thum leh a chanvêah Isua kha khenbeh a ni ta a ni. Pathian Berâmno entîrtu inthâwi rawngbâwlna thilte kha Kalvaria Kristâ inhlannaah khân a lo tâwp ta a. Thil entîr lâwk chu a takin a lo thleng a, hlimthla rawngbâwlnaa inthâwina leh thil hlante chu a tâwp ta a ni.

`Chhiar tûr Daniela 9:27. Engtin nge hapta-sawmsarih hrilh lâwkna a tâwp ang?`

Judate tâna ruât hapta sawmsarih, kum 490 chu, a.d. 34-a Sanhedrin-ten chanchin ṭhâ an hnarnaah khân a lo tâwp a (Tirhkohte 6:8–7:60).

Hrilh lâwknaa kum 2,300 aṭanga kum 490 kan paih chuan, hrilh lâwkna hun kum 1,810 a la awm a. Chû chuan a.d. 1844 a han thleng a ni. William Miller-a leh Adventist hmasâte khân Daniela 8:14-a biak bûk kha ‘lei’ ni tûrin an ngai a; khatah khân Krista chu lo kala kum 1,844 khân lei chu tithianghlim tûr angin an lo ngai a ni.