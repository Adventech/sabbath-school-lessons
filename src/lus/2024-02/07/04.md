---
title:  William Miller-a Leh Bible
date:   14/05/2024
---

Krista rinna zâr chiaha thiamchantîrna thutak hmuchhuak tûra Pathianin Siamṭhatute A hmang ang khân, Kristâ lo kal leh dân tûr chungchâng hmuchhuak tûrin William Miller-a A hmang a. Miller-an Bible a zirna aṭangin a lo ngaihruat âiin Kristan A hmangaih nasa fê a ni tih a hmuchhuak a. A pen leh note bû inchhawp chungin a Bible chu Genesis aṭangin a chhiar ṭan a, a manthiam nghâl theih tâwk tûrin a chhiar zêl a. Bible châng leh Bible chângte chu khâikhin tawnin, Bible chu amah leh amah inhrilhfiahtîr a phal bawk a.

`Chhiar tûr Isaia 28:9, 10; Thufingte 8:8, 9; Johana 16:13; 2 Petera 1:19-21. Hêng Bible chângahte hian Bible hrilh fiah dân eng thupuite nge i hmuh chhuah?`

William Miller-an Bible thûte a khâikhin lai chuan, Bible thurûk rilte chu atân hawnsak a lo ni ta a. Ro phûm rûk zawn ang maiin a zawng a, a hlâwkna pawh a têl nasa rêng a ni. Pathian Thû chu a hriatthiam theih tûrin Thlarau Thianghlimin a kêu hawnsak a. Bible thu dangte a zir ang tho vin hrilh lâwkna thû pawh chu a zir ta zêl a.

`Chhiar tûr Daniela 1:17; 2:45; 1 Petera 1:10, 11; Thupuan 1:1–3. Bible hrilh lâwkna manthiam chungchâng eng nge hêng chângte hian min zirtîr?`

Hrilh lâwknaa entîrnei thilte (symbols) hi hriatthiam theih loh thurûk ril a ni lo. Hmangaihnaa khat Pathian chuan A hrilh lâwkna Thû chu hê khawvêl hun tawng ropui atân min lo buatsaih lâwksak a. William Miller-a chuan hrilh lâwkna chu amah leh amah a inhrilh fiah chiâng ber tih a manthiam a. Hrilh lâwknaa entîrnate chu Bible vêk hian a hrilhfiah a.

Ramsâte chuan Lalte emaw, lalramte emaw a entîr a (Dan. 7:17, 23). Thlî chuan chhiatna lo thleng a entîr a (Jer. 49:36). Tui chuan mipuite emaw, hnamte emaw a entîr a (Thupuan 17:15). Hmeichhia-in kohhran a entîr a ni (Jer. 6:2; Efesi 5:22–32).

Daniela leh Thupuan-a hun hrilh lâwkna pêkte hi entîrnei ṭawngkam tho niin, hrilh lâwknaa ‘ni khat’ chuan a taka ‘kum khat’ a entîr a ni (Num. 14:34; Ezek. 4:6). William Miller-an Bible hrilfiah nân chutiang chuan a hmang a, Kristâ lo kîr leh hun tûr chungchâng a rin dân thûa a thil hmuh chhuah tâk chu mak a ti ngêi mai.

`Eng vângin nge kan rinna atân hrilh lâwkna entîrna hmante dik taka hriatthiam hi a pawimawh viâi?`