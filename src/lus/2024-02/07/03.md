---
title:  A Hun Thlîr Lâwkin
date:   13/05/2024
---

Protestant Siamṭhatute khân, ropui taka Kristâ lo kîr lehna tûr chu a taka thleng, mita hmuh theih leh thâwm hriat theih tûr anga an rin laiin, hê Bible thutak rinna hi zâwi zâwiin a lo danglam leh ta a. Kum zabi 19-na huna thuhriltu lâr tak takten Kristan hê leia A lalram din a, kum 1,000 muânna kum awm tûr angin an zirtîr a. Hei hian thlarau lam mutthlûkna leh thlarau lam thil atâna inpêkna ngaihthahna a thlen a ni.

Chutiangin, Kristâ zirtîrte pawh khân Messia lo kal dân tûr kha an hrethiam lo va. Anni khân Isua chu Sipai lal ropui tak, hnehtu anga lo kal a, Roman awpbeh nihna nghâwngkawl tihtliahsak tûrin an ngai a. Sual hrênga tânna aṭanga chhuah zalêntu tûr a nih an hre lo. Chutiang chuan, A lo kal dân tûr pawh chu an manthiam ta lo rêng a ni.

`Chhiar tûr Tirhkohte 1:9–11; Thupuan 1:7; Matthaia 24:27, 30, 31. Kan Lalpâ lo kîr leh dân tûr chungchâng eng nge hêng chângte hian min zirtîr?`

Bethlehem ran thlênga nausên anga Krista a lo kal khân, mi tlêm tê chauhin A lo kal chu an hria a. A lo kal leh hunah erawh chuan Ani chu ‘mit tin rêngin’ an hmu dâwn a ni. A lo kîr lehna tâwtawrâwt rî chu beng tinin a hre bawk ang. Leia mihring tinin ropui taka A lo kal chu an hmu dâwn a ni. Buma kan awm a ngai lo. A lo kîr lehna chheh vêla thil thleng tûr chu Bible chuan a sawi chiang tâwk a ni.

“Bible-a thil lo langte zînga ropui ber leh khân ber pakhat chu, tlanna tifamkim tûra Isuâ lo kal lehna hi a ni. Pathian Thû avânga mi chavai, thihna hlim hnuaia rei tak lo vâkvaite, thawhlehna leh nunna petuin a hnêna hruai tûra a lo lan hun chu, a thlâkhlelhawmin a hlimawm a. Isuâ lo kal leh rinna thû hi Pathian Lehkhabu thu innghahchhan a ni.

“Evi leh Adaman Eden huan an kalsan aṭangin ringtute chuan, Miruata lo kal a, tichhetu thiltihtheihna a tihchhiat a, Paradis thara a hruai leh hun tûr an thlîr a. Hmân laia mi thianghlimte chuan ropui taka Messia lo kala an thil nghah ber a han puitlin hun tûr an nghâkhlel êm êm a ni.”—Ellen G. White, Indona Ropui, p. 299.

Adventist hruaitu hmasâ, Luther Warren khân ṭhalaite hnêna a hrilh ṭhin chu, “Kristâ lo kal leh nâna inpeih theih dân awm chhun chu lo inpeih a, inpeiha awm reng a ni,” tih a ni. Kristâ lo kîr leh thuaina tûr thuchah hi kan zâ atâna thinlung inenfiahna tûr leh, kan thlarau nun inenfiahna tûr a ni. Kristâ lo kîr lehna ropuina êngah chuan tuâldâwih a awm theih dâwn loh a ni.

`Chhiar tûr 1 Thesalonika 5:2–5; Hebrai 9:28. Kristâ lo kal leh dân tûr chungchângah eng fuihna thû nge hêng chângte hian min pêk?`