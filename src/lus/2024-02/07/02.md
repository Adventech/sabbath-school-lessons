---
title:  A Lo Kîr Lehna Thutiam Chu
date:   12/05/2024
---

Protestant Siamṭhatute leh khawvêl thar pana Holland chhuahsana zin (pilgrims) hote khân, Isuâ lo kal leh hlân an nghâkhlel a. Anni tân chuan Kristâ lo kal lehna chu hun hlimawm lo thleng tûr anga hmuah a ni. John Wycliff-a pawhin Kristâ lo kal lehna tûr chu kohhran tâna beiseina angin a thlîr a. Calvin-an ropui taka Kristâ lo kîr lehna tûr chu “thil thleng azawnga ropui ber” tiin Siamṭhatu zawng zawngte tân a sawi a ni. A hmei a pa Pathian mi rinawmte tân, Kristâ lo kal lehna chu thil hlauhawm ni lo vin, nghahhlelhawm tak a ni zâwk.

`Chhiar tûr Johana 14:1–3; 1 Thesalonika 4:13–18; Tita 2:11–14. Engati nge hêng Bible thûte hi kum zabi tam tak chhûnga Kristiante hnêna beiseina petu a lo nih?`

Bible ringtu Kristiante tâna Kristâ lo kal lehna tûr rinnain beiseina leh hlimna a thlen chhan hi a hriatthiam mai theih a. Natna te, tawrhna leh thihna tâwp hun tûr anga thlîr a ni a. Retheihna te, rêl dik lohna te leh, hnehchhiahna a tâwp ang a. Buaina, inbeihna leh indona a tâwp tawh bawk ang. Muânna khawvêl leh hlimna a nih bâkah, Krista leh tlante chatuana an inkawm hlimna a ni dâwn a ni.

“Lalpâ lo kal lehna hi a ringtu rinawm zawng zawngten hmân lai aṭanga an nghahfâk ber a ni a. Vâna a lâwn dâwna Olive Tlânga a thutiam hnuhnung, ‘Ka lo kal leh ang,’ a tih khân a thlamuân êm êm a, zirtîrte thinlung chu lâwmna leh beiseinain a khat a; chu chu buaina leh lungngaihna pawhin a tibo thei lo.

Tuârna leh tihduhdahna kârah pawh, Pathian ropui leh kan Chhandamtu Isua Kristâ lo lanna chu an beisei bulpui ber a ni a. Thesalonika mîte khân Isuâ lo kal leh thlenga dam an inring a; mahse, an hmangaihte an han sûn tâk khân an lungngai ta êm êm a, an zirtîrtu Paulan Isuâ lo kal leh huna thawh lehna awm tûr a kawhhmuh a; Kristaa thi tawhte chu an tho hmasa ang; chumi hnûah keini nunga la awmte hi, anmahni nên boruâkah

Lalpa hmuâk tûrin kan chho vang. “Chutichuan kumkhuain Lalpâ hnênah kan awm tawh ang. Chuvângin hêng thû hian inthlamuân tawn rawh u,’ a ti a ni. 1 Thesalonika 4:16–18.”—Ellen G. White, Indona Ropui, pp. 301, 302.

`Engati nge kan rinnaah Isuâ Lo Kal Lehna hi a pawimawh viâu? A bîkin, mi thîte an muhîl (Zirlai 10-na en la) tih kan hria a, engati nge hê zirtîrna hi chutiang taka pawimawh a nih? Hê thil tel lo hi chuan, Paula sawi dân takin, beisei tûr rêng nei lo kan nih hiâl chhan tûr (1 Korin 15:15–18)?`