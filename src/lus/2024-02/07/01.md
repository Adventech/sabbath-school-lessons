---
title:  Beiseinaa Chawhphûr
date:   11/05/2024
---

> <p>Chângvawn</p>
> “Chû mi nî-ah chuan, ‘Ngai teh u, hei hi kan Pathian a nih hi; Ani hi kan nghâk reng a, tichuan min chhandam ang, hei hi Lalpa chu a nih hi; Ani hi kan nghâk reng a, A chhandamnaah chuan kan lâwmin kan hlim ang,’ an ti ang,” (Isaia 25:9).

### Chhiar tûr
Ezra 7:7–13; Daniela 8:14; 9:20–27; Matthaia 24:27, 30, 31; 1 Thesalonika 4:13–18; 2 Petera 1:19–21.

Bible thupuite zînga pawimawh tak pakhat chu Isuâ Lo Kal Lehna thû a ni. Bible phêk pum puia rangkachak zâi inzam chhuak chu a ni ber. Mi thiam pakhat ngaihruat dânin, Thuthlung Hluiah hian Kristâ lo kal lehna tûr sawina 1,845 lai a awm a. Thuthlung Thar lamah hian bung 260 awmin, Kristâ lo kîr lehna chungchâng chu vawi 300 chuâng a awm bawk. Châng 25-a châng khat zêl awm ang a ni a. Thuthlung Thar bu 27-a sawmhnih leh pathum chuan hê thil thleng ropui chungchâng hi an sawi a ni.

Europe rama inṭhen darhna leh buainain Siamṭhatna a tihkhaihlak leh tihṭhuânawp tâk hnû khân, Hniâlkalhna (Protestantism) chuan Khawvêl Thar lamah bû a khuâr a, chutah chuan America ram pawh a tel a; mi tam tak chuan thutak zawngin an chelh a, chutah chuan Isuâ Lo Kal Lehna chungchâng thutak pawh a tel.

Chûng zînga pakhat chu Baptist pa, lo neitu, William Miller-a a ni. Bible a zirna aṭangin, Isua a lo kal thuai a ring a, a dam chhûng ngêia a lo kal ringin, thuchah chu a puâng chhuak ṭan a, pâwlte a ding a, beidawnna an hmachhawn chungin mi tam tak tân tûn thlenga pawimawh zui Bible thutakte chu mi tam takin an hriat phah a ni.

Tûn kâr zirlaiah hian, Kristâ lo kal lehna tûr chu ringtûte thinlungah a khah leh, kum tam tak chhûng an hlimpui chhan leh, keini pawh chû hun ropui thleng tûr atân kan inpeih theih dân tûr kan en tlâng dâwn a ni.