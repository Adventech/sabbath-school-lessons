---
title:  Daniela 8:14-a Ni 2,300 Chu
date:   15/05/2024
---

William Miller-an zâwlneite hrilh lâwk ang thlap thlapin thil a lo thleng tih a hmû a: kum 400 chhûng Abrahama thlahte khualzin chhûng te, Israelte thlalêra kum 40 an vahvaih te, kum 70 chhûng Israelte saltânna te, leh Daniela hapta 70 Israelte tâna ruât te chu (Gen. 15:13; Num. 14:34; Jer. 25:11; Dan. 9:24).

`Chhiar tûr Marka 1:15; Galatia 4:4; Rome 5:6. Isuâ lo kal hmasakna atâna Pathian hun ruât chungchâng eng nge hêng chângte hian min zirtîr?`

Miller-an hrilh lâwknate a zir a, Bible thu dangte nên a khâikhin tâkah chuan, Bible pum puiah hian Pathianin chunglam hun ruât A nei a nih chuan, Lalpâ lo kal lehna tûr pawhin chunglam hun ruât A nei ngêi ang tih a ring ta a ni.

`Chhiar tûr Daniela 8:14. Ni 2,300 tâwpah eng thil nge lo thleng tûr?`

William Miller-a khân khatih hun laia ngaih dân tlânglâwn tak ‘biak bûk tlen fâi’ tih kha mei hmanga lei tihthianghlimna ni tûrin a pawm vê a. Chutiang taka thil thleng pawimawh chu hriatthiam tumin taima takin Bible a zir ngat ngat a. Daniela 8 leh Daniela 9 inzawmna chu a hmuchhuak a.

Daniela 8-ah, Vântirhkoh khân “hê mî hi inlârna chu hriatthiamtîr rawh,” (Dan. 8:16) a ti a. A bung tâwpah, Daniela 8 inlârna tâwp lam chiah chu la hrilhfiah loh a ni a (en tûr, Dan. 8:27), chû chu ni 2,300 chungchâng pêng khat a ni. A hnûah vântirhkoh chu Daniela hnêna lo kîr lehin, heti hian a puâng a, “hriat thiamna fing tak neihtîr tûr chein ka lo chhuak a nih hi” (Dan. 9:22, NKJV; en tel tûr, Dan. 9:23, 25–27) tiin. Chû chu ni 2,300 chungchâng hriatthiam nâna ṭanpui tûrin a ni.

Hetiang a ni tih kan hriat theihna chu, “thil chu ngaihtuah a, inlârna chu hre thiam” (Dan. 9:23) tûra a hrilh hnû khân, vântirhkoh thu sawi hmasak berte chu: “I mîte leh i khawpui thianghlim tân hapta sawmsarih ruât a ni e,” (Dan. 9:24) tih a ni. Heta “ruât” tih ṭawngkam tluâng pângngaia a awmzia chu “hleh thlâk” tihna a ni. Hapta sawmsarih, kum 490 chu hleh thlâk a ni. Mahse, khawi aṭanga hleh thlâk tûr nge? Ni 2,300 inlârna aṭangin; Danielan a la manthiam loh Daniela 8-a inlârna, tûna a hrilhfiah tâk aṭangin a ni tih a chiang tâwk hlê a ni.

Hapta 70 chhiar ṭanna tûr pawh chu “Jerusalem sa ṭha leh tungding tûra thupêk a chhuah aṭangin” (Dan. 9:25) a ni; chû hun chu a hriat theih chuan, Hapta 70 leh Ni 2,300 hrilh lâwkna inṭanna chu a hre thei dâwn tih Miller-an a hria a ni.