---
title:  Chatuan Ṭhuâng Hnihte
date:   27/06/2024
---

`Chhiar tûr 2 Korin 5:10; Rome 14:10, 11; Thupuan 20:11-15. Nung leh tûra mi suaksualte kaihthawh an nih chhan chungchâng eng nge an sawi?`

Sual vânga harsatna chinfel a nih theih nân thil ṭha lo a lo chhuak leh tawh tûr a ni lo va, mi tinin Pathian chu A thil tih dân kawng tin rêngah dik leh fel a ni tih an pawm tlâng tûr a ni. Chutah, khûp tin rêng chu ṭhingṭhîin, Indona Ropuia Pathian rêldikna chu an pawmpui a; Setana leh a vântirhkoh sualte meuh pawhin Pathian chunga an helnaah ṭanchhan tûr rêng an nei tawh lo vang. Ellen G. White thusawi bengvâr thlâk tak hi chhinchhiah ang che: “Chhinchhiahna bûte kêu a nih a, Isua’n mi tin mi suaksualte an han en vêleh chuan, an thiltih sual zawng zawng chu an hre chhuak leh ta uâr uâr mai a. Thianghlimna leh faina kawng atâ an kê an pên chhuahtîrna lai chiah te, Pathian dân bawhchhiatnaa chapona leh helnain a hruai luh thûkzia te an inhmu fai kêlh a. Sual tih dawklak vânga sual tûra thlêmna an punluntîrzia te, malsâwmna an hman khawloh te, Pathian zualkote an hmuhsitna te, inrâlrinna thuchah an hnar tawh te, sim duh lova zahngaihna tuifâwn an lo hnâwl kîr leh tâkzia te, a vaiin, mei hawrawpa ziak ang maiin a lo lang ta a. . . .

“Khawvêl mi suaksual zawng zawngte chu Pathian rorêlna hmâah chuan, vân ram sorkâr laka helna avânga pawi khawih an nih avângin, khin an ni a. Dîlpuitu rêng rêng an nei lo; chhuanlam siam tûr an nei bawk hek lo; chatuan thihna tuâr tûra ruat an ni ta.”—Indona Ropui, pp. 666, 668.

`Chhiar tûr Thupuan 20:9; Sâm 37:20; Malakia 4:1, 2. Sual leh mi sualte tih boralna tûr leh mi felte hnêna lâwmman pêkna chungchâng eng nge hêng chângte hian min hriattîr?`

Thu lâwmawm tak chu Setana leh a vântirhkoh sual hote chu mei dîla tihboral an ni tûr chu a ni. Sual leh mi sualte chu tihboral an ni ang. Thupuan 20:9 sawi dânin, anni chu chatuana nghaisak zui reng ni lo vin, kan ral, tihboral an ni ang. A châng dawt lehin a sawi dân chu, “chatuan chatuanin” tih a ni. A thu ṭobul azirin ‘chatuan’ tih hian ‘tâwp nei lo’ tih a kâwk vek kher lo va, thil eng emaw chu a nih dân tûr ang tak a nih thleng sawina pawh a ni thei. (En tûr: Exodus 21:6; 1 Samuela 1:22, 28; Juda 7; 2 Petera 2:4-6.) Mi sualte pawh tiboral an ni dâwn a, a tihboralna erawh kha chu chatuana kal reng tûr a ni lo. Pathian chu chatuana mi hrem zui reng tûr a ni lo.

`Tâwpna hunah chuan, chatuan hun pahniha a khawi emaw zâwk chuan min lo nghâk ṭheuh dâwn a ni. Mi bote chuan, vânduai thlâk takin, an hlawh chhuah, chatuan thihna chu an dawng ang. Chuti chu, kan phû rêng thihna chu kan chan loh theih nân, engati nge Isuâ felna rinchhanna chu kan beiseina awm chhun a nih?`