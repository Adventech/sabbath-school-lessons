---
title:  Buaina Huna Beiseina
date:   23/06/2024
---

`Chhiar tûr Thupuan 22:11, 12; Daniela 12:1, 2; Jeremia 30:5-7. Isuâ lo kal leh hmâ chiaha thilthleng tûr chu engte nge ni?`

Mihring enfiahna hun tâwpna chu buaina hun “hnam awm tirh atâ chumi hun thleng pawha la awm ngai lo” chuan a zui nghâl a. Thupuan 16 chuan hremna hripui pasarih, mi sualte khawvêl chunga leih buâk tûr chu a sawi a. Mahse, Aigupta chunga hripui lêng ang khân, Pathian mîte erawh chu humhim an ni ang. Daniela-a thutiam hi chhinchhiah ang che: “Chu mi hunah chuan i mîte chu chhanchhuahin an awm ang, mi tin lehkhabua hming chuâng apiangte chu” (Dan. 12:1). Hei hian “Nunna Bû” a sawi ni ngêi tûr a ni (en tûr, Filipi 4:3; Thupuan 13:8; 20:12, 15; 22:19). Isuâ chunga kan rinawm zêl phawt chuan, kan hmingte chu Nunna Bû aṭanga thâi bo a ni lo vang (Thupuan 3:5).

`Chhiar tûr 1 Johana 3:1-3; Johana 8:29; 14:30. Buaina hun lo thleng tûr atâna inbuatsaihna tling awm chhun chu eng nge ni?`

Buaina hunah chuan, Pathian mîten Isua nêna inlaichînna thûk tak, tihdanglam mai mai theih loh chu an nei dâwn a. An thinlung duhna ril ber pawh chu kawng engkima Amâ lâwmzâwng nih zêl a ni dâwn a, tichuan Thlarau Thianghlim hnathawh zârah, Amâ thianghlim angin an thianghlim vê ang. Setana bumnate chhân duhna ang chî eng mah Kristâ thinlungah a awm vê lo. Chutiang nungchang chu keini pawhin kan pu vê thei a ni.

`Chhiar tûr Sâm 27:5; 91:1-11; Thupuan 3:10-12. Buaina hun atân Pathianin eng thutiâm thlamuân puiawm tak nge min pêk?`

Buaina huna sawipuitu tel lova nun chungchâng hi mi ṭhenkhat chuan an manthiam lo va. Amah an pawm dâwn nge an hnar zâwk dâwn tihah mi tinin thutlûkna an siam hunah, Vân biak bûka sawipuina hnâ chu Isuan a chawlhsan dâwn a. Mahse, hetih hunah hian mahnî chakna rinchhan ngawtin kan awm dâwn tihna a ni lo. Isuan min awmpui zêl tûr thû min tiâm a (Matt. 28:20). Rinna chuan hmuhtheih loh lai pawha rinchhan tlatin, min hual vêltu khawvêl a chim lai pawhin kan ring reng tho. Buaina hun chhûng pawhin, kan rinna chak zêlin, chatuan nghahhlelhna a zual zêl a, chatuana Isua nêna chên hlân kan nghâkhlel tiâl tiâl zâwk dâwn a ni.