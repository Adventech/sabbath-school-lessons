---
title:  Kum Sâng Chhûnga Rorêlna
date:   26/06/2024
---

`Chhiar tûr Thupuan 20:4-6. Kum 1,000 chhûngin mi felten eng nge an tih dâwn a, engati nge a pawimawh?`

Kum sâng rorêl chhûngin, mifelten Pathian rêldikna leh hmangaihna, sual vânga harsatna A chinfel dân chiang taka hre tûra remchânna an nei tawh ang. Pathian hnêna zawhna chi hrang hrang zawh châk lo tu nge awm ang le? Vâna kum sâng rorêl chhûngin, tlante chuan hêng zawhnate hi an zâwt pawh a ni mahnâ. An hmangaihte leh ṭhian ṭhâte vâna an awm vê loh chuan, chhandamten chumi chungchânga Pathianin thutlûkna A siam hriatthiam theihna remchâng an nei ang. A hmâ zawng âia nasa zâwk fêin, Pathianin mî zawng zawngte chhandam an nih theih nâna A lo beihsak nasatzia an manthiam tawh ang a. Vâna awm vê ta lo zawng zawngte chuan mimal taka Krista an hnar vânga awm vê ta lo an lo ni zâwk tih chiang takin an hre dâwn a. Chumi hnûah chauh chuan Pathian rorêlna hnuhnung—thih hnihna, chatuana boralna chu mi sualte chunga thlentîr a ni ang.

`Chhiar tûr Thupuan 20:7-9. Engtin nge kum 1,000 chu khâr a nih? Setana leh a hnungzuitûte tâwpna chu eng nge ni?`

Kum 1,000 chhûng, Setanan thlêm leh bum tûr tû mah a nei lo va. Ani leh a vântirhkohte chu sualna nghawng râpthlâk tak thlîr lêtna nei tûra hnutchhiah kha an ni a. Kum sâng rorêl tâwpah, mi suaksual thi tâte chu rorêlna hmachhawn tûra kaihthawh an ni ang a, an lâwmman hnuhnung chu an dawng ang (Thupuan 20:5).

Chutih hunah chuan Setanan a hnungzuitu sipai ruâl tam namên lo a nei ang a. Indona Ropuiah Setana chu hneh a lo ni tawh nâin, a hnungzuitute tamzia chu a hmuhin a phûr thar leh a. A helna tihtâwp zâi rêl ta mai lo chuan, ‘hnamte’ bum tûrin a che chhuak leh a. Pathian paihthlâ a anmahni lalram din zâwk tûra theihtâwp han chhuah leh tûrin Setanan anni chu a fuihpawrh a. Heta “Goga leh Magoga” tih hi amah Setana leh khawvêla chhandam loh zawng zawngte entîrna a ni. Setana leh a hnungzuitûte chuan “mi thianghlimte riah hmun leh khaw duhawm tak chu an hual a,” (Thupuan 20:9).

Kum sâng rorêl khârnaah chuan mi suaksual zawng zawngte kaihthawh an nih bâkah, Khawpui Thianghlim, Jerusalem Thar chu vân aṭangin leiah a lo chhuak bawk dâwn (Thupuan 21:2)! Mi thianghlimte kha kum sâng chhûng khân Krista nên Jerusalem Thar-ah an chêng a. Tûna kum sâng a lo tâwpah hian khawpui chu Pathian nên, Isua leh vântirhkohte leh tlante zawng zawng nên leiah an lo chhuk a. Indona Ropuia inbeihna hnuhnung hmachhawn tûrin mi tinte chu an awm a. Sualna chu chatuan atân nuai bo hlen a ni dâwn ta a ni!!

`Rorêlna hnuhnung hun (ruâtnain) Pathian nungchang chungchâng eng nge a târ lan?`