---
title:  Zir Zâuna
date:   28/06/2024
---

“Phai zâwl cham pût maiahte chuan mual pâwng mâwi tak takte hi a awm a, chutah chuan Pathian tlâng lian pui pui, sâng tak tak leh ropui tak takte an awm bawk a. Chû ram nuâm tak, tui nung luânna ram chu, Pathian mi, hun rei tak chhûng vâkvai tawhte leh, khualzin lo ni tawhte chuan, anmahni tân chênna tûr in an nei tawh ang. . . .

“Chutah chuan rilru thi thei lote chuan, Siamtu thiltihtheihna leh tlanna hmangaihna thurûkte chu lâwmna chuai ngai lo neiin an ngaihtuah ang a. Hmêlma nunrâwng, bum hmang tak, Pathian theihnghilhtîr tûra thlêmtu chu a awm tawh lo vang. Taksa leh rilru chakna zawng zawng chu a ṭhang puitling tawh ang a, thiltihtheihna tinrêng chu a pung tawh ang. Hriatna nei tûra zirna chuan rilrû a

tichâu lo vang a, chaknate a tichâu hek lo vang. Chutah chuan thil ropui ber chu tih zui zêl a ni ang a, suangtuahna tlin phâk tâwk chu thlen a ni tawh bawk ang a, duhthusâm chu hlen a ni tawh ang; chutichung chuan lâwn sân zêlna tûr thil tharte a lo awm zêl ang a, ennawm mak thar te, thutak thar hriat chhuah tûr te, taksa leh rilru thiltihtheihna hman ṭûlna chî thil tharte a lo awm zêl ang.”—Ellen G. White, Indona Ropui, pp. 675, 677.

“Lâwmna sawi sên loh changin, lei mihringte chu suala tlu ngai lote lâwmnaah leh finnaah chuan an lût tawh ang. Pathian kut chhuak ngaihtuahna aṭanga hriatna leh hriat thiam theihna ro hlû, kumkhaw tlaitluâna lo khâwl tawh sâ chu, an han ṭâwm vê ang a. Thilsiam ropuina—nî leh arsî leh an her vêl dân te, anmahni kawng ṭheuh zawha Pathian lalṭhutphah an vêl mup mup laite chu, mit kham tih rêng nei lovin an thlîr ang. Thil tê ber aṭanga a lian ber thlengin, engkim chungah hian Siamtû hming chu a chuâng a, engkim maiah hian A thiltihtheihna ngahzia chu târlan a ni sî a.”—Indona Ropui, pp. 677, 678.

“Indona ropui chu a tâwp ta. Sual leh mi sualte an awm tawh lo va, thil siam zawng zawng chu tihthianghlim vek a ni ta. Thukhat vuâa lungruâlna leh lâwmna chuan vân leh khawvêl chu a khat ta. Engkim Siamtu hnên aṭangin, lalram zâuzia tâwp nei lo chu fang chhuak dap khawpin, nunna leh ênna leh lâwmna chu tuilian angin a lo luâng chhuak a. Atom tê ber aṭanga khawvêl lian ber thlengin, engkim mai chuan, thil nung leh nung lote pawhin an mâwina khuh loh an lâwmna famkim nên ‘Pathian chu hmangaihna a ni’ tih an puâng ta a ni.”—Indona Ropui, p. 678.

**Sawi Ho Tûr**:

`Hei leh chen sualna a kal zêl Pathianin A phal chhan chu eng vâng ni tûrin nge i ngaih? Chutih ruâlin, hê khawvêlah hi chuan an nun chhûng bâka tuâr tû mah an awm lo. Sualna kum sâng tam chhûng awm nêna khâikhinin, mihring dam chhûng hi a tâwi êm! Engtin nge heti zâwnga thlîrna hian sual vânga harsatna chungchâng manthiam tûra min ṭanpui ang?`

`Engtin nge kum-sâng khat ‘kum sâng rorêl’ tih hi chhandamna ruâhmanah a tel? Khawvêl tâwpa, rorêlna hnuhnunga mi sualte chunga hremna hnuhnung thlentîr a nih hmâ loha Pathian hmangaihna te, rêldikna leh fel taka rorêlna chungchâng tlante meuh pawhin an hriat thiam mai loh lo thleng tûr chu ngaihtuah ang che.`