---
title:  Leia Kum Sâng Khat Chu
date:   25/06/2024
---

Thupuan 19 tâwpna chu thilthleng ropui tak, Isuâ lo kîr lehna leh mi suaksualte tihboralna thû a ni. A thû erawh a la tâwp mai lo. Thupuan 20 chuan kum 1,000 chhûng ‘kum sâng rorêl’ kan tih mai chu min hriattîr a ni.

`Chhiar tûr Thupuan 20:1-3. Isuâ lo kîr leha Setana tâwpna chu eng nge ni dâwn?`

Thupuan 20:1-3 thû hi entîr nei a ni a. Setana chu a tak taka khâidiâta khuarkhuruma phuâr hlâwm tûr ni lo. Kum 1,000 chhûng chu hê kan lei tihchhiat, chêng pawh awm lo bâk che chhuak thei lova awmtîr a ni ang. 2 Petera 2:4-ah chuan, Setana leh a vântirhkohte chu hrem tûra “khuarkhurum thimah” khung an ni tih kan chhiar. Setana chu hê leiah bâk che sawn thei lo tûra khuahkhirh tlat a ni ang a, tû mah a bum thei tawh lo vang. Kum 1,000 chhûng chu a chawhchhuah helna vânga chhiatna, tihramna leh suâsamna thleng hi a thlîr vêl dâwn a ni.

“Khuarkhurum mawng nei lo” tih hi Greek ṭawng aṭanga lâk, English-a abyss tih a ni a. Hê ṭawngkam tho hi Greek ṭawng Thuthlung Hlui Bible, Septuagint-ah pawh Thilsiam dâwn laia lei dinhmun sawi nân hman a ni. “Lei kha chhia leh ruâk (pianhmang mûmal nei lo leh ruâk ngawt) a ni a; tui thûk tak chung chu a thim mup” (Gen. 1:2).

Septuagint-ah chuan, heta “thûk” sawina hi Greek ṭawnga abyssos, a ni a. Chû chuan lei dinhmun chhe tak chungchâng a sawi. “Khuarkhurum mawng nei lo” tih hi khawvêl khawi lai emawa pûk leh lei kaw thûk leh zâu sawina ang chî a ni lo. Isuâ Lo Kal Leh hmâ lawka Setanan sual leh tihchhiat hnâ a thawh leh buaina namên lo chhuak chuan khawvêl siam dâwn dinhmun chhe râpthlâk tak, thim bawk sîah a awmtîr leh dâwn a ni.

`Chhiar tûr Jeremia 4:23-26; 25:33; Isaia 24:1, 3, 5. Engtin nge hê thilthleng chungchâng hi zâwlneiten an lo sawi?`

Kristâ lo kal leh huna chhiatna râpthlâk thleng chu zâwlneiten uâr takin an sawi a; hê kum-sâng khat chhûng hian leiah mi nungdam rêng an awm dâwn lo a ni. Setana leh a vântirhkoh sualte chu an helna vânga chhiatna râpthlâk thleng ngaihtuah zui tûra hnutchhiah an ni ang. Vân lam khawvêl zâu chenin, sual man chu thihna a ni tih an hre ṭheuh tawh ang a. Sual chu a chhuah nawn leh tawh lohna tûrin Pathianin A chingfel vek dâwn a ni (Nah. 1:9). Heta tân hian Pathianin thil kawng thum A tih tûr chu: Pakhatnaah, A hmangaihna chin nei lo, thinlung taka A duhna leh mihring zawng zawngte chhandamna tûra ṭhahnemngai taka A beihzia chu A târ lang ang. Pahnihnaah, A rêldikna, hleihneihlohzia leh felna chu A târ lang ang. Pathumnaah, sual leh helna nghawng ṭha lo takte chu khawvêl zâu chena an hmuh A phalsak dâwn a ni.