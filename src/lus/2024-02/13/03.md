---
title:  Isuâ Lo Kal Leh Thuâina Tûra Beiseina
date:   24/06/2024
---

`Chhiar tûr Johana 14:1-3; Tita 2:11-14. Hmalam huna chonate leh buaina lo thleng tûr êngah, engati nge hêng chângte hi phûr puiawm tak a nih?`

Isuâ thusawi, “In thinlung mangang suh se,” tih kha Ani chuan min kalsanin min hlamchhiah dâwn lo va, min hruai hâw tûrin A lo kal leh ngêi dâwn tih thutiam a ni. Hê khawvêl hi kan in a ni lo. Hun ṭha zâwk a lo la thleng dâwn. Thuthlung Thara châng 25-a châng khat zêl hian Lalpâ lo kal leh tûr thû a sawi a. Hun harsâ leh buaithlâk a lo thlen a, kohhran-sorkar thuneihnain kan nun a tihderthâwn lai pawhin, Kristâ lo kal lehna tûr thutiâm chuan kan thinlungah beiseina min neihtîr a. Hei hi “beiseina lâwmawm,” chhuân tina Pathian mi rinawmte chawkphûr ṭhîntu chu a ni.

`Chhiar tûr Thupuan 6:15-17; Isaia 25:8, 9. Hêng chângten an târ lan chhandamte leh bote rilru sûkthlêk danglamna chu khâikhin la. Rilru sûkthlêk inan loh dân eng nge a sawifiah?`

Mi felten khawngaihna thilpêk mak tak an pawm laiin, mi suaksualte erawh chuan sual nghawng râpthlâkzia an hre thung a. Pathian laka helna chuan hlauhna, thiamlo intihna, thiamloh chantîrna leh chatuana boral tûr nih inhriatna a thlen a. A khawngaihnaa chhandamna kan chhân lêtna chuan ngaihdamna, muânna leh ropui taka a lo kîr leh huna chantuan lâwmna chu a thlen dâwn a ni.

`Chhiar tûr Thupuan 15:3, 4; 19:7. Kristâ zâra a thlâwna chhandamna ropui siamsak an nihna chu engtin nge tlanten an chhân lêt dâwn?`

“Tlante tân chuan chatuanin Kristâ kraws chu an zir tûr leh an hlâ a ni ang a. Tihropuia awm Krista-ah chuan, Krista khehbeha chu an hmû ang. . . . Khawvêl zawng zawng Siamtu, engkim tâwpna tûr Rêltuin, mihringte A hmangaih avânga mahni inhnûk hniamin, A ropuina zawng zawng A han hlîp thla vek mai hi, vân leh khawvêl chuan mak an tiin an châwimâwi kumkhua ang.”—Ellen G. White, Indona Ropui, pp. 651, 652.

`Chhiar tûr Thupuan 12:17; 17:13, 14; 19:11-16. Fîmkhur takin hêng chânga hmasâwn dân chu chhinchhiah la. Hêng chângtea hmasâwnna hian hê leia indona leh a tâwpa Kristâ dinchanna chungchâng eng nge an sawi?`