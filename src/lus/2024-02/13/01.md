---
title:  Pathian Hmangaihna Dinchanna Chu
date:   22/06/2024
---

> <p>Chângvawn</p>
> “Lalṭhutphah aṭangin aw ring takin, ‘Ngai teh, Pathian bâwktê chu mihring zîngah a lo awm ta, Ani chu an hnênah a awm ang a, anni chu A mîte an ni ang a, Pathian ngêi chu an hnênah a awm ang a, an Pathian a ni bawk ang; an mit atâ mittui zawng zawng a hrufai ang a; thihna a awm leh thei tawh lo vang a, lungngaih te, ṭah te, nat te pawh a awm leh tawh hek lo vang; thil hmasâte chu a ral ta,’ a tih ka hria a,” (Thupuan 21:3, 4).

### Chhiar tûr
Sâm 91:1-11; Jeremia 25:33; 30:5-7; Thupuan 20:11-15; 21:2; 22:11, 12.

Keini hian beiseinaa khat thinlung pu chungin hmalam hun kan hmachhawn thei a. Hun harsâte chu lo thlengin, tawrhna te, harsatna te, lungngaihna eng pawh lo thleng dâwn mah se, ni ṭha zâwk a lo la her chhuak dâwn tih beiseina kan neih phawt chuan, kan tûn hun hi awmzenei, tumnei leh hlim takin kan hmang thei dâwn a ni. Franklin D. Roosevelt kha kum 1933 aṭanga 1945 thlenga United States president a ni a; United States chanchina hun khirh ber laia president a ni. Amah lah kha zeng hri vei vânga ṭanpui chauha kal thei a ni.

Ṭum khat chu heti hian thû a ziak a, “Kan hmalam hunah nun duhawm zâwk, khawvêl ṭha zâwk, kâwlkil piah lama mî chu a awm tih beiseina, rinna nghet tak chu kan nei a ni,” tiin.

Khawvêla mi fing ber berte zînga mi, Albert Einstein khân heti hian a ziak a, “Nimin aṭang khân zir la, vawiin atân nung la, naktûk atân beisei rawh,” tiin.

Sâp pachal thu phuah thiam lâr tak, Alfred Lord Tennyson, Lalnu Victoria rorêl chhûnga mî khân heti hian a ziak, “Beiseina chuan kum lo kal tûr kawngkâ aṭangin a lo nui a, ‘hun hlimawm zâwk a ni ang’ tiin a phun ser ser a ni,” tiin.

Tûn kuartar zirlai hnuhnung berah hian, lei leh vân chanchina hun hlimawm ber chhûnga Kristâ hmangaihna ding nghet chu kan hmu dâwn a. Sual leh ṭha kâra indona ropuia hnehna pum hlûm A chan pawh kan hmu bawk ang. Bible bu hnuhnung ber, Thupuan hian vawiin, naktûk leh chatuan atân beiseina min pê a ni.