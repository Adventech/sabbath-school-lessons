---
title:  Khawvêl Tâwpnaa Thilthlengte
date:   15/06/2024
---

> <p>Chângvawn</p>
> “Thu dik chu lei la, hralh leh tawh suh; finna te, zirtîrna te, hriat thiamnate nên,” (Thufingte 23:23).

### Chhiar tûr
Ezekiela 20:12, 20; Hosea 6:3; Joela 2:21–24; Johana 8:32; Jakoba 5:7, 8; Thupuan 7:1, 2; 14:1; 18:1–4.

Tûnah i fanû tleirâwl kha an college aṭanga nipui chawlh hmang tûra in lam pana rawn inkhalh hâw mêk angin suangtuah teh. A lo thleng tûr in lo nghah mêk laiin hlâuthâwng deuh takin khawchin report i’n thlîr a. Khaw awm dânin a zir loh leh thut avângin i lungkham hlê mai a. Kâwlkilah thlipui lo thawk tûrin chhûm dum a rawn inziâl mup mup a. Thlî lah chu a na zêk mai lehnghâl a. Vânte inhawngin ruahpui vân-âwn a sûr a. Thingbukte len thlûk a ni a. Kâr lohah kawngpui pawh kal tlang theih a ni lo zui a.

Chutah in ṭhenawm hnên aṭangin kawng dang zawh theih a nih thû i hre hlauh mai a. Car chuan thing zâr tla ṭhenkhat chu a hêl thei a. Inbiakpawh chu a harsa hlê chungin, i fanu hnênah chuan thû i thawn thei a, him taka a rawn hâw thlen theih dân tûr chu fîmkhur takin i hrilh ta a ni.

Thil dang zawng âia Isuan min duhsak zâwk chu kan nuna thlipui lo thawk kan paltlang a, him taka in kan hâw thlen chu a ni. EG White-in heti hian a ziak: “Thlipui a lo thawk dâwn a, a thawk na hlê dâwn. Lo hmachhawn tûrin i inpeih tawh em?”—Testimonies for the Church, vol, 8, p. 315.

Kristâ nun, thihna leh thawhlehna, vân biak bûka rawngbâwlnain a tum chu ina kan hâwn theih nân a ni. Daniela leh Thupuan hrilh lâwkna thuchahte hi tâwpna huna mîte tân bîka vân lam chhuak kawhhmuhna niin, chû chu nuna thlipui lo thawk paltlang a, Chhandamtûin hmangaih taka A lo kuah nih nawmna kan chan theih nân a ni.

Tûn kâr chhûng zirlaiin a tum chu khawvêl hun tâwpa thil thleng tûr Thû hmanga hrilh lâwkte târ lang leh, lei chanchin tâwpna huna inbeihna kal tlang thei tûra Kristaa chakna chang thar a, in kan thlen ngêi theih nân a ni.