---
title:  Ruah Hmasâ leh Ruah Hnuhnung Chu
date:   19/06/2024
---

`Chhiar tûr Joela 2:21–24; Tirhkohte 2:1–4, 41–47. Kum zabi khatnaah khân eng hrilh lâwkna nge thleng famkim? Eng nghawng nge a neih?`

Pentekos-a Thlarau Thianghlim leih buâk zârah Kristian kohhran a lo ding ṭan a. Ni khatah mi sâng thum lai an lo piangthar a. Tirhkohte bûa chhinchhiah dânin, Pathian khawngaihna hmanga siamṭhatna thilmak a thleng a: “thu ngaithlatûte zînga mi tam takin an ring a; chûng chu mi sâng ngâ vêl zet an ni” (Tirhkohte 4:4). Ringtu mi 120 chauh kha ṭawngṭai tûrin an kal khâwm a, mahse ṭawngṭaina chuan danglamna namên lo a thlen a. Rang takin ringtute chu sâng têla belhchhah an ni ta a ni. “Puithiamte zîngah pawh mi tam takin rinna chu an âwih ta a,” (Tirhkohte 6:7).

Zirtîrte chu Jerusalem-a nasa taka tihduhdah an nih khân, “a darhte chu khaw tinah an kal a, thû chu an hril zêl” a ni (Tirhkohte 8:4). Kohhran chu Judai, Samaria leh Galili ram pum puiah din a ni ta a (Tirhkohte 9:31).

A lo pianthar hnûin, tirhkoh Paulan Mediterranean (tuipui) kam vêl zawng zawngah Kristâ thû chu a puâng a. Thesalonika-ah, Juda ṭhenkhatten chanchin ṭhâ chu dodâlin thu mak tak an sawi a, chû chu “Khawvêl chawk buâitûte kha hetah pawh an lo kal,” (Tirhkohte 17:6) tih a ni. Thlarau Thianghlim chakna zârah, zirtîrten khatih laia hriat theih chin khawvêl chu hun rei lo tê chhûngin an tuâm chhuak a. Joela hrilh lâwkna chu Pentekos-ah khân a lo thleng famkim a. Chuti chungin ruah hnuhnung chu khawvêl tâwp buhsengna tûrin thiltihtheihna nasa zâwk nên a lo thleng leh dâwn a ni.

`Chhiar tûr Zakaria 4:6; 10:1; Hosea 6:3; Jakoba 5:7, 8. Hêng chângten an sawi dânin, engtin nge hê leia Pathian hnâ chu thawh zawh a nih dâwn?`

Ruah “hmasâ” leh “hnuhnung” tih hi Israelte thlâi chîn leh rahseng dân hmang zuia sawi a ni. Ruah hmasâ chu thlâi chî nan ṭiâk tûrin ‘Favâng’ hunah a lo sûr ṭhîn a. Ruah hnuhnung erawh chu rah seng tûra thlâi tihmin tûrin ṭhâl laiin a lo sûr ṭhîn. . . . Hei hian chanchin ṭha puân nâna Thlarau Thianghlim hna thawh dân chungchâng a sawi a. “Chû hnâ chuan Penticost nîa mi kha a ang hlê ang. ‘Ruah hmasâ’ chu Chanchin Ṭha inṭannaah, Thlarau Thianghlim leih buaknain, chi hlu takte tiṭiâk tûrin pêk a ni a, chutiang bawkin ‘ruah hnuhnung’ chu buh tihmin tûrin, a tâwpah pêk a ni ang.

“Chanchin Ṭha hna ropui tak chu, a inṭannaa Pathian thiltihtheihna tihlan âia nêpa tâwp tûr a ni lo. Chanchin Ṭha inṭannaa Thlarau Thianghlim leih buaka hril hlâwkna famkim tâte vêk kha, a khârna ruah hnuhnungah chuan an lo thleng leh ang.”—Ellen G. White, Indona Ropui, pp. 611, 612.