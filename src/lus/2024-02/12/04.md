---
title:  Tu Nge Chibai Kan Bûk?
date:   18/06/2024
---

Hun hnuhnungah chuan Indona Ropui hi chibaibûkna chungchângah a takin a lo thleng dâwn a. Siamtu chu chibai kan bûk nge, sakawlh leh a lim chu chibai kan bûk zâwk? Tûilairap a awm theih dâwn loh. Thupuan 14-a vântirhkoh pakhatnain a hmei a pâte chu, “Vân te, lei te, tuifinriat leh tuihnâte Siamtu chu chibai bûk” tûrin a ti a (Thupuan 14:7).

Vân lam ngenna chu rawn thlâwpin, vântirhkoh pathumna chuan sakawlh chibaibûk nghawng râpthlâk takte chu a rawn puâng zui a: “Chu mîte ngêi chuan Pathian thinurna uain, a thinurna nova eng mah pawlh lova siam chu an in ang a, vântirhkoh thianghlimte mithmuh leh Berâmno mithmuhah chuan mei leh kâta nghaisakin an awm ang” (Thupuan 14:10) tiin. A lehlamah, Siamtu chibaibûktûte erawh chu, “Pathian thupêkte zâwma, Isuâ rinna neitûte” (Thupuan 14:12) tia sawi an ni vê thung.

Thilsiamna kha chibaibûkna dik behchhan chu a ni (Thupuan 4:11). Pathian chu “Isua Krista hmanga thil zawng zawngte siamtu” (Efesi 3:9) a nih avângin, Setanan Siamtu chu a haw tlat a, chuvângin leia thuneitûte hmanga Sabbath, Thilsiam hriat rengna chu thlâk danglam tumin a bei ta a ni (Dan. 7:25).

Pathian dân chungchânga buaina lo thleng tûr thupui chu thuneihna chungchângah a ni. Setanan Sabbath-a chibaibûkna a nuaibo theih phawt chuan, a thuneihna chu Pathian thuneihna âiin a ropui zâwk tih a puang thei dâwn a ni. Chû thil hlen tûr chuan, Setanan khawvêl pum pui hi Sabbath suâk pawmtîr tumin thlêmna emaw, tharum emaw a hmang dâwn a ni.

Tûnah rih chuan hêng thilte lo thleng hi hmuh thiam a har rih deuh nâin, kan hriat tâk ang khân, khawvêl hi nasa takin a inthlâk danglam mêk a. COVID-19 buaina khân a târ lang chiang hlê, zan khat thil thû lekah khawvêl chu a inher danglam thut a ni ber mai. Sakawlh chhinchhiahna thlentîrtu tûr chu a chîn chhuakin kan la hre chiah lo nâin, suângtuah lâwk thiam phâk loh chu a ni chuâng lo. Khawvêl dinhmun hi a nghet lo êm êm a, tûnlai thiamna changkâng lo awm ta bawk nên, Bible thu hmanga vaulâwkna thûte hi kan ngaihruât âia ranga thleng thei a ni.

`Chhiar tûr Thupuan 13:13–17. Sakawlh chhinchhiahna dawng lote chunga hremna bîk a thlentîr chu engte nge ni?`

Sakawlh leh a lim chungah ni lo, Kristâ chunga rinawmte chuan, sum leh pâi thûa hremnate leh tihhlum tûra vauna an la hmachhawn dâwn a. Mihring nihphung hi: hlemhlê, lal châka-tuihâl leh tharum thawh hmang a lo ni reng tawh ṭhîn a. Tâwpna hunah eng ang takin nge a hluâr chhoh dâwn kan hre phâk lo; mahse, tâwpna huna tihduhdahna chu suângtuah thiam harsa vak a ni lo. Thu dang behchhana sawi chu a ni nâin, hêng thûte hi Johanan a lo sawi vek tawh a. Isuâ chungchâng sawiin, Johanan heti hian a ziak: “Mihring thû tû mâ hrilhfiah a ngai lo; amahin mihring chhûnga awm apiang chu a hre sî a,” (Johana 2:25).

`Mihringte hlemhlêtna leh mihringte suahsuâl theihzia chungchâng ngaihtuah la. Engtin nge hei hian tâwpna huna thilthlengte inthlâk danglam awlsam theih tûrzia a entîr? Chû âia pawimawh zâwk chu, hê thutak duhawm lo tak hian kan thinlungte kan vên ṭhat chungchâng eng nge min zirtîr?`