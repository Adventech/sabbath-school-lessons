---
title:  Pathian leh A Thu Chunga Rinawmna
date:   16/06/2024
---

`Chhiar tûr Thufingte 23:23; Johana 8:32; Johana 17:17. Hêng chângahte hian eng thu thuhmun nge chuâng hlawm?`

Kum khâ leh chen chhûng khân, Indona Ropui chu thutak leh thu dik lo kâra inbeihna a lo ni tawh a. Setana chu dâwt sawi hmang leh dâwtpa a ni (Johana 8:44). Thutak zawng zawng ṭobul chu Isua a ni thung. Ani chuan, “ ‘Kei hi kawng leh thutak leh nunna chu ka ni,” (Johana 14:6) a ti a. Setana bumnate laka min chhuah zalên theitu Thutak chu Pathian Thû-ah a chuâng a. Bible-in Setana chêt dân târ langin, Pathian ruâhmanna a puâng bawk a. Pathian Thû hi kan kê atân khâwnvâr a ni (Sâm 119:105). Sâm-phuahtu chuan, “I thu lo luhna chuan mîte a ti-êng ṭhîn a; mi mâwlte chu a hriat thiamtîr ṭhîn” (Sâm 119:130) tiin a puâng a. Heti hian a sawi zawm, “I thu infinkhâwm chu thutak a ni,” (Sâm 119:160) tiin.

`Chhiar tûr 2 Petera 1:16–21. Hrilh lâwkna chungchângah tirhkoh hian eng rinngamna thû nge min pêk? Pathian hrilh lâwkna Thu pawimawhzia entîr nân eng entîrna nge a hman?`

Keini hian ‘fing vervêk taka thawnthu phuahchawpte’ kan zui vê lo. Pathian Thûa hrilh lâwknaten hmalam kawng an chhun-êng a. Thutak leh dâwt thliâr hrang tûrin min ṭanpui ṭhîn. Bible tel lo chuan, mihring ngaih dân hmanga awlsam taka bum kan ni mai ang. “Zirtîrtu derte leh thimna thlarau bumna laka an him theih nân, Pathian Lehkha thu hmanga zui tûrin Pathian mîte chu hrilh an ni a. Bible chhûnga thu fiah takte hian Setana bumna chu a târlansak vek avângin, mîten Bible thutak an hriatna dâl tûrin Setana chuan thiam tinrêng a thawh a ni. . . .

“Bumna hnuhnûng ber chu a lo thleng ṭêp a ni. Krista dodâltu chuan kan mithmuhah thilmakte chu a ti dâwn a. A lem chuan a tak chu a an dâwn êm avângin, Pathian Lehkha Thianghlim hmang chauh lo phei chuan thliar hran rual a ni dâwn lo. . . .

“Bible thutak, kulh bang atâna hmangte chauh lo chu inbeihna hnuhnung ber râpthlâk takah chuan tû mah an ding zo lo vang. ‘Mihring thû nge kan zawm zâwk dâwn Pathian thû?’ tih zawhna hian mi tin a la rawn fiah dâwn a, thu tihtlûkna hun chu tûnah pawh a lo thleng ṭan ta. Pathian thu danglam ngai lo lungpui chungah chuan kan ding em? Pathian thupêkte leh Isuâ rinna hum tûrin kan inbuatsaih tawh em?”—Ellen G. White, Indona Ropui, p. 593.

`A chunga thu lâk chhâwna zawhnate hi ngaihtuah la. Tâwpna huna buaina huna ding nghet tûrin engin nge min ṭanpui ang? Pathian Thû kan zirna laka kan rilrû la pêngtu chu eng nge ni? Engtin nge mahnî nawmsakna ûm vânga thutak chu kan hnuhhniâm theih ang?`