---
title:  Vân Tâna Chhinchhiah Tawh
date:   17/06/2024
---

Chibaibûkna chungchânga buaina lo thleng tûrah, Pathian mi rinawmte chu khawvêl nawrnaah an tlâwm mai lo vang (Thupuan 14:12). Anni chu Thlarau Thianghlimin a chhinchhiah ang a (Efesi 4:30) sâwi nghîn theih an ni lo vang. Hmânlai hunah khân chhinchhiahna khân lehkha pawimawhte rintlâk nihna a tichiang ṭhîn a. Chhinchhiahna hrang, mimal puâl bîkte a ni hlawm a. Tâwpna huna inbeihna chu A dânin a târ lan anga Pathian chibaibûkna leh A thuneihna chungchâng a nih avângin, Pathian chhinchhiahna tûr chu A dâna inphûm nghet a ni ang tih kan beisei thei a ni (Isa. 8:16).

`Chhiar tûr Exodus 20:8–11. Sabbath thupêk-ah hian eng thil chhinchhiahnate nge tel?`

Chhinchhiahna rintlâk nihna kawng thum chu hetiang hi a ni: 1) Chhinchhiahna neitû hming a chuâng a, chû chu “Lalpa i Pathian,” tih a ni. 2) A nihna, thil siamtu—Siamtu chu. 3) Lalram, “vân te, lei te, tuifinriat leh a chhûnga awm zawng zawngte.” Chhinchhiahna chu eng emaw châng chuan Bible-a chhinchhiahna tih a ni (Rom. 4:11). Thu pahnihte chu hman tawn theih a ni. Pathian chhinchhiahna chu Pathian dân lâi taka awm, Sabbath chu chibaibûkna chungchânga thu inchuh ber chu a ni (Ezek. 20:12, 20; Thupuan 12:17).

`Khaikhin tûr: Thupuan 7:1, 2; 14:1 leh Thupuan 13:16, 17. Khawiah nge Pathian chhinchhiahna leh Sakawlh chhinchhiahna chu dawn a nih dâwn? A danglamna chhan tak chu eng ni tûrin nge i ngaih?`

Pathian chhinchhiahna chu chalah a chuâng a. Chal chu rilrû entîrna niin, chhia-leh-ṭha hriatna fîma thutlûkna siamna a ni.

Sakawlh chhinchhiahna chu chalah emaw, kutphahah emaw dawn a ni a, chû chuan mîten rilrû takin Setana dâwt sawite an pawm tihna emaw, tihhlum nih pumpelh nân chibaibûkna dik lo chu an pawm vê ta mai tihna emaw a ni.

Diabola chuan Pathian thuâwihte chu a haw êm êm a. Indona Ropuiin a vâwrtâwp a thlen hun tûr chu sakawlhin (Setanan) ringtu la bâng, Pathian thupêkte leh Isuâ rinna neitûte a do hunah a lo thleng ang (Thupuan 14:12,). Anni chu Kristâ chunga rinawm tlatte an ni.

`Buaina hun hnuhnung a lo thlen hun atân engati nge nî tina Lalpâ chunga rinawm chhoh zêlna chu thil pawimawh a nih?`