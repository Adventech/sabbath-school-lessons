---
title:  Ring Taka Âuna Chu
date:   20/06/2024
---

`Chhiar tûr Thupuan 18:1–4; Habakkuka 2:14; Matthaia 24:14. Engtin nge hêng chângte hian hê leia Pathian hnâ zawh a nih dân tûr an sawi?`

Babulon tlâwm thu puangtu vântirhkoh khân ‘thuneihna nasa tak’ a nei a. Thupuan 14-a vântirhkohte ang khân, hê vântirhkoh pawh hian thuchah kengtu mihringte a entîr a. Hê vântirhkoh hian lei pum pui ên chhuahtîr khawpin Pathian ropuina chu a târ lang a. Thuthlung Thara Greek ṭawnga ‘thuneihna’ emaw ‘thiltihtheihna’ emaw sawina hi exousia a ni a. Kristan hremhmun thiltihtheihnate leh thuneitûte chunga hnehna a chan sawi nân hman a ni ṭhîn.

Rawngbâwl tûra A zirtîrte A thawnchhuah nêna inremin, Isuan hê thû hi chanchin ṭha Matthaia-ah khân a lo hmang a. Matthaia 10:1-ah Isuan A zirtîrte hnênah lalnate leh hremhmun thuneihna chunga thuneihna A pê a. Sual leh ṭha inkâra indonaa hnehna chang tûrin chunglam thiltihtheihna nên A thuâm a. Matthaia 28-ah, “Lei leh vâna thuneihna zawng zawng nên A tîr chhuak leh a, chû chu “hnam zawng zawngte chu zirtîrahte siam tûra kal tûrin a ni,” (Matt. 28:18, 19).

Thlarau Thianghlim thiltihtheihna nêna khatin, Krista nung thuneihna nên an kal chhuak a. Ani chu a nun leh thihnaah pawh lalnate leh hremhmun thuneihna chunga hnehna chang a ni. Thuthlung Thar kohhran chuan Pathian ropuina nên lei a ti-êng ta a ni. Kum tlêm te chhûngin, zirtîrten chanchin ṭhâ chu khatih laia hriat chin khawvêlah an puâng ta a ni (Kolosa 1:23).

Tâwpna hunah chuan, Thlarau Thianghlim chu thiltihtheihna namên lo nêna sûrtîr niin, chanchin ṭhâ chu rang takin kâwlkil thlenga theh darh a ni ang. Mi sâng têlte chu ni khata piangtharin, Pathian khawngaihna leh thutak bâkah beiseina a hlui chu khawvêl pum puia puan darh a ni ang.

“Chanchin Ṭha hna ropui tak chu, a inṭannaa Pathian thiltihtheihna tihlan âia nêpa tâwp tûr a ni lo. Chanchin Ṭha inṭannaa Thlarau Thianghlim leih buâka hrilh lâwkna famkim tâte vêk kha, a khârna ruah hnuhnungah chuan an lo thleng leh ang. . . .

“Pathian chhiahhlawhte chu inserh thianghlimnaa an hmêlte lo êngin, hmun tinrêng aṭangin vân lam chanchin chu puâng tûrin an hmanhmawh hlê ang. Lei hmun tinah, aw sâng tam takin vaukhânna thû chu an puâng ang a. Thilmakte tih a ni ang a, damlote tihdam an ni ang a, chhinchhiahna te leh thilmakten ringtute chu a zui zêl ang.”—Ellen G. White, Indona Ropui, pp. 611, 612.

`Thlarau Thianghlim sûrtîrna te, ruah hnuhnung leh ring taka âuna dâltu chu eng nge ni? Mi mala kan pawimawhna chu tê tham tê pawh ni se, Thlarau Thianghlim sûrtîrna tûra mi inhawng leh lo dawng duh ni tûrin eng pawimawhna nge kan neih theih ang?`