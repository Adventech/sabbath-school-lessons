---
title:  Hmun Thianghlim Ber Chanchin Ṭhâ Chu
date:   22/05/2024
---

`Chhiar tûr Hebrai 4:14–16; 10:19–22. Hêng chângte hian kan zâa tân rinngamna leh chunglam sâwmna min pêk?`

Paulan Hebrai-ah hian kan Puithiam Lalber Isuaa rinna chu ‘chelh tlat,’ ‘huaisen taka hnaih,’ leh ‘bânsan ngai lo’ tûr titein a sawi a. Isua-ah chuan kan mamawh zawng zawng a awm a. Isuan kan tâna min hawnsak ‘kawng thar leh nung’ chu zawhin, rinna nêna vân biak bûkah chuan kan lût thei dâwn a ni.

Biak bûk tuâl kan thlîr chuan, dâr mâichâm kî-ahte chuan thisen chu kan hmû a. Hmun Thianghlimah chuan rimtui hâlna mâichâm kîahte chuan thisen chu kan hmu leh a. Zahngaihna ṭhutphah hmâa puânzâra thisen theh pawh chu kan hmu bawk a ni.

Kâilâwn tinah chuan Isuâ thisenin kawng a sial zêl a. Hei hian beiseina min siamsak a, Isuan min ngaihdam a, kan sualte min silfâisakna zârah chiah Pathian nêna inpumkhatna kan nei thei a ni. Pathian zahngaihna chu chinnei lo niin, A rêldikna pawh chutiang tho chu a ni. Isuan kan bawhchhiatnate min ngaihdam hmasak a, min silfâisak dâwn a nih chauh loh chuan, rêldikna chuan kan bawhchhiatnate thâwi nân Kristâ inhlanna chu a pawm thei lo a ni.

`Chhiar tûr Thupuan 11:19. Indona Ropui behchhanin, engati nge hê inlârna hi a pawimawh? Engtin nge dân leh chanchin ṭhâ chu ṭhen hran theih loh a nihzia a târ lan?`

Lei leh vân Pathian lalṭhutthlêng êng mâwi leh ropui tak hûn chhan Thuthlunna Bâwm chhûngah chuan Pathian dân chu a awm a. Hê Hmun Thianghlim Berah hian Pathian rêldikna leh zahngaihna chu târ lan a ni a. Vâna Thuthlunna Bâwm chhûnga awm a nih vângin leia thuneitu tû mahin Pathian dân chu an thlâk danglam thei lo. Hebrai 8:10 chuan: “‘Chûng nî hnûah chuan Israela chhûngte hnêna thû ka thlun tûr chu hêng hi a ni,’ Lalpan a ti; ‘An rilrûah ka thupêkte ka dah ang a, an thinlungah ka ziak bawk ang; anni tân Pathian ka ni ang a, Keia tân anni chu ka mîte an ni bawk ang,’ tiin a sawi.

Rinnaa vân biak bûk chhûnga lûtin, kan hun kal taa sualte ngaihdamna kan chang a, kan tâna thî a, kan thinlunga a dân min ziahsaktu, Kristâ zâra thuâwihna nuna nung tûra chakna kan chang bawk. Isuan a ‘tâwpkhâwk’ thlengin min chhandam a (Heb. 7:25). Sual hremna leh a thiltihtheihna lak aṭangin Isuan min chhandam ta hmiah a ni.

`Engati nge Isuâ sawipuina chu chanchin lâwmawm tak a nih? Dân hmâa ding kan nih laiin, felna tehfung a nih angin, chanchin ṭha tel lo vin eng beiseina nge kan neih theih ang ni?`