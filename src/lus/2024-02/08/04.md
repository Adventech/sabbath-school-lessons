---
title:  Rorêlna Chu A Lo Thleng
date:   21/05/2024
---

`Khaikhin tûr: Daniela 7:9, 10 leh Thupuan 14:6, 7. Hêng châng hnihte inzûlna chu eng nge ni?`

Bible pum puiah hian rorêlna thû hi a lang fo va. “Pathian chuan thiltih zawng zawng chungah ro a la rêl dâwn sî a, thil inthup engkim, a chhia emaw, a ṭhâ emawte pawh,” (Thuhriltu 12:14). Isuan a thusawi ngaithlatûte hnêna hmalam huna rorêlna la awm tûr thû a târ lang a, “mîten thu lawi lo an sawi apiang, chû thû chu Rorêl Nî-ah chuan an sawi fiah a la ṭûl ang,” tiin (Matt. 12:36). Tirhkoh Paulan heti hian a sawi belh a, Pathianin “thima thil thuhrûkte chu êngah a rawn la chhuak ang a, thinlunga tumte pawh a tilang bawk ang” (1 Korin 4:5). Thuchah kengtu vântirhkoh khân Johana hnênah, “A [Pathian] rorêl hun chu a lo thleng ta,” (Thupuan 14:7) tiin a sawi.

`Chhiar tûr Thupuan 22:10–12. Isua a lo kîr leh huna mî zawng zawngte tâwpna tûr chu eng nge ni? Johana thupuân fiah tak chu eng nge ni?`

Krista chu a tâwpa A lâwmman sem tûra a lo kal dâwn avângin, chumi hmâ chuan rorêlna, A lo kal hunah tûten nge lâwmman chu dawng dâwn tih enfiahna a awm ngêi tûr a ni. Krista lo kal hunah chuan, simna tûr hun ṭha dang a awm tawh dâwn lo. Mi tinin tih danglam leh theih tawh loh tûrin, Krista ṭan zâwngin nge, do zâwngin tih duhthlanna siam tûrin thû an hre tam tâwk ṭheuh tawh dâwn a ni.

`Chhiar tûr Matthaia 25:1–13. Engati nge Isuân hêng ringtu pâwl hnihte chunga A tih dân chu a danglam viâu?`

“Enlâwkna hnâ chu a lo tâwp huna, hmâkhawsâng aṭanga Krista zuitua inchhâlte chungchâng enfel leh thu tihtlûk a nih zawh hnuah chuan, endikna hun chu khar a ni ang a, tichuan khawngaihna kawng chu khâr a lo ni ang. ‘A peihte chu Amah nên lâwi chaw ei tûrin an lût a, kawng an khâr ta a,’ tih thu tâwitê pakhata, Chhandamtu rawngbâwlna hnuhnung ber, mihring chhandamna hnathawh ropui tak chu zawh fel a ni ang.”—Ellen G. White, Indona Ropui, pp. 428, 429.

Rorêlna hi kan hlauh a ngai lo ve. Kristâ zârah, ngaidamna, bawhchhiatna laka zalênna, Pathian ngaihsakna nun theihna leh a tâwpa hnehna chenin kan puâl vek a ni.