---
title:  Vân Biak Bûk Chu
date:   19/05/2024
---

`Chhiar tûr Exodus 25:8, 9, 40; Hebrai 8:1–6. Hêng chângahte hian eng biak bûk pahnih chungchâng nge a târ lan?`

Kum 1844 thla eng emawti chhûng chu Adventist ringtu hmasâten chîk zâwka Bible zir zuiin, Bible-ah hian biak bûk pahnih—Mosian a sak leh a ropui zâwk vâna mî chu—a awm tih an hrethiam ta a. Bible-ah hian ‘biak bûk’ tih hi Mosiâ sak, ‘hmun thianghlim’ sawina a ni phawt a, chutah a tak tak zâwk ‘vâna mî’ chu a ni leh a, chumi anpui/entawn chuan lei biak bûk kha sak a ni.

Kristâ thih khân, hlimthla rawngbâwlna chuan a pawimawhna a hloh ta a. ‘Hmun thianghlim tak tak,” vâna mî chu thuthlung thar biak bûk chu a ni. Daniela 8:14 hrilh lâwkna chu a lo thlen famkim tâk avângin, heta biak bûk a sawi pawh chu thluthlung thar biak bûk chu a ni ngêi tûr a ni.

“Kum 1844-a ni 2,300 tâwpnaah khân, kum zabi tam tak chhûng chu leiah hian biak bûk a lo awm tawh lo va. Chuvângin hrilh lâwknaa, ‘Ni 2,300 thlengin, chutah chuan biak bûk (Hmun Thianghlim) chu thenfai a ni ang,” tih chuan chiang takin vân biak bûk chu a kâwk a ni.”—Ellen G. White, Indona Ropui, p. 417.

Thlalêra biak bûk sak kha vâna biak bûk entawna sak a ni a. Lei biak bûka rawngbâwlna khân Pathian chhandamna ruâhman chu a lo entîr lâwk a. Inthâwina thil hlan tin khân Kalvari kraws chunga Isuâ inhlanna (Johana 1:29) a lo entîr ṭheuh bawk a. Kristâ inhlanna zârah, sual thiam loh chantîrna lakah kan lo zalên ta a. Ngaihdamna chu kan ta puâl a ni. Kan sualte kan puân chuan, kan tâna Isuâ inhlanna zârah kan bawhchhiatna chu a bo ta a ni (1 Johana 1:9). Isua kha kan tâna thî Berâmno chu a ni a, kan tâna nung Puithiam chu a ni tho bawk.

Hebrai 7:25 hian: “Chutichuan, amaha Pathian hnêna lo kalte chu a tâwpkhâwk thlengin a chhandam thei bawk a ni, anmahni ṭawngṭaisak tûrin chatuana a nun reng avângin” (NKJV) tiin a sawi a. Ani chuan sual bawhchhiatna la bovin, sual thiltihtheihna lakah min chhanchhuak ta a ni (Rome 8:1–4; 2 Korin 5:21). Vân biak bûka Isuâ rawngbâwlna hi keimahnî tân a ni a. A mi dîlsakna zârah, kan nun suâl hrênga tântîrna chu a lo tâwp ta a. Kan sual nihnaina min phuârna pawh chu a chat ta bawk a. Krista-ah chuan sual thiam loh chantîrna leh sual thununna laka zalên kan ni. Rinnaa Krista kan chelh chhûng chuan, chhandam nih rinngamna chu kan nei a ni.

`Isuan vânah rawng bâwlsak chein, nangmâ tân dîlsakna hnâ a thawk mêk tih hriatna hian i tân eng awmzia nge a neih? Engati nge i tân Sawipuitu chu i mamawh? Engati nge hê thutak hi chanchin lâwmawm a nih?`