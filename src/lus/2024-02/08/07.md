---
title:  Zir Zâuna
date:   24/05/2024
---

Rorêlnaa Isuan min thawhsak dân leh chuta kan chanvo chu chhinchhiah ang che: “An sualnate chu Isuan A ngaidam mai lo; mahse an sual simna leh rinna chu entîrin, an tâna ngaihdamna dîlin, A kut hliam hnû chu Pa leh vântirhkohte hmâah chuan pharin, ‘An hming pawh ka hria a. Ka kutphahahte hian ka ziak hlawm a. Pathian duhzâwng inthâwinate chu thlarau lungchhia hi a ni a; thinlung lungchhia leh inchhîr ngawih ngawih hi, aw Pathian, i hmusit lo vang,” (Sâm 51:17) A ti a. A mîte hêktu hnênah chuan, ‘Aw Setan, Lalpan hâu zâwk che rawh se; a ni, Lalpa, Jerusalem Thlangtu chuan hâu che rawh se. Hê mî hi thingthû mei atâ phih chhuah chu a ni lo vem ni?” (Zakaria 3:2) A ti bawk a.”—Ellen G. White, Indona Ropui, p. 484.

“Pathian mîte chu silhfên bawlhhlawh nêna Lalpâ hmâa ding anga târlan a nihna hian, A hming pûa inchhâl zawng zawngte chu inngaihtlâwmna leh tihtak zeta thinlung inenfiahna a neihtîr ngêi tûr a ni. Thutak âwihna hmanga nun intithianghlim mêkte chuan nasa thei ang berin mahni an inngaitlâwm ang. Kristâ nungchang bawlhhlawh kâi lo chu an bih chian poh leh, Amah anna neih an lo châk zuâl sauh ang a, anmahniah chuan thianghlim intihna chu an hmu tlêm sauh thung ang. Mahse, kan sualzia inhre tûr kan nih laiin, kan felna, thianghlimna leh tlanna atân Kristâ felna chu kan rinchhan tûr a ni thung. Setana min hêknate hi chhâng fel thei kan ni lo. Kan tâna dîlna awmzenei min siamsak theitu chu Krista chiah a ni. Keimahnî tlinna behchhan ni lo vin, Amâ tlinna behchhan zâwkin hêktu chu A chhâng dang thei a ni.”—Ellen G. White, Testimonies for the Church, vol. 5, pp. 471, 472.

“Tûnah hian tlanna ni ropui takah chuan kan awm mêk a. Hlimthla rawngbâwlnaah khân, puithiam lalberin Israelte tân tlanna a siam laiin, mi zawng zawng chu Lalpâ hmâah inngaitlâwm leh sual simin, an nunna tihrehawm tûra hrilh an ni a, chuti lo chuan mipui zîng atâ tuithlâr an ni mai ang. Chutiang bawkin, Nunna Bûa an hming chuân reng duh apiangin, tûna an tâna khawngaihna ni tlêmtê la awm hian, an sualna avânga simna dik tak nên, Pathian hmâah an intihrehawm tûr a ni a. Thinlung endikna khûn leh fiah tak neih tûr a ni.”—Indona Ropui, pp. 489, 490.

**Sawi Ho Tûr**:

`Isuan A bân hliam tuâr chu kan tân Pâ hmâah A phar chhuak anga ngaihtuahna chuan eng rilru no nge a cho chhuah? Engati nge hei chiah hi rorêlna hmâ kan beiseina awm chhun a nih?`

`Mi sual bo tâte chhandam tûra Pathian hnâ thawhnaa Inremna Nî-ah kan chêng mêk a ni. Chuti chu, engati nge, mi sualte chhandam nâna Pathian hna thawh nî eng pawh chu chanchin lâwmawm a nih ang?`

`Ellen G. White-i thu ziak: “Krista chauhin kan tân dîlsakna awmze nei min siamsak thei a. Ani chuan keinî tlinna ni lo, Amâ tlinna rinchhanin min hêktu chu A chhâng dang ta dêr a.”—Advent Review and Sabbath Herald, January 2, 1908. Engtin nge hê beiseina hi nangmâ ta puâlah i siam theih ang?`