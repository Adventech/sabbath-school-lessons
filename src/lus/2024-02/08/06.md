---
title:  Isua, Rorêlnaa Kan Ukil
date:   23/05/2024
---

`Chhiar tûr Hebrai 10:9–14. Lei biak bûka puithiam-te rawngbâwlna leh vân biak bûka Isuâ rawngbâwlna inkâra danglamna eng nge hê thû hian a târ lan?`

Kraws chungah khân Krista chu mî zawng zawng tân ṭum khat A thî a, chû chu sual thâwina duhthusâm a ni. Vân biak bûka A rawngbâwlna zârah tihthianghlim kan ni a. Tûnah hian, Hmun Thianghlim Bera lûtin, rorêlna hmâa kan ukil/sawipuitu angin A ding mêk a (1 Johana 2:1). “Krista pawh mi tam tak sualte kalpui tûra vawi khat hlana awm tawhin, chhandamna hmu tûra Amah lo nghâktute hnênah chuan, sual tel lovin vawi hnihnaah a lo lang leh ang,” (Heb. 9:28). A inhlanna leh dîlpuina zârah, sual chu chinfel a ni ta a. Tûnah hian ‘a inlârna ngai’ (2 Tim. 4:8) apiangte tân a lo kal leh dâwn a ni.

`Chhiar tûr Hebrai 6:19, 20. Engati nge Amah zui tûra min sâwm a, A hnung kan zui laiin eng thil nge kan hmuh chhuah?`

“Chhandamna ruahman–Krawsa A thihna ang tlukin chung lam biak bûka Kristan mihringte A sawipuina hnâ hi, a pawimawh a ni. A thih khân chû hnâ chu A ṭan a, A thawhleh hnuah chû hnâ chu thawk zo tûrin vânah A chho leh a. Kan Hmahruaitu kan tâna A luhnaah chuan puan zâr chhûng lamah chuan, rinnain kan lût ve tûr a ni. (Hebrai 6:20).

“Chutah chuan Kraws aṭanga êng chu êntîr a ni a. Chutah vêk chuan tlanna thurûk chu chiang zâwka hmuh tlang theihna kan nei ang. Mihring chhandam nân vânin man chhiar sên loh a pê a; inthawina A rawn siam chu, Pathian dân bawhchhiatnain a phût sân ber nên a inchen a ni. Pâ lalṭhutthlêng panna kawng chu Isuan A hawng ta a, A palaina azârah, rinna nêna Amâ hnêna lo kal châkna nei apiangte chu Pathian hmâah A hlân thei a ni.”—Ellen G. White, Indona Ropui, pp. 488, 489.

Chhandamna ruâhman hi Indona ropui chinfel nân leh, Setana hrênga tâng chhanchhuahna ruâhman famkim a ni. Isuâ nun khân lo thlîr rengtu vân lam khawvêl zâu hmâah tlâkchham tuâr khawvêl tâna Pathian hmangaihna a târ lang a. A thihna khân sual sualzia lantîrin, mî zawng zawng tân chhandamna kawng a siamsak a. Vân biak bûka min dîlsakna zârah, rinnaa Amah pawmtûte tân tlanna hamṭhatna chu a têltîr dâwn ta a ni.

`Engtin nge kraws chunga Kristâ thihna leh vân biak bûka A mi dîlsakna chu a inkûngkaih a, engati nge chhandamna ruâhmanah rorêlna chu a pawimawh?`