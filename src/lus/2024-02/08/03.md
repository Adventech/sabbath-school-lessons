---
title:  Hmun Thianghlim Berah
date:   20/05/2024
---

`Chhiar tûr Leviticus 16:21, 29–34; 23:26–32; Hebrai 9:23–28. Engati nge hmânlai Israelte hunah Inremna Nî kha a pawimawh viâu?`

Puithiamte khân kum tluânin, nî tin rawng an bâwl ṭhîn a; Inremna Nî, Hebraiten Yom Kippur an tihah chuan Israelte mit zawng zawngin biak bûk lam a hawi ṭheuh ṭhîn a. Leviticus 16 leh 23 hian chiang takin Inremna Ni hman dân min hrilh a. Eizawnna hna pângngai chu chawlhsan vek a ni a. Mi tinin châw an nghei ṭhîn. Puithiam Lalberin an tâna Pathian chênchilhna hmun, Hmun Thianghlim Ber a luh laiin, mipuiten an thinlungte an lo inenfiah a. Inngaihtlâwmna leh thinlung taka sual puânna nên Pathian an zawng ṭhîn a ni.

Tû pawh, Inremna Nîa rilrûte ‘tihrehawm’ vê lo chu ‘tui thlâr’ niin, mi thlante zînga awm vê thei an ni ta lo (Lev. 23:27, 29). Inremna Nî-ah, Puithiam Lalberin Lalpâ kêl thisen chu biak bûka luhpui a, zahngaihna ṭhutphah leh dâr mâichâm a theh hnûin, biak bûk pum pui chu tihthianghlim a ni ta ṭhîn a. “Inremna” chu a siam zawh hnûin, Puithiam Lalber chuan kêl nung lu chunga kut nghatin, Israelte sualnate chu a puâng a. Chutah chû kêl chu chatuana riah bûk aṭanga tihhran tûrin thlalêr hmun lamah a kâi bo ta daih ṭhîn a ni (Lev. 16:20-22).

Thisen kha chu nî tin inthâwina hlan laiin biak bûka lâk luh a ni ṭhîn a, khâ khân sual chu chhinchhiah a ni tih (Jer. 17:1) leh, a chinfelna tûr chu Pathian mawhphurhna a ni tawh tih a entîr a ni. Inremna Nî a lo thlen tâkah chuan, biak bûk aṭanga senghawi a, Setana entîrtu, Azazel kêl lu chunga nghah a ni a, ani chu sual harsatna zawng zawng mawhphurtu a ni tih târ lanna a ni.

Chû kêl chu thlalêr hmun hla taka kaih a ni a, tichuan Inremna Ni tâwpah, Pathianin biak bûk leh mipuite chu A tithianghlim ta a ni. Vân biak bûkah, Kristan rawng min bâwlsak a, a tîrah chuan Hmun Thianghlimah a ni a, tûnah erawh chuan ni 2,300 tâwp, kum 1,844 aṭang khân Hmun Thianghlim Berah rawng min bâwlsak ta mêk a ni.

Kan Âiawhtu, Isuâ zârah hê rorêlna ropui hi kan kal tlang thei dâwn a ni. Ellen G. White-i chuan, “Keinin kan neih vê rêng rêng loh A felnaa thiam chantîr kan ni,” tiin a sawi.—Chatuan Nghahfâk, p. 25.

Hê felna—chantîr kan nih tâkah chuan, kan rilrûte kan tihrehawm—chû chu sual kan hawisan—ta a ni. Chû chu ngaihmuâng taka thil ṭha lo pawm lo vin, kan sualte kan puân hnuâi tlat lo va, khawngaihnaa ṭhang zêlin, thianghlimna nunin kan nung ta zâwk tihna a ni.

`Kan tûnlai nunah Inremna Nî hian eng pawimawhna nge a neih? Engati nge kan nuna danglamna thlen tûr a nih?`