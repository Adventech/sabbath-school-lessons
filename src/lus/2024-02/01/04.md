---
title:  Lei Arsî A Kângkâi
date:   02/04/2024
---

Pathianin khawvêl A siam khân, ṭhafamkimin A siam a. Bible chuan “Pathianin a thil siam tin rêng chu a en a, ngai teh, ṭhâ a ti êm êm a,” (Gen. 1:31) tiin a sawi. Khawiah mah sual leh thil ṭha lo hnûhmâ rêng a awm lo. Mahse, Lucifer-a hnêna A pêk ang duhthlan tûra zalênna chu Adama leh Evi-te hnênah A pê a. Vâna khâwl-thluâk nei A duh lo ang tho khân leia awm tûr pawhin A duh chuâng lo.

Dik takin, hê zalênna hi tichiang tûrin A tih ngai loh angin a kal a. Huanah chuan thing pakhat ‘Chhia-leh-ṭha-hriatna Thing’ chu A phun a. Duhthlan tûr an nei tih an hriat nân chumi chungchâng chu chiang taka an hriat a duh a ni.

Setana chu thingah chuan lo kalin, chuta lo awm Evi hnênah chuan, “ ‘In thi hauh lo vang. In ei nî apang chuan in mit a lo vâr ang a, a chhia leh ṭhâ hriain, Pathian ang in lo ni dâwn tih Pathianin a hre reng a nih chû,’ a ti a,” (Gen. 3:4, 5, NKJV). Hê thing rah hi in ei chuan, nihphung tharah in lût dâwn a ni. Tûnhma lama in la hriat ngai loh nawmna in nei ang. Evi, Pathian hian in laka zêp a nei a ni. Hei, thei khap hi lâ la, ei teh.

Evi leh Adama pawhin, thutlûkna an siam khân, chatuana Pathianin an laka khâr khip a duh lamah kawng an hawng a. Chû chu sualna kawng, tawrhna, thinlung-natna, damlohna leh thihna kawng chu a ni.

`Chhiar tûr Genesis 3:1–3 leh Rome 3:23; 5:12 nên. Hêng chângte hian eng thil thuhmun nge an sawi? Mihringte min chîm buâitu sual nghawng ṭha lo chungchâng târ lang teh.`

A nihna takah chuan sual hi Pathian laka helna a ni. Pathian laka inlâk hranna a thlen a. Pathian chu nunna hnâr a ni sî a, Amâ laka inlâkhranna chuan thihna a thlen ṭhîn. Chû bâkah, lungkhamna te, hlauhthâwnna te, natna te leh hri veinate a thlen bawk. Kan khawvêla tawrhna hi sual suâsam hnû lei-arsîa kan khawsaknain a nghawng chhuah a ni. Chutih laiin, kan tawrhna emaw, bawrhsâwmna emaw apiang hi kan sual vâng chu a ni kher lo. Sual-suâsam hnû lei-arsîa chêng ṭheuh kan ni tihna a ni zâwk.

`Chhiar tûr Genesis 3:15; Leviticus 5:5, 6; Johana 1:29. Eden Huâna Adama leh Evi-ten thil sual an tih hnû khân an bawhchhiat leh beidawnna aṭanga beiseina neihtîr tûrin Pathianin eng thuthiâm nge a pêk? Sual vânga harsatna chinfelna tûr eng entîrnei-rawngbâwlna nge Eden Huân aṭanga kum za tam tak tih chhunzawm tûr A kawhhmuh tâk?`