---
title:  Zir Zâuna
date:   05/04/2024
---

“Vân aṭanga Setana hnawh chhuah a nih khân Pathian chuan A dikna chu a puâng a, A lalṭhutthlêng ropuina pawh a vawng zui zêl a. Nimahsela hê vântirhkoh kal sual bumna avânga mihringte an lo tlûk khân, suala tlûte chhandamna tûra A Fapa mal neih chhun rawn pein, A hmangaihna chu A rawn târlang ta a, chu tlannaah chuan Pathian nungchang chu a lang chiang a ni. Kraws ropuina leh thiltihtheihna hian, Pathian sorkâr kalha Lucifera hêkna chu thutaka innghat a nih lohzia, lei leh vâna mî zawng zawngte hnênah chiang takin a lantîr a ni.”—Ellen G. White, Indona Ropui, pp. 500, 501.

“Kalvari kraws hian, dân danglam theih lohzia a puan bâkah, sual man thihna a nihzia khawvêl zawng zawng hnênah a puang bawk a. Kraws lêra Chhandamtu hnuk chah dâwn a, ‘A kin ta,’ a tih khân Setana thihna dâr chu a ri vê nghâl a. Chumi ruâl chuan inhniâlna ropui lo kal zêl tâwpna tûr pawh rêl fel a ni nghâl a, sual tihbo hlenna tûr pawh tihfel chian a ni ta bawk. Pathian Fapa chuan thihna kawngkhâr chu a pal tlang ta, ‘Thihnain thihna thuneitu (chu chu Diabola a ni) a tihboral theihna tûrin,’ Hebrai 2:14.”—Ellen G. White, Indona Ropui, p. 503.

**Sawi Ho Tûr**:

`Pathianin Lucifer-a kha a hel dâwn tih A hre lâwk a nih sî chuan, engati nge duhthlan theihna kha A pêk nghâl sî ni ang? Emaw, Lucifer-a a hel khân, engati nge Pathianin A tihboral nghâl mai loh? Pathianin Lucifer-a kha tiboral nghâl ta mai se, suala tlu vê lo vân lam khawvêl zâuva chêngten engtin nge an lo dawnsawn theih ang? Engati nge chhandamna ruâhmanah hian, indona ropui chungchânga thil hriatthiam tûr pawimawh êm êm, lei leh vân pum pui hlâwkna tûr hi ngaihtuah tel a nih (1 Pet. 1:12; Thup. 5:13; 16:7)?`

`Krawsa Kristâ thih chhan/chhante eng nge i ngaihtuah theih? Pathian nungchang târ lang tûr maiin em ni? Sual man tlâk tûr hrim hrimin em ni? Chuti ni ta se, tû hnênah nge tlanna man chu pêk a nih? I ngaih dân sawi la, Bible châng ṭanchhante pe bawk ang che.`

`“Indona Ropui” tih ṭawngkam kan hman hi, eng kan tihna nge ni? Indona Ropui nihphung hrang hrangte sawi ho ula, tûn kâr zirlai nangmâ nuna bel dân tûr sawi bawk la. Indona Ropui hi a taka thleng ngêi a ni tih Bible châng eng nge ṭanchhan tûr i neih? (en tûr, Joba 1, 2; Efesi 6:12.)`

`Engtin nge Kristian kohhran dangte laka Seventh-day Adventist-te thil hriatthiam dân hi a danglam bîk? Indona Ropui thupuiah hian Adventist-te danglamna thlentu eng thil nge awm?`