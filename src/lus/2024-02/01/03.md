---
title:  'Lucifer-a’n a Bum: Krista A Dingchang'
date:   01/04/2024
---

Hê vântirhkoh ṭhafamkim, Lucifer-an a thinlunga chapona leh îtsîkna awmtîr a phal a, amah Siamtû laka a hel tâk hiâl chhan hi hrilh fiah theih a ni lo. Setana chapona chu uâl-âu taka helnaah a chang a. Pathian chu fel lo leh rêl dik lo tiin a sawisêl a. A rinhlelhna leh sawisêlna chuan vântirhkohte pawh a kângkâi ta a ni.

`Chhiar tûr Thupuan 12:4. Setanan mî a bum theihzia chungchâng eng nge hei hian a târ lan? Pathian chungchânga a dâwt sawi kha vântirhkoh eng zâtin nge tlûkpui?`

Vâna indona a chhuah tâkah chuan, vântirhkohten Isua an zui dâwn nge Setana an zui zâwk dâwn tihah duhthlanna an siam a ngai ta a. Vâna hê indona chhuak ta hi eng nge a nihphung rêng ni le? Lang thei lama inbeihna nge, ngaihdân hmanga indona? Nge a ni kawp vê vê zâwk? A chîn chhuakin kan hre lo; mahse, Setana leh a vântirhkohte kha ‘hnawh chhuah’ an nih a, an tân ‘vâna hmun a awm vê tâk loh’ (Thupuan 12:8, 9, NKJV) avângin, inbeihna kha a taka thleng a ni ngêi ang. Eng emaw chen chu tîsâ taka inbeihna a tel ang tih a chiang mai âwm e.

Vâna indona chungchângah thil chiang tak pakhat chu a awm. Vântirhkoh tinte khân Krista an ṭan dâwn nge an do zâwk dâwn tih duhthlanna an siam ṭheuh tûr a ni. Tû zâwk chu nge an zui ang? Tû âw nge an ngaihthlâk ang? Vântirhkoh rinawmte chuan hmangaihnaa Kristâ thupêkte chu an zâwm a, chutih laiin, vântirhkoh hmun-thuma-ṭhena-hmun-khatte erawh chuan Lucifer-a thusawi chu zâwmin, Pathian thû an âwih lo va, vân pawh an chânphah ta a. Keini pawh hian, kan khawvêl chanchin tâwpna hun pawimawh takah hian Krista kan ṭan dâwn nge, Setana kan pawm zâwk dâwn thutlûkna kan siam a ngai a ni.

`Chhiar tûr Genesis 2:15–17; Exodus 32:26; Joshua 24:15; 1 Lalte 18:20, 21; Thupuan 22:17. Hêng chângte hian Indona Ropui chungchâng thu bul eng nge min zirtîr?`

Pathianin mihring A siam khân, kan thluâkah hian ngaihtuah theihna, chhût theihna leh duhthlan theihna chu A dah nghet nghâl tlat a. Mihring kan nihna hi fing taka duhthlan theihna kan neihna hi a ni. Khâwl thluâk nei (robot) ang lek kan ni vê lo. Pathian anna neia siam kan ni a, ransa dangte laka danglamna tak nei, chhia leh ṭha thliâr hrang a, chatuan thlarau lam thilahte pawh duhthlang thei kan ni. Vâna Lucifer-a a hel aṭang khân, Pathianin A mîte chu A hmangaihna chu chhâng lêt a, Amâ rawngbâwlna hmanga A thupêkte zâwm tûrin A ko reng a ni.

`Vâna indona, hê leia sual nêna mimal taka inbeihna kan neih nêna inzûl tak aṭang hian eng zirlaite nge kan zir theih ang? Hêng mi felte hi Setanan a bum thei a nih sî chuan, chu chuan keini pawh sual tûra min bum a tum chungchâng eng nge a sawi?`