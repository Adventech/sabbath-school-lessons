---
title:  Vâna Indona
date:   31/03/2024
---

`Chhiar tûr Thupuan 12:7–9. Hê thû hian vâna zalênna awm leh thil ṭha lo ṭobul chungchâng eng nge a târ lan? Lucifer-a a hel khân, Pathianin engtiang kawngtea chhâng lêt thei nge a nih?`

Hêng chângte hian lei leh vân huâpa sual leh ṭha inbeihna an sawi a. Setana leh a vântirhkohten Krista an do rawn a; vân aṭanga hnawhchhuah an ni zui a. Duhthusâma ṭhâ vân hmuna indona a chhuak ta mai chu a mak thlâwt a ni. Engati nge a lo thlen sî? Hê indona chawk chhuak tûr hian Pathianin ramhuai sual A lo siam em ni? A hel phahna tûrin hê vântirhkohah hian thil fel lo tak a lo awm em ni zâwk? Bible hian chiang takin thil ṭha-lo ṭobul chu a sawi a. Hê sual leh ṭha inbeihna (hliahtu) puân zâr chu min kaih hlîmsak a ni.

`Khaikhin tûr: Ezekiela 28:12–15 leh Isaia 14:12–14. Hê vântirhkoh, Lucifer-a an tih rilrûa helna thlentu chu eng nge ni?`

Pathianin ramhuai-sual A siam lo va, ropui taka êng tle sût mai, ‘Lucifer-a’ an tih chu A siam zâwk a. Hê vântirhkoh hi duhthusâma ṭhâa siam a ni. A ṭhatfamkimnaah chuan duhthlang tûra zalênna neia siam a ni a, hêi tak hi Pathian sorkarna laipui ziâ, tihluihna ni lo, hmangaihnaa kalpui zêl chu a ni. Sualna ṭobul chu vâna amah Lucifer-a ngêi kha a ni. Hê vântirhkoh ṭhafamkim thinlung aṭanga chapona leh îtsîkna lo chhuak a, amah Siamtu laka hel duh khawpa a lo ṭhang lian ta mai kha sawi fiah zawh ruâl a ni lo.

Thilsiam zînga pakhat, Lucifer-an Siamtu chauhin a chan tûr, chibaibûk nih châkna a nei ta a. Pathian thuneihna chungah zawhna siam a, Pathian lalṭhutthlêng chu chhuhsak a tum a. A helna chuan vânah indona a chawk chhuak ta a ni.

Hun rei tak chhûng Pathianin Lucifer-a kha A dawh hrâm hrâm nâin, a helna hmanga vân a tihchhiat chu A phal thei lo a ni.

“Vâna rorêltûte chuan Lucifer-a chu sual kawng zawh lo hrâm tûrin an ngên chiam a. Pathian Fapa ngei pawhin Siamtu rêldikna te, ṭhatna te, ropuina te leh A dân thianghlim danglam ngai lo chu Lucifera hmâah a târlang a. Pathian ngeiin vânram dân chu A din a, chu dân aṭanga a intihhran chuan, Lucifera chuan a Siamtu a timualpho chauh pawh ni lovin, amâ chungah ngêi pawh chhiatna a thlentîr dâwn tihna a ni. Nimahsela hmangaihna leh zahngaihna teh sên loh nêna ngenna leh, zilhna zawng zawng chuan dodâlna rilrû a chawk tho ta hlauh zâwk a. Tichuan, Lucifer-a chuan Krista a îtsîkna chu a ṭhanlentîr ta zêl a, a tum a tiruh sauh sauh bawk a.”—Ellen G. White, Indona Ropui, pp. 494, 495.

`Sual chin felna kawnga Pathian nungchang eng zirlaite nge heta ṭang hian i lâk chhuah theih ang?`