---
title:  Kan Puithiam Lalber
date:   04/04/2024
---

Isuan kraws chunga min tawrhsakna zârah, vâna min dîlsaktu A nih theihphah a. Tholeh kan Lalpa chu kan Puithiam Lal ropui chu, chhandam kan nih theih nân leh, chatuana Pathian lalrama kan chên theih nâna engkim min tihsaktu chu a ni.

`Chhiar tûr Hebrai 4:15, 16; 7:25. Engtin nge hêng chângte hian thlêmna, tawrhna, natna leh thihna khawvêlah hian rinngamna min neihtîr?`

Bible chuan Ani chu “kawng tin rênga thlêmna tâwk tawh, sual erawh chu sual lo,” (Heb. 4:15) tiin a sawi a. Heti hian a sawi zawm bawk, “Chutichuan, zahngaihna kan hmuh theihna tûr leh, puih kan ngaih huna ṭanpuina khawngaihna kan hmuh theihna tûrin, khawngaihna lalṭhutphah chu huai takin i hnaih ang u,” (Heb. 4:16) tiin.

Tluângtlam deuh zâwka sawi dâwn chuan, Isuan A felnaa thuâm, A thihna zâra chhandam, Amâ thisena tlan angin vân lam khawvêl zâu hmâah chuan min târ lang a. Keini nihna tûr ang zawng zawng chu A lo ni ta zâwk a. Krista-ah chuan kan nun hlui suala thiam loh chantîrna rêng a awm lo. Krista-ah chuan kan bawhchhiatna a bo va, A mi dîlsakna thiltithei tak zârah kan nun sual phuârna chu a chat ta! Kan mit tideltu khâidiatte chu phelh a ni a, kan zalên ta a ni.

`Chhiar tûr Johana 17:24–26. Sual leh ṭha kâra indona ropuia Kristâ thil duh tak chu eng nge ni?`

“Inthâwina ropui tak chu hlan a nih hnû chuan, A dîlna: “Ka Pa, nangin kei mi pêkte hi ka awmnaa ka hnêna awmah ka duh,” Johana 17:24 tih hi

Pâ hnên a thlenpui zet hmâ chuan, vântirhkohte chawimawina pawh hnar rihin, chung lamah khian a chho ta a. Chutah hmangaihna leh thiltihtheihna sawi sên rual loh nên chhânna chu Pâ lalṭhutphah aṭang chuan a lo chhuak a: ‘Pathian vântirhkohte zawng zawng pawhin Amah chibai bûk rawh se,’ Hebrai 1:6 tiin. Isuan sual kaidum chhetê pawh a nei lo. A tlâwm nîte a kin ta a, A inhlanna a kim ta bawk a, hming dang zawng âia hming chungnung ber A hnênah pêk a ni ta a ni.”—Ellen G. White, Indona Ropui, pp. 501, 502.

Isuan thil dang zawng âia A duh zâwk chu, vâna Amah nêna kan chên a ni. A thihna leh dîlsakna avânga A thinlung duhsâm chu min chhandam a ni. Nangmâ nunah khân thil mamawh eng emaw bîk i nei em? Isuâ hnênah hrilh ang che. Lungngaihna hmunah thlamuânna A thlen ṭhîn a. Hlauhna hmunah muânna A thlen a. Bawhchhiatna hmunah ngaihdamna A thlen a. Chaklohna awmna hmunah chakna A thlen bawk ṭhîn!

`Kan tâna Krista Mahnî ngêi A inhlan chhan kha eng vâng nge nia i rin? Amâ tâna kan hlut viâu chhan chu eng nge ni?`