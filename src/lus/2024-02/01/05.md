---
title:  Hmangaihnain Kawng a Siâl
date:   03/04/2024
---

Adama leh Evi-te an sual a, Pathianin an huan in chu chhuahsan tûrin A hrilh a. Tûna chinah chuan, thawhrimna leh tawrhna chu an chanvo rêng a ni tawh ang. Beiseina rêng nei lo va tuârin, a tâwpah an thi mai dâwn em ni ang? Thihna hi engkim tâwpna tûr em ni?

Chutah chiah chuan Pathianin Genesis 3:15-a chuâng thutiâm hi A pe ta a ni. Rûlpui, Setana en rân chungin Pathianin: “ ‘Nang leh hmeichhe inkârah inhmêlmâkna Ka dah ang a, i thlahte leh a Thlah kârah pawh. Ani chuan i lû A la tithitling ang a, nangin A lû i la tithitlung ang,’ A ti a.” (NKJV). Khatih lai kha chuan chû thu awmze dik tak chu an la manthiam rih loh pawh a ni mai thei e; mahse, beiseina an nei leh thei tih chu an inhria a ni. Eng emawti zâwng chuan, “hmeichhe Thlah” zârah anmahni tlanna chu a lo la thleng dâwn a ni.

“Hmeichhe Thlah” chu tû dang ni lo vin, Isua Krista a ni (Gal. 3:16). Kraws chungah Setanan A kê chu a tihthitlinsak a. Mahse, Isuâ hnehna khân rûl lû chu tihkeh a la ni dâwn tih kan tâna nemnghehna a ni. Adama leh Evi-ten tawrhna leh thihna kawng an lo hawn tawh pawh chu engtikah emaw chuan khâr a la ni leh dâwn a ni.

`Chhiar tûr Hebrai 2:9; Galatia 3:13; 2 Korin 5:21. Hêng chângte hian kraws chunga Kristâ inhlanna namên lohzia chungchâng eng nge min hrilh?`

Pathianin A hmangaih tak tak che tih hi mak tih chângte i nei ṭhîn em? Kraws kha thlîr la; hlîng lukhum te, A kut leh kêa khenna thîrkilh kha han thlîr teh. Kalvari-a Isuâ thisen far tin hmang khân Pathian chuan, ‘Ka hmangaih che. Nangmah tel lo va vâna awm ka duh lo. Ni e, sual chu i ti ngêi a, mahnî ngêi hmêlma kutah chuan i inhralh a ni; nî, nangmah leh nangmah ngawt kha chuan chatuan nunna chang tlâk chu i ni lo. Mahse, nangmah nei lêt leh tûr che hian tlanna man ka pe tawh a ni!” A tî a ni. Kraws lam i thlîr a hmangaihna dawng i nih hunin, maktiin (ringhlelin) awm leh tawh ngai suh ang che.

Bible hian hê khawvêla lo kal a, mihring dang zawngte ang bawk a thinlung natna te, beidawnna te leh natna tuârtu, Isuâ chanchin hi a sawi a. Keini tawrh ang thlêmnate hmachhawntu Krista chu a târ lang a—Ani chuan A nunna leh kan za vâia tân kraws chunga A thihna hmanga lalnate leh hremhmun thiltihtheihna chungah hnehna A chang ta a ni.

Ngaihtuah teh: Vân lam khawvêl zâu chena Siamtu (Johana 1:3), Isua chu vân aṭanga lo chhuk a, hê khawvêl tlu taa lo kal mai ni lo vin, kan zâa tawrh dân tûr âia nasa zâwk fêin A tuâr (Isa. 53:1–5) zu niâ! Chû chu kan zâa min hmangaih ṭheuh vânga tî a ni. Chû chu beiseina neih chhan tling a va ni tehlul êm!

`Engtin nge Kristan kraws chungah khân Setana hêknate chu A chhân? Sual leh ṭha indona ropui êngah, A thihna khân eng thil nge a lo hlen chhuah?`