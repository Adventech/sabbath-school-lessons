---
title:  Indona Zawng Zawng Phêna Indona
date:   30/03/2024
---

> <p>Chângvawn</p>
> “Vânah chuan indona a lo awm a; Mikaela leh a vântirhkohte chuan dragon chu an do va; dragon leh a vântirhkohte pawh chuan an do vê a; nimahsela, an hneh ta lo va, an hmun chu vânah a awm ta bawk hek lo,” (Thupuan 12:7, 8).

### Chhiar tûr
Genesis 3:15; Isaia 14:12–14; Ezekiela 28:12–15; Johana 17:24–26; Thupuan 12:7–9.

Pathian chu a ṭha viâu a nih sî chuan, engati nge khawvêl hi a chhiat viâu sî le? Engtin nge hmangaihna Pathian chuan thil ṭha lo tam tak hi a awm A phal sî ni ang? Engati nge mi ṭhâte chungah pawh thil duhawm loh takte a thlen ṭhin? Tûn kâr zirlaiah hian, kum khâ leh chen chhûnga sual leh ṭha indona chungchâng kan bih zui dâwn a. Vâna Lucifer-a helna aṭanga ṭanin, thil ṭha lo lo chhuahna ṭobul leh, sual vânga harsatna chingfel tûra Pathian dawhtheihzia pawh kan zir tel bawk ang.

Pathian chu namên lova hmangaihtu Pathian a ni a. A nihphung hrim hrim pawh chu hmangaihna a ni (1 Johana 4:7, 8). A thiltih zawng zawngte pawh hmangaihnaa tih vek a ni (Jer. 31:3). Tharum leh barhluihna emaw, dân hmang emawa inhmangaihtîr ngawt theih a ni ngai lo. Ellen G. White-in chiang takin heti hian a lo sawi, “Hmangaihna chauhin hmangaihna a kai harh thei.”—Chatuan Nghahfâk, p. 14.

Duhthlan theihna chhuhsak chu hmangaih theihna tihchhiatsak tihna niin, hmangaih theihna tihchhiatsak chu hlimna dik tak neih theihna nuâibosak tihna a ni bawk ang. A hmangaihna hmangin Pathianin Amâ chunga rinawm tûrin min hneh a. Lei leh vâna sual a chhuah nawn leh tawh lohna tûr zâwngin, sual leh ṭha inkâra indona ropui chu A kalpui a. Pathian thil ruâhman dân chu, A thilsiamte tuipui dân ber tûr zâwngin A che zêl ṭhîn a ni tih lei leh vân pum pui hmâa târ lan a ni. Pathian hmangaihna entlang hmang leh, sual leh ṭha inkâra indona ropui ênga khawvêl kan thlîr chuan, dikna hian thil dik lo chu chatuanin a la hneh dâwn tih rinngamna kan nei thei dâwn a ni.