---
title:  Thawhlâwm Bîk
date:  26/01/2023
---

Zirchiannain a târ lan dânin kan thil neihte hmun zâa ṭhena hmun kua chiah hi pawisa a ni a, chu chu thawhlâwm anga hman theih nghâl mai a ni bawk. Pawisa fâi te, cheque te, bank-a kan dah te hi pawisa tia sawi theih vek a ni a. Mahse, kan thil neihte zînga a tam zâwk, hmun zâa ṭhena hmun sawmkua leh pakhat vêl hi chu kan in leh lote leh kan ran vulhte (thingtlânga chêng kan nih chuan) niin, pawisa tia sawi a ni vê lo.

Pawisa leh pawisa ni lote intam hleih dân chu dârthlalang no tung pahniha pawisa nâwi 1,000 dah hmangin lo entîr ta ila, pawisa nâwi 10 chuan point khat zêl a pu dâwn a ni. Tichuan, no tê zâwkah chuan point 9 putu pawisa nâwi 90 i dah ang a, chu chu i thil neihte zînga pawisa tia sawi theihte entîrna a ni. No lian zâwkah chuan point 91 putu pawisa nâwi 910 i dah ve thung ang a, chu chu i thil neihte zînga pawisa ni loho zawng entîrna a ni vê leh bawk ang.

Mi tam zâwk hi chuan no tê zâwk—pawisa fâi kan neih sâte—aṭang hian thawhlâwmte kan thawh ṭhîn tlângpui a. Hei hi kan pawisa bâwmpui awmna a ni hrim hrim bawk. Nimahsela, thil eng emaw phûrpui leh tuipui tak tak kan nei a nih chuan no lian zâwk aṭang hian thawhlâwm kan thawh ngeiin a rinawm a. Chutiang thawnthu chu Bible-ah pawh hian tam tak kan hmû a ni.

`Mk 14:3–9 leh Jn 12:2–8 chhiar la. Simona ruâi buatsaih kîltute hi tute nge ni? Mari hriak rim tui rawn ken kha eng zât man vêl nge ni? Enga ti nge kha hriak rim tui kha Isua lu chungah kher a rawn hnawih?`

Mari hriak rim tui rawn ken hi duli zathum man vêl a ni a—chû chu patlingin kum khat chhûng a inhlawha a hlawh chhuah tâwk vêl a ni. A awmzia chu Mari hian “no lian zâwk” aṭangin a pê tihna a ni âwm e. Hemi hnû lawk hian Juda khân Isua chu Mari hriak rim tui rawn ken man zât hmun thuma ṭhena hmun khat vêl—tangka sawmthum—lekin a hralh leh lawi bawk sî (Mt 26:15). Dârthlalang no lian zâwk aṭanga pe tûr chuan hmangaihna leh inpêkna dik tak neih a ngâi a. Nimahsela, Juda ang maia mi duhâm kan nih chuan, kan hlutna âia hniam zâwkin Setana hnênah kan inhralh mai dâwn tihna a ni.

Barnaba hnathawh leh thiltihte kha Thuthlung Tharah hian vawi 28 lâi sawi lan a ni a. Kan hriat dân lâr ber chu tirhkoh Paula zinpui ṭhin leh missionary ropui tak tih a ni. Mahse, chutiang mî a nih theih chhan chu a chanchin sawi lanna thu hmasa berah hian kan hmû a. “No lian zâwka” a pawisa nâwi dah chu phawrhin thawhlâwm atân a rawn keng a nih kha (Tirh 4:36, 37). A thiltih hian Isuâ thusawi, “I ro awmna apiangah i rilru a awm ang” (Mt 6:21) tih kha a dikzia a tilang chiang ngei mai.

`Eng vângin nge mi dangte ṭanpuina atâna thawhlâwm thawh hi, a lo dawngtu tân mai bâkah, a petu tân pawh thil pawimawh tak a nih bawk?`