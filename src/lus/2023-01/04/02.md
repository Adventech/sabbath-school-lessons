---
title:  Pêk Chhan Tûr
date:  22/01/2023
---

Pathian kan hmangaih chhan chu Ama’n min hmangaih hmasak vâng a ni a. Thawhlâwm kan thawh hi A thilthlâwnpêk, Isua kan dawn kan lo chhân lêt vêna a ni. Dik tak chuan, “LALPAN kan thawhlâwmte hi a mamawh lo va. Kan thilpêkte hmang hian Amah chu kan tihausa sawt thei hek lo. Davida pawhin, ‘Thil zawng zawng hi i hnên aṭanga chhuak a ni a, i tâ chu kan rawn pe lêt leh mai che a ni’ tiin a lo sawi kha. Pathian chuan A khawngaihna kan dawn zo zâite hi kan ngâihlu a ni tih mi dangte tâna kan inhlanna hmanga kan tihlan min phalsak a. Chu chu Pathian chunga kan lâwmzia leh, Amah kan hmangaihzia kan tihlan theihna kawng awm chhun a ni.”—Ellen G. White, Enkawltu Tâna Thurâwnte, p. 18.

Isuâ hnêna “kan” sum leh pâite kan pêk chiah hian Amah leh mi dangte kan hmangaihna chu a lo nasa leh zual sawt ṭhîn a. Chutiang chu a nih avângin, sum hi thil ṭha tihna atân hmanraw ṭangkâi tak a ni thei. Isua pawh khân thil dang zâwng âiin sum leh pâi leh hausak chungchâng sawina atân hun a hmang tam zâwk a. Matthaia, Marka leh Luka bû-ahte hian châng ruka châng khat zêl chu sum leh pâi chungchâng sawina niin, thil lâwmawm tak chu sum ngainat leh hman sualna lak atâ Pathianin min chhanchhuak thei tih hi a ni.

`Mt 6:31–34 leh Deut 28:1–14 chhiar la. Pathianin A thû kan zawma kan tâna tih A tiam chu eng nge ni? Pathian thutiamte chan tum hi mahni hmasialna a ni thei em?`

Thawhlâwm kan thawhte hi Pathian tâna mahni inhlan kan inhuamzia tilangtu a ni a. Thlarau lam nuntawng ril tak, Pathian chu kan LALPA a nihna anga A hnêna kan nunte kan hlan pum hlûm ṭhakzia kan tihlanna a ni. Kan tân chuan, Sâphovin an lo sawi ṭhin angin, thawhlâwm thawh hi “ka kâ awmna hmuna kan sum leh pâite kan dahna” a ni a. Pathian chu i hmangaih a ni tih i sawi liam mai thei a; mahse, chu hmangaihna chu phal taka thawhlâwmte i thawhna hmanga tilangin i tichiang lehzual sauh thei bawk.

Thawhlâwm thawh duhna hi kan tâna ṭha ber tûr nia a hriat anga kan mamawhte min phuhrûksak ṭhîntu kan mi mal Pathian rinna thinlung aṭanga lo chhuak a ni a. Kan thawhlâwm thawhte hi Krista-ah chhandam nih inhriat chianna kan hmu a ni tih tilangtu a ni bawk. Pathian tlawn lungâwi tumna emaw, Pathian pawm nih tuma beihna emaw a ni lo va. Khawngaihna leh tlanna kan dawn theihna famkim, Krista chu rinnaa kan pawmna thinlung aṭanga lo chhuak a ni zâwk.

`2 Kor 9:6, 7 chhiar la. LALPAN kan hnêna A sawi chu eng nge ni? “Thinlunga tum ang zêla pe” tih chu eng nge ni a awmzia? Engtin lâwm taka pêk dân kan thiam theih ang?`