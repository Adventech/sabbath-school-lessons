---
title:  Pathianin Kan Thawh Zât A Hria
date:  25/01/2023
---

`Mk 12:41–44 chhiar la. Kan hausâ emaw, hausa lo emaw pawh ni se, hê thawnthu aṭang hian eng thuchah pawimawh tak nge chhar chhuah tûr kan neih ṭheuh le? Hê thawnthu hian eng nge min zirtîr a, chu a thu min zirtîr chu engtin nge keimahni Pathian chibai bûkna kawngah a takin kan lo hman vê theih ang?`

Isua leh A zirtîrte chu Pathian biak in tuâlzâwl, thawhlâwm bâwmte an hûn tlarna hmunah an va kal a. Chumi bulah chuan ṭhû-in thawhlâwm thawhtuten an thawhlâwm an rawn thawh lâi chu ngâwi rengin Isuan A lo thlîr a. A lo en ngun hlê a ni ang, hmeithâi pakhatin dâr tangka pahnih lek a thawh pawh kha A lo hmu thei tlat. Hê hmeithâi hian a neih zawng zawng a thawh vek a lo ni a. “Nimahsela, Isuan a thawh chhan A hria a. Temple rawngbâwlna chu Pathianin A ruat a ni tih ringin a theih ang tâwka ṭan lo lâk ve a châk a ni. A tih theih ang chu a ti a, a thiltih chu a hnû zêlah mîten an hriat reng tûr niin, chatuana a hlimna thlensaktu tûr a ni bawk. A thinlung chu a thilpêk nên a kal dûn a, a hlut dân pawh tangka thîr hlut dân aṭang ni lovin, Pathian a hmangaihna leh thawhlâwm thawh duhna thinlung neihtîrtu Pathian hnâa a tui dân aṭang zâwkin teh a ni.”—Ellen G. White, Enkawltu Tâna Thurâwnte, p. 175.

Thil pawimawh tak dang pakhat chu, hê hmeithâi thawhlâwm thawh chiah hi Isuan a fak awm chhun a ni tlat mai hi a ni a. Hê thawhlâwm hi Isua hnâwl tum ut ut reng mai, koh a nihna leh a hna pên bosan nasa tawh tak kohhran hnêna thawh a la ni zui leh ta nghâl a.

`Tirh 10:1–4 chhiar la. Engati nge Rome sipai za hotu hian vân aṭangin tlawhtu a neih nawlh mai le? A thiltih pahnih, vânin a rawn hriatpuite chu eng nge ni?`

Thil chiang tak chu, vânah khian kan ṭawngṭâinate chauh ni lovin, thawhlâwm kan thawha kan rilru put dân pawh hriat vek a ni tih hi a ni. Kan Bible châng chhiar hian Kornelia kha mi thilphal tak a ni tih a sawi a. “I ro awmna apiangah i rilru pawh a awm ang” (Mt 6:21) tih a ni. Kornelia thinlung pawh hian a thawhlâwm kalna chu a ûm zui nghâl a. Isuâ chanchin hriat belh leh zêl tûrin a inpeih at mai. Ṭawngṭâina leh mi dangte ṭanpuina atâna thawhlâwm kan thawhte hi hnâi takin a inzawm tlat a; Pathian leh kan mihringpuite kan hmangaihzia tilangtu a ni. Pathian dân zînga a ropui ber pahnihte chu: “LALPA i Pathian chu i thinlung zawng zawngin, i thlarau zawng zawngin, i chakna zawng zawngin leh i rilru zawng zawngin i hmangaih tûr a ni” tih leh, “Nangmah i inhmangaih angin i ṭhenawm khawvêngte pawh i hmangaih vê tûr a ni” (Lk 10:27) tih te hi a ni a. A hmasa zâwk hi ṭawngṭâinaah tihlanin a awm a, a pahnihna hi mi dangte ṭanpuina atâna thawhlâwm kan thawhah a lang vê thung.