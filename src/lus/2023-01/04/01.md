---
title:  Isuâ Tâna Thawhlâwmte
date:  21/01/2023
---

> <p>Chângvawn</p>
> “Ka chunga a thiltih ṭhat zawng zawng avâng hian LALPA chu eng nge ka pêk vê ang? Chhandamna no ka lâ ang a, LALPÂ hming chu ka lam ang. Ka thutiamte chu LALPÂ lakah ka hlen ang?” (Sâm 116:12–14).

### Bible Châng Chhiar Tûr
Deut 16:17; 1 Chr 16:29 Sam 116:12–18; Mk 12:41–44; 14:3–9; 2 Kor 9:6, 7.

Sâwma pakhat kan pêk bâkah thawhlâwm a awm leh bawk a, chu chu Pathian hnêna A chanpual kan kîr hnua a la bâng zâa sawmkua aṭanga kan thawh ṭhin hi a ni. Hei tak hi kan thilphal leh thilphal loh a lo lanna chu a ni. Hmân lâi Israel mîte khân thawhlâwm chi hrang hrang an thawh ṭhîn a, chûngte chu Pathian khawngaihna an dawn chhân lêtna atâna an thawh sual thâwina thil hlan te, Pathian vênna an dawn avânga an lâwmzia an tihlanna lâwmna thawhlâwm te, hrisêlna, hmuingîlna leh Pathian enkawlna an dawn avânga lâwmthu an sawina te a ni. Hêng bâkah hian mi rethei ṭanpuina atâna an thawh te, Pathian chibai bûkna in sak nân leh enkawlna atâna an thawh te pawh a la awm bawk.

Pathianin malsâwmna min vûr hnemzia kan ngaihtuah chuan thawhlâwm kan thawhte hi biak in tuala motor hûnna tûr siam nân emaw, zâipâwl kawr lei nân emaw maia hmang tûr kan nih lohzia kan hre ngei ang. Kan thawhlâwmte hi kan tâna Pathianin thil A tihte, a bîk takin Isuâ inhlanna kan chhân lêt vê-na a ni a. “Ama’n min hmangaih hmasak avângin kan hmangaih a ni,” (1 Jn 4:19). Chutichuan, kohhran hian—tual chhûng kohhran a ni emaw, Conference a ni emaw, General Conference a ni emaw—kan thawhlâwm thawh khâwmte chu Pathian hnâ tihhmasâwn zêl nân a lo hmang ṭhîn a ni.

Tûn kâr chhûng hian Bible-in thawhlâwm chungchâng a lo sawi dân leh, Pathian hna thawhna atâna kan hman dân tûr chungchâng kan en ho dâwn a ni.