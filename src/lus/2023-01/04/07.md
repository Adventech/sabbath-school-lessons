---
title:  Zir Belhna
date:  27/01/2023
---

Vâna hriat rengna lehkhabu chuan sum leh pâia Pathian chhûngte an rinawm leh rinawm loh dân a lo chhinchhiah vek a. “Vântirhkoh chuan Pathian hnêna mîten thawhlâwm an rawn thawhte leh chu thawhlâwmin rah a chhuahte chu an lo chhinchhiah kîlhkêlh ṭhîn tih hmuhtîr ka ni a. Pathian mîte chuan a ram zâu zêlna atâna thilpêk tê ber thleng hian a lo hmuh vek bâkah, a petuin a ui leh ui loh pawh a hre vek bawk. A petute pêkna rilru chu a indawta chhinchhiah vek a ni a. Mahni inphat, Pathian hnêna inhlân ral vek, phût an nih anga Pathian hnêna Amâ tâ ngei pe lêt lehtute chu an thiltih ang zêla rulh lêt an ni ang. Thawhlâwm hlan thianghlim tawh chu hman sual niin, thawh tum lohna lama kal daih pawh ni se, Pathian ropui nân chauha tih tak zeta thawhtûte chuan an lâwmman tûr chu an chang dâwn tho a ni.”—Ellen G. White, Testimonies for the Church, vol. 2, p. 515.

“Pathian chuan A mîte hi a hnain hmâ a sâwn zêl theihna tûra ṭawngṭâi ṭhîn tûr leh, ruahmannate siam ṭhîn tûrin a duh hlê a. Chutih rual chuan, Kornelia ang khân ṭâwngṭâina leh thawhlâwm thawh hi kan kal kawptîr thiam a ngâi hlê mai. Kan ṭawngṭâinate leh mi rethei ṭanpuina atâna pawisa kan pêkte hi Pathian hmâah khian hriat reng atân a chho dûn ṭhîn a ni. Thiltih tel lo rinna chu a thî a ni a; rinna nun tel lo chuan Pathian hi tihlâwm rual a ni lo bawk. Kan ṭawngṭâi pah hian kan tih theih zawng zawng chu—kan thâ leh zung bâkah kan thil neihte—kan ṭawngṭâinate a hlawhtlin theih nân kan pe vek tûr a ni a. Kan rinna chu kan chêttîr a nih chuan Pathianin min theihnghilh dâwn rêng rêng lo. Hmangaihna leh mahni inphata thil kan tih engkim hi a lo chhinchhiah vek a. Kan thiltihte hmanga kan rinna kan lantîr theih dân tûr kawng chu min zawnpui reng dâwn a ni.”—Ellen G. White, Atlantic Union Gleaner, June 17, 1903.

**Sawi Ho Tûrte**:

`Eng tiangin nge ṭawngṭâina leh thilpêk pêk hi a kal dun? A awmzia chu, eng tiangin nge ṭawngṭaina hian eng nge pêk tûr, tû hnênah nge pêk tûr, eng tik hunah nge pêk tûr leh eng zât nge pêk tûr tih te, hre thei tûrin min ṭanpui tihna a ni.`

`United States-a chanchinbu lâr tak pakhatah chuan Wall Street-a hna thawk tlangvâl ṭhenkhat, sum tam tak thawk chhuak, mahse rilru hrehawm, rilru ruâk, thinrim deuh ṭûn reng maite chanchin an rawn chhuah a. An zînga pakhat, portfolio manager chuan, “Ka portfolio-ah hian zâa pakhat lo siam belh ta pawh ni ila, ka thih hnû chuan eng nge a sâwtna awm chuâng ang?” tiin a sawi a ni âwm e. Hê thawnthu aṭang hian mi dangte hnêna thilpêk pêk—mahni chanâi pêk pawh a ni ang—hi a petu tân thlarau lama hlâwkna a ni a, “hausakna bumna” (Mt 13:22) lak atâ min tizalên ṭhîn a ni tih engtin nge kan zir chhuah?`

`A chunga Ellen G. White-i thusawi kan târ lâna thawhlâwm thawh khâwm “lo hman dik loh” chungchâng bîk khi ngun takin ngaihtuah ang che. Eng vângin nge a thusawi awmzia hi kan rilrua kan vawn reng a pawimawh?`