---
title:  Eng Zâta Tam Nge Kan Thawh Ang?
date:  23/01/2023
---

`Deut 16:17 chhiar la. Thawhlâwm kan thawh zât tûr kan hriat theihna atâna Pathianin tehfung A hman chu eng nge ni?`

Thawhlâwm kan thawhte hi Pathianin nunna, tlanna, enkawlna leh malsâwmna chi hrang hrang tam tak min pêk ṭhin avânga kan lâwmzia kan tihlanna a ni a. Chuvângin, a chunga kan târ lan Bible chângin a sawi ang khian, thawhlâwm kan thawh tûr zât chu malsâwmna kan dawn tam leh tam lohah a innghat dâwn tihna a ni.

“Tu pawh tam tak an pêka lakah chuan tam tak an phût ang” (Lk 12:48).

`Sam 116:12–14 chhiar la. Châng 12-naa zawhna kan hmuh hi eng tianga chhâng tûr nge kan nih le? Engtin nge a chhânna tûr chu thawhlâwm thawh zât tûr nên hmeh bel theih a nih?`

Engtin nge Pathian chu kan chunga malsâwmna A vûr zozâite avâng hian kan rulh lêt theih ang? A chhânna awlsam tê chu kan rûl lêt thei lo tih a ni. Kan tih theih ṭha ber chu Pathian ram zauhna atân leh kan mihringpuite ṭanpuina atâna phal taka thawhlâwm thawh niin a lang a. Isua pawhin chanchin ṭha hril tûra A zirtîrte tirh chhuah khân, “A thlâwnin in hmû a, a thlâwnin pe ang che u” (Mt 10:8) tiin a hrilh a nih kha. Kan thawhlâwm thawhte hian Kristâ nungchang ang kan lo put vê theih nân kawngro thui tak a su bawk a. Mahni hmasial tak ni ṭhîn kha hmangaihna ngah tak min nihtîr ta-in, Kristan mi dang a ngaihsak ang leh, Pathian ram zauh zêlna tûr mawlh a ngaihtuah ang khân keini pawhin kan ti vê tûr a ni.

“Pathianin . . . hmangaih êm êm a, . . . tichuan . . . a pe ta a” (Jn 3:16) tih thu hi i hre reng ang u. Chumi letling chiah chuan, keimahni tâna kan chhêk khâwl tam poh leh, mahni hmasialna thinlung kan nei lian lehzual sauh mai dâwn a, kan rilrû erawh a rethei telh telh thung sî ang.

Eng zât nge kan thawh dâwn tih leh tûte hnênah nge kan thawh dâwn tih chu keimahni thutlûkna tûr a ni a. Nimahsela, LALPÂ hnênah thawhlâwm thawh hi Kristiante tih tûr dik tak niin, chu chuan thlarau lamah leh rilru lamah pawh nghawng a nei ṭhîn. Chumi ngaihthah chu mahni thlarau nun tihchhiatna a ni a, keimahni’n kan inhriat dân âia nasa daihin a tichhe thei a ni.

`Eng tiangin nge i thawhlâwm thawhte leh thawhlâwm thawh chungchânga ngaih dân i neih te khân Pathian nêna in inlaichînna ṭhat leh ṭhat loh dân a tihlan?`