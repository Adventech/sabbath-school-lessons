---
title:  Thawhlâwm Thawh leh Pathian Chibai Bûk
date:  24/01/2023
---

Bible hian Pathian chibai bûk tûra kan lo kal khâwmin eng engte nge tih tûr tih min hrilh lo va. Mahse, Pathian biak inkhâwmah hian kan tih ngei ṭhin palî a awm. Thuthlung Thar kan chhiar chuan, Kristian hmasâte kha an inkhâwmin Pathian thu an zir ho/thuhril an ngâithlâ a, an ṭawngṭâi a, hlâ an sa ho va, sâwma pakhat leh thawhlâwmte an la khâwm bawk ṭhîn a ni.

Hmân lâi Israel huna mipate kha (an nupui fanaute nên) LALPÂ hmâa inlan tûrin kum tin vawi thum Jerusalem-ah an kal ṭhîn a. “Kut ruakin an kal tûr a ni lo” (Deut 16:16). Ṭawngkam danga sawi chuan, Pathian biak inkhâwmnaah hian sâwma pakhat pêk kîr leh, thawhlâwm thawh te hi thil tel ngei tûra ngaih a ni tihna a ni âwm e. Pathian fâte khân Kalhlên Kûtah te, Pentikost-ah te, Bâwkte Kûtah te an sâwma pakhat leh thawhlâwmte an rawn keng ṭhîn a. Hêng kût chi hrang hrang an hmannaah hian tû mah kut ruâka an rawn kal duh a rinawm loh.

Hmân lâi Israel mîte khân sâwma pakhat pêk leh thawhlâwm thawh chu Pathian chibai bûk inkhâwm an neihnaa thil tel ngei tûrah an ngâi a. Chibai bûkna dik tak chu thû leh hlâ leh ṭawngṭaina hmanga Pathian chunga kan lâwmzia kan tilang hi ni ringawt lovin, chu kan lâwmna chu LALPÂ ina kan thawhlâwmte kan rawn ken hmangin kan tilang ṭhîn tûr a ni. Chutiang chu a nih avângin Israel mîte khân an thawhlâwmte chu Pathian biak inah an rawn keng ṭhîn a; chutiang chiah chuan keini pawhin Sabbath-a kan inkhâwm pahin kan thawhlâwmte biak inah kan rawn keng ṭhîn (tûn lâi hunah hian mi tam tak chuan online hmangin an pe mai tawh hlawm thung a)—hei hi Pathian chibai kan bûkna kawng khat a ni.

`1 Chr 16:29; Sam 96:8, 9; leh Sam 116:16–18 chhiar la. Engtin nge hêng Bible chângten an sawi hi keimahnin Pathian chibai kan bûknaah a takin kan lo hman vê theih ang?`

Pathian fa, leia A hnâ enkawltu ni tûra mawhphurhna a pêkte kan nih avângin A hnêna kan thawhlâwmte kan pêk hi hamṭhatna, vânneihna leh mamawhphurhna ropui tak a ni a. LALPAN a tâna kan enkawl sei len tûr fanau min pêkte hnênah pawh sâwma pakhat pêk leh, Sabbath inkhâwmnaa thawhlâwm thawh hlimawmzia kan zirtîr ṭhîn tûr a ni. Hmun ṭhenkhatah chuan, online hmangin emaw, kawng dang eng emaw hmangtein miin sâwma pakhat an pe ṭhîn a. Kan pêk dân chu eng pawh ni se, sâwma pakhat pêk leh thawhlâwm thawh hi Pathian chibai kan bûknaa thil tel ngei tûr a ni tih i hria ang u.

`Sâwma pakhat pêk leh thawhlâwm thawh hmanga Pathian chibai i bûka i thil lo tawn tawhte chu eng nge ni? Engtin nge sâwma pakhat i pêk leh thawhlâwm i thawh khân Pathian nêna in inlaichînna kawngah nghawng a neih?`