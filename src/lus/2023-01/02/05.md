---
title:  Sâwma Pakhat Thuthlung
date:  11/01/2023
---

Sâwma pakhat pêk leh Pathian nêna kan inlaichînna hian thlarau lamah inzawmna thûk tak a nei a. Israel mîte pawh kha Pathian thû an zawm ṭhat lâi leh rinawm taka sâwma pakhat an pêk ṭhin lâi chuan an hmuingîl ṭhîn. Chutih lâiin, Pathian thû an zawm loh a, sâwma pakhat an pêk ṭhat loh lâi erawh chuan harsatna tam tak an tâwk ṭhîn a. Pathian thû an zawm avânga hmuingîlna an chan leh, an zawm loh avânga harsatna an tawh kha a inchhâwk chho reng niin a lang. Hetianga an rinawm loh chhûng eng emaw lâi hian Pathian chuan zâwlnei Mal hmangin a mîte thû A rawn thlunpui ta a.

`Mal 3:7–11 chhiar la. Hêng chângahte hian eng thutiamte leh eng ti tûra phûtnate nge awm?`

Pathian chuan a mîte hnênah hian a hnêna an lo kîr leh a nih phawt chuan Ani pawh an hnêna a kîr ve leh nghâl tûr thu a hrilh a. ‘Engahte nge an kîr dâwn?’ tia an zawhna chu, “Sâwma pakhat leh thilhlantea min rûksak ṭhin hi tâwpsan rawh u,” tiin a chhâng a, a chiang hlê mai. Ânchhe phura an awm chhan bulpui ber chu, Pathian tâ an lo rûksak ṭhin vâng a ni. Heti hian an ânchhe dawn tihkian a nih theih dân tûr pawh a hrilh nghâl bawk a: “Sâwma pakhat zawng zawng chu [a vâiin] thawhlâwm inah rawn la rawh u. Chu chu in ti a nih chuan, vân tukverhte chu ka hawnsak ang che u a, malsâwmna dawn sên loh khawp hial ka vûr dâwn che u a ni,” (Mal 3:10) a ti. Pathian malsâwmna chu kan buhzêma leng lo khawp hial lo dawng ta ila, engtin nge kan tih ang? Chutiang a nih chuan mi dangte puihna tûr sum leh pâi chuang liam kan nei tihna a ni a, Pathian ram zauhna atân pawh kan hmang thei bawk dâwn tihna a ni.

“I tâna thi tûra Amâ Fapa neih chhun ngei petu che chuan thû A rawn thlunpui che a. A malsâwmnate chu vûr che-in chumi chhân lêt nân chuan i sâwma pakhat leh thawhlâwmte kha a hnêna kîr leh tûrin A phût che a ni. Hemi thû-ah kher hi chu mi tû mahin ‘ka hre thiam vê lo’ tiin chhuanlam an siam a thiang lo. Sâwma pakhat leh thawhlâwm chungchânga Pathian ruâhmanna siam chu Mal 3-naah hian chiang takin târ lan a ni. Pathian chuan Amah zuitute chu anmahni nêna inremna thuthlung A lo siam tawhte zah tûrin min beisei a, chumiina a phût chu hlen chhuak ngei tûrin a sâwm bawk a ni.”—Ellen G. White, Enkawltu Tâna Thurâwnte, (1st Edition, 2008), p. 74.

Pathian mîten Pathian thû an zawm ṭhat hun chu lal ṭha leh fel Hezekia rorêl lâi khân a thleng a. Hemi chhûng hian Judai ramah harh tharna dik tak thlengin an sâwma pakhat leh thâwmlâwmte chu rinawm takin Pathian ina thawhlâwm bâwmah chuan an râwn chhûng khâwm ruih ruih mai a. Pathian biak inah chuan a vûm ta thûr mai a ni âwm e. 2 Chr 31:5 chhiar ila, Israela thlahten “an buh te, uain te, hriak te, khawizû te, an lova thil hâw hmasa berte an rawn pêk ṭeuh ṭeuh a, an engkima sâwma pakhat an rawn pêk vek” hnû-a thil lo thleng ta chu kan hmu ang.

`Engtin nge sâwma pakhat i pêk dân khân (i pe ṭhâ emaw, ṭha lo emaw) nangmâ thlarau lam dinhmun leh Pathian nêna in inzawmna a sawi fiah le?`