---
title:  Zir Belhna
date:  13/01/2023
---

“Khawvêl hun ṭhen hrang hrangah khân, Pathian mîten sâwma pakhatah leh thilpêkte leh thawhlâwmah lâwm tak leh phal taka Pathian ruahmanna an hlen chhuah apiangin, Pathian thil phûtte an zawm chuan an kut hnahthawhah an hmuingîl zêl dâwn a ni tih thutiam chu a takin an hmu ṭhîn a. Pathianin A hauh chinte an hriat a, A thilphûtte an zawm a, an sum leh pâia Amah an châwimâwi chuan, an buhzêmte tihkhahin a awm ṭhîn. Chutih lâiin, sâwma pakhat leh thawhlâwmtea Pathian an rawk a nih erawh chuan, Amah chauh ni lovin, anmahni ngei pawh an inrawk tel tih hriat chhuahtîr an ni ṭhîn a. A hnêna thawhlâwm an pêk zât ang mil zêlin anmahni mal A sâwmna pawh A titamin A titlêm vê mai ṭhîn a ni.”—Ellen G. White, Testimonies for the Church, vol. 3, p. 395.

Bible hian rinna avâng chauha chhandam kan nih thû a sawi chiang hlê a, chu chu Pathian khawngaihna thilthlâwnpêk a ni. Pathian thupêkte kan zawmna hi Pathian khawngaihna kan chhân lêtna a ni a; kan hlawh chhuah a ni lo (hlawh chhuah lo ni ta ang se, khawngaihna a ni lo ang (Rom 4:1–4 en la).

Pathianin thu min rawn thlunpui hi kan en chuan, malsâwmna kan chan tûrte leh, kan mamawhphurhnate kan hmû ang. Pathianin pêk min tumte kan lo chhân lêtna hmang hian Amah nêna kan inzawmna chu kan tinghet a, chu chauh pawh ni lovin kan hma lam hun pawh kan tichiang nghâl bawk a ni. Thuâwihna—Pathian rawngbâwlna leh a laka rinawmna—hi zirtîr nihna chhinchhiahna dik tak a ni a. Rinna chuan thuâwihna lak atâ min chhuah zalên ni lovin, Kristâ khawngaihna chang thei tûrin min siam zâwk ṭhîn, chu chuan Pathianin kan laka A beisei thuâwihna nei thei tûrin min ṭanpui bawk.

**Sawi Ho Tûrte**:

`Adventist zawng zawngte hi sâwma pakhat pêk kîr kawngah rinawm vek ni ila chu, kan kohhran hian kan thuchah ken puan darhna atâna kan mamawh zât âia tam pawisa kan nei ang tiin an sawi ṭhîn a. Eng tiangin nge kohhran hi ti tûra koh a nihna hlen chhuak thei tûrin sâwma pakhat leh thawhlâwmte hmangin i lo ṭanpui vê ṭhin?`

`Pathian nêna kan inlaichîn tawnna kawngah hian kan duhthlanna leh kan thiltihten pawimawhna lâi an nei a ni tih thû hi ngun takin ngaihtuah la. Engtin nge dân zawm avânga chhandamna hlawh chhuah tumna thangah âwk sî lovin, thil ṭha tih leh thuâwihna hi—sâwma pakhat pêk leh enkawltu ṭhâ nihna pawh telin—kan ngaih pawimawh a ngâi a ni tih kan hriat theih ang?`

`In class-ah Thawhlehni zirlâi tâwpa Pathian laka kan rinawm lâi ngêi pawhin harsatna kan tawh theih tho thû leh, chutiangah chuan Pathian thutiamahte rinna kan nghah a ṭûl thû kha sawi ho leh ula. Chutiang hun a lo thlen châng chuan engtin nge beidawng lova awm dân kan thiam theih ang?`