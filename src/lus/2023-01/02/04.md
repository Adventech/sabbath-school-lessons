---
title:  LALPA Chu Châwimâwi Rawh U
date:  10/01/2023
---

Thufingte bû hi thil dik leh dik lo sawina ni ber lovin, finna leh âtna chungchâng sawina a ni mah zâwk a. Hê lehkhabu hi i chhiar chhuah vek a nih chuan, finnain hlâwkna a thlente leh âtnain chhiatnaa min hnuh luh ṭhin dân i hre htiam ngei ang.

`Thuf 3:1–10 chhiar la. Hetah hian eng thutiam ropui tak takte nge hmuh? “I thil lo pung hmasa zawng zawngte” a tih hi a awmzia eng nge ni?`

Pathian hi thil engkim neitu a nihzia kan pawmna leh, kan mamawhte min pe ṭhîntu a ni tih kan rinna tihlan nân, kan thil neihte kan enkawlna kawngah Amah chu dah hmasa ber tûrin min phût a. Mahse, chu mai pawh chu ni lovin, Amah chu kan dah hmasa ber a nih chuan, thil dangah pawh mal min sâwm zêl bawk dâwn a ni. Chumi kan tihna—Amah kan dah hmasak berna—chu rinna thiltih, Amah kan rinzia kan tihlanna, kan thinlung zawng zawnga LALPA kan rinzia leh keimahni hriatnaa kan innghah lohzia kan tihlanna a ni a. Kan hriat thiam phâk bâk leh a awmzia kan hriat theih miah loh thil eng eng emaw a lo thlen fo avângin, kan Pathiana rinna kan nghah a pawimawh tak meuh meuh a ni.

Mahse, kraws âia Pathian-ah leh A hmangaihnaa rinna nghat ngam tûra min hnehtu tûr thil dang a awm tûr a ni lo thung a. Min Siamtu (Jn 1:1–4) leh min tungdingtu (Heb 1:3) mai pawh ni lo, min Tlantu pawh a ni bawk (Thup 5:9). Isua zâra thil min pêk zozâite hi kan ngaihtuah a nih chuan, kan thil neiha a hmasa ber zêl Pathiana hnêna pêk kîr leh chu harsa kan ti ngâi lo vang.

“LALPAN sâwma pakhat hi A tâ a nih thu a sawi a ni mai lo va, A tâna dah hran a nih dân tûr pawh min hrilh bawk. ‘I sumin LALPA châwimâwi la, i thil lo pung hmasa ber zawng zawngte nên’ tiin min hrilh a. Hetah hian kan sumte chu keimahni tân kan hmang phawt ang a, a la bâng zawngte chu—sâwma pakhat dik tak ni tho mah se—LALPA hnênah kan rawn keng tûr a ni tiin a sawi lo. Pathian chanpual chu kan dah hrang hmasa phawt zêl tûr a ni.”—Ellen G. White, Enkawltu Tâna Thurâwnte, (1st Edition, 2008), p. 80.

Pathianin Amah kan dah hmasa ber a nih chuan, kan buhzêmte a lo khah tûr thu min hrilh a. Mahse, hei hi mak tak maia lo thleng tûr a ni lo thung. A awmzia chu, i zân mû chu zîngah i han tho ang a, a hmâ zawnga ruâk vek i buhzêmah chuan a khat tlatin buh a lo awm thut dâwn tihna a ni lo.

Chutiang chu ni lovin, Bible-ah hian enkawltu ṭhâ nih theihna tûra dân pawimawh tak tak awmte kan hmu hnem hlê a, ruahmanna fel tak neih leh sum leh pâi enkawl fîmkhur a ṭûlzia pawh kan hmu tam khawp mai. Pathianin kan chunga mawhphurhna a nghahte rinawm taka hlen chhuah hi kan tih tûr hmasâ leh pawimawh ber a ni.

`Engtin nge sum leh pâi lama harsatna kan tawh lâi, rinawm taka awm kan tum mêk chung pawha kan buhzêmte a ruah huâi lâite hian Pathian-ah leh A thutiamahte rinna nghah dân kan zir thiam theih ang?`