---
title:  Zawng Hmasa Phawt Rawh U
date:  12/01/2023
---

Isua kha “mipui vântlângten lâwm takin a thu sawi an ngâithla ṭhîn” tiin Marka chuan a sawi a (Mk 12:37). Isua zuitu leh A thusawite ngâithla ṭhîntu mipui pungkhâwm zînga a tam ber kha mi vântlâng, nang leh kei ang hi an ni. Anni hi tlâng panga a lo hrâi puâr tawh leh, tlâng chunga A thu sawi lo ngâithla tawhtute khân a ni a. An hnêna Isuan A sawi chu hetiang deuh hi a ni: In chhûngkaw châwmna tûr in ngaihtuah hlê tih ka hria. Nî tina in ei leh in tûr in lungkham a, silh leh fên tûr pawh in mamawh bawk a ni tih ka hai lo. Mahse, hei hi rawtna ka siam chu a ni. . .

`Mt 6:25–33 chhiar la. Hetah hian eng thutiamte nge min pêk a, chûng thutiamte chu kan chan theih nân eng nge tih vê tûr kan neih le?`

Pathian thutiamte zînga tam tak hi chu, Pathian leh keimahnin tih tûr kan neih tawnna a ni a. A awmzia chu, malsâwmna dawng tûrin keimahni paw’n kan tih tûrte kan tih vê a ngâi tihna a ni.

`Is 26:3 chhiar la. Pathian thlamuânna kan chan theih nâna kan tih tûr awm chu eng nge ni?`

`1 Jn 1:9 chhiar la. Kan sualte kan puâna Isuan A tih tûr chu eng nge ni?`

`2 Chr 7:14 chhiar la. Pathianin A mîte tâna tih A tiam chu eng nge ni a, A mîten tih vê tûr an neih chu eng nge ni?`

Hêng Bible chângahte leh châng dang tam takahte pawh, Pathian chu engkim chunga thuneitu, min Siamtu leh min enkawltu ni tho mah se, chhandamna pawh thilthlâwnpêk niin chhandam kan nihna kawngah hian eng mah tih nei vê lo mah ila, hê leia indona ropui kal mêkah hi chuan tih tûr pawimawh tak kan nei vê a ni tih kan hmû. Pathianin a thlâwna min pêk duhthlanna zalên leh thianghlim tak hi hmangin, Thlarau Thianghlimin min hrilh chu zui kan thlang ang a, Pathianin ti tûra min hrilh chu kan zâwm bawk tûr a ni. Pathian chuan malsâwmnate leh nunna min tiam ngei mai a, chutih rual chuan ânchhia leh thihna pawh kan thlang zâwk thei tho bawk. Chuvâng chuan, “Chutichuan, nangni leh inthlahte in nun theih nân nunna chu thlang rawh u” (Deut 30:19) min ti rêng a ni.