---
title:  Pathianin Thû Min Thlunpuite
date:  07/01/2023
---

> <p>Chângvawn</p>
> “Heti hi a lo la ni ang a, LALPA in Pathian âwkâ hi ngun taka in ngaihthlâk a, vawiina thû ka pêk che u thupêk zawng zawng hi fîmkhur taka in zawm chuan, LALPA in Pathian chuan khawvêl hnam zawng zawnga chungnung berah a siam ang che u; LALPA in Pathian thû in pawm phawt chuan hêng malsâwmna zawng zawng hi in chungah a lo awm ang a, a zui zêl ang che u,” (Deuteronomi 28:1, 2).

### Bible Châng Chhiar Tûr
Deut 28:1–14; Thuf 3:1–10; Mal 3:7–11; Mt 6:25–33; 10:22; Jn 6:29.

Thil mak êm êm mai chu, Pathianin inremna min lo siampui (thû min lo thlunpui) reng mai hi a ni. Chûng thu min thlunpuite zînga a tam zâwkte chu Amah Pathian leh keini mihringtena tih tûr kan neih vê vê-na a ni a. “Hei hi in ti a nih chuan, kei pawhin chu chu ka ti vê ang,” tia a sawi loh pawhin, “Keiin hei hi ka ti ang a, nangni’n chu chu in ti vê thung ang,” tiin a sawi ṭhîn.

Thutlung dang pakhat, a tlânglâwn lo zâwk ni bawk chu, pâwl pakhat chauhin tih tûr an neihna a ni a. “Eng pawh ti la emaw, eng mah ti lo mah la emaw, hei hi ka ti dâwn tho a ni,” tiin an sawi ṭhîn. Pathianin mihringte hnêna thû A rawn thlun tlêma zâwng pawh hi chutiang chu a ni a. Entîrna ṭha tak pakhat chu, “Ani chuan mi sualte leh mi ṭhâte chungah chuan A nî a chhuahtîr ṭhîn a, mi felte leh mi fel lote chungah pawh ruah A sûrtîr bawk ṭhîn,” (Mt 5:45) tih hi a ni.

Eng thil pawh tiin emaw, eng mah ti lo emaw pawh ni ila, Pathian chuan ni êng leh ruah min pe dâwn tho a ni tih kan hria. Tuilêt a zawh hnû khân mihringte hnênah leh “leia awm ramsa tin rêngte” hnênah lei pum pui chîm pil vek khawp tuilêt a thlen tawh loh tûr thû a hrilh a. Hemi hmâ pawh hian, “Lei awm chhûng zawng buh tuh leh buh lâk te, khaw vâwt leh khaw lum te, nipui leh thlasik te, chhûn leh zân te chu a bo lo vang,” (Gen 8:22) tiin a lo tiam tawh bawk a nih kha. Eng thil pawh ti ni ila, sik leh sa hunpuite chu chu a dân pângngâiin a hun tak zêlah a inthlâk zêl tho dâwn a ni.

Tûn kâr chhûng hian Pathian leh A fâte inkâra thuthlung pawimawh tak tak ṭhenkhat kan thlîr ho dâwn a. Chûng thuthlungtea keimahni lam tih vê tûr awmte chu, Pathian khawngaihna zâra kan tihhlawhtlin ngei theih nân i ṭawngṭâi pah zêl bawk ang u.