---
title:  Ngun Taka Ngâithlâ
date:  09/01/2023
---

Deut bu hi thlalêra kum sawmli zet zin kual tawh Israel thlah chhuân tharte hnêna Mosian inthlahna thuchah a sawi ziaka dah a ni a. Hêng thuchah a sawite hi Jeriko chhak Moab phâia a awm lâia a sawi a ni. Deut bu hi “Hriatrengna Lehkhabu” tia pawha sawi ṭhin a ni a, chu chu a chhûngte thûte en hian a inhmeh hlê a ni.

Hê lehkhabu-ah hian Pathianin rinawm taka Israel mîte a lo hruai tawh dân chanchin a sawi a. Sinai Tlâng aṭanga Ram Tiam hnaih Kadesh-barnea inkâr an kal chhûnga an thil tawnte sawiin, thlalêra kum 40 chhûng zet an zin kual dân leh, Pathian laka an hel fo thû te pawh a sawi bawk. Thu Sâwm Pêkte hi ziak nawn lehin, sâwma pakhat pêk a ṭûl thû leh thawhlâwm in pui siam a ṭûl thu pawh a sawi leh bawk. A tum bulpui ber zâwk chu, Pathian thu zâwma a malsâwmna dawng tûra thurâwn pêk a ni a. Mosian Pathian chu A mîte ngaihsak thei leh ngaihsak duh niin a târ lang a ni.

`Deut 28:1–14 chhiar la. Israel mîte hnêna malsâwmna ropui tak tak a tiamte chu eng nge ni? Mahse, chûng malsâwmnate chu an dawn theih nân eng nge an tih vê ngâi awm thung le?`

Mosian a mîte chu Pathianin an tân malsâwmna ropui dah a ni tih hre thiam tûrin a duh hlê a, chûng zînga ṭhenkhat phei chu mihringte ngaiha mak tak tak a ni hlawm. A ṭawngkam hman, “Ngun taka in ngâithlâk chuan” tih hian chatuan nunna an chan dâwn leh dâwn loh chu Pathianin ti tûra a tihte an tih leh tih lohah a innghat a ni tih a lantîr a. Mi tin hian keimahni duh ang thlan theihna zalên kan nei ṭheuh a ni tih a tilang bawk. Israel mîte kha hnam thlan an ni a, malsâwmna ropui tak tak leh thutiam ropui tak takte dawngtu an ni. Mahse, chûng malsâwmnate leh thutiamte chu thu delh kilh awm ngei a ni thung a. Lo pawm, lo dawn leh lo nunpui a ngâi ve tlat mai.

Pathianin ti tûra a hrilhte hi an tâna thil tih harsa lutuk a ni hlawm lo bawk a. “Hê thupêk, tûna ka pêk che u hi in tân a har lutuk lo va, a hlat lo bawk che u a ni. ‘Kan hriata kan zawm theihna tûrin tu nge vânah min han kalsak anga, min han lâksak ang?’ tih tûrin vâna mi a ni lo va. ‘Kan hriata kan zawm theihna tûrin tuifinriat râlah tu nge min kalsak anga, min rawn rawn lâksak ang?’ tih tûrin tuifinriat râla mi a ni hek lo. In zawm theih nân thu chuan a hnaih hlê che u a, in kâah leh in thinlungah a awm a ni,” (Deut 30:11–14) a ti.

Pathian thutiamte-ah hian malsâwmna mai bâkah, an zawm loh chuan an chungah ânchhia a lo thleng dâwn a ni tia vaulâkna thûte pawh a awm tel bawk a (Deut 28:15–68). A laka an hela thil sual an ti a nih chuan, an chungah thil ṭha lo a lo thleng ngei dâwn a ni.

`Keini tûn lâi huna mîte tân hian Pathianin ti tûra min hrilhte “ngun taka ngaihthlâ” tih hi eng nge ni a awmzia ni ang?`