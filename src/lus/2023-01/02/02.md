---
title:  Chhandamna Thuthlung
date:  08/01/2023
---

Kalvari tlânga Isuâ thihna khân hê khawvêla lo awm tawh zawng zawngte leh, lo la awm zêl tûrte tân chhandamna kawng a hawng a. Sik leh sa lo inher chhuah dân tûr chungchânga thutiamte ang lo takin, chhandamna hi chu pâwl leh lam chauhin a tih theih a ni vê lo—a awmzia chu, mi zawng zawng hnênah, an thil tih sawi lova pêk ṭheuh a ni vê lo va ni. Mi zawng zawng hi a bo a bâng awm lovin, chhandam kan la ni vek dâwn nia rinna hi chu “universalism” tiin an sawi ṭhîn a. Isua erawh chuan, mî zawng zawng tâna thî chu ni tho mah se, mi tam tak chu boralna leh, chatuana thihna kawng zâu lamah an kal zâwk a ni tih chiang takin a sawi a nih kha (Mt 7:13, 14).

**Hêng Bible chângte hian miin Isuaa chhandamna thilthlâwnpêk an lo dawn dân engtin nge an sawi?**

`1 Jn 5:13`

`Mt 10:22`

`Jn 6:29`

`2 Pet 1:10, 11`

Paula khân chhandamna thuthlung hi thuthlungtu pâwl pahnihten tih tûr an neih vê vê-na ang chî a ni tih a hre chiang hlê a. Tihhlum a ni ṭêp tawh a nih tih a inhria a, chutih lâiin a thurualpui ṭhin tam takte lah chuan an phatsan tawh bawk sî. Mahse, a ṭhian hnâi berte zînga mi, Timothea hnênah khân heti hian a sawi a: “Kei zawng tûnah hian hlan tûra buatsaih fel diam kan ni ta, ka kal chhuah hun pawh a thleng tawh e. Intihsiakna ṭhâ chu ka bei zo tawh a, intlânsiakna kawng pawh ka tlân chhuak tawh bawk, rinna chu ka vawng reng tawh a ni; tûnah chuan felna lallukhum chu ka tân dahin a awm tawh a, chu chu rorêltu fel tak LALPAN chumi nî-ah chuan mi pê ang; ka hnênah chauh ni bîk lovin, a inlârna nghâkhleltu zawng zawngte hnênah pawh a pe vek dâwn a ni,” (2 Tim 4:6–8) tiin.

“Intihsiakna ṭhâ chu ka bei zo tawh a, intlânsiakna kawng pawh ka tlân chhuak tawh bawk; rinna pawh ka vawng tawh bawk a, chuvâng chuan ka inpeih tawh a ni.” Paula hian chhandamna chu dân thiltihte vâng ni lovin, rinna avâng chauh a ni zâwk tih thû hi a hre chiang hlê mai a. Chuvâng chuan, hê thû a sawi pawh hian a thil ṭha tih, a hlawhtlinna chante chu Pathian lawm hlawh nih phahna tûrah a ngâi rêng rêng lo. Amah lo hmuaktu “felna lallukhum” chu Isuâ felna a ni a, chu chu rinnain a lo ta neih a, a thâwk tâwp thlengin a vawng zui ta zêl a ni.

`Chhandamna chu keimahni thil tih tel miah lo, thilthlâwnpêk ni tho mah se, a lo dawngtute leh lo dawng vê lotute inkârah eng nge danglamna awm? Hê thilthlâwnpêk lo dawngtute hian eng nge tih tûr kan neih vê tâk thung le?`