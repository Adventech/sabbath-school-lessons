---
title:  Hmun Sâwma Ṭhen Hmun Khat
date:  15/01/2023
---

Sâp ṭawng thumal awmzia hrilh fiahna bûte (dictionaries) chuan “tithe” tih awmzia chu “thil eng emaw hmun sâwma ṭhena hmun khat” tiin an dah hlawm a; Mizo ṭawnga “sâwma pakhat” kan ti hian a awmzia a phawk chhuak ṭha viau mai. Hê hrilhfiahna ṭawngkam hi Bible thawnthu aṭanga chher chhuah niin a lang a. Sâwma pakhat chu kan thawh chhuah emaw, thil neih lo pung emaw hmun sâwma ṭhena hmun khat Pathian hnêna kan pêk kîr leh hi a ni. A chhan pawh kan thil neihte hi a zavâiin Pathian tâ vek a nih vâng a ni.

Israel mîte hnêna sâwma pakhat an pêk a ngaih thû hriattîrna châng hian sâwma pakhat chu a thianghlim bâkah, Pathian tâ a ni tih chiang takin a sawi a (Lev 27:30, 32 en la). Pathianin A phût chu Amâ tâ ni sâ aṭanga hmun sâwma ṭhen hmun khat chauh a ni. Kan lâwm avânga thawhlâwm kan thawhte hi chu sâwma pakhat nên ngaih pawlh tûr a ni lo va, sâwma pakhat belhchhahna ang a ni zâwk. Chuvângin, sâwma pakhat hi Kristian kan nih anga kan pêk ngei tûr a ni a. Bible khawi lâiah mah hian Pathian chanpuâl chu hmun sâwma ṭhena hmun khat âia tlêm a nih thû kan hmu lo.

`Gen 14:18–20 leh Heb 7:1–9 chhiar la. Abraman Melkisedeka a hmuh khân eng thil nge a tih? Chû a thil tih chuan sâwma pakhat pêk hi an lo chîn ṭanna a rei tawh hlê tih engtin nge min hrilh?`

Bible-a sâwma pakhat chungchâng sawi lanna hmasa ber chu Gen 14 hi niin, chu chu Mekisedeka leh Abrama-te an inhmuh thû a ni. Chutiangin, Bible-a sâwma pakhat sawi lanna hnuhnung ber chu Hebrai 7 niin, chutah pawh chuan Mekisedeka leh Abrama-te inhmuh thû tho kan hmu leh bawk (Heb 7:1–9 en la). Mahse, Hebrai Lehkhathawnah hian Mekisedeka leh Krista kha Levia hnama mî a ni lo vê vê tih kan hmû a; chuvâng chuan sâwma pakhat pêk hi puithiam chî ni tûra Levia thlahte puan a nih hmâ daih khân an lo chîng tawh a, puan an nih hnu-ah pawh chîn zui zêl a ni ta bawk tih kan hre thei. Chu bâkah, sâwma pakhat pêk hi Juda-te chauhin an tih ṭhin a ni bîk lo va, Sinai Tlânga Mosian sâwma pakhat pêk dân tûr a ziah hmâ daih pawh khân an lo pe tawh ṭhîn a ni.

`Gen 28:13, 14, 20–22 chhiar la. Pathianin Jakoba hnêna tih A tiam chu eng nge ni a, chu chu engtin nge Jakoban a lo chhân lêt?`

Jakoban a û Esauva thinrim hlâuva an in a tlân chhuahsan lâi khân, zan khat chu mumang neiin, chu a mumangah chuan vân tawnga indawh chho zui mai leilâwn hi a lo hmû a. Chu leihlâwn chu vântirhkohten zawhin a ṭhen an lo chhuk a, a ṭhen an chho zut zut mai a ni. Leilâwn chhîpah chuan Pathian a ding a, ani chuan Jakoba chu biain, A awmpui reng dâwn a, a inah la hruai hâw leh ngei dâwn a ni tih A hrilh a. Khâmi zân khân Jakoba khân piantharna dik tak changin, “LALPA chu ka Pathian a ni ang a. . . thil mi pêk tûr zawng zawngah chuan sâwma pakhat ka pe ngêi ngêi ang che,” (Gen 28:21, 22) tiin a Pathian hnênah a sawi ta a ni.

`Eng vângin nge sâwma pakhat pêk hi, Sabbath serh ang tho hian hmân lâi Israel dân emaw, sâkhaw biakna emaw-a rawn inṭan mai a ni lo tih hi hriat a pawimawh êm êm? Keini Isua thih hnu lama mîte hian, hê thutak aṭang hian eng thuchah nge kan lâk chhuah ang?`