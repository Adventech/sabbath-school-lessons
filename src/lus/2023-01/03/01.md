---
title:  Sâwma Pakhat Thuthlung
date:  14/01/2023
---

> <p>Chângvawn</p>
> “‘Ka inah ei tûr a awm theih nân sâwma pakhat zawng zawng chu thawhlâwm inah rawn la rawh u; vân tukverhte chu hawnsak che uin, malsâwmna dawn sên loh khawp hial ka vûr dâwn che u nge dâwn lo che u mi han fiah teh rêng u’ Sipaihote LALPA chuan a ti,” (Malakia 3:10).

### Bible Châng Chhiar Tûr
Gen 14:18–20; Lev 27:30; Deut 12:5–14; 1 Lal 17:9–16; Mal 3:10; 1 Kor 4:1, 2.

GEN 14-ah Abraman lal palî ṭangrualten Sodom khawpui an rûn ṭuma an man, a ûnaupa fapa Lota-te chhûngkua bâkah, mi dangte a va chhan chhuah thû kan hmû a. Hetianga a khua leh tuite a chhan chhuahsak avâng hian, Sodom khaw lal pawh a chungah a lâwm hlê mai. Lal pali ṭangrual sipaiten Sodom khua aṭanga sum an lâk a rawn chhuhsak lehte chu nei vek tûrin a ti a. Mahse, Abrama hian a la duh lo, lâk ahnehin Melkisedeka hnênah amâ thil neih sa aṭang pawhin sâwma pakhat a pe zâwk a ni.

Sâwma pakhat a pêk hnû lawk khân, LALPAN a hnênah hê thû hi a sawi a: “Abrama, hlâu suh, kei hi i phâw leh i lâwmman nasa tak mai ka ni asîn” (Gen 15:1) tiin. Ṭawngkam danga sawi chuan, LALPAN, “Abram hlâuthâwng rêng rêng suh. Nangmah vênghimtu che leh i mamawhte petu che kan ni dâwn alâwm” tiin a sawi a ni. Chutichuan, hemi hnû daih hian Mosia pawhin Kanaan rama lût mai tawh tûr Israel fâte kha, “Kum tinin in lova thlâi hâw zawng zawng sâwma pakhat chu in dah hrang zêl tûr a ni a. . . LALPA in Pathian chu ṭih nachâng in lo hriat fo theih nân,” (Deut 14:22, 23) tiin a lo hrilh bawk a.

Ellen G. White-i chuan heti hian a lo ziak: “Mosia hnêna pêk dân tûr phung fel tak hrilh a nih hmâ, Adama-te hun lâi daih tawh pawh khân sâkhaw thila hman tûrin mihringte chu Pathian hnêna thilpêkte pe ṭhîn tûra phût a lo ni daih tawh a ni.”—Testimonies for the Church, vol. 3, p. 393.

Hêng Bible thûte leh Ellen G. White-in a lo sawite hi keini tûn lâi huna mîte tân hian eng nge a awmzia ni ve ta ang?