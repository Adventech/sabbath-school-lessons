---
title:  Thawhlâwm In Chu Khawi Nge?
date:  16/01/2023
---

`Mal 3:10 chhiar la. Hê châng aṭang hian kan sâwma pakhat kalna tûr hmun chungchângah hriat theih eng nge kan neih?`

He lâi thû-ah hian sâwma pakhat kalna tûr chu a chipchiarin sawi ni lo mah se, Pathian mîte chuan Pathianin “thawhlâwm in” A tih awmzia hi an hre thiam tho a ni tih a chiang a. “Ka inah ei tûr a awm theih nân” tiin a sawi. Pathian mîte chuan Pathian in chu biak bûk a ni tih an hre thiam nghâl mai a—chu biak bûk chu Sinai Tlânga an awm lâi khân Mosia hnêna a sak dân tûr A hrilh ang taka an sak a ni. A hnû daih, Israel-ten Ram Tiam an luah tâkah khân biak bûk chu Siloh hmunah eng emaw chen dah phawt a ni a, chumi hnû chuan Jerusalem-a awm Pathian biak inah dah a ni ve leh ta a ni.

`Deut 12:5–14 chhiar la. Hêng chângte hian Pathianin A mîte chu anmahni duhna hmun hmunah an sâwma pakhatte an chhûn luh vê ngawt a phalsak loh thû a sawi a. Heta ṭang hian hian keini tûnlâi huna mîte hian thu pawimawh zir chhuah tûr kan nei em?`

Pathian chhûngte zînga mi kan nih angin, kan sâwma pakhatte hi Pathian duh dân anga pêk leh hman kan duh a. Bible kan chhiar chuan, Pathian mîte chu kum tin vawi thum—Kalhlên Kûtah te, Pentikost-ah te leh Bâwkte Kûtah te (Ex 23:14–17)—Jerusalem-ah zinin, an sâwma pakhat leh thâwhlâwmte keng a, Pathian fak leh chibai bûk tûra beisei an ni tih kan hmû a. Chûng sâwma pakhat an rawn ken khâwmte chu Levia chîten lo dawngin, Levia chî ni vê tho Israel ram hmun hrang hranga awmte hnênah an sem darh ta ṭhîn a ni (2 Chr 31:11–21; Neh 12:44–47; Neh 13:8–14 en la). Hetiang deuh chiah hian, Seventh-day Adventist Kohhran chuan conference te, mission te, union te hi khawvêl pum huap kohhran âiawha thawhlâwm in ni tûrin a ruat a, chuta ṭang chuan rawngbâwl hnâ thawktute hnênah an lâwmman tûr sem an ni ṭhîn.

Kohhran member-te tâna a remchân zâwk avângin sâwma pakhat leh thawhlâwmte chu mahni lâwina kohhran ṭheuhah Pathian chibai bûk tûra kan lo kal khâwm pahin kan theh lût mai zêl a; chutih rual chuan online-a pe ṭhîn pawh an awm tho bawk. Chutichuan, tuâlchhûng kohhrana sum vawngtuten anmahni conference thawhlâwm inah an lo pe chhâwng vê leh ṭhîn a. Hetianga sâwma pakhat kan kaltîr hi Pathianin a ruangâm min lo siamsak leh pawmsak niin, khawvêl pum huapa kan hnathawh tisâwttu pawh a ni bawk.

`Mi tinte hian an sâwma pakhatte hi Adventist kohhranah ni lovin an duh duhte hnênah pe ta zâwk ṭheuh mai sela kan kohhranah eng nge lo thleng ang? Engati nge chutiang chu ngaih dân ṭha lo tak, Pathian Lehkhabu-in min zirtîr dân nên pawh inkalh a nih?`