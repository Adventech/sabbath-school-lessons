---
title:  Sâwma Pakhat Hmanna Tûr
date:  17/01/2023
---

`Lev 27:30 leh Num 18:21, 24 chhiar la. Pathianin sâwma pakhat hmanna tûra A ruahman chu eng nge ni?`

Pathian chu thil engkim neitu a nih avângin (Sam 24:1) sum leh pâi A mamawh vê lo tih a chiang a. Nimahsela, sâwma pakhat hi Ama tâ a nih avângin eng tia hmang tûr nge kan nih tih min hrilh thung. Chanchin ṭha rawngbâwl hnâ thawhna atân hman tûr a ni a. Pathian chanpual sâwma pakhat hmang hian rawngbâwltute mamawh kan phuhrûksak tûr a ni.

Thuthlung Hlui hun lâia rawngbâwl hnâ thawktu Levia chîte kha hnam dangte angin ram zâu tak tak pêk an ni vê lo va. Khawpui erawh 40 vêl pêk niin, chûng khawpui bul hnâi vêlahte chuan an ran vulhte tlatna tûr leh, chuktuah huan han siamna tûr ram ruâk a awm vê bawk. Hnam dangte sâwma pakhat thawh khâwm chu an intunnuna a ni a, anmahni pawh hian an thawh chhuah aṭangin sâwma pakhat an pe vê tho bawk a ni.

`Tirh 20:35 chhiar la. Hetah hian eng thu pawimawh tak nge Paulan a sawi a, chu a thu sawi chuan sâwma pakhat hman dân tûr nên eng nge inzawmna a neih?`

Sâwma pakhat pêk hi thil pawimawh tak a nih chhan chu, Pathian nêna inzawmna nghet nei tûr leh, Amah chu rinchhan ngam tûra min ṭanpuitu a nih vâng a ni. I thawh chhuah hmun sâwma ṭhena hmun khat lo dah hran chu (Pathian tâ ni tho mah sela) rinna thiltih dik tak niin, chutianga i ti a nih chauh chuan i rinna a ṭhang zêl thei ang.

Entîr nân, tâwpna hun chungchâng hi han ngaihtuah chhin la, chutih hunah chuan Thup 13 &14-a kan hmuh angin, mi rinawmte chu thil an lei emaw, an hralh emaw phalsak a ni dâwn lo. Pathiana rinna nghah tawp mai leh, A enkawlna, A thiltihtheihna leh A hmangaihna hmachhuan chu khawvêl zawng zawng hian min do rawn ta emaw tih mai tûr hun a thlen huna thil pawimawh ber tûr a ni ang. Rinawm taka sâwma pakhat pêkna hian chutiang rinna chu nei tûr min pui thei a. Chumi hun a thlen hmâ pawhin, eng dinhmunah pawh ding mah ila, Pathiana rinna nghah dân kan zir thiam hi thil pawimawh tak a ni tho tho a ni.

Rinawm taka sâwma pakhat pêk a ṭûl chhan dang pakhat chu, Pathianin malsâwmna min lo tiamte kha a taka kan chan theih phahna a ni. Sâwma pakhat thuthlungah hian, Pathian chuan kan dawn sên loh khawpa tam malsâwmna min vûr A tiam a. Chûng kan thawh chhuah chuang liamte hmang chuan mi dangte puiin, Pathian hnathawh kan tichak lehzual sawt thei dâwn bawk a ni.

`Eng tiang kawngtein nge “dawn âiin pêkin luhkhâwng a nei zâwk” tih thu ropui hi a takin i lo chan vê tawh le?`