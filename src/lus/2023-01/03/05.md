---
title:  Chhiah Kan Pêk Hmain Nge Pêk Hnuah Zâwk?
date:  18/01/2023
---

Dârkâr bî emaw, thla bî emawa hlawh la kan nih chuan, kan “hlawh” aṭangin sâwma pakhat kan pêk tûr zât chu kan chhût mai ang a. Mahni kutkawiha ei zawng leh sumdâwnna khawih kan nih erawh chuan kan hlêp aṭangin kan chhût vê thung mai tûr a ni. Ram tam takah chuan an sawrkârin hnathawktute hlawh aṭangin chhiah a lâ a, chu chu ram mipuite mamawh, entîr nân, anmahni vênhimna atân te, kawng siamna atân te, lei dawhna atân te, hna nei lote ṭanpuina atân te a hmang leh ṭhîn. Zawhna awm ta chu: kan hlêp aṭanga sawrkârin chhiah a lâk hmâin nge ni anga a lâk hnû-ah zâwk sâwma pakhat kan pêk ang tih hi a ni. Mahni kutkawiha eizawng leh sumdâwnna eng emaw tîte chuan, an hlawh chhuah zât an hriat theih nân an sênso zawng zawng an paih ang a, chumi hnû-ah chuan sawrkâra chhiah an pêk tûr zât an dah hrang leh ang.

Kohhran member-te zînga sâwma pakhat pe ṭhînte an zirna aṭangin, Seventh-day Adventist tam zâwk hi chuan an sum lâk luh zawng zawng aṭanga chhûtin sâwma pakhat an pe ṭhîn tih hmuh chhuah a ni a, a awmzia chu sâwrkâra chhiah an pêk tûrte an dah hran hmain an pe ṭhîn tihna a ni.

`1 Lal 17:9–16 chhiar la. Hê hmeithâi hi a ina Elijâ rawn kal hmâ khân eng dinhmunah nge a lo din? Amah leh a fapa ei tûr a siam hmâa Elijan ti hmasa phawt tûra hrilh chu eng nge ni? Hê thû aṭang hian sâwma pakhat pêk chungchângah zirlâi zir chhuah theih kan nei em?`

Zarefat khaw hmeithainu hnênah khân Pathian chuan amah hmu tûra Pathian mi pakhat a lo kal tûr thu a hrilh a (1 Lal 17:9). Elija a lo thlen chuan a khawsak harsatzia a lo hrilh a. Elija khân tui in tûr a dîl phawt a, chumi zawh chuan, “Hlâu ma ta che, i sawi ang chuan va ti ta la; mahse, chumi chuan chhang tê tak tê mi han siamsak phawt ang che; chu chu mi rawn lâk la; chumi zawh chuan i tân leh i fapa tân i siam vê leh dâwn nia. LALPA, Israel-te Pathian chuan heti hian a ti, ‘LALPAN lei chungah ruah a rawn sûrtîr hmâ loh chuan chhangphut bêl chu a ruâk chuang lo vang a, hriak ûm pawh a kang hek lo vang,” tiin a hrilh a (1 Lal 17:13, 14).

Elija khân amâ hmâ a sial nge ni a, Zarefat hmeithâi hi a rinna a fiahsak—rinnnaa a kal theih nân kawng a hawnsak—zâwk? A chhânna chu a chiang mai âwm e.

Sâwma pakhat chu kan hlêp zawng zawng aṭangin nge kan pêk anga, chhiah kan pêk hnû-a la bâng zawng aṭang zâwkin ni ang tih thû-ah chuan mi mal duhthlanna ni mai se. Kohhran pawhin chutiang chuan tih tûr tiin dân a siam lo va, a siam tûr pawh a ni chiah lo bawk. Keimahni ṭheuhin duhthlanna kan siam a ngâi a. Eng pawh ti ila, kan tih dân ang ni lova lo ti vê an awm a nih pawhin kan sawisêl tûr a ni chuang lo. Mi mal tinte hian Pathian hnênah chauh chhânna kan pêk a la ngâi dâwn a. “Mi tin hi eng zât nge kan sum lâk luh zât tih thû-a thutlûkna siamtu tûr ṭheuh kan ni a, kan phal zât zâta tam pe tûrin zalênna min pe bawk a ni.”—Ellen G. White, Testimonies for the Church, vol. 4, p. 469.

`Engtin nge sâwma pakhat pe ngâi miah lo hnênah sâwma pakhat pêk avânga malsâwmna lo thleng ṭhînte hi i hrilh fiah ang? Chûng malsâwmnate chu eng nge ni a, engtin nge sâwma pakhat pêk hian i rinna a tichak leh zual sawt ṭhin le?`