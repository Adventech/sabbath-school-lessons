---
title:  Zir Belhna
date:  20/01/2023
---

Ellen G. White-i lehkhabu, Enkawltu Tâna Thurâwnte, pp. 65–107-a Study Section III chhiar ni se.

“Kan mîte sâwma pakhat zawng zawngte hi a nih dân tûr ang takin LALPÂ sum bâwmah lût vek chu ni se malsâwmna tam tak an dawng ang a, hna thianghlim thawhna atâna hman tûr thilpêkte leh thawhlâwmte pawh a lêt sâwmin a lo pung ang. Chutichuan, Pathian leh mihring inkârah inbiak pawhna ṭha takin hawn a ni zêl dâwn a ni.”—Ellen G. White, Testimonies for the Church, vol. 4, p. 474. Hê thû hi a ropui ngawt mai. Kan zavâi hian rinawm taka sâwma pakhat pe ṭhîntu kan nih chuan, a lêt sâwma kan thawhlâwm a lo pun theih nân Pathianin mal min sâwm dâwn a nih chu!

“Mal 3 hian Pathianin mihringte thû A thlunpui thû kan hmû a. Hetah hian LALPAN sâwma pakha pêk kîr leh, thawhlâwmte thawh kawnga rinawm tak takte chu malsâwmnain A vûr dâwn a ni tih chiang takin a sawi.”— Ellen G. White, Review and Herald, December 17, 1901.

“Mi zawng zawngin kan laka Pathianin A phût hi mi dangin thil phût an neih vête âia pawimawh hmasa ber a ni tih an hre reng tûr a ni. Ani chuan thil tam tak min pê a, mihringte thû A thlunpui dânah chuan a thil neih hmun sâwma ṭhena hmun khat chu A chanpual niin, A hnênah an kîr leh tûr a ni. LALPAN A khawngaihnain A sum enkawltute kutah A sum A dah a; nimahsela, sâwma pakhat chungchângah chuan ‘Hei hi chu keimâ tâ a ni’ a ti kher thung. Mihringte hnêna A tâ a pêk tam dân azir zêlin mihringte pawhin A hnênah rinawm takin Amâ tâ aṭanga sâwma pakhat chu an pe kîr leh tûr a ni a. Hê ruâhmanna hi Amah Isua Krista ngeiin a siam a ni.”—Ellen G. White, Testimonies for the Church, vol. 6, p. 384.

**Sawi Ho Tûrte**:

`Sâwma pakhat pêk hi hmân lâi Israel mîte chîn chhuah a ni lo tih thû hi ngun takin ngaihtuah la. Engtin nge hê thu dik tak hian Pathian laka kan bat sâwma pakhat pêk hi kumkhua atân a ni tih hre thiam tûrin min ṭanpui?`

`In class-ah Thawhṭanni zirlâi tâwpa zawhna kha sawi ho leh ang che u. Kan sâwma pakhatte hi kohhranah ni lovin, hmun dangah pe ta zâwk ila, eng nge lo thleng ang? Kohhran hi a la awm reng thei ang em? Mi ṭhenkhat chuan, Keia sâwma pakhat vê hi chu a tlêm êm mai a, a ṭangkâi tham lo vang tiin an sawi ṭhîn a. Chutiang ngaih dân chu nei ta ṭheuh ila, engtin nge ni ang?`

`Sâwma pakhat i pêk aṭanga i thil zir chhuah leh malsâwmna i lo chan dân kha mi dangte hnênah hrilh vê la. Sâwma pakhat pêk hlâwkzia inhrilh tawn tûr in nei hlawm em?`