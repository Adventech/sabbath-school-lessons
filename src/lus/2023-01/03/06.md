---
title:  Rinawm Taka Pêk
date:  19/01/2023
---

`1 Kor 4:1, 2 chhiar la. Keini Pathian fâte leh A malsâwmna kan dawn enkawltute hi eng ang mî nge ni tûra phût kan nih?`

Kan sâwma pakhata rinawm tih hi eng nge ni a awmzia ni ang? Tûn kârah hian sâwma pakhata thil pawimawh deuh deuhte kan sawi tawh a nih kha. Chûngte chu:

1. A zât—chu chu kan sum lâk luh emaw, kan thil neih lo pung emaw hmun sâwma ṭhena hmun khat a ni.
2. Thawhlâwm ina ken—chumi hmun aṭang chuan chanchin ṭha rawngbâwl hna thawktûte hnênah lâwmman pêk ṭhin a ni.
3. Kan thawh chhuah hmasa ber hmanga Pathian châwimâwina a ni.
4. A hmanna tûr dik taka hman—chu chu rawngbâwlna atâna hmang tihna a ni.

A hmasa pathumte hi kohhran member kan nihna anga kan mawhphurhna a ni a; a hmanna tûr dik taka lo hman chu thawhlâwm in enkawltute mawhphurhna a ni vê thung. Kan thawhlâwm thawh dangte ang lo takin, sâwma pakhat hi chu keimahnin kan lo hmang ṭhen ve ngawt thiang lo va. Sâwma pakhat pêk leh thawhlâwm in enkawl hi keimahni mihringte mawhphurhna a ni. A tehfungte hi keimahni siam ni lovin, Pathianin A siam zâwk a ni a. Kan thil neih lo “pung” aṭanga zâa sâwm a kim ṭhata kan pe lo a nih chuan, sâwma pakhat dik tak kan pe lo tihna a ni ang; chutiangin, “thawhlâwm ina” zâa sâwm ka theh lût lo a nih chuan, Pathian ka rawk tihna a ni bawk ang.

`Mt 25:19–21 chhiar la. Eng tikah nge Pathian sumte kan enkawl dân hi sawi fiah tûra koh kan nih ang? Sum enkawl kawnga rinawm takte hnênah khân Pathianin eng thû nge a sawi?`

“‘Sâwma pakhat zawng zawng thawhlâwm inah rawn la rawh u’ (Mal 3:10), tih hi Pathian thupêk a ni a. A chunga kan lâwm vâng emaw, kan thilphal vê hrim hrim vâng emawa pe tûrin min ngên lo. Hei hi chu rinawm leh rinawm loh thû hlâ a ni zâwk. Sâwma pakhat hi LALPÂ tâ a ni a; Amâ tâ chu A hnêna pe kîr leh tûrin min ti mai a ni.”—Ellen G. White, Education, p. 138.

Pathian sum enkawlsaktu nih hi hamṭhatna ropui tak a tling a—mawhphurhna sâng tak pawh a ni bawk. Ani chuan mal min sâwmin min enkawl ṭhîn a; mahse, kan thil neih lo pungte aṭang hian hmun sâwma ṭhena hmun khat chiah a hauh thung. Chu A chanpual sâwma pakhat chu hmân lâi Israel mîte hun lâia Levia hnamte tâna a hmang ang khân, rawngbâwl hna thawktute tân a hmang ṭhîn a ni.

`Mi ṭhenkhat chuan an sâwma pakhat thawhte kohhranin a lo hman dân chu dik lo an tih avângin sâwma pakhat thawh an duh tawh lo va, kohhrana chhûn luh âi chuan thil ṭha dang tihna atâna hman daih mai te an duh bawk. Mahse, khawi hmunah nge Pathianin, “Sâwma pakhat zawng zawng thawhlâwm inah rawn la ula, mahse chu chu thawhlâwm in enkawltuten dik takin an hmang a ni tih in hre chiang a nih chauhin ni rawh se” tih thû A sawi le?`