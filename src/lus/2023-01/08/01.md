---
title:  Hlawhtling Tûra Ruâhmanna Siam
date:  18/02/2023
---

> <p>Chângvawn</p>
> “A rulhna roluah tûr chu LALPÂ hnên atâ in hmu dâwn tih hriain, in tih apiang chu mihring tân anga ti lovin, LALPÂ tân anga ti zâwkin, châk takin ti rawh u; LALPA Kristâ rawng in bâwl a nih hi,” (Kolosa 3:23, 24).

### Bible Châng Chhiar Tûr
Gen 2:15; 39:2–5; Thuf 3:5–8; Thuh 12:1; Kol 3:23, 24; 1 Tim 5:8.

Mi tam zâwk hi chuan mi “hlawhtling” tak nih leh, hlim taka nun hman kan duh a. Mahse, suala tlu tawh khawvêl, eng tik hun pawha lungngaihna leh chhiatna a lo thlen thut thut theihna hmunah hi chuan, hê kan thil duh hi awlsam taka neih mai theih a ni lo fo ṭhîn sî a nih hi.

Chuti a nih chuan, “hlawtlinna” awmzia kan hrilh fiah dân pawh hi eng nge tia kan inzawh a ṭhâ ang a. Aigupta rama an ûnauten an hralh tâk Josefa kha ngaihtuah teh. Nun hlawhtling kan tih hi a awm tak tak a nih ngâi chuan, Josefa nun ngei kha a ni dâwn lo’m ni hlawhtling chu? Tân in aṭangin lal inah a insuân lût a nih kha. Baptistu Johana kha ngaihtuah leh ta ila. Ani kha chu tân in aṭangin thlânah a liam vê thung a. A nun kha engtiang taka hlawhtling nge ni le? “Hlawhtling” tih awmzia kan hrilh fiah dânah a innghat leh lo thei dâwn lo a ni.

Tûn kâr chhûng hian sum leh pâi enkawl kawnga “hlawhtlinna” tih chungchâng kan en ho dâwn a. Tû pawh niin, khawi hmuna chêng pawh ni ila, sum leh pâite hi kan duh emaw, duh lo emaw kan nuna bet vê tlat a ni a. Chuti a nih chuan, “hlawhtlinna” min chantîr ngêi dâwn a ni tih chu thil chiang sa ni chuang lo mah se, sum leh pâi enkawl kawnga harsatna lian zâwk min siamsak thei tûr, thil tlânglâwn zual deuhte kan pumpelh theihna atâna min pui thei tûr rahbi eng engte nge kan zawh?