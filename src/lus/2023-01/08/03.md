---
title:  Hnathawh Hi Malsâwmna A Ni
date:  20/02/2023
---

I nû leh pâ emaw, i pî leh pûte emaw ro i khâwm a, i dam chhûng chu hnathawh ngâi tawh lo tûr khawpa tam pawisa i nei sâte a nih ngawt loh chuan, hnâ i thawh ngêi a ṭûl dâwn a (mahse, chutianga nû leh pâte ro tam tak khâwm, an pawisa neihten an puitling hnû-a chhiatna a rawn thlensak tâk zâwk sîte chanchin sawi tûr i hre ṭeuh âwm e). Keimahni nuâm tihzâwng tak leh hlawh pawh ṭha bawk sî hnâ hmuh a, chumi hmanga ei zawn chu thil châkawm leh duhthuSam a ni âwm e. Mahse, chutiang chu kan hmu vek dâwn hauh sî lo.

`Gen 2:15 chhiar la (Thuh 9:10; 2 Thes 3:8–10 pawh). Khawvêla sual a lo luh hmâ hauh pawhin Adama leh Evi-te kha hnâ thawh tûr pêk an ni a. Hei hian eng nge pawimawhna a neih? Hê thû aṭang hian hnathawh tûr neih loh hi ânchhia a nih dân han sawi fiah teh.`

Adama leh Evi-te hnêna Pathianin hnâ A pêk hi hremna a ni lo tih a chiang a. Anmahni ṭhatna tûra duân a ni zâwk. A awmzia chu, Paradis-ah, sualna, thihna leh hrehawm tawrhna eng mah la awm lohna khawvêlah pawh khân, mihringte chuan hnâ an thawh a ngâi a ni tih Pathianin a hre chiang hlê tihna a ni.

“Adama hnênah khân huan enkawl hnâ A pêk a ni a. A chhan pawh hnâ a nei lo a nih chuan a hlim dâwn lo tih Siamtu’n A hriat vâng a ni. Huan mâwina khân a tilâwm a; mahse, chu ringawt chu a tâwk lo thung. A taksa pêng ropui tak takte chu sâwizawi tûrin hnâ a thawh ngêi a ngâi a. Eng mah tih loh hi hlimna ni se chuan, Adama pawh kha a nihna ang ang, pawisawi lo leh thianghlim tak khân eng mah thawk lo tûrin dah tawp a ni ang. Nimahsela, amah Siamtu chuan a hlimna tûr A hria a; chuvâng chuan, a siam hnû lawk khân a hna thawh tûr a tuksak ta nghâl rêng a ni. Hma lam ropuina thutiam leh mihringin a nî tin ei khawp châw a hmuh theih nân hnâ a thawk tûr a ni tih thupêk hi lalṭhutthlêng thuhmun aṭanga lo chhuak a ni sî a.”—Ellen G. White, Our High Calling, p. 223.

Amaherawhchu, suala mihringte an tlûk hnû, thil dang zawng zawngte ang bawka hnathawh pawh sualin a tihmêlhem tâk hnû khân, Pathian chuan Adama biain, “Lei hi nangmah avângin ânchhe dawngin a awm ta a ni; i dam chhûng zawngin rim taka thawkin a rah chu i ei tawh ang,” (Gen 3:17) tiin a hrilh a. Pathian chuan lei hi “Adama avângin” ânchhia a lawh a, a awmzia chu, Adama kha suala tlu tawh a nih avângin, hnathawh pawh hi a thil mamawh tak a ni dâwn tihna a ni ber âwm e.

`Eng tiangin nge a tâwk chauha hna thawh hi keimahni tân ngei pawh malsâwmna a nih zâwk le?`