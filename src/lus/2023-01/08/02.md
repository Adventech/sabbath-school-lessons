---
title:  Tih Hmasak Tûrte
date:  19/02/2023
---

`Thuh 12:1 chhiar la. Hetah hian kan hriat tûr thu pawimawh tak eng nge awm?`

Tleirâwl ni ṭhîn puitling kan han nih chiah hian, kan ngaihtuahnate chu kan nunin a mamawh bulpui, hêng—chaw ei tûr, thuâmhnâw hâk tûr leh chênna tûr in te neih duhnain a rawn luah vê nghâl a. Mahse, Isuan kan mamawhte zîngah ngaih pawimawh hmasak bera kan neih tûr min hrilh a, “Pathian lalram leh a felna chu zawng hmasa phawt ula; tichuan, hêng thil dang zawng zawngte hi A pêk belhchhah dâwn tho che u nia,” (Mt 6:33) a ti a. Hetih lâi hian, kum lama upa deuh tawh leh an la naupan deuh lâia Isua lo thlang ta lote pawhin enkawltu nih chungchângah duhthlanna dik siam theih nân hun an la nei vê tho tih erawh hria ila.

Gen 28:20–22-a kan hmuh angin, Jakoba khân thlarau lamah leh sum leh pâi enkawl chungchânga duhthlanna pawimawh tak a siam a. A hnênah Pathian chu rawn inlârin, “Kei hi LALPA, i pu Abrahama Pathian leh i pa Isaaka Pathian chu ka ni,” (Gen 28:13) tiin a hrilh a nih kha. Tichuan, Pathian hnênah thû a tiam ta a, chu a thutiam zînga pakhat chu, “LALPA chu ka Pathian a ni ang,” (Gen 28:21) tih hi a ni.

`Gen 29:9–20 chhiar la. Hê thil thlen hunin Jakoba nuna pawimawhna a neih dân chu eng nge ni?`

Jakoban thlarau lamah leh sum leh pâi chungchângah pawh, Pathiana intukluh tawp mai a tum hnû chuan LALPAN rawn hruaiin, Rakili nên tuichhunchhuah kiangah A intawntîr ta a nih kha (Gen 29:9–20 en la). Nupui pasal neih tuma thutlûkna kan siam hmâ hian thlarau lamah leh ei zawnna tûr chungchângah thutlûkna kan siam hmasak phawt a ṭûl hlê a ni. I kawppui tûr chuan eng ang mî nge a neih dâwn tih a hre hmasa tûr a ni. Ka neih tûr hi Kristian ṭha tak a ni em? Eng ang hnâ nge a thawh dâwn? Zirtîrtu a ni dâwn nge, nurse a ni dâwn nge, dân hre mî a ni dâwn nge tih te hriat tum a ṭhâ a. ‘Eng ang nun nge neih dun in tum?’ tih pawh ngaihtuah lâwk bawk rawh u. Hêng bâkah hian, ‘Eng chena sâng nge lehkha a zir? Eng zâta tam nge leibâ a neih? Chûng zawng zawng chu ka mamawhphurhnaah ka la thei dâwn em?’ tihte pawh inzawh bawk tûr a ni ang.

`2 Kor 6:14, 15 chhiar la. Eng vângin nge hê thû hi kan kawppui tûr kan zawn kawngah kan ngaihtuah tel a pawimawh êm êm? Inneihna hlawhtling tak min pe dâwn a ni tih chu chiang sa bîk chuâng lo mah se, engati nge inneihna hlawhtling leh nûpa kawpchâwi inrem tak nih theihna chance ṭha zâwk nei thei tûrin mi a ṭanpui ṭhin?`