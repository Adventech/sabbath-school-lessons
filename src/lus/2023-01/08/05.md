---
title:  Rinawm Taka Thawkin
date:  22/02/2023
---

Nun “hlawhtling” kan tiha a ṭhen hnuhnung ber hi a hlimawm hun lâi ber a ni thei a—mahse, chu chu a hmâ kum lama duhthlanna kan siamte kha fing tak a nihin leh, beisei loh thilten a rawn tihchhiat loh chauhin a ni thung. Duhthusâm anga thil a awm a nih chuan, nû leh pâten an fâte chu mahni kêa ding thei tûrin an enkawl puitling a, in leh lo an din a, zin vei vahna tûr lîr thei an nei a, leibâ an nei lo va, an lo upat hnû pawha anmahni an inchâwm theih nân sum hnâr eng emaw an nei tel ṭhîn.

Pathian chuan A fâte hi hnathawh kawngah leh nun dânah pawh mi pângngâite âia sâng zâwk ni tûrin min beisei a. Kan intehna tûr chu kan thinlunga ziak Pathian dân hi niin (Jer 31:33 en la), chu chu kan nungchangah a lo lang chhuak tûr a ni. Khawtlâng lo chhe zêl leh, Kristian zirtîrna pawh pawlh dal leh ngaihnêp a lo nih tâkah hian, Kristian tinte tân mîte beisei dân âia ṭha zâwka nun leh, hna thawh a pawimawh khawp mai a. Bible chuan, “Sum tam tak âiin hming ṭhat hi thlan zâwk tûr a ni a, tangka leh rangkachak âiin duhsakna a ngainatawm,” (Thuf 22:1) a ti a nih kha.

Bible-ah hian Pathian ṭih chunga hnâ an thawh ṭhin avânga malsâwmna dawng ta mi eng emaw zât kan hmû a. Jakoban a puzawn Labana in chhuahsan a, a chhûngte nên an ram lama kîr leh a tum khân Labana chuan. “Mi khawngaih theih chuan la awm rih ta che, LALPA chuan nangmâ zâran mal min sâwm tih âienin ka hria asîn,” (Gen 30:27) tiin a ngên a nih kha. Josefa pawh Aigupta rama sal ni tûra hralh a nih khân, a pu Potifara chuan hnâ a thawk ṭha hlê tih a hria a, a phû ang ngeiin lâwmman a pe ta a ni.

`Gen 39:2–5 chhiar la. Josefa hian a pu duhsak a hlawhna tûrin eng thil nge maw a tih ṭhin le?`

Paula chuan, “Chutichuan, in ei pawhin, in in pawhin, in tih apiangah pawh Pathian ropuina tûr hlîrin ti rawh u,” (1 Kor 10:31) tiin min hrilh a. Chuvângin, kan hnathawh dân a ni emaw, sum kan enkawlna kawngah a ni emaw, eng pawh ti ni ila, Pathian ropuina tûr zêlin kan ti ṭhîn tûr a ni. Ani chu hlawhtlinna kan chan theihna tûra kan mamawh hriatna leh chakna min petu a ni sî a.

“Aw LALPA, ropuina te, thiltihtheihna te, châwimâwina te, hnehna te, lalna te hi i tâ a ni a; lei leh vâna awm zawng zawng hi i tâ a ni sî a; aw LALPA, ram chu i tâ a ni a, mi zawng zawnga chungnung ber i ni. Hausakna leh châwimâwina te hi i hnêna mî a ni a, engkim chungah thû i nei a; thiltihtheihna i kutah a awm a; i kutah hian mi zawng zawng tihropuina leh chakna pêk theihna a awm,” (1 Chr 29:11, 12).

`In hnathawh dânah leh i nun dânah te khân Bible thûa engte hian nge kâihruai ṭhîn che? Thlâk danglam ngâi eng engte nge awm?`