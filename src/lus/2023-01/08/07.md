---
title:  Zir Belhna
date:  24/02/2023
---

“Sumdâwnna a ni emaw, ruahmanna siam a ni emaw, hê lei dam chhûng hun atân chauh tinzâwn a, tâwp hun nei lo chatuan lam ngaihtuah thlen sî loh chu a famkim lo va, a ṭangkâi tak tak thei hek lo. Mi tû mahin hê leiah hian an nun an tihhausaa an tizahawm a nih loh chuan, vânah ro an khâwl khâwm thei lo vang.”—Ellen G. White, Education, p. 145.

“Hlawhtlinna dik innghahna chu kan thil neih engkim hi Pathian aṭanga lo kal a ni tih hriatnaah a ni a. Ani chu thil engkim Siamtu niin, sumdâwnna bulṭantu pawh a ni bawk. Keini hi chu A thil neih enkawltûte mai kan ni a. Kan thil neih zawng zawng hi Amâ tâ, Amâ duh dâna kan hman tûr a ni.”—Education, 137.

Kan chhûngkua kan châwm a ngaih avângin kan hna thawhte pawh hi hlawh kan hmuhna ang chauhah kan ngâi fo ṭhîn rêng a. Nimahsela, Kristian kan nih ang ngêiin, Isuan amah zuitute hnêna thupêk ropui a pêkah hian tih tûr kan nei vê tho mai. Ellen G. White-i chuan Mk 16:15-a thupêk ropui Isuan A sawi hi sawi zuiin heti hian a lo ziak a: “Mi zawng zawng hi pastor ni tûrin emaw, missionary ni tûrin emaw koh kan ni vek kher lo va; mahse, mi zawng zawng hi kan mihringpuite hnêna ‘thu lâwmawm’ thlen kawngah Pathian thawhpui tûra koh ṭheuh kan ni thung. Mi zawng zawng hnênah hian, mi ropui kan ni emaw, ni lo emaw, lehkhathiam kan ni emaw, ni lo emaw, kan upa a ni emaw, kan naupang a ni emaw, thupêk chu pêk ṭheuh kan ni.”—Education, p. 264.

“Pathianin kan tâna ruâhmanna A lo siam chu ngun takin kan zui a ngâi a. Kan ban phâka awm hnâ chu ṭha thei ang bera thawk a, Pathian hnênah kan kawngte hlân a, A kaihhruaina zui hi hna thawh tûr thlan kawnga kaihhruaina him ber a ni.”—Education, p. 267.

**Sawi Ho Tûrte**:

`Engtin nge Kristian kan nih angin “hlawhtling” tih awmzia hi kan hrilh fiah ang? Khawvêlin hlawhtling a tih leh, keinin hlawhtling kan tih hi eng nge a danglamna awm? Entîr nân, Baptistu Johana kha lo ngaihtuah ta ila, a nun a hman dân kha a harsa vê hlê mai a, a tâwpah phei chuan tân inah khung a ni ta a nih kha. Khâng zawng zawngte kha nu sual tak pakhatin a huât vâng mai mai a ni lehnghâl a. A nun kha hlawhtling i ti em? I chhânna chu han sawi fiah teh.`

`Bible-in sum enkawl dân tûr chungchâng a sawite hi chhiar ngâi miah lo mi thlawhtling tak tak a awm sî a, engtin nge an hlawhtlinna hi i hrilh fiahsak ang? A leh lamah, Bible-in a sawite hi zui tum ngar ngar, mahse hlawhtling thei chuâng miah lote an awm vê leh tho bawk sî a. Engtin nge an harsatna tawhte chu i sawi fiahsak ang?`