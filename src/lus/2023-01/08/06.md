---
title:  Thurâwn Ṭhâ La Rawh
date:  23/02/2023
---

Sum enkawl kawnga khawvêlin mi thiam tia an sawi mi tam tak an awm a. Mahse, Pathian hian kan hnêna A dah A sumte kan enkawl dân tûr chungchângah, chûng mi thiamte chu râwn tûrin min ti lo tlat mai. “Mi suaksualte remruat anga awm ngâi lo va, mi sualte kawng pawha ding ngâi lo va, hmusittûte ṭhutphah pawha ṭhu ngâi lo mî chu a eng a thâwl e. A lâwmna chu LALPA dânah a ni zâwk a, A dân thû chu a chhûn a zânin a ngaihtuah ṭhîn. Ani chu tui luâng kianga thing phun, a hun têa rah ṭhîn, a hnah pawh uâi ngâi lo ang hi a ni a; a thiltih apiang chu a hmuingîl zêl ang” (Sam 1:1–3). Chuti a nih chuan, LALPÂ dâna lâwm mi (heta dân a sawi hi Bible a sawina angah ngâi ila) chu malsâwmin a awm dâwn tihna a ni a. Eng nge a awmzia? A hmuingîl dâwn—a hlawhtling dâwn tihna a ni ang.

`Thuf 3:5–8 chhiar la. Engtin nge hê thû hi sum leh pâi kan enkawlna kawngah kan lo hman ṭangkâi theih ang?`

Bible-in sum leh pâi enkawl kawnga thurâwn min pêkte hi a ṭangkâi hlawm viâu mai a. Chûng zînga pasarih chu lo târ lang ila.

_1. I hmanna tûr ruahman hmasa rawh. (Thuf 27:23, 24)._ Chhûngkaw tam tak chuan an pawisa hmuh hmasak apiang an hmang ral leh nghâl mai ṭhîn a. Sum hmuhna tûr, hmanna tûr leh dah ṭhat ṭhen zât tûrah ruahmanna i siam lo a nih chuan i buâi thuai ang.

_2. I lâk luh âia tlêm hmang la. (Thuf 15:16)._ Chhûngkaw tam tak chuan an sum lâk luh âia tam an hmang ral ṭhîn a. Chutianga an hman theih chhan chu pawisa pûk tûr a awm avâng leh credit card te an neih vâng a ni. Mahse, an leiba neih chuan buâina tam tak a rawn thlen ṭhîn a ni.

_3. I hlawh lâk apiangin a ṭhen a zâr tal chu dah ṭha ṭhîn rawh. (Thuf 6:6–8)._ Sum kan dah ṭhat chhan chu nakînah thil eng emaw man tam tham deuh tak lei kan tum avâng leh, kan beisei loh deuh thil eng emaw a lo thlen thulha hman atân kan tih vâng a ni; entîr nân, accident leh dam lohna te. Kan sum dah ṭhat zînga ṭhenkhat hi chu kan lo upat hnû, hna thawk thei dinhmuna kan din tawh loh huna kan mamawh lei nân kan hmang thei bawk ang.

_4. Leiba neih hi COVID-19 tlukin hlâu rawh. (Thuf 22:7)._ Leiba eng mah nei lo chuan a awm tak tak theih kher lo vang. Leiba neiten an neih chhan chu nakîna an sum la lâk luh tûr nia an beisei an lo hman pûk vâng a ni a. Mahse, an beisei loh dân deuhin thil a kal thut thei a, chutiang a nih chuan dinhmnun zahthlâk takah an ding mai dâwn a ni.

_5. Taima taka hna thawk ṭhîn mî ni rawh._ “Mi thatchhe rilrû chuan thil a duh ṭhîn a, nimahsela, eng mah a nei chuang lo, mi taima rilru erawh chu tihtlai a ni ang,” (Thuf 13:4).

_6. Sum leh pâiah Pathian lakah rinawm rawh. (Deut 28:1–14)._ Tû chhûngkua mah hi Pathian malsâwma tel lo chuan an nung thei lo.

_7. Hê lei hi kan in tak tak a ni lo tih hre reng ang che._ Kan sum leh pâi hman dân hian kan ngaih pawimawh ber eng nge tih a tilang ṭhîn (Mt 25:14–21 en la).