---
title:  Hnathawk Thei Kan Nih Chhûng
date:  21/02/2023
---

Kan sawi tâk ang khân, Pathian chuan mihringte hi eng maw tak thawh nei tûrin min lo ti sa rêng a. Hnâ kan thawh theih hun chhûng rei zâwng chu kum 40 vêl a ni tlângpui a. Hemi chhûng hian mi tam zâwk chuan an fâte enkawl sei lian hmanin, lehkha pawh an zirtîr zo hman tlângpui ṭhîn a; in leh lo pawh an din fel hman hlawm tlângpui âwm e. Hetih hun hi sum lama kan indaih loh lehzual lâi ber a ni thei a, hun pawimawh leh hman fîmkhur ngâi tak ni bawk sî a ni. A chhan pawh chhûngkuaa thil tih ho kan zîr hun lâi a ni a, inhmangaih tawn leh inṭanpui tawn duhna rilrû kan siam chhoh hun lâi a ni bawk. Hetih hunah hian sum leh pâi lama harsatna kan tawh chuan nûpa kâr pawh a tichhe vek thei a. Mahse, Kristian ṭha tak, Bible-in chhûngkaw hlawhtlinna kawng a sawite zâwm nûpa chu an inneihna a nghet ngê ngê ṭhîn a ni.

`1 Tim 5:8; Thuf 14:23; leh Kol 3:23, 24 chhiar la. Hêng thûte aṭang hian in chhûngkhura sum hman dân tûr chungchângah eng thu pawimawh tak tak nge hriat tûr kan neih le?`

Dân tlângpuiin, nupaa hna nei pawh ni ila, pasal chu ei zawngtu ber nia ngaih an ni tho tho. Mahse, kan beisei loh harsatna eng eng emaw—dam lohna, sum leh pâia tlâkhniamna—a lo thleng a nih chuan pa ber thawh chhuah chauh chu kan khawpkham dâwn lo va. Chutiangah chuan a ṭûl dân anga insiamrem a kan inpeih a ṭhâ ang.

Hetih hun chhûnga lo piang kan fâte chu “LALPÂ laka kan rochan” (Sam 127:3) tia sawi a ni a. Naupangte hian mawhphurhna ropui tak an rawn pianpui a ni tih kan hre reng tûr a ni. Chuvângin, Kristian nû leh pâte chuan an fâte chu mahni kêa ding thei tûrin thil ṭûl chi hrang hrang an zirtîr tûr a ni a. An zirtîrna tûr kawng pathumte chu hêngte hi an ni:

_1. Kristian chhûngkua pe rawh._ Chhûng inkhâwm nuâm leh hlimawm tak nei ṭhîn ula, in chhûngkuain biak inah inkhâwm ho ṭhîn bawk rawh u. Rinawm takin sâwma pakhat leh thawhlâwmte in pe ṭhîn bawk dâwn nia. Hêngte hi naupang tê an nih lâia an chher theih tih ṭhan ṭhâ leh ropui êm êm a ni.

_2. Hna thawk duh tûrin leh hna thawh ngâisâng tûrin zirtîr rawh._ Naupangte chuan taima tak leh rinawm taka mahni hnâ thawk ṭhîn chu miin an zah a, an ngâisâng a, lâwmman pawh an pe ṭhîn a ni tih an hre thuai dâwn a. Kan pawisa dawnte hi mi dangte tâna hlû hna eng emaw thawhna atâna hun kan hman rah a ni tih pawh an la hre chhuak bawk ang.

_3. Zirna ṭhâ pe-in ṭanpui rawh._ Zirna man hi a to ta khawp mai a—private Kristian sikul-a luh man phei chu a sâng leh zual hlê. Mahse, an fâte tâna ruahman thui tak nei, hê khawvêl mai ni lo, khawvêl lo la awm leh tûr atâna an fâte buatsaih duhtu nû leh pâte tân chuan to deuh mah se a la manhlâ tho thung a ni.

`Eng thil pawh ti se, eng kawng nge an la zawh dâwn tih erawh tû man kan hre lo thung. Eng vângin nge kan fâten duhthlanna dik loh an siamahte hian keimahni kan inmawhchhiat kher loh a pawimawh êm êm?`