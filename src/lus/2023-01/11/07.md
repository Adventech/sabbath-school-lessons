---
title:  Zir Belhna
date:  17/03/2023
---

Bible-ah hian hausa lo tûra inhrilhna thu pakhat mah awm lo mah se, hausakna hi kan thlarau nun tisâng sawttu ni âwma sawina châng pawh pakhat mah a awm chuâng lo. Dik taka sawi chuan, tihsân chu sawi loh, tihniâm telh telhtu a ni zâwk a. “Sum ngainatna, hausak châkna hi Setana nêna mîte thlun zawmtu rangkachak khâidiat a ni.”—Ellen G. White, Krista Panna Kâilâwn, p. 44.

Kristian kohhran a lo din tirh aṭanga tûn hnâi deuh thleng kan thlîr kîr chuan, tûn lâi hun ang rêng rênga kohhran a hausak leh a nawmsak hi a awm ngâi lo. Zawhna ni ta chu: Hetianga kan lo nawmsak tâk viâu avâng hian eng nge kan chân vê thung? tih hi a ni. Kan sum leh pâite leh kan bungraw neih zozâite hian kan thlarau nunah nghawng a nei chiang khawp mai a—a nghawng lah chu a ṭha lo zâwngin a ni leh nghâl. Engtin nge chutiang chu a nih theih? Eng tik lâi hunah khân nge hausakna leh khawvêl thilte neih ṭeuhna hian Kristian sâkhuain a zirtîr, mahni inphatna leh mahni inhlanna hi a lo châwi len tawh rêng rêng le? Refrigerator-a kan ei sên loha tam thlâi hnah leh rah dah ṭên ṭûn te, motor pahnih pathum neih te, chawlh hmanga zin khawthawng kuâl thei nih te, online hmanga thil chah mai thei nih te, computer leh smartphone chhuak thar apiang lei thei nih te hian, khawvêl leh khawvêl thilte min hmangaih lohtîr sawt em? Hêng bungraw ṭhâ leh manto tak takte hi kan kohhran member tam zâwk hi chuan nei lo mah se, nei tam tak an awm a—hetiang an neih avâng hian a thlarau dinhmun pawh hlauhthâwnawmah a awm rêng a ni. He lâia “hausâ” kan tih hi mi hausa tawntâw, millionaire-te leh anni âia la hausa leh zualte an ni chuâng lo va. Anni hi chuan an hausâ a ni tih an inhre lâw lâw a, Bible-in hausak hlauhawmna a sawite hi an bengkhawn thei zâwk bawk. Kan sawi ber zâwk chu mi vântlâng, Sap ṭawnga “middle-class” an tihte hi a ni a. Ani pawh hian smartphone changkâng tak tak te, iMac te, air-condition-a thuam in te leh car ṭha tak tak te an nei vê tho mai. “Middle-class” mai an nih avângin an hmuingîlna chuan thlarau lamah a hnûk hniam thei a ni tih pawh a ngaihtuah chang lo. Chuvâng chuan, sâwma pakhat pêk hi ṭangkâina dang nei lo pawh lo ni tehrêng se, hausak châkna thanga kan âwk tûr min vêngtu thlarau lam damdâwi ṭha tak a ni thei a ni.

**Sawi Ho Tûrte**:

`Khawvêl tehna aṭang chuan mi hausâ kan ni kher lo ang. Mahse, chuti chung chuan eng vângin nge sum leh pâi leh hausakna kan thlîr dânah kan fîmkhur a ṭûl?`

`Sâwma pakhat pêk bâkah, hê khawvêl thilte kan buaipui lutukna tûr laka min vêng thei eng thil dangte nge tih theih kan neih?`

`Naktûk maiah hian “Pathian thupêkte zâwmte leh Isua zuitu rinawmte” (Thup 14:12) zînga chhiar tel i nih vê avângin thil i lei emaw, i hralh emaw phalsak ni lo dâwn ta thut la, engtin nge i tih ang?`