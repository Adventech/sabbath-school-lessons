---
title:  Inchinfel Hun
date:  14/03/2023
---

Seventh-day Adventist Kristiante hian harsatna kan tawhte hi engtin nge kan lo dawnsawn ang? Kut kuângkuahin kan lo thlîr mai dâwn em ni? Ni lo ve, chumi letling chiah chu kan ti zâwk tûr a ni ang. Khawvêl tâwpna leh Kristâ lo kal leh hun chu a hnâi tawh a ni tih kan hriat avângin, mi dangte hnêna chanchin ṭha thuchah leh Amah hmangaihtute tân Pathianin hmun A buatsaih thû hrilhna atân kan sum leh pâite kan hmang tûr a ni. Hê lei hi chu a la kâng ral thuai dâwn tih i hria ang u.

`2 Pet 3:3–12 chhiar la. He lâi thua Peteran min hrilh chu eng nge ni?`

Pathian chuan kan in leh lo, kan thil neihte hi vâna phur chho tûrin motor A rawn tîr dâwn lo tih kan hre ṭheuh a. Tâwpna hun a lo thlen hunah meipuiin a la kâng ral vek dâwn a ni. Chutih hunah chuan sual leh a hnûhmâ zawng zawng hi—Kristâ kutphaha serte tih loh chu—kumkhua atân tihboral vek a ni tawh ang.

Chuti a nih chuan, kan thil neihte hi engtin nge kan tih ang? “Tûn hi kan ûnauten an thil neih tipung zêl lova a titlêm telh telh hun chu a ni. Ram ṭha lehzual zâwk lam panin kan kal dâwn ta a, vân khawpuiah kan lâwi lût hnâi ta. Chuvângin, leia chêngte ni lovin, kan mamawh zualpuite chauh kawltu i ni zâwk ang u.”—Ellen G. White, Enkawltu Tâna Thurâwnte, p. 59.

Hêng thûte hi kum za chuang liam taa a ziah tawh chu ni tho mah se, a thu laimu tak erawh a la dik reng tho: hun hi chu a tâwi reng a, a chhan pawh kan dam lâi nîte a tâwi vâng a ni. Kum 60 emaw, kum 80 emaw, kum 100 emaw i dam thleng pawh a ni maithei e; mahse, chatuan nêna tehkhin râlah chuan eng tham mah a ni lo. Tûn kâr zirlâi hi i chhiar zawh hmâ hauh pawhin i nunna kha a tâwp thut thei bawk. Chumi hnûa i rawn hriat leh hmasak ber tûr chu: Isua lo kal lehna a ni ang.

Keini Seventh-day Adventist-te hi chu chatuan êng zuia nung tûr kan ni a. Keimahni leh kan chhûngkaw châwm nân rim takin hnâ kan thawk tûr chu a ni ngei mai; sum leh pâia malsâwmna kan dawnte hi hlim taka kan lo hmang a nih pawhin, eng mah a sualna a awm lo. Mahse, kan duhâm tûr a ni lo; chu bâkah, mi rethei zâwkte ṭanpui kawngah kan thilphal hlê bawk tûr a ni. Hê leia kan rosumte hi kan dam chhûng atân chauh a ni tih hre reng ila, kan fîmkhur viâu a nih loh phei chuan kan thlarau nun tichhetu a ni hlauh thei a ni.

`Isua chu tûn aṭanga kum sâwm emaw, kum ngâ emaw, kum thum emaw a ral hmâin a lo kal tawh dâwn a ni tih lo hre lâwk ta la, engtin nge i nun dân i thlâk danglam ang?`