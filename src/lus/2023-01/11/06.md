---
title:  Lei emaw, Hralh emaw Theih Loh Hun
date:  16/03/2023
---

Bible hian Isuâ lo kal leh hmâa khawvêl awm dân tûr ṭha lo tak chu min hrilh a. Daniela bû kan chhiar chuan, buaina hun, hnam awm tirh atâ chumi hun thleng pawha la awm ngâi lo chu a lo awm tûr thû kan hmû a (Dan 12:1). Buaina hun lo thleng tawh ṭhenkhatte kha kan ngaihtuah chuan, Danielan a sawi buaina hun hi a khirh hlê dâwn tih a chiang.

Thup bû pawh hian Kristâ lo kîr leh hmâin buaina hun a lo thleng tûr thu a sawi vê bawk.

`Thup 13:11–17 chhiar la. Eng tiangin nge tâwpna huna tihduhdahna lo thleng tûr leh, sum leh pâi thilte hian inzawmna a neih?`

Thil i lei thei dâwn lo va, i hralh thei dâwn bawk hek lo mâw? Kan tûn lâia thil kan lei leh hralh kual nasat hlawmzia hi i ngaihtuah ngâi em? Kan hnathawh ngêi pawh hi a lei duhtute hnêna kan hun, kan thiam thil leh kan bungruâte kan hralhna a nihna chen a awm a. Thil eng mah lei emaw, hralh emaw thei lo tih awmzia chu: khawtlânga awm vê thei lo tihna tluk a ni ang. Chuti a nih chuan, rinawm taka Pathian thu zâwmtuten nawrna an tawh chu a tawrhhlelhawm hlê dâwn a. Chutih hunah chuan sum leh pâi i ngah poh leh i tân khawvêl dân zawm loh a harsa lehzual ang.

Engtin nge kan lo inpuahchah tâk ang? Tûnah hian Pathian khawngaihna azârah kan pawisa leh, khawvêl thilte bâwih nih loh kan tum tûr a ni a. Chûngte chuan tûnah hian min phuâr lo a nih chuan, rinawm taka awm tûra kan thlah vek a ngaih hunah pawh min phuâr tawh lo vang.

`Deut 14:22, 23 chhiar la. Pathian mîten kum tina an thil neih pung leh an thawh chhuah aṭanga tih tûr an neihte chu engte nge ni? Engati nge chutiang chu ti tûrin Pathianin a hrilh?`

Pathian chuan Mosiâ hnênah khân sâwma pakhat pe ṭhîn tûra Israel mîte A phût chhan sawi fiahin, chu chu “LALPA an Pathian ṭih nachâng an lo hriat reng theih nân,” (Deut 14:23) a ni. Sam 31:19-ah chuan hetiang hian Pathian ṭih leh Amaha rinna nghah ṭhatzia chu mâwi taka chham chhuah a ni:

“Aw, i ṭhatna, nangmah ṭihtûte tâna i khâwl khâwm chu a va ropui êm! Mihring fâte mithmuha nangmaha rinna nghatte tâna i tihsak chu.

Hê hla thu tlar hnih lek pawh hian ‘LALPA ṭih’ tih awmzia chu ‘Amaha rinna nghat’ tihna a ni tih a sawi a. Chutiang chuan, Pathian pawhin sâwma pakhat pêk kîr hi mahni hmasialna laka min vênna atân leh, kan mamawh apiang chu min pe zêl dâwn a ni tih ring ngam thei tûra min fuihna atân A lo siam chhuak a ni. Rinawm taka sâwma pakhat thawhtute chu a tâwp thlengin an rinawm tluân dâwn e tihna chu a ni lo va; chutih rualin, sâwma pakhata rinawm lote chu buainaah an inbarh lût ngêi dâwn a ni.