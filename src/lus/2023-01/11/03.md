---
title:  Pathianah Rinna Nghat Rawh
date:  13/03/2023
---

Lal Davida kha Pathiana rinna nghah ngam pawimawhzia hre chiang ber tûr a ni a. A ṭhian ṭha ber Jonathana thil lo tawn tawh aṭang khân, Pathian nêna thu kan thlung dûn tawh a nih chuan—ṭan ruâlpui kan nei tam emaw, nei tlêm emaw lam a ni lo—Pathianin hnehna min pe thei a ni tih hi lo hre daih tawh tûr a ni. 1 Sam 14:1–23-ah chuan Saula fapa Jonathana leh a râlthuâm kengtu tlângvâlin—Pathian ṭanpuinaa—Filistia mi râlvêngtu sipaiho an hneh thû kan hmû a. Jonathana hi a ṭhian ṭha ber a nih avângin a thil tawn pawh a hriatsak ngei dâwn tih a chiang. Pathian mîte chanchin kal tawhah pawh khân, vawi tam tak Pathian puihna an lo chang tawh ṭhîn a. Mahse, chuti chung chuan hun harsa a han tawn khân ama chakna leh remhriatnaa innghat tûrin Setana thlêm zu inphal tho a maw le!

`1 Chr 21:1–14 chhiar la. Eng vângin nge Davidan a sipai neih zât hriat nân chhiarpui neih a tum tlat mai le? Engati nge chu chu a sipai hotu Joaba huâtzâwng tak a nih?`

Sipai neih zât hriat tuma chhiarpui neih hi Setana tihtîr a ni tih hria ila. Davida kha Pathian awmpuinaa innghat lova, amâ chakna zâwka innghat tûrin a thlêm a ni. Israel sipaite hotu Joaba chuan Davida kha chhiarpui nei lo tûra hmin a tum a; a chhan pawh Israel mîte tâna Pathianin hna ropui tak tak a lo thawh tawh ṭhinzia a hmuh vâng a ni. Mahse, Davidan chhiarpui neih chu kal tlangpui a tum lui tlat tho va. A thiltihte chuan hnam chhiatna nasa tak a thlen ta rêng a ni.

Pathian rinchhantu rêng rêng chu tû mah tihthlawnin an la awm ngâi lo va. LALPÂ tâna râl i do dâwn a nih chuan, nangmah kha inbuatsaih hmasa phawt ṭhîn rawh. Inbuatsaih ṭha viâu ang che. British rorêltu pakhat, Oliver Cromwell-a khân a hmêlmâte nêna an inbeih hmain heti hian a sipaite hnênah a sawi a ni âwm e: “Ka sipaite u, Pathianah in rinna nghat ula, in silâi hlo kha tiro ṭha hlê bawk ang che u,” tiin. Ṭawngkam danga sawi chuan, ‘hnehna in chan theih nân in tih theih ang ang chu ti vek ula; mahse, a tâwpah chuan Pathian chauhin hnehna A pe thei che u a ni tih in hre dâwn nia’ a tihna a ni.

Keini hunah pawh hian sawrkâr thiltihtheihnaah leh bank-a kan sum dahah te rinna nghah vê mai a awl khawp mai a. Mahse, Bible-a buaina hrang hrang a thlen thû kan hmuhahte hian, mîten Pathiana rinna a nghat a nih chuan an rinna chu Pathianin zahsakin, anmahni A ṭanpui ṭhîn a ni tih kan hria.

Kan tûn hun zêl hi Pathian rinchhâna awm nân, leiba tlâk nân, kan thil neihte hmanga mi dangte ṭanpui nân kan hmang tûr a ni a. Pathian fakna hla hlui deuh hlek tawh pakhat pawhin, “Tûn hmâ khân LALPA kan lo mamawh tawh ṭhîn a nih chuan, tûnah pawh hian kan la mamawh ngei ang tih a chiang,” tiin a lo sawi.

`Engtin nge keimahni tih theih zawng loh tih vê, entîr nân, sum leh pâi khâwl khâwm leh thil eng kimah LALPA-a innghah tih hi inbûk tâwk takin kan kalpui theih ang?`