---
title:  Hun Harsat Lâia Sum Enkawl
date:  11/03/2023
---

> <p>Chângvawn</p>
> “Pathian hnênah lâwmthû inthâwina chu hlân zâwk la; i thutiâm pawh Chungnungbera lakah chuan hlen rawh. Mangan nîah chuan mi ko la; ka chhanhim ang che, tichuan, nangin mi châwimâwi dâwn nia” (Sâm 50:14, 15).

### Bible Châng Chhiar Tûr
1 Chr 21:1–14; 2 Chr 20:1–22; 2 Pet 3:3–12; 1 Jn 2:15–17; Thup 13:11–17.

A châng chuan kan khawvêl hi thunun zawh lohin a vir mawp mawp mai ni te hian a lang ṭhîn a: indona, thisen chhuahna, rûkrûk leh tualthahna, hurherhna, leilunga chhiatna, hrilêng, sum leh pâi lama tlâkchhiatna, hlemhlêtna leh thil ṭha lo dang tam takte a thleng zut zut reng mai a nih hi. Mi mal tinte leh chhûng tinte hian anmahni dam khawchhuah dân kawng an ngaihtuah nasa hlê hlawm a. Chutiang chu a nih avângin, hêng hun ṭha lote a lo thlen chânga an sahimna tûr an ngaihtuah viâu ṭhîn pawh hi a hriat thiamawmna chin thui tak a awm rêng a ni.

Mihring nunin a mamawh thil chi hrang hrangte hian kan nî tin hun hman dân a luah khat hlê ṭhîn a. Leiba rulh tûr kan nei a, fanâu châwm tûr kan nei a, kan thil neihte siam ṭhat leh enkawl a lo ngâi bawk nên—chûngte tihna atân chuan hun leh ngaihtuahna pawh kan sêng hnem hlê ṭhîn a nih hi. Thawmhnaw inbel tûr te, chaw ei tûr te, chênna in te pawh kan mamawh bawk a. Isuan tlâng chunga thû A sawi ṭum khân, hêng kan mamawh bulpuite hi chham chhuakin, “Chûng zawng zawng chu in mamawh tih in Pa vâna mi’n a hre reng a ni. Mahse, A lalram leh A felna chu zawng hmasa zâwk rawh u, tichuan, chûng zawng zawng chu A pêk belhchhah dâwn che u nia,” (Mt 6:32, 33) tiin min hrilh a nih kha.

Hun harsâ kan tawh lâi hi a hmâ zawng âia LALPA kan belh bul lehzual a ṭûl hun a ni. Tûn kâr chhûng hian chutiang huna kan zawm tûr Bible zirtîrna ṭangkâi tak tak awmte chu kan en ho dâwn a ni.