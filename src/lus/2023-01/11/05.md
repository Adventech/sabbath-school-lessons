---
title:  Pathian Dah Pawimawh Hmasa Ber Rawh
date:  15/03/2023
---

Isuâ tehkhin thu sawite leh A zirtîrna thûte, Bible-a chanchin kan hmuhte bâkah, Ellen G. White-in thurâwn min pêkte pawh hian Kristâ hnênah chuan a chanve chauhah inpêk theih a nih lohzia chiang takin min hrilh vek a. LALPÂ lamah kan ṭang a nih loh vêk chuan Amah dotu kan ni dâwn tihna a ni.

Lehkhaziaktu pakhatin ‘thupêk zawng zawng zînga a ropui ber eng nge?’ tia zawh khân, “LALPA i Pathian chu i thinlung zawng zawngin, i thlarau zawng zawngin, i rilrû zawng zawngin, i chakna zawng zawngin i hmangaih tûr a ni,” (Mk 12:30) tiin Isuan a chhâng a. Kristâ hnêna kan engkim kan pe vek a nih chuan, hotu dang tân eng mah a awm tawh lo vang. Chutiang chu thil nih dân niin, a nih dân tûr rêng pawh a ni.

`Mt 6:24 chhiar la. Hê thû a dikzia nangmâ nun ngei khân a takin a lo chang vê tawh em?`

Isuan ‘Pathian leh sum rawng bâwl kawp chu thil harsa a ni’ a ti lo va, ‘fîmkhur takin in bâwl kawp tûr a ni’ pawh a ti bawk hek lo. Pathian rawng leh sum rawng hi bâwl kawp theih miah lo a ni a ti a. Hê thû hian min titîm ṭhîn se a ṭha ngawt ang (Phil 2:12).

`1 Jn 2:15–17 chhiar la. Eng tiangin nge hêng thil pathumte hi kan khawvêlah a lo lan chhuah ṭhin a, engati nge hêng thil pathumten hlauhawm an rawn thlen chu kan tân lo hriat thiam harsa tak a nih?`

Paula chuan, “Leia thil awmahte hian ni lovin, chung lama thil awmahte zâwk khian in rilrû nghat tlat rawh u,” (Kol. 3:2) tiin min lo fuih a. Mahse, chu chu sawi mâi âia harsa a ni sî; a chhan pawh khawvêl thilte chu nî tin kan hmâ chiahah a awm reng vâng a ni. “Khawvêla thil awm zawng zawngte” thlêmna hi a chak khawp mai a; chawplehchilha lungâwina hmuh nghâl mai duhna chuan kan bengah min rawn hrilhru sar sarin, kan kawrbânte pawh a rawn pawt dâwr dâwr ṭhîn a nih hi. Kristian ṭha ber ber nia kan hriatte meuh pawhin “khawvêl thilte” hi ngainatna chin an nei vê tho a ni lo’m ni?  Eng tikah emaw chuan a la ral vek dâwn a ni tih hre tho mah ila, mi a hîpna chin erawh a awm reng tho a ni lo’m ni? Mahse, thil lâwmâwm tak mai chu, LALPÂ hnên atâ min hruai hrangtu atân kan hman kher a ṭûl lo a ni.

`2 Pet 3:10–14 chhiar la. Heta Petera thil sawi hian engtin nge kan nun dânah leh kan sum leh pâite kan hman dânah nghawng a neih ang?`