---
title:  Pathian Dah Hmasa Berin
date:  12/03/2023
---

`2 Chr 20:1–22 chhiar la. Hê thû aṭang hian, kan harsatna tawh chu eng pawh lo ni se, thlarau lam thupui kan lâk chhuah theih eng nge awm?`

Jehosafata rorêl hun tâwp lamah khân, Judai ram chu hmêlmâten an rawn rûn a. Jehosafata kha pa huaisen leh pâukhauh vê tak chu a ni âwm e. Kum tam tak chhûng chu a sipaite thâ tichakin, a khawpui kulhte pawh a tinghet lehzual sauh sauh bawk a. Hmêlma sipaite chu tu pawh ni se, hmachhawn thei tûrin an inbuatsaih ṭha hlê mai. Nimahsela, hemi ṭuma buaina a tawhah hi chuan amâ chakna ring zo lovin, Pathian thiltihtheihnaah a innghat ta zâwk a. Amah ngei chu LALPÂ ṭanpuina zawng tûra inpein, Judai ram pumah chaw nghei thû a puâng ta a ni. Solomonan an ramin hlauhawm a hmachhawn chânga a lo tih tawh ṭhin dân ang khân, mipuite chu Pathian biak in tuâlzâwlah a ko khâwm a. Judai ram mipuite chu a hmei a pa, a pui a nâwiin an kim hlê. Pathian hnênah ṭawngṭâiin A hming tihropuia a awm theih nân an hmêlmâte chu rawn tibuai vek tûrin an ngên mur mur mai a. Amah Lal Jehosafata ngei pawhin tih tak zetin, “Mi chuti zozâi, mi rawn bei tûra lo thawkte chu lo han bei thei ziazâng kan ni sî lo va; a tih ngaihna rêng rêng kan hre bawk hek lo, i lam kan lo hawi mai zâwk a ni e,” (2 Chr 20:12) a ti chuâi raih mai a ni.

Chutiang taka Pathian hnêna an tlûk luh tâkah chuan, LALPÂ Thlarau chu Pathian mî hnênah a lo thleng ta a. Ani chuan, “Hlâu suh la, chûng mipui tam tak avâng chuan zâm hek suh u: indona chu nangnî indona a ni lo va, Pathian indona a ni zâwk sî a. . . . Hê indona hi in beih a ngâi lo vang: inzâr ula, ding ngawt mai ula, in lama ṭang LALPÂ chhandamna chu en reng mai rawh u,” (2 Chr 20:15–17) tiin a hrilh ta a ni.

A tûkah chuan zîng hmâ takah lal chuan mipuite a ko khâwm a, sipaite hmâah chuan kal chunga Pathian fakna hla sa tûrin Levia chî aṭanga thlan chhuah zâipâwlte chu a kaltîr a. Chutichuan, heti hian mipuite hnênah a sawi ta a: “LALPA in Pathian chu ring ula, nghet takin in awm dâwn nia, A zâwlneite chu ring ula, hmuingîl takin in awm dâwn nia,” (2 Chr 20:20) tiin. Chumi hnû chuan, zâipâwl chuan hlâ an sa ṭan ta a, chûveleh an hmêlmâte chu anmahni leh anmahni an inbei ta chiam mai a, dama tlân chhuak pakhat tê mah an awm lo (2 Chr 20:24). Juda mîte chu lo kalin, an hmêlma sipaiten an thihsan sum leh pâi, silhfên leh lunghlûte chu ni thum chhûng zet an thiâr khâwm a. A ni lî nî-ah chuan Jerusalem-ah fakna hla sa chungin an kîr leh ta a ni.

Juda mipuite chhan chhaktu Pathian kha, keini pawhin kan hmangaih leh chibai kan bûk Pathian tho hi a ni a; A thiltihtheihna pawh a la ngâi reng. Kan tâna chona ni ta chu: Amaha rinna nghah leh a hruaina zui a ni.

`2 Chr 20:20 chhiar la. Hê thûin keini (Seventh-day Adventist-te) tâna pawimawh bîkna riâu a neih chu eng nge ni?`