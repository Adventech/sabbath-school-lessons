---
title:  Mi Hausa Â
date:  05/03/2023
---

`Lk 12:16–21 chhiar la. Hetah hian kan tâna pawimawh thuchah eng nge awm? Mi hausa â tak hnêna Pathianin zilhna thu khauh tak A pêk chu eng nge ni a, chu chuan kan thil neihte chunga kan rilru puthmang tûr eng nge a sawi bawk`

A thuchah ken chu hei âi hian zâu zâwk tho mah se, hê thawnthu hi Isuan sum thawk chhuak thei tawh lo kan nih huna kan tih loh tûr chungchâng min hrilhna a ni pawh kan ti thei tho âwm e. Chuti a nih chuan, kan hnathawh kan han chawlhsan a, kan sum lo khâwl khâwm tawhte chu keimahni tâna kan han hmang ṭan dâwn ta tihah, hê thawnthuin min hrilh hi kan thinlunga kan vawn reng a ṭûl dâwn a ni. Kan sawi awmzia chu, hah taka hnâ thawh tûr a ni lo tih emaw, hausak tuma hnâ thawh tûr a ni lo tih emaw a ni lo va, kan sum khâwl khâwm chunga kan rilru put dân kha a pawimawh ber zâwk chu a ni. Mi hausa â thusawi—“châwl la, eiin bâr la, hlim takin awm rawh,” (Lk 12:19)—tih hian sumin kan rilru a tihkhawloh theihzia a tilang chiang viâu mai.

“Hê pa rilru puthmang hi ramsâte rilru puthmang âia a sân zâwkna a awm chuâng lo. Pathian awm ring lo, vânram awm ring lo, thih hnû-ah nun leh tûr a ni tih pawh ring lo ang maiin a nung a; a thil neihte hi amâ ta bila ngâiin, Pathian emaw, mihringte emaw laka bat neiin a inhre lo a ni.”—Ellen G. White, Krista Tehkhin Thûte, pp. 257, 258.

Sum thawk chhuak rual ni tawh lo kum kan chuan kâi chiah hian, keimahni chauh kan inngaihtuah a, mi dangten mamawh an neihte leh, Pathian ram zauhna tûr thilte erawh kan ngaihthah sî a nih chuan, he mi hausa â tak awm dân ang hian kan awm tihna a ni ang. Isuâ thu sawi hmangah, hê mi hausapa hi a thatchhiat thû emaw, a rinawm loh thû emaw kan hmu lo va. A tih dik loh chu, Pathianin thil A kawltîrte hman dân zâwk hi a ni. Eng tikah nge kan thih dâwn kan hre lo va; chuvâng chuan, keimahni hmâkhua ringawt ngaihtuah bîk lovin, Pathian duh dân pawh i ngâichâng vê ṭhîn ang u, chu chu thi tûra inbuatsaih dân ṭha ber pawh a ni bawk.

Bible-a chuan hna thawk thei kan nih chhûng chu hna thawk mai tûrin hrilh a. Thil ngaihnawm angreng tak chu, hrilh lâwkna lehkhabu ropui tak tak pahnih, Daniela ziaktu leh Thup ziaktûte pawh hi an lehkhabu an han ziah zawh meuh kha chuan kum 80 chuanga upa ni tawha rin an ni. Anni hun lâia mihring dam rei zâwng chawhrual kha kum 50 vêl a ni a. Ellen G. White-i pawh khân a lehkhabu hmingthang leh mîte ngainat hlawh ber pakhat, Chatuan Nghahfâk hi kum 70 râl a kâi hnû-a a chhuah a ni. Chuti a nih chuan, kan kum zât hi a pawimawh ber lo tihna a ni a. Kan taksa a la chak ṭhat a, kan rilrû a la fîm ṭha bawk a nih chuan, kum lamah lo upa deuh tawh pawh ni mah ila, thil ṭha tih kan bânsan chuang tûr a ni lo.

Isua pawhin a lo kal lehna nghâktute hi ṭhu thluânga lo awm ngawt mai lo va, kan tih tûrte ti pah reng chunga lo nghâk tûrin min hrilh a ni (Mt 24:44–46).

`I kum zât chu eng pawh lo ni se, i pawisa khâwl khâwm zât pawh a tamin a tlêm a ni thei, engtin nge hê mi hausapa anga sum âtchilhna thangah i awh vê loh nân i invên theih ang? “Enga tâna nung nge ka nih?” tiin inzâwt ṭhîn ang che.`