---
title:  Mimal Mamawhte Ngaihtuah Hmasa Rawh
date:  07/03/2023
---

Thuthlung Hlui hun lâi kha chuan Israel fâte zînga tam tak kha lo nei mî leh ran vulha eizawng an ni hlawm a. Chuvâng chuan, Pathianin malsâwmna A tiamte pawh hi lo nei mîte leh ran vulhtute ṭawngkam hman ṭhin ang hmanga ziah a ni. Entîr nân, Thufingte 3:9, 10-ah chuan, heti hian Pathianin a sawi a: “I sumin LALPA châwimâwi la, i thil lo pung hmasâ zawng zawng nên. Tichuan, i buh in chu a lo khat liam ang” tiin. Tûn lâi hunah hi chuan buh in kan nei hlawm tawh lo tlângpui ang a; mahse, a sawi tum chu kan hre thiam vek tho vang: Pathian chu kan zui a, a thu kan âwih a nih chuan kan hnathawh leh thiltihte hi mal a sâwm dâwn a ni.

`Thuf 27:23–27 chhiar la. Engtin nge “i berâm ruâlte awm dân chu hriat tumin taihmâk chhuah la” tih thû hi tûn lâi huna chêng Kristiante tân a awmzia i hrilh fiah ang?`

Bible-ah hian duhâm ṭhat lohzia te, mi hausâten mi retheite an rapbet ṭhîn demna thû te kan hmu hnem khawp mai a, chutih rual erawh chuan, hausakna emaw, hausak tuma hnâ thawh emaw hi chu—dik lo tak leh mi dangte rapbet zâwnga tih a nih lêm loh chuan—a dem lêm lo thung. Dik tak phei chuan, a chunga Bible châng chhiar tûra kan han chhawp chhuah pawh khian, keimahni tân leh kan chhûngkaw khamkhawp kan neih theih nân sum leh pâi kan kan enkawl dânah taihmâk kan chhuah a ngâi hlê tih min hrilh zâwk a. “Kêl hnutê chu khamkhawp i nei ang a, in chhûngkuain châwa in rin tham leh in awmpui nulâte châwmna daih a ni ang,” (Thuf 27:27).

Hê Bible châng hi kan tûn lâi hun atân engtin nge a ṭawngkam i her rem hret theih ang? “I sum leh pâi lâk luh zât leh, i hman ral zât i ziahnate kha en nawn leh la, tûna i neih zât chu eng nge tih hriat tum rawh” tihna a ni ber âwm e. Sum leh pâi thawk chhuak thei i la nih chhûng khân, i thurochhiah siamte leh lehkha pawimawh dang i kawlte, i thil neihte kha en nawn fo la; a ṭûl dân angin siam ṭha ṭhîn ang che. A hun lo takah kan thi thut thei a, hrisêl lohna eng emaw avânga kan thil neihte kalna tûr kan rêl fel theih tâk loh pawh a awm thei bawk; chuvâng chuan lehkha pawimawh leh thurochhiahte hi a hmâa lo siam lâwk vek a, lo dah ṭhat diam a finthlâk ṭhîn a. A awmzia chu, i thil neihte kha nangmâ tâ a nih loh hunah a kalna tûr ruâhmanna lo siam lâwk ang che tihna a ni ber.

A tâwi zâwngin heti hian sawi ila, Pathianin malsâwmna min vûrte ṭha taka enkawltu nihna hian, kan la dam lâia kan enkawl dân chauh ni lovin, keimahni awm loh huna a awm zui zêl dân tûr lo ngaihtuah sâ pawh a huâm tel tih hria ila. A chhan pawh, kan LALPA hi kan dam lâia A lo kal hman a nih loh chuan, keimahni hi eng tik nîah emaw chuan kan thi ngei dâwn a; chutih lâiin kan thil neihte erawh hi chu—a tam emaw, a tlêm emaw—a la awm reng thung ang. Chuvângin, Pathian malsâwmna kan dawnte hi mi dangten malsâwmna an lo dawn vê leh chhâwn theih nân leh, Pathian ram a lo zauh lehzual zêl theih nân kan hmang phal dâwn em le?

`“Hausaknate hi chatuan atân a ni lo” (Thuf 27:24). Eng vângin nge hê thû hi kan rilrûa kan vawn reng a pawimawh?`