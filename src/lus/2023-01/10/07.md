---
title:  Zir Belhna
date:  10/03/2023
---

Ellen G. White-i chuan kan thil neihte sem darh dân tûr chungchâng hi hmun hnihah a lo ziak a, chûngte chu: Testimonies for the Church, (Mizo) vol. 3, pp. 142–156, “Nû leh Pâ Khawsa Theite Hnênah” tih leh Testimonies for the Church, (Mizo) vol. 4, pp. 605–616, “Rochhiah leh Rosum Chungchâng” tihte a ni.

Enkawltu Tâna Thurâwnte, phêk 316–318-ah chuan ‘Thi Tûra Inbuatsaih’ chungchâng a sawi a. A lehkhabu dangah pawh hetiang hian a lo ziak bawk: “Mi tam takin an thih dâwn hnaih chauha tihfel an tum hi Kristiante chuan an la dam ṭhat veng vawng lâiin an tifel vek tûr a ni. Anmahni leh an thil neihte chu Pathian hnênah an pê ang a, tichuan, a sum enkawltu an nihna anga thil tiin an chanpuala tlâ tih tûr awm chu lungâwi takin an ti thei ang. Anmahni ngêi chu mawhphurtu ber an nih avângin, Pathianin a phût thilte pawh an tlâk thei bawk a, mi dangte pûr kual lovin thil an ti fel mai thei ṭhîn a ni.”—Testimonies for the Church, (Mizo) vol. 4, p. 610.

“Mawh latu an ni” a tih hi eng nge ni a awmzia ni ang? Thurochhiah an siam dân tlângpuiah chuan a siamtu khân mi tu emaw ruatin, chu a mi ruata chuan thurochhiah a siama a duh dân a ziah ang takin a thih hnuah a thil neihte a sem darh ṭhîn a. Nangmah kha chutianga mawh latu i lo nih chuan, nangmah ngeiin i la dam lâiin i thil neihte i sem darh dâwn tihna a ni. Chutianga i ti a nih chuan, i thil tihin rah a nei chu i hmu nghâl vek dâwn a; Pathianin talent a kawltîr che chu fel takin i enkawl a ni tih i hre bawk ang.

Kristiante tân chuan Krista lo kal lehna hi “Beiseina Lâwmawm” a ni a. Vân chhûm zînga Isuâ lo kal lâi lo hmuh chu a nawm tûrzia kan mitthlâ nasa ṭhîn a nih hi. “I ti ṭhâ e” tia a rawn sawi hun tûr chu kan nghâkhlel tlâng êm êm bawk a. Mahse, Isuâ lo kîr leh hmâ hian lo muhîl hman ta ila engtin nge ni ang? A duh ang a sawite kha kan zâwm a nih chuan, a hnâin hmâ a sâwn zêl theih hi kan lungâwina ber a ni dâwn a, a chhan pawh thurochhiah siam chuan kan thih hnuah pawh Pathian hnathawh kal lâi chu a chhunzawmtîr zêl theih dâwn vâng a ni.

**Sawi Ho Tûrte**:

`Tûnah hian vânah rote han khâwl khâwm thei tho mah ila, engati nge chu chu chhandamna hlawh chhuah emaw, “lei” emaw tumna nên thil thuhmun a nih sî loh?`

`Tûnah hian kan thil neihte mi dangte tâna hman kawngah kan thil phal hlê tûr a nih tho rualin, kan fîmkhur thiam erawh a ngâi a. Mi tuten emaw, “Chumi nî leh thlâ leh kumah chuan chu chu a thleng dâwn, chutih hunah chuan kan sum leh pâite hian ṭangkâina a nei tawh dâwn lo; chuvâng chuan rawngbâwlna atân in sumte kha rawn chhûng lût rawh u” tia an puan ṭhin hi kan hre fo âwm e. Engtin nge hetiang bumna thûte hi kan lo hriat hran theih ang?`