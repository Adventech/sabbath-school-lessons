---
title:  Pe Lêtin
date:  04/03/2023
---

> <p>Chângvawn</p>
> “Vân aṭangin âwin, ‘Heti hian ziak rawh: “Tûnah chuan mitthî, LALPAA thîte chu an eng a thâwl ang; Thlarauvin, ‘a ni, an thawhrimnate chu an chawlhsan tawh ang: an thiltihte chuan a rawn zui ve dâwn sî a,” a ti e’ a tih ka hria a.” (Thupuan 14:13).

### Bible Châng Chhiar Tûr
Thuf 27:23–27; Thuh 2:18–22; 5:10; Lk 12:16–21; 2 Kor 4:18; Kol 1:15–17.

Sum leh pâi thawk chhuak vê thei tawh lo kan nih hun kan han hnaih deuh deuh hian, kan lo thawh chhuah sâte chu kum upat tak tak hnua hman atân tiin kan khêk ṭhîn a. Hna thawk thei ni ṭhîn, thawk thei tawh lo khawpa upa han nih tâk chu thil tawn hrehawm tak a ni. Chutiang hunah chuan sum leh pâi chungchâng bîkah engtia hmalâk nge ṭha ber ang le?

Mi an lo upat hnû hian dân tlângpuiin an hma lam hun tûr an ngaihtuah nasa ṭhîn khawp mai a. An thil hlauhthâwn langsâr zual deuh deuhte chu: thih thuai (an fâten ei zawnna nghet an la nei hlawm bawk sî lo); dam rei leh lutuk (an sum khâwl vê chhunte an hmang zo vek hman ang); dam lohna khirhkhân tak neih (chutiang chu lo nei ta se, an pawisa khâwl khâwm sâ kha vawi leh khatah an hmang zo nghâl vek dâwn sî a); rilru lamah emaw, taksa lamah emaw ruâl ban zo lova awm leh hnuhnawh (chutiang chuan lo awm ta se, tu nge enkawl ang?) tih a ni.

Ellen G. White-i chuan an thil hlauhthâwn hrang hrangte chungchâng hi sawiin, “Hêngte hi Setana aṭanga lo chhuak a ni a. . . . Pathianin awm tûra A tihna hmunah an awm a nih chuan, an hun hnuhnung lamte chu an hun tawn tawha zâwnga ṭha ber leh hlimawm ber a ni ang. . . . An thil hlauhthâwn leh an phurrîtte chu dah kiang sela, an theih dân ang bera hlimin an hun pawh hmang rawh se; vânrama kal ngêi tûrin inring bawk rawh se.”—Testimonies for the Church, vol. 1, p. 424.

Tûn kâr chhûng hian kan lo upat hnua kan zawm tûr, Pathian thurâwn chu kan thlîr ho dâwn a. Eng thilte nge kan tih tûr ni a, eng thilte nge kan tih loh tûr ni vê thung hriat kan tum dâwn a ni.