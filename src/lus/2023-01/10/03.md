---
title:  I Chhawm Thei Dâwn Lo
date:  06/03/2023
---

Thuhriltu hmingthang tak Billy Graham-a kha kum 60 chho bâwr vêla upa a nih lâi khân, mi pakhatin mihring nun chungchânga mak a tih ber a zâwt a. Graham-a chhânna chu eng nge? “A lo va han tâwi êm!” tih hi a ni. A sawi dik chiah a. Mihring nun hi a kal chak êm êm rêng a ni.

`Hêng thûte hian mihring nun chungchângah eng nge min zirtîr le? Sam 49:17; 39:11; Thuh 2:18–22; 1Tim 6:6, 7; Jak 4:14.`

Mihring nun hi a kal chak a ni mai lo va, kan thih hunah chuan sum leh pâi leh thil dang kan lo khâwl khâwmte hi eng mah chhawm theih kan nei lo vang. Sam phuahtu chuan, “A thih hunah chuan eng mah a chhawm dâwn lo” (Sam 49:17) a ti a, a awmzia chu, mi tute emawin an neih atân a kalsan dâwn tihna a ni. Tûte nge nei ang? Chu erawh chu a hmâa ruahmanna kan lo siam dânah a innghât dâwn a ni.

Mi zawng zawng hian ram leh in leh lo ṭha tak tak kan nei vek kher lo va; mahse, kâwla ni chhuak chhiara hnâ kan thawk ṭhîn te a nih chuan, sum leh pâi khâwl khâwm tâwk chu eng emaw zât kan nei ṭheuh thung ang. Kan lo thih hnû hian, chûng kan sum leh pâi lo khâwl khâwm vête chu engtin nge ni zêl ang tih hi ngun taka kan ngaihtuah a ngâi a.

Sum leh pâi leh in leh lo thihsan tûr neite tân chuan—kan nei tam emaw, nei tlêm emaw pawh ni se—thurochhiah siam hi enkawltu kan nihna anga thil kan tih theih hnuhnung ber, Pathianin malsâwmna min vûrte fîmkhur taka kan enkawl theih dân ni bawk a ni ang. Chutiang chu i lo siam lâwk a nih loh chuan, in ram sawrkâr dân anga chin fel theih a ni dâwn a (mahse, chu chu i awmna ram dân hman mila tih a ni ang). Entîr nân, thurochhiah eng mah siam lovin lo thi ta la, court lam chuan i rosum leh thil neih dangte chu i chhûng leh khatte hnênah—an mamawh emaw, mamawh lo emaw, ṭha takin an hmang dâwn emaw, hman lêm lo dâwn emaw, anni chu nei tûra i lo duh sâ rêng an ni emaw, ni lo emaw pawh ni se—an pe mai dâwn a. Kohhranin eng mah chan a nei vê lo vang. Chutiang chu i duh dân a nih chuan, a pawi chuang lo. Mahse, i duh dân a ni lo a nih erawh chuan, a hmâ aṭanga ruahmanna i lo siam sâ a ṭûl dâwn a ni.

A hriat thiam awlsam thei ber tûr zâwnga sawi chuan, Pathian hi thil engkim neitu a ni a (Sam 24:1 en la); chuvângin, Pathianin min kawltîrte hi kan hman theih hun chhûng a lo ral a, kan hmangaih kan chhûngte mamawh zualpui kan phuhrûksak bawk tawh hnû-ah a la bâng a awm a nih chuan, chûngte chu a neitu dik tak Pathian hnênah kan pe kîr leh mai tûr a ni tih hi Bible-in min zirtîr dân chu niin a lang.

`Thihna chu kan hriat angin, eng tik hunah pawh a lo thleng thei a, vawiinah ngêi pawh hian a lo thleng thut thei. Vawiinah hian thi dâwn ta la, i chhûngte chungah khân eng nge lo thleng ang? I thil neihte kha engtin nge ni ta ang? I duh angin sem darh a ni ang em?`