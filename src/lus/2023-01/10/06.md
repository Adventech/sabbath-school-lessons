---
title:  Thlarau Lam Ro Khâwm
date:  09/03/2023
---

Mihringte hi sualah khân lo tlu lo ta ila, nun hi eng ang nge ni ang tih chu hriat thiam a har khawp mai. Mahse, thil pakhat kan hriat chian êm êm erawh chu hei hi a ni a: Kan khawvêl tihhrehawmtu hêng—thil chhêk khâwm vak vak duhna te, duhâmna te, retheihna te hi chu a awm lo ngei ang. Keimahni ngeiin kan thawh chhuaha chunga neitu nia inhriatna kan neih hi dik taka kan ti a nih chuan kan ti dik ngei a; mahse, chu chu suala tlu tawh khawvêl nun lo lan chhuahna kawng khat a ni tho mai. A tâwpah chuan eng anga tam pawh neiin, nei lo mah ila, thil pakhat pawimawh êm êm kan hriat reng tûr a awm dâwn tho a ni.

`Hêng Bible chângte hi chhiar la. Eng thû nge an sawi ṭheuh hlawm a, chu an thu sawi chuan Pathianin malsâwmna min vûr kan rosumte kan hman dânah eng tiangin nge nghawng a neih ang? (Gen 14:19; Sam 24:1; 50:10; Kol 1:15–17; Heb 3:4).`

Pathianin min ring tâwka min kawltîr sum leh pâite enkawltu kan ni a; a awmzia chu, Pathian hi A neitu dik tak a ni tihna a ni. Ani chu nunna min petu, khawvêla min awmtîrtu leh, kan thil neihte nei thei tûra chakna leh theihna min petu a ni a. Chuti a nih chuan, Pathianin min pêkte kan hman theih hun chhûng a ral a, kan chhûngkuate kan enkawl puitling tawh bawk a nih chuan, a la bâng awm zawngte chu Amâ hnênah kan pe kîr leh tûr a ni tihna a ni.

“Pathian hnathawhna atâna [i sumte] i thawh khân vânah i tân ro i khâwl khâwm a. Chung lamah i han khâwl khâwm zawng zawng chu chhiatna leh bothlâuna tûr lak atâ humhim niin, chatuan thlengin a pung zêl ang a” [“tin,”] vânramah i hming zâwnah chuan chhinchhiahin a awm bawk ang.”—Ellen G. White, Enkawltu Tâna Thurâwnte, p. 342.

Kan la dam lâi ngeia pêk nghâl a ṭhatna hi kawng tam tak a awm a. Chûng zînga ṭhenkhat chu i lo sawi teh ang:

1\. A petuin a thilpêkten rah chhuah a neihte—biak in thar sak, college-a mi tu emaw kal lâi, chanchin ṭha hril beihpui thlâk—a hmu hman.

2\. Rawngbâwlna emaw, miin emaw an mamawhna a sân lâi berin an chhawr nghâl thei.

3\. I thih hnû-ah i chhûngte emaw, i ṭhiante emaw i sum inchuhin an intibuai lo vang.

4\. I tû leh fâte hnênah thilphal leh mi dangte hmangaih ṭhatzia a takin entawn tûr i hnutchhiah a ni.

5\. I thih hnûa i sum hnutchhiah lo changtu chuan chhiah tlêmte chauh a châwi ang.

6\. I sum pêk chu a kalna tûra i duhthuâmah tak a kal thei ang (court emaw, i chhûngte emaw pawh an rawn inrawlh thei dâwn lo).

7\. A petu chu mahni hmasial lo tak a nihzia a tilang.

8\. Vâna ro khâwl khâwmna a ni.