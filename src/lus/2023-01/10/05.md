---
title:  Thih Dâwna Ruâia Thilphal
date:  08/03/2023
---

**Hêng Bible chângte aṭang hian kan sum leh pâite kan enkawl dân tûrah eng nge thurâwn ṭha tak tak kan hmuh le?**

`1 Tim 6:17`

`2 Kor 4:18`

`Thuf 30:8`

`Thuh 5:10`

Sum hian mihringte hi a lo thunun thei khawp mai a, mi tam tak chuan an lo chhiatpui tawh a ni. Sum avânga thil râpthlâk tak tak lo ti tawhtute chanchin sawi tûr pawh kan hre ṭeuhin a rinawm a—chutianga titute chu sum ngah tawh sa êm êmte an ni hlawm lehnghâl!

Mahse, chutiang chu a ni tûr a ni lo va. Hmêlmapa’n malsâwmna ni tûr reng reng (sum leh pâite) ânchhiaa lo chantîr a tumna chu, Pathian chakna hmangin kan hneh thei a ni.

Thi tûra kan inbuatsaihna kawngah hian thil hlauhawm tak pakhat kan hmachhawn tûr awm chu, kan thil neihte chhêk khâwm ṭeuh tumna hi a ni. Chutianga ti ṭhînte chuan, “Kan thih dâwn hnaiah ka la sem darh vek thei tho a lâwm,” tiin an inthiam chawp ṭhîn a. Kan dam lâia hman zawh vek âi chuan ṭha tho mah se, tih dân ṭha zâwk kan dap a pawimawh hlê mai.

“Mi tam tak chuan an la dam lâiin, Pathian ram zâuh nân hna thawh a tum miah lo tih ka hmû a, an chhia leh ṭha hriatnate chuan an sumte pawh thawh vê tûrin hrilh mah se, ‘ka thih dâwn hnaiah ka thawh ṭeuh dâwn a lâwm’ tiin an inthiam chawp a. Pathiana rinna nghah a, an dam lâia an thil neihte pêk chhuah chu an ngam ngang lo a ni. Mahse, thih dâwn hnaiha thil phal leh hnuhnawh chauh hi chu Kristan Amah zuitûte laka a beisei a ni lo va; mahni hmasial taka nun duhna chhuanlamah hman theih a ni lo. An thih dâwn a ruâi thlenga an thil neihte kawmpui tlattute chuan, Pathian ram zauh nâna pe lovin, thihna hnênah an tlâwmpui ṭhîn zâwk a. An thil neihte chu a indawtin a chân chho mawlh mawlh tawh mai ṭhîn. Mi tam tak chuan thil eng emaw chu tih vê ngêi an tum a; mahse, an han khawmuâng leh rih a, chutih chhûng chuan, Setanan hnâ rawn thawkin, an sumte thawhlâwm ina a rawn luhna tûr kawng a lo dâl hman ta ṭhîn a ni.”—Ellen G. White, Testimonies for the Church, vol. 5, p. 154.

`Eng vângin nge Pathian malsâwmna kan dawnte kan hman dâna kan inthiam chawp ṭhinnaah hian kan fîmkhur hlê a ngaih?`