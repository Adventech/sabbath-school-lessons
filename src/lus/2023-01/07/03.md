---
title:  Pathianin Mi Retheite A Ṭanpui Ṭhîn
date:  13/02/2023
---

Bible ziaktûten an thuziakah Pathianin mi rethei te, mikhual te, hmeithâi te leh pa nei lote a ṭanpui ṭhin thû an telh tam khawp mai a. Chutiang chu Sinai Tlânga Israel mîte an awm lâi pawh khân Mosia hnênah a lo sawi daih tawh a ni. “Kum ruk chhûng chu i lova buh i tuh ang a, a thar pawh i la zêl ang; mahse, a kum sarihnaah chuan eng mah i tuh lo vang a, in zînga mi rethei awm vêten ei tûr an lo zawn vê nân dah âwl rih ang che; anni’n an lâk bâng la awm apiang chu ramsâten an lo ei vê dâwn nia. Chutiang bawk chuan i grêp huan leh i olive huan pawh i ti tûr a ni” (Ex 23:10, 11).

`Lev 23:22 leh Deut 15:11 chhiar la. Kan tûn lâi hun nên hian inang tawh lo viâu mah se, hêng Bible chângin a sawite aṭang hian eng thu pawimawh tak nge zir chhuah tûr awm?`

Heti lâia “ûnaute” a tih hian an Israel-puite emaw, an ringtupuite emaw a kâwk nia ngaih a ni a. Chûng mîte chu kan ṭanpuina mamawh, Isuan “ka ûnau tê berte” a tihte kha an ni ang. Sam bû hian chûng mi, kan ṭanpuina mamawhtute tâna kan tih tûr chu heti hian min lo hrilh a: “Retheite leh pa nei lote chu an thlavâng hauhsak ula; hrehawm tuârte leh pachhiate chungah chuan dik takin thil ti ṭhîn rawh u. Retheite leh pachhiate chu chhanchhuak ula; mi suaksualte kut atâ chhuah zalên ang che u,” (Sam 82:3, 4) tiin.

Mi rethei ṭanpuitute hnênah chuan hetiang hian thu a tiam bawk a: “Mi retheite hnêna thil petu chu tlachhamin a awm lo vang” (Thuf 28:27). “Dik taka mi retheite chungthû rêlsaktu lal chu kumkhuain a lalṭhutthlêng tihngheh a ni ang” (Thuf 29:14). Lal Davida pawh khân, “Mi retheite ngaihsaktu chu malsâwmin a awm ang a; buaina hunah pawh LALPAN a chhan chhuak ang,” (Sam 41:1) tiin a lo sawi a. Chutiang chuan mi retheite ṭanpui hi hmân lâi Israel-te pawh khân ngaih pawimawh ber pakhatah an lo nei ṭhîn a ni.

Nimahsela, tûn lâi hunah pawh hian, a bîk takin England ram angahte chuan, “Social Darwinism” tia an sawi ṭhinin a chiah hneh vâng pawh a ni ang, mi tam tak chuan mi retheite ṭanpui chu an tih tûr a ni lêm lo pawh ni mai lovin, thil dik lo tihna ni ang hialin a ngâi a. Leilung dân, mi chak lote an palzût avânga mi chakte an lo dam khaw chhuak ṭhîn ang deuh hian “Social Darwinist-te” chuan mi retheite leh mi hrisêl lote ṭanpui chu khawtlâng tân a pawi thei niin a ngâi tlat mai a. Chutiang mîte an ṭanpui a nih chuan an lo inthlah pung ve zêl ang a, ram leh hnam an tichak lo vek dâwn niin an ngâi a ni ber. Hê ngaih dân hi a râwng hlê mai a, evolution theory lo chhuahna bul pawh a ni rêng a ni.

`Engtin nge chanchin ṭhâ, mi tin tân Krista chu a thi tawh a ni tih thû hian angkhata mi zawng zawng en vek thei tûrin mi a ṭanpui?`