---
title:  Isua Nun leh Rawngbâwlna
date:  12/02/2023
---

Isuan vântlâng zînga rawngbâwl hnâ A thawh ṭan tirh lam khân Galili rama awm Nazaret khuaah a va zin a. Hê khua hi a seilenna niin, a khaw mipuite pawh hian a hnathawh leh a thilmak tihte chu an lo hre hlawm a. A tih ṭhin dân pângngâi angin, Sabbath nî-ah chuan inkhâwmna inah a kal a. Hemi ṭum hian inkhâwm kâihruaitu tûra ruât chu ni lo mah se, inkhâwmna in enkawltu chuan a chhiar atân Isaia bu zial a lo pê a. Tichuan, Is 61:1, 2 hi a chhiar ta a ni.

`Lk 4:16–19 chhiar la, tichuan Is 61:1, 2 nên khâikhin ang che (Lk 7:19–23 pawh chhiar la). Engati nge Isuan he lâi thu kher hi a chhiar ni ang? Engati nge hêng châng pahnihte hi Messia chungchâng sawina nia ngaih a nih? Engtin nge Messian hnâ A thawh tûr chungchâng a lo puan chhuah?`

Khatih hun lâia Juda sâkhaw hruaitute khân Messia chuan hrehawm A tuâr dâwn a ni tih sawina hrilh lâwkna thûte an lo chhiar ngâi miah lo va; ropui taka a lo kal leh tûr thu sawina chângte pawh hi dik lo takin thil dangah an lo hmehbel daih bawk. Chuvângin, mi tam tak chuan Messia a lo kal huna a tih tûr chu hnehtu leh awpbetu Rome sawrkâr lak atâ Israel hnam tihzalên niin an ngâi a. Is 61:1, 2 thû hi Messian A rawn tih tûrte sawina a ni tia Isuan a han puan khân an phâwk hlê hlawmin a rinawm.

Mi retheite chu sawrkâr hnathawk huângtâu tak tak, entîr nân chhiahkhawntute, sumdâwng hausâ te leh anmahni ṭhenawm ngeite pawhin an en hniam ṭhîn hlê a. Retheite chu Pathian ânchhe dawng niin, an retheih chhan pawh anmahni thil dik lo tih rah niin an ngaihsak ṭhîn. Chutiang chu mi nâwlpui rilru put dân a nih avângin mi tlêm tê chauhin mi retheite an ngaihsak a, anmahni ṭanpui tûra che chhuak duh phei chu an awm mang lo.

Nimahsela, Isuan mi retheite A hmangaih êm êm mai kha Messia a nihzia tilangtu ropui ber pakhat a ni zâwk a; chu chu Baptistu Johanan ‘Messia’ a nih leh nih loh a zawha a chhân dânah pawh khân kan hmu thei (Mt 11:1–6 en la). “Baptistu Johanan Chhandamtu zirtîrte ang bawk khân, Kristâ lalram nihphung tûr chu a hre thiam lo va. Isua chu Davidâ lalṭhutthlêng luah tûrin a beisei tlat mai a. Mahse, hun a liam zêl a, Chhandamtu lah chuan lal thuneihna a neihzia a tilang ta rêng rêng bawk sî lo. Chuvâng chuan Johana kha a rilru a buai a, a ngaihna a hre lo tak zet a ni.”—Ellen G. White, Chatuan Nghahfâk, p. 215.

`“Kan Pathian leh Pâ mithmuha sâkhaw biak dân thianghlim leh sual tel lo chu hei hi a ni: fahrah leh hmeithâite an hrehawm lâia kan leh, khawêl bawlhhlawh kâi lova insiam ṭhin hi” (Jak 1:27). Engtin nge he châng hian kan sâkhaw kalpui dânah ngaih pawimawh tûr dik tak kan ngaih pawimawh theih nân min ṭanpui le?`