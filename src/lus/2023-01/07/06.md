---
title:  Joba Kha Ngaihtuah Rawh
date:  16/02/2023
---

`Job 1:8 chhiar la. Engtin nge Joba chungchâng Pathianin a sawi?`

Joba kha Pathian meuh pawhin “ṭha famkim” leh “nun ngîl” tia a sawi a ni a; a ṭhâin a nun pawh ngîl tak a ni ang, a dam rualpuite zîngah amah han tluk phâk tu mah an awm lo. Hei hi Pathian ṭawngka chhuak ngei, Joba chungchâng sawina atâna a hman a ni.

Chhiatna chi hrang hrang indawt zata a han tawh chhoh mawlh mawlh hnû pawh khân Pathian chuan a tîra a chanchin a sawi dân ang tho—leiah hian amah ang, mi ṭha famkim leh mi nun ngîl tu mah an awm lo—tih bawk kha khân a la sawi leh zêl a. Mahse, thil pakhat sawi belh a nei ta thung: “chhan awm lova mi tihchhiattîr chung pawhin a ngâi reng a la ni tho,” (Job 2:3) tiin Setana a hrilh a nih kha.

Joba felzia leh nun ngîlzia chu a chunga khâng thil ṭha lo zawng zawng a thleng chung leh, a nupui âncheh takin, “I la rinawm reng dâwn tho em ni? Pathian chu ânchhia lawh la, thi daih la a ni mai alâwm!” (Job 2:9) a tih khum phiar phiar chung pawh a, Pathian a sawichhiat duh miah loh dân aṭang pawh khân kan hre thiam thei âwm e. Joba bû vêk hian a chunga thil ṭha lo chi hrang hrang a lo thlen hmâa thil a tihte sawi langin, pa ṭha tak a nihzia a pho lang bawk.

`Job 29:12–16 chhiar la. Heta a thil sawi engte hian nge Jakoba mîze dik tak mi hriattîr le?`

A mîze dik tak tilangtu chu amah Joba ṭawngkam ngei, “Ka hmêlhriat lohte pawh an thû ka buaipui a” (Job 29:16) tih hi a ni âwm e. Ṭawngkam danga sawi chuan, entîr nân, Joba hian a ṭanpuina beisei kutdawh rethei tak chu ama ṭhuthmunah a lo nghâk ngawt mai lo va. A ṭanpuina mamawhtu an awm em tih hre tûrin a kal chhuak a, chu mîte chu an awmna ṭheuhah a va ṭanpui ṭhîn tihna a ni.

Ellen G. White-i pawhin heti hian a lo sawi a: “[Mi retheiten] an mamawh an rawn hriattîr hun che lo nghâk ngawt suh. Joba kha chu a hriat sâ ni lo hriat thar tumin a che chhuak asîn! Nang pawh amah ang khân ṭanpuina mamawhte zawng chhuak vê la, an mamawh tak chu eng nge ni tih i hriatsak hnû-ah a hnemhnânpui theih dân tûr berin i ṭanpui nghâl dâwn nia.”—Testimonies for the Church, vol. 5, p. 151.

`Is 58:6–8 chhiar la. Engtin nge hê thu hlui tawh tak hi keini tûn lâi huna chêngte hian kan lo zawm vê theih ang?`