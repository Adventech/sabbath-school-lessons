---
title:  Rorêltu Tlangvâl Hausâ
date:  14/02/2023
---

Hê tlangvâl hi rorêltu a ni a, a hausa hlê bawk tih bâk chu a chanchin dang hriat kan nei lêm lo. Thlarau lam thilte ngaihven mi tak niin a lang bawk a. Tûn lâi ṭawng takin, a ‘tlin’ hlê ni tûr a ni, Isua lam pan hian a tlânin a lo tlân a ni (Mk 10:17). Chatuan nunna chanchin chu hriat a châk hlê a ni ngei ang. Hê thu hi pawimawh viâu ni tûr a ni, Chanchin Ṭha bu pathumte hian an ziak ṭheuh a, a inziahna chu: Mt 19:16–22; Mk 10:17–22 leh Lk 18:18–23 te hi a ni.

`Mt 19:16–22 chhiar la. Isuan a hnêna, “Ṭha famkima awm i duh chuan, kal la, i neih chu hralh la, pachhiâte hnênah pe rawh; chutichuan, vânah ro i nei ang; tin, lo kal la, mi zui ang che,” (Mt 19:21) tih khân eng nge a sawi tum tak ni le?`

Keini hi chu kan neih zawng zawng hralh vek a, mi retheite hnêna pe tûrin min ti vê kher lo vang. Hê tlangvâl hi chuan pawisa a ‘pathian’ niin a lang a; a zawhna Isuan a lo chhân dân pawh hi dêngkhâwng viâu angin lang mah se, hê tlangvâlin chhandamna a chan theihna tûra kawng awm chhun a ni tih a hriat avângin heti hian a chhâng ta a nih hmêl.

Bible chuan hê tlangvâl hi lungngâi takin a kal bo ta tih a sawi a, a chhan pawh sum tam tak a neih vâng niin, chu chuan a sum chu chibai a lo bûk ngheh tawhzia a tilang bawk. Chatuan nunna pêk tum a ni a, Isua hnaihtu zualte zînga tel vê tûra sâwm pawh a ni bawk (“Lo kal la, mi zui ang che”—hê ṭawngkam hi zirtîr 12-te a koh pawh khân A hmang vek a ni). Nimahsela, hê tlangvâl chanchin hi eng mah kan hre zui ta lo va. Chatuan nunna âiin leia a thil neih sum leh pâite chu a thlang zâwk a ni.

Duhthlanna râpthlâk a ni mâw? “Tihkhawtlâi lungngâwina” zui loh pawizia tilangtu ṭha tak pawh a ni bawk âwm e. Hê tlangvâlin duhthlanna a siam ang hi chu inbumna mai a ni a, a chhan pawh sum leh pâite hian kan khawsak tinuâm eng ang mah sela, kan thihsan nî a la thleng dâwn tho, chutih hunah chuan chatuana kan chan tûr tih chian a ni tawh bawk ang. Hetih lâi hian mi hausa tam tak chuan an sum leh pâi neihten an beisei ang thlamuânna leh hlimna a pêk lohzia an hmu chhuak tawh a; dik tak chuan, chumi letling chiah chu a lo thleng zâwk ṭhîn.

Mi ropui nia khawvêlin a ngaihte chanchin ziahna bûte hi chhiar ila, mi hausa tak takte hi an nun a lo rethei hlawm hlê a ni tih kan hria ang. Dik tak phei chuan, chanchin kal tawh ziahna lehkhabu tam tak zînga sum leh pâi neih tamin lungâwina min pêk theih lohzia târ lanna ṭha ber pakhat chu Thuhriltute bû hi a ni âwm e. Hê lehkhabu aṭang hian zirlai ṭha tak tak zir chhuah tûr a awm; mahse, thil chiang tak pakhat a sawi chu, sum hian thlamuânna leh hlimna a lei thei lo tih hi a ni.

`“Tû pawh a nun humhim duh apiangin a chân ang a; tû pawh keimah avâng leh Chanchin Ṭhâ avânga a nun chân apiangin a humhim ang. Mîin khawvêl hi a pumin nei sela, a nun chân sî sela, a tân eng nge sâwt ang? Mîin a nun âiah eng nge a pêk theih ang?” (Mk 8:35–37). Chanchin Ṭhâ avânga nun chân tih hi eng nge ni a awmzia?`