---
title:  Zir Belhna
date:  17/02/2023
---

“‘Mihring Fapa hi a vântirhkohte zawng zawng nên, a ropuinaa inthuama A lo kal hunah chuan, A ropuina ṭhutphahah A ṭhû ang a, A hmâah chuan hnam tin an inkhâwm ang a; berâm vêngtuin kêl zîng atâ a berâmte a hlîr angin anniho chu a hlîr ang.’ Hetiang hian Kristan Olive Tlângah khân rorêlna ni ropui taka thil thlen dân tûr a hrilh a. Tichuan, rorêlna thu tihtlûkna chu thil pakhatah a innghat dâwn a ni. A hmâa hnam tinte an kal khâwm hunah chuan, pâwl pahnih chauh an awm tawh dâwn a, chûng mîte chatuan hmun tûr chu mi retheite leh hrehawm tuârte chunga Isuâ tâna thil an tihin emaw, tih lohin emaw a hril dâwn a ni.”—Ellen G. White, Chatuan Nghahfâk, p. 717.

“Krista ringtute zînga mamawh neite leh hrehawm tuârte tân i kawngkâte i lo hawnsak khân mita hmuh theih loh vântirhkohte chu i ina lût tûrin i lo lâwm a. Vân mîte chu i chênpui atân i sâwm tihna a ni. Chu mîte chuan lâwmna leh thlamuânna boruâk thianghlim tak an rawn luhpui ang a. Fakna hla sa chunga lo lûtin an fakna hla sak chu vânah pawh khian hriat a ni ang. Khawngaihna thiltih tinrêngte hi vânah khian rimâwi tak a chang zêl a. Pa chuan a lalṭhutthlêng aṭang khian mahni hmasialna tel miah lova hna thawktute chu a ruhlu berte zîngah chhiar tel a ni.”—Chatuan Nghahfâk, p.719.

**Sawi Ho Tûrte**:

`“Chu ramah chuan mi retheite awm loh lâi a awm dâwn sî lo va” (Deut 15:11). Hê hrilh lâwkna, kum sâng eng emaw zât ral taa sawi, vânduaithlâk takin a rawn thleng dik ta sî hi keini tûn lâi huna mîte hian engtin nge a awmzia kan lo hriat thiam vê ang? Mi ṭhenkhat chuan mi retheite ṭanpui an duh loh chhuanlam atâna hmangin, “Pathian pawhin mi retheite chu kan zînga an awm reng tûr thû min hrilh alâwm, an nih ang ang hian en liam vê mai tûr,” a ti mai ṭhîn a. Hê ngaih dân hi a dik i ti em? A dik tih chhan emaw, dik lo i tih chhan emaw han sawi teh.`

`1 Tim 6:17–19-ah chuan, “Hemi khawvêla mi hausâte hi chapo lo tûr leh, sum rinawm lovah hian an beiseina nghat lo va, thil zawng zawng lâwmna tûra tam taka min petu Pathian chungah chuan nghat zâwk tûrin zilh rawh; thil ṭhâ ti tûrin, thil ṭha tih ngah tûrin, thil phala thawhlâwm peih tûrin, nunna, nunna tak tak chu an vawn theih nân hun lo thleng tûr atân chuan lungphûm ṭha tak an tâna khâwl khâwm tûrin fuih rawh” tih thû kan hmû a. Heta hlauhawm a sawi hi lo chhinchhiah ila, chu chu Pathian nung rinchhan lova mahni hausakna rinchhan zâwkna a ni. Eng vângin nge chutianga tih mai chu sum leh pâi neite tân hian, an sum zawng zawng paw’n a dam rengtîr thei dâwn chuang lo a ni tih hre reng tho mah se, a awl êm êm le? Eng vângin nge Pathian nungah ni lo, thil danga kan innghah loh nân kan fîmkhur a ngaih?`