---
title:  Leiba Thang Aṭanga Tâl Chhuah Dân
date:  31/01/2023
---

`Thuf 22:7 chhiar la. Sum leh pâi min pûktîrtu sala awm kan nih dân chu eng nge ni?`

Hê thil vânduaithlâk tak lak aṭanga kan tlân chhuah theih nân hian eng nge tih theih kan neih le? Leiba nei i nih chuan, a hnuaia ruahmanna kan han siam hian leiba i neihte tlâk zo vek thei tûrin a pui dâwn che a. Eng mah hi zawm harsa a awm lo. Thuhmahruai a awm phawt a, chumi zawhah chuan rahbi pathum a sawite hi i zawh mai dâwn nia.

Pathian finna leh malsâwmna te i lo dawn theh nân a hnênah rinawm takin a sâwma pakhat thianghlim hi kîr zêl tawh tum phawt ang che.

_Rahbi pakhatna_ chu leiba neih belh tawh rih lo tûra intiamna a ni a: a bâthlâuvin thil lei tawh suh. I pûk lo a nih na nâ nâ chuan leiba i nei lo vang. I pûk belh zêl lo a nih chuan tûna i neih bâk kha chu leiba dang i neih belh tawh dâwn lo a ni.

_Rahbi pahnihna_ chu Pathian nêna thuthlung siam dun a ni a: tûn aṭang ngei hian a malsâwmna azârah, a rang thei ang berin leibâ i neih zawng zawngte tlâk vek i tum a ni tih hrilh ang che. Sum leh pâia Pathian malsâwmna i dawn hmasak apiang kha thil dang lei belhna atâna hmangin lovin, i leibat tlâk nân hmang zêl la. Hei hi leibat tlâk zawhna tûra a rahbi pawimawh ber a ni. Mi tam tak chuan an rin loh deuha pawisa an han dawn hian ngaihtuah chiang mang lovin an hmang ngawt mai ṭhîn a. Nang chuan ti vê suh ang che; i leibat tlâkna atân i hmang zâwk dâwn nia.

_Rahbi thumna_ chu a taka kut thawh a ni. Leibâ i neih zawng zawngte chu lehkha phêkah ziak la, a tam ber aṭanga a tlêm ber thlengin ziak thla vek ang che. Chhûngkaw tam berin lei an bat tamna ber chu in leh lo dinna tûra loan an lâk a ni a, credit card leh mi malin sum kan pûkte hi chu a tlêm tham deuh thung. Chûng i leibat hrang hrangte chu thla khata i rulh theih zât tûr intuk ṭheuh la. Chu chu i tlin thei a nih chuan, a thla lehah chuan i leiba zînga a tlêm tham ber kha thla hmasaa i rulh lêt vêla rulh tawh tum ang che. Chutianga a tlêm ber i han rûl zo mai thei chu lâwmawm i ti ngawt ang. A thla lehah chuan, a tlêm ber rulhna atâna i hman ṭhin kha a tlêm ber dawttu rulhpuina atân i hmang vê thung tawh ang a. Chutiang chuan a tahtawla rûl chho zêlin i leibat zawng zawng i tlâk vek dâwn nia.

Pathian chuan leiba neia awm tûrin min duh lo va. Hê thuthlung an siam avâng hian chhûngkaw tam tak chuan an beisei loh dân deuhin Pathian malsâwmna an lo dawng reng a ni tih an hre chhuak a, an rin âia hmain an leibat pawh an tlâk zo ṭhîn asîn. Hêng rahbi awlsam tê tê pathumte an zawh avâng hian chhûngkaw tam tak chu leiba eng mah nei lovin an awm tawh a. Chutiang chuan nangni chhûng pawh khân in ti vê thei a nia. Pathian dah hmasa ber ula, chutichuan a thil a kawltîr che u kha thiam taka inenkawl theih nân finna leh malsâwmna a rawn pe dâwn che u a ni.

`“In rilru putzia chu tangka ngainatna tel lo ni rawh se; in thil neih chhun chungahte chuan lungâwi rawh u; amah ngeiin, ‘Eng tikah mah ka thlahthlam tawp lo vang che a, kal pawh ka kalsan tawp lo vang che’ a ti sî a” (Heb 13:5). Engtin nge hê thû hi leiba thanga mî an awh lohna tûrin anmahni fuih nân kan hman theih ang?`