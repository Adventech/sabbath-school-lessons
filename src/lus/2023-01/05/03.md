---
title:  Pathian Thurâwn Zâwmin
date:  30/01/2023
---

Tîsa mî kan ni a, tîsa khawvêla chêng niin, chu khawvêl chuan thil ṭha lo ti tûrin mi a thlêm nasa êm êm ṭhîn a. Tîsâ leh thisen aṭang ni lovin, kahpathîr leh sahriak siam chawp aṭang zâwka siam tûr i ni a; mahse, tîsa thilte leh hausak châknate chu hre lo tûr i ni bawk sî. A châng hi chuan hausa tak han nih te kan châk ṭhîn a, lottery han man ṭawk te pawh kan suangtuah rum rum ṭhîn.

Chutiang chu kan nih deuh vek hlawm avângin kan nun khua a lo nawm theihna tûra rim taka hnâ han thawh te, mi hausâ han nih te pawh hi amah ngawt chuan thil ṭha lo a ni lêm lo va. Mahse, sum leh pâi leh hausakna chu lungkham berah kan nei tûr a ni lo thung. Dik leh ṭhâ nia kan hriatah chuan rinawm taka kan din tlat theih nân Pathianin puih min tiam a. Hausak châkna leh khawvêl thil neih tam duh luâtna hian thlarau tam tak a lo tihchhiatsak tawh avângin Pathian duh dân ngaihchân hi thil pawimawh tak a ni ta a ni.

`Mt 6:24 leh 1 Jn 2:15 chhiar la. Hêng thu pahnihte hi a sawi chhuah dân chu inang lo ni mah se, thil thuhmun an sawi a. Chû chu eng nge ni?`

Vânduaithlâk takin, khawvêl thil ngainatna hi a chak thei khawp mai a, chu an thil ngainat chu an neih theihna tûr a nih beiseiin, mi tam tak chuan leibâ an nei ta ṭâwk ṭâwk mai ṭhîn a ni (Mahse, lungâwina an hmu thei chuang bawk sî lo va; Thuh 4:8 en la.) Leiba neih hi thlarau manna atâna Setana thang kam pakhat a nih bawk avângin, Pathian chuan a fâte hi leiba nei miah lo tûrin a duh ngeiin a rinawm a. Bible hmang leh hrilh lâwkna thilpêk hmangin leiba nei lova kan awm theih nân thurâwn ṭha tak tak min lo pê a ni.

`Sam 50:14, 15 chhiar la. Pathian mîte rilru puthmang tûr chu eng nge ni? “I thutiam chu hlen rawh” tih hi eng nge ni a awmzia?`

Min Siamtu leh min tlantu Pathian chu fak leh A hnêna lâwmthu sawi chungin kan kohhranah hian kan rawn lût a ni a. Kan baptisma thutiam 13 zînga a 9-naah khân heti hian zawh kan ni a nih kha: “Hê kohhran pâwla insiam hi pawmin, Pathian chu chibai bûka, kohhran pawh i sâwma pakhat te, thawhlâwm dangte leh i theihna leh ṭhahnemngaihnaa chhawmdâwl z>l i tum em?” tiin. Keini Seventh-day Adventist-te chuan kan tum ngei thu kan sawi ṭheuh a. Chuti a nih chuan hê thû (Sam 50:14, 15) hi Pathian hnêna lâwmthu sawite leh an thutiamte rinawm taka hlentute hnêna thutiam a ni.

`I duhthlanna siamte khân khawvêl thlêmnate i lo hmachhawn ṭha tâwk êm tih a hrilh che a. Engati nge i nunkhua a lo nawm theihna tûra rim taka hnâ i thawh leh hausakna emaw, sum leh pâi emaw “pathian” tih hi thil thuhmun a nih kher loh le? Engtin nge a danglam dân i hriat theih ang?`