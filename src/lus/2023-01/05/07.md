---
title:  Zir Belhna
date:  03/02/2023
---

Leiba tlâk theihna tûra rahbi zawh ngâi pathum kan han sawi tâkte kha Ellen G. White-i lehkhabu ziah aṭanga kan lâk chhuah a ni a, chipchiar zâwka i zir duh a nih chuan Enkawltu Tâna Thurâwnte, p. 257 chhiar ang che. Chutia i chhiar pah chuan hêngte hi i chhinchhiah dâwn nia.

_“Leiba nei belh tawh lo tûrin intiam rawh._ Leiba i neih dâwn âi chuan i thil lei duh ngêi ngeite pawh kha lei rih lo mai la. A bâthlâua thil i lei fo a nih chuan i nun kha ânchhia a lo ni mai ang. Chuvâng chuan, leiba neia awm hi zâwng hri vei i hlauh tluk zetin hlâu ang che.

_“Pathian nêna thu thlung dûnin a malsâwmna azârah i leibat zawng zawng i tlâk vek dâwn a ni tih tiam ang che._ Châw leh a hmeh tûr tlêm azâwng tal pawh i nei a nih chuan tû mâ eng mah ba lova awm tum la. . . . Zâmin beidawng mai lo la, hawi kîr hek suh. I hrawk pawh hrêk rih deuh mai la, i leiin a ei châk zâwng tak thil leina atâna pawisa i hman ṭhinte kha i leiba rulh nân hman tawh zâwk ang che.

_“I leibâte chu a rang thei ang bera rulh tlâk tum rawh._ Leibâ eng mah nei lo leh, tû mâ eng mah ba lova i awm leh hunah chuan hnehna ropui tak i chang ang”.—Enkawltu Tâna Thurâwnte, p. 257.

Leiba nei lova i awm theihna tûrin hêng thil pathumte hi han ti chhin vê leh bawk teh:

_Budget insiam rawh._ Thla thum emaw chhûnga i sum lâk luh zât tûr nia i lo rin lâwk leh pawisa i hmanna tûr tlângpuite kha ziak chhuak la. Mi tam tak chuan hetianga an tih hian thil ṭûl lêm lo leina atâna sum an lo hman hnem ṭhinzia an hre chhuak ṭhîn asîn.

_Credit card i kawlte kha tichhe vek rawh._ Credit card-te hi leiba nei ṭeuh tûra chhûngkua min siamtu lian ber pakhat a ni. Hman a awlsamin rulh leh erawh a harsa êm êm lawi sî a. Credit card-in a lei theih bâk âia tam thla khat chhûngin thil i lei ṭhîn em? A nih loh pawhin, a pawisa fâia lei tûr ni se i lei miah loh tûr kha, credit card i neih avâng maiin i lei leh ringâwt ṭhîn êm? Chutiang a nih chuan i credit card khân nangmah leh i nupui/pasal fanâu a tichhiat vek hma ngeiin tichhe vat ang che.

_Inrenchemna kawng zawh rawh._ Thil tê tham tê tê nia kan ngaihte kan lei dânah pawh hian kan fîmkhur deuh hlek a nih chuan thla tin pawisa eng emaw zât kan lo hum thei reng mai a lo ni a. Chutianga kan hum zêl chuan rei lo te chhûng pawhin a lo tling khâwm vê ṭeuh hman ṭhîn a ni.

**Sawi Ho Tûrte**:

`Ram tam tak leh mi mal tam takten leibâ an neih zât hi a han tam lailêng khawp a, luhaia tlûk tawpna tham khawp zu nia! Leibâ i neih avânga nangmah leh mi dangte paw’n harsatna in lo tawh dân chu han sawi teh.`

`Engtin nge i lâwina kohhran khân in kohhran member tu emaw kha leiba rulh tlâk dân leh sum leh pâia harsatna awm theite hmachhawn dân in zirtîr theih ang?`

`Bible-in khawvêl thlêmna lakah leh duhâmnain sum leh pâia harsatna min thlensak theihna laka keimahni kan lo invên theih dân tûr kawng min kawhhmuhte chu eng engte nge ni?`