---
title:  Intiamkamna leh Hausak Thut Theihna
date:  01/02/2023
---

Pathian chuan A fâte hi mi dangte leibat neiha mawhphurtu ni tûrin a duh lo tih chiang takin a sawi a. Thufingte bû-ah pawh mi dang tâna intiam kamna siam lo tûrin—chumi awmzia chu miin sum an pûk theihna tûra lo puitu ni lo tûrin—min chah a ni.

`Thuf 6:1–5; 17:18; 22:26 chhiar la. Eng thû nge an sawi hlawm?`

Mi khawsak harsa vê deuhten bank aṭangin emaw loan pûk an tum a, mahse bank lam chuan thla tina an sum lâk luh zât lo chhûtsakin an pe thei bawk sî lo. Chutah bank manager chuan an thian ṭhâ emaw, an chhûngkhat hnâi emaw, anmahni bank-a sum tam tham tak dah emaw, an bank kal tlanga hlawh la emaw rawn hruai tûrin thurâwn a lo pê a. A loan pûk chu rûl ṭha leh thei ta sî lo che, chu mi chuan a rulhsak vek ang tih a intiam a nih chuan loan pêk a phal thu a hrilh ta a.

In kohhran member zîng tu emaw pawh kha i hnênah lo kalin, chutiang intiamkamna “min lo ziahsak teh” tiin a rawn ngên ve mai thei che a. I chhân dân tûr chu, “Bible chuan chutiang chu ti rêng rêng lo tûrin min hrilh asîn!!” tih hi a ni. Bible hian ṭanpui ngâite ṭanpui tûr chuan min fuih ngêi mai a; mahse, an leibata chunga mawhphur tûr erawh chu kan ni lo thung sî.

Nû leh pa ṭhenkhat pawh hi an fa, sum thawh chhuah mumal la nei sî loten bike emaw, car emaw an lei theihna tûra intiamkamna ziak tûrin an ngên ṭhîn a. Sumdâwnna bulṭanna atân tiin an ngên bawk ṭhîn. Mamawh tak tak an nih chuan ṭanpui ngei a ṭhâ a; mahse chutah pawh chuan an leibata chunga mawhphurtu nih chu duh chuang suh ang che. Zir chiannain a sawi dânin intiamkamna thu ziaktute zînga zâa 75 vêl chuan an tiamkamsakate leiba an rulhsak ta tak tak ṭhîn a ni.

`Thuf 28:20 leh 1 Tim 6:9, 10 chhiar la. Hetah hian eng vâukhânna thû nge kan hmuh le?`

Hausak thut theihna tûra ruahmanna an siam ang chî rêng rêng thang hlauhawm tak a ni tlângpui a; chutiang thangin a awh tawhte chu sum leh pâi lama buaina khurah an tlu lût deuh zêl ṭhîn. Âwihawm loh khawpa ṭhâ leh îtawm a nih phei chuan, lo ûksak loh hrim hrim a him ber a. Mahse, mi tam tak chuan lo âwihin rilru na taka an awm tâk bâkah, leiba rip tak an neih phah ta zâwk ṭhîn a ni. Mi ṭhenkhat chuan hetiang ruâhmannaa tel vê tûr hian sum an pûk chawp ṭhîn a, chu chu a ṭhat loh lehzual êm êmna a ni bawk. Hetiang hausak thut theihna scheme-te hian nun tam tak leh chhûngkaw tam tak a lo tichhe tawh a, a tâwpa hlâwkna têltu chu sum thawhtute ni lovin, ruahmanna siamtute zâwk an ni zêl ṭhîn. Chutiang thil chu ti vê tûra i ṭhian tuin emaw, i chhûngkhat laina hnâi tuin emaw a sâwm che a nih chuan kalsan mai ni lovin, a chak thei ang berin i tlânsan nghâl vang vang dâwn nia.