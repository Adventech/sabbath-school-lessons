---
title:  Leibâ Nei Suh
date:  28/01/2023
---

> <p>Chângvawn</p>
> “Mi hausaten mi retheite chungah ro an rêl a; pûktu chu a pûktîrtu chhiahhlawh a ni,” (Thufingte 22:7).

### Bible Châng Chhiar Tûr
Deut 15:1–5; 28:1, 2, 12; Thuf 6:1–5; 22:7; Mt 6:24; 1 Jn 2:15.

Leiba awmzia hrilh fiahna pakhat chu “nakina la lâk luh i beisei lo hman pûkna” tih hi a ni. Tûn lâi hunah hi chuan leiba neih hi kan nunphung pângngâi vê rêng emaw tih tûr a ni ta a; mahse, Kristiante hi chuan leibâ kan nei vê tûr a ni lo. Bible pawhin leiba neih hi a sawi mâwi lo khawp mai a. Hmun 26 vêlah leiba chungchâng sawiin, chûngte chu a ṭha lo zâwnga sawina vek a ni. ‘Sum pûk hi sual a ni e’ chu a ti dawt lo nâa, sum pûk avânga thil ṭha lo lo thleng ṭhînte erawh a sawi thung.

Paula chuan hetiang hian sum bat chungchângah thurâwn min lo pê a: “Mî zawng zawng hnênah pêk tûr apiang chu pe rawh u; leiman pêkna tûr hnênah chuan leiman pe ula; chhiah châwina tûra hnênah chuan chhiah châwi ula; ṭih tûra chu ṭih ula; pawisak tûra chu pawisa rawh u. Inhmangaih tawnna ngawt lo chu tû mâ eng mah ba suh u,” (Rom 13:7, 8) tiin.

Eng vângin nge leiba neih hi eng level-ah pawh a hluâr êm êm mai le? Mi mal angin bâ kan nei a, a huhovin lei kan bâ a, sawrkâr meuh pawhin a ba êm ûm mai ṭhîn a nih hi. Eng ramah leh eng hnamah pawh leiba nei tâwk hi chu tlêm azâwng tal an lo awm tawh ṭhîn a. Mahse, vawiinah chuan mi tam zâwk hi leiba nei kan ni ta hlawm tlat mai—chûng kan leibatte lah chu kan hlâwkna tûr a ni chiah bawk sî lo.

Tûn kârah hian leiba kan neih chhante kan sawi bâkah, engtin nge leiba nei lo tûrin kan awm theih ang tih te kan ngaihtuah ho bawk dâwn a. Nangmah tak kha chuan leiba i nei lo a ni maithei e; mahse, tûn kâra kan sawi tûrte hi a lo hlâwkpui thei tûr i chhûngkhat lainate leh i ṭhian ṭhâte hnênah i hrilh chhâwng vê ngei dâwn nia.