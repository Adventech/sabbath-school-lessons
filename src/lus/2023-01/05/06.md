---
title:  Pawisa Inpûktîra Hriat Tûrte
date:  02/02/2023
---

`Deut 15:1–5 chhiar la. LALPAN A mîte a phût chu eng nge ni?`

Kum sarih dânte (Ex 21:2; Lev 25:3, 4) hian salte emaw, chhiahhlawhte emaw leh ram emaw chauh ni lovin, sum pûktîrtute pawh a khuahkhirh tel vê tho va. Sum pûktîrtute khân an sum pûktute an ngaihdam duh ṭhin loh avângin leiba neia mî a awm theih hun chhûng rei ber atân kum sarih ruat a ni ta a ni. Hêng Bible chângte aṭang hian LALPAN sum leh pâi chungchânga buaina eng eng emaw lo awm thînte hi a ngaihven hlê a, a bîk takin an Israel mî nihpuite thlavâng phei chu hauh natsak hlê a ni tih kan hmu. LALPAN leiba neih hi ṭha lo viau mah se, a ṭûl châng a awm vê tho a ni tih a hria a. Mahse, a theih chen chenah chuan leiba neih hi pumpelh hrâm tum tûr a ni tih a sawi thung.

Mahse, tûn lâi hunah hi chuan in leh lo din nân tiin kum 30 leh kum 40 lâi chhûng te rulh tûr loan kan la ta sup sup mai a. In hmun leh in sakna bungrua a to tâk êm êm chhan pakhat pawh hi in leh lo dinna atâna loan pûk tûr a awlsam vâng a ni a ni pakhat.

Hetih lâi hian mi tam tak, nû leh pa tam tak, zirlâi tam tak chuan zirna sênso phuhrûkna atân tiin loan lâk dân an lo ngaihtuah vê mêk bawk a. Dân tlângpuiin, college degree te han neih tawh chuan sum thawk chhuak thei dinhmunah kan ding tawh tihna a ni. Mi ṭhenkhat chuan zirna atân an sênsote rulhna atân sum an pûk a ṭûl a, a pung nên phei chuan an rulh tûr a tam tham hlê ang. I thiamnain a phâk chin ṭanpuina leh scholarship awm ang ang chu dîl vê la. I mamawh zual phuhrûkna tûr talin inhlawh pah bawk ang che. Hnâ i hmuh ngeina tûr subject-te chauh zir la. I nû leh pâte pawh pûr vê rawh. Bible hun lâi pawh khân nû leh pâte chuan an fâte hnênah an intun nun vê-na tûrin ram an pe ṭhîn a. Tûn lâi hunah chuan nû leh pâten an fâte hnêna “rochan” an pêk theih hlu ber pakhat chu zirna niin, mahni inchâwm zo thei tûra fâte chhuahtu chu nu leh pa hlawhtling an ni.

Khawvêl hi duhthuâma ṭhâ chu ni se, mi pawisa pûk leh leibat rêng rêng a awm lo tûr hi a ni a. Nimahsela, duhthuâma ṭhâ khawvêlah kan chiang miâu sî lo va, chuvâng chuan mi pawisa kan pûk a ṭûl hun pawh a awm ngei ang. I pûk a ṭûl hun a awm a nih pawhin mûmal taka inremna siam hmasak tum la, a pung tlêm thei ang ber zawng bawk rawh. A tlêm thei ang ber pûk la, tichuan a pung a tam hmâa rulh zawh vat i tum dâwn nia. Ṭha berah chuan, a theih chin china ba neih loh dân kan zawn phawt a ṭhâ. Bible-in sum leh pâi enkawl dân tûr a lo sawite hi kan zui a nih chuan ṭûl lova leiba neih leh leiba neihin keimahni leh kan chhûngkuaa lungngaihna a rawn thlen tûr chu kan pumpelh thei dâwn a ni.

`I pawisa pûktûte nêna in indâwr dânah khân eng tianga rinawm leh dik leh ngilnei nge i nih le? In indâwr tawn dân chu Pathian hmâa i puân hun a thlen hunah eng tiang taka dik nge i nih ang? (Thuhriltu 12:14 en la.)`