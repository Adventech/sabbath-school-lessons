---
title:  Leibat Avânga Harsatna Lo Thlengte
date:  29/01/2023
---

`Deut 28:1, 2, 12 chhiar la. Pathianin leibat chungchânga a fâte tâna duhthuSam a neih chu eng nge ni? Chu a duhthuSam chu engtin nge an han chan theih ang? Hê thû a sawi hun leh a sawi chhan hi keini hun tawng mêk nên hi chuan inang lo tak ni tho mah se, sum leh pâi chungchânga harsatna kan tawh ṭhinahte hian a thil sawite hi lo ṭangkâipui ve theih dân kan nei em?`

A zir mîten miin sum leh pâia harsatna a tawh chhan lian deuh deuh pathum an sawi a. Chûngte chu harsatna an thlen nasat dân indawtin a hnuaiah hian lo târ lang ila.

A hmasa ber chu hriat lohna a ni. Mi tam tak hi chu, lehkha thiam takte ngei pawh, sum leh pâi lama thil chinchâng hre lo tak mai an ni a. Sum leh pâi enkawl dân tûr chungchâng Bible-in a lo sawite hi an hriat loh mai bâkah, khawvêl mi thiamten an lo ziahte pawh hi an chhiar ngâi lo hrim hrim bawk. Amaherawhchu, beisei tûr a awm thung a. Tûn kâr zirlâi hian chûng sum leh pâi enkawl dânte chu hriat thiam awlsam tak tûrin min chhawp chhuahsak dâwn a ni.

A pahnihna chu duhâmna emaw, mahni hmâsialna emaw a ni. Mi ṭhenkhat chuan an duhâm avâng leh TV leh chanchinbu vêla fakna rawn langte hi an ît avângin an neih bâkin an nung ta ṭhîn a. Anmahni neih phâk tâwk ina chên te, motor neih te, thawmhnaw hâk te chu zuk iâi tlat a! Hetiang mîte zînga tam tak hian sâwma pakhat pêk tûr nei lo niin an inhre leh tlat lawi sî a. Chumi avâng chuan Pathianin a tiam finna leh malsâwmna chu chang lovin an nunkhua an hmang ṭhîn a ni (Mal 3:10, 11; Mt 6:33). Mahse, hêng mîte tân pawh hian beisei tûr a awm tho va; amaherawhchu, an ngaihtuah dân an thlâk a ngâi thung—chan tâwka lungngâwina rilrû an put vê a ngâi a ni.

A pathumna chu an vânduai vâng a ni. Mi ṭhenkhat chuan anmahni chhawmdâwlna tûr ruahmanna mumal nei sî lovin natna khirh tak an tuâr a. A tlaran zâwnga che ṭhîn an nupuite/pasalte avânga kutbênga awm ta dêr pawh an awm bawk. Mi ṭhenkhat chu khuarêl chhiatna thleng avânga an neih zawng zawng chân tâte an ni a. Khawsak harsa vê sâ hrim hrim chhûngkuaa piang leh lo seilian chho pawh an awm. Hêng mîte tân pawh hian beisei tûr a awm tho va. An kawng zawh chu harsa hlê mah se, hneh theih loh chu a ni lo. An Kristian ṭhiante ṭanpuina azârah te, Pathian ṭih mî thurâwn pe ṭhînte puihna, anmahni thawhrimna leh zirna ṭhâ an dawn te, Pathian malsâwmna leh awmpuina an chan tâk avâng te pawhin dinhmun ṭha zâwkah an rawn ding ve leh thei a ni.

A chhan chu eng pawh lo ni se, leiba an neih chu chhâwk zângkhâisak theih a ni tho va. Chutih rualin, leiba neite chuan an nun dânah te, pawisa an hman dânah te thlâk danglam ngâi an nei a ni tih an hriat vê a ngâi thung a ni.

`1 Tim 6:6–9 chhiar la. Hetah hian kan zavâia kan ngaihven tûr eng thû nge a sawi? Hêng a thu sawite hi eng tiangin nge i lo ngaih vê a, Pathian Thu-in a sawi chu eng tiang kawngtein nge ṭha zâwkin i zawm theih ang?`