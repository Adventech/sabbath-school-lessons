---
title:  Aigupta Ramah Mosia
date:  09/02/2023
---

Mosiâ chanchin inziahna hian Bible bu tîr lam chu a luah khat deuh vek tih theih a ni a. A nu pâukhauh tak leh amah ngaihsak êm êmtu a farnu-te hmanga Pathian awmpuina a dawn azârah a nunna zuah a ni a. Luâng hmanga siam lawnglênga a nu’n a thurûk chu Faraoa fanuin a hmû a; tichuan, Hebrai nu pakhat chu naute nû a ni tih pawh hre chuang lovin hlawh neia awmsak ṭhîn tûrin a sâwm ta a. Hê nû la naupang vê tak, ram danga saltâng ni vê mai tân chuan chona huhphurhawm tak leh malsâwmna ropui tak ni bawk sî a ni ngêi ang.

Jokebedi hian a fapa chu ṭawngṭâi ṭhîn tûr te, Pathian ringa châwimâwi tûr te leh mi dangte tâna rawngbâwlna nun nei thei tûr tea a zirtîr theih nân kum 12 chiah hun a nei a. Chumi hnû chuan Mosia chu Aigupta lal inah hruai luh niin, chutah chuan lal ni tûra thil zir ngâi awm zawng zawngte chu a zir ṭan vê leh ta a. Aigupta mîte finna zawng zawng zirtîr niin, a thu sawi dânah leh a thiltih vêl dânah te chuan mi ropui tak a lo ni ta tih a lang thei (Tirh 7:22). A lo ṭhang lian zêl a, puitling tia chhâl theih a lo nih hnû chuan, a nun leh khawvêl chanchin kal mêk thlâk danglamtu tûr thutlûkna pawimawh tak a siam ta a ni.

`Heb 11:24–29 chhiar la. Mosian a kalsân tâkte leh a hmachhawn tûr harsatnate kha ngaihtuah la. Hetiang duhthlanna a siam hmâa a dinhmun ropui tak aṭang khân thlîrsak tum ang che. A kalsan tûr chu eng nge ni a, chumi chu kalsan a thlan chhan chu eng nge ni bawk?`

Hetih hun lâi vêl hian Aigupta ram chu hmâsâng khawvêla ram ropui ber a nih chiah loh pawhin a ropui berte zînga mî chu a ni ngêi ang. An rama luâng tlang Nail Lui chuan a kam tuâkah thlâi chînna tûr hmun zâu ṭha tak a siam duâi mai a, thlâ chi hrang hrang an thar hnem hlê ṭhîn a. Ram hausâ leh thiltithei tak a ni bawk a, chu ramah chuan Mosia kha hotu lû berah a han awm thei dâwn a ni. Tleirâwl mai a la ni ve bawk sî nên, khawvêl thlêmna, Aigupta ram thiltihtheihna leh a rosum zawng zawngte kha hnâwl a harsa viâuin a rinawm a. Aigupta ram ngaihsânawmzia, nawmzia, hausakzia leh hîpna nasatzia pawh chu a hre chiang bertute zînga mî a ni ngêi ang. Aigupta mîte hmuhsit êm êm salhote zînga khawsak âi chuan, Aigupta lal ina chên reng mai chu thil châkawm zâwk a ni dâwn chiang a, chutiang chuan thulûkna lo siam ta pawh ni se, a thiamawm tho mai.

Mahse, eng thil nge a tih tâk? Bible-in a sawi dân chuan, “rei lo tê atân sual nawmna hlimpui âi chuan, Pathian mîte nêna tihduhdah tuâr tlân a thlang ta zâwk a ni” (Heb 11:25). A hrehawm tawrhte chu eng nge ni le? Ex bû-ah hian Mosian harsatna leh fiahna a tawh chi hrang hrangte kan hmu tam hlê a, chûng zawng zawng chu a pal tlang vek hnû-ah pawh Ram Tiam a thleng zo vê leh ta chuang bawk sî lo (Num 20:12 en la). A châng chuan duhthlanna dik a siam ta lo em ni âw a ti ve ṭhîn ngeiin a rinawm. Mahse, a tâwpah chuan duhthlanna dik leh ṭha ber a siam a ni tih kan hre ta vek a nih hi!

`Khawvêl thlîrna aṭang chuan Mosia khân Aigupta rama chên thlang ngei tûr a ni ang. Amaherawhchu, keini Kristiante hi chu hê khawvêl piah lama thil awmte hmuhtîr kan ni a. Khawvêlin min thlêm chângte hian engtin nge zâu zâwka thil thlîr dân kan thiam theih ang? Chutianga tih chu eng vângin nge a pawimawh êm êm?`