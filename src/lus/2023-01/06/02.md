---
title:  Novan Zahngaihna A Chang
date:  05/02/2023
---

Vâna ro khâwl khâwm tumte chu hê leiah hian an nun dân thlâk danglam hlawk tûrin Pathianin a ko ṭhîn a ni tih hi ngaihtuah chian tham tak a ni. Nang pawh chutiang chu a ṭûl a nih chuan hmachhawn tûrin lo inbuatsaih lâwk vê ang che.

`Gen 6:5–14 chhiar la. Nova nunah khân Pathian thû a zawm avânga thil inthlâk thleng lian tham tak lo thleng a awm a, chu chu eng nge ni? Chhiatna lo thleng mai tûr chungchânga vaulâwkna dawn mamawh êm êm khawvêla chêng keini tân hian eng thuchah nge chhar chhuah tûr awm?`

Nova hian a hun neih leh a sum leh pâi khâwl khâwm sâte chu a chênna tûr in sakna atân a hmang vê thei reng a. Mahse, chutianga hmang lo chuan a nunah thil inthlâk thleng lian tak a awmtîr ta zâwk a; Pathian kohna zuiin kum 120 chhûng zet lawng a sâ a nih kha.

Tûn lâi huna mi tam tak hi chuan tuilêt thawnthû kha ringhlelin thawnthu phuahchawp ang deuhah an ngâi a, leilung dân kalh tlat a ni an ti. Mahse, hei hi thil thar a ni rêng rêng lo. “Tui lêt hmâ khawvêla mîte pawh khân kum za tam tak chhûng chu leilung dânte hi danglam thei lo niah an ngâi vê tho mai a. Hunbi hrang hrangte pawh anmahni hun ṭheuh zêlah a ngâi te-in kum tin a rawn inher chhuak ṭhîn a ni. Tui lêt hmâ kha chuan leiah ruah a la sûr ngâi lo va; lei chunglâng hi chu dâi leh chhûm zîngten a rawn tihnâwng ṭhîn. Luite pawhin an kuâng bâk an rawn pêl ngâi lo va, leilung dânin a hrilh angin lui tuite chu tuipuiah an luang lût vek ṭhîn a ni.”—Ellen G. White, Thlahtubulte leh Zâwlneite, p. 96.

Tui a lêt hmâ khân mîte chuan leilung dân nia an hriat dik famkim lo chu behchhana hmangin, tui a lêt theih loh tûr thû an sawi ṭhîn a. Tui a lêt hnû tûn lâi hunah pawh hian mi tam tak chuan leilung dân nia an hriat, famkim lo tak bawk chu behchhan atâna hmang vê lehin, tui lêt kha a thleng hlei nêm an ti vê leh chiah mai. Bible-in, “Ni hnuaiah hian thil thar rêng rêng a awm lo ve” (Thuh 1:9) a lo tih kha a dik hlê a ni.

Hetih lâi hian Bible chuan Nova hun lâia mîte ang bâwk khân tâwpna huna mîte pawhin hun hnuhnunga thil thlengte chu an la rinhlelh tûr thû a lo sawi bawk a (2 Pet 3:3–7). Chuti a nih chuan, chhiatna lo thleng mai tûr atân hian engtin nge kan lo inbuatsaih lâwk theih ang? “Tih khawtlâi lungâwina” tia an sawi mai ṭhin duhthlanna hi a awm a. A awmzia chu, nakina lâwmman ropui tak kan la dawn tûr chu beisei chungin, Pathianin min tuk hnâ hi dawhthei takin kan thawk mai tûr a ni tihna a ni. Krista chu eng tikah nge a lo kal dâwn kan hre lo va. Chu chu thil pawimawh ber pawh a ni lo. A pawimawh zâwk chu Nova ang khân, Pathianin ti tûra min tuk hi lo tih zêl phawt mai ila, Novan a nun dân a thlâk hlawk ang khân, keini pawh kan nun dân phung thlâk a ṭûl a nih pawhin i thlâk vê ang u.

`Nova ang khân Pathian tâna i nun dân phung i thlâk danglam lo ngâi vê dâwn ta se, eng tiang chiahin nge i inpeih le? (Chhan dân tûr i hriat theih nân Lk 16:10 en la.)`