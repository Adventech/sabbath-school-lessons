---
title:  Bumtu Aṭangin Lal Fapaah
date:  08/02/2023
---

Jakoba kha tlangvâl fel tak, Pathian hmangaih leh ṭih êm êm ni mah se, a pa a bum a, a malsâwmna a dawn theih nân a nu nên dâwt an sawi dûn a. Chu an thiltih ṭha lo tak avâng chuan a puitling nun chu kawng dik loah kalpuiin, a û laka a thih mai loh nân a tlânchhiat a ṭûl ta a nih kha. A nu Rebeki chuan, “Ka nuṭapa Labana hnênah va tlânchhe rawh; a hnênah chuan i û thinrim hi a reh hmâ loh chuan ni eng emaw zât lâi va awm rih ang che; i û thinurna hi i chunga a reh a, a chunga i thiltih hi a theihnghilh hunah mî ka rawn tîr ang a, chuta tâ chu ka rawn hruai chhuahtîr ang che,” (Gen 27:43-45) tiin a hrilh a. Tichuan, Jakoba chu kum 20 lâi a va thang bo ta a, a nu dam lâi hmêl pawh a rawn hmu leh ta lo.

`Gen 32:22-31 chhiar la. Jakoba chungah khân eng nge thleng a, hê thawnthu aṭang hian duhthlanna dik lo kan siam châng pawha Pathian khawngaihna kan dawn tho ṭhinzia engtin nge kan hriat?`

“Tlâwmna leh inchhîrna leh mahni intukluhnain he thi thei, thil sual leh thil dik lo ti ṭhîn hian, Vân Lalber chu a hneh ṭhîn a nih chu.  Pathian thutiamte a vawn chu khur zawih zawihin a vuan nghet sauh sauh a, Hmangaihna Tâwpneilova thinlung chuan mi sual ngenna chu a hawisan thei lo. Dik lohna, Jakoba suala hruaitu, bumnaa fatîr nihna lâksakna chu a hmâah chiang takin a lang a.

Pathian thutiamtea innghat lo vin, amâ tumna leh remhriatna hmangin Pathianin amâ hun ruat leh tih dâna hlen chhuah a tum chu lo hlen chhuah khalh a tum a. . . . Jakoba chuan a nunin neih a châk êm êm malsâwmna chu a chang ta a. Luahlântu leh bumtu a nihna anga a sual chu ngaihdam a ni ta a ni.”—Ellen G. White, Thlahtubulte leh Zâwlneite, (2nd Edition, 2014), p. 187.

`Gen 49:29-33 chhiar la. Jakoba khân Kanaan ramah in leh lo eng mah nei tawh lo mah se, Kanaan rama a ruâng phur chhova, chuta phûm tûr chuan a fâte a chah a. A phûm dân tûr a hrilh chu engte nge ni? Chu pûkah chuan mi dang tûte nge phûm lo ni tawh bawk? Engati nge hetianga ti tûr hian a fâte kha a ngen?`

Bible chuan Israel hnam thlahtubul pathumte leh an nupuite chu hê pûkah hian phûm an nih vek thû min hrilh a. Jakoban Pathian a rinna hi a chak khawp mai, leiah hi chuan mikhual leh ram thianghlim lam pana zin kual rih maiah a inngâi a (Heb 11:13 en la). Thil tihsual palh eng eng emaw chu nei tho mah se, neih eng mah nei lovin a in a chhuahsan a; mahse, Kanaan ramah hian mi hausa takin a kîr leh ta a ni.

`Thil tihsual palh nei ṭhîn mah ila, Pathian chuan mal min la sâwm thei tho. Chutiang chu ni mah se, engati nge thil tihsual palh neih loh hi a ṭhat zâwk tho le? Tûnah khân duhthlanna siam tûr eng engte nge i neih a, engtin nge duhthlanna dik lo siam chu i pumpelh theih ang?`