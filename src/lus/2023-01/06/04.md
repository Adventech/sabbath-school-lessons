---
title:  Lota Duhthlanna Siam Fuh Lohte
date:  07/02/2023
---

Abraman Pathian kohna chhânga a in leh lo a chhuahsan lâiin, a ûnaupa fapa Lota chuan a ruala rinna zinkawng zawh vê chu a thlang a. Gen 13 kan chhiar chuan, Abrama kha Pathianin nasa takin mal A sâwm a, “ran te [an hnam dâna hausa an tehna ber], tangkarua te, rangkachak te” pawh a ngah hlê tih kan hmû. (Gen 13:2). Lota pawhin amâ pualin “berâm rual te, bâwng rual te leh puan in te” a nei vê tho bawk a (Gen 13:5). An hausak dun êm avâng leh, an ran neihte pawh a tam tham avângin, inhnâi taka chêng dûn thei an ni ta lo va. An ran rual enkawltute lakah inhmuh thiam lohna a chhuah loh nân tiin, Abrama hian awmna tûr hmun duh thlang tûrin Lota chu a ti a. A nihna tûr takah chuan, Lota hian Abrama kha upa zâwk a nih bâkah, amah avânga lo hausa vê thei chauh a nih bawk avângin, duhthlantîr zâwk âwm tak a ni. Amaherawhchu, a chunga thil ṭha titu lakah hian a lâwmzia a tilang lo va, mahni hmasial takin ram ṭha lâi ber nia a hriat chu a thlang ta hauh mai a ni.

`Gen 13:10–12 chhiar la. Lotan hetianga duhthlanna a siam chhante chu eng nge ni?`

Lota hian khawpuia pêm luh a duh chhante chu âwm a ti hlê pawh a ni maithei e; amaherawhchu, a tâna ṭhâ a lo ni hauh lo mai. A chunga thil thlengte chu Abraman a lo hre vê a, mahse, “A va pawi ve Lota. I tuh rah i seng tâ a ni mâw” a ti rêng rêng lo. Tih ahnêkin amah chhan chhuak tûrin a thawk chhuak nghâl ta zâwk a ni (Gen 14 chhiar la).

A châng chuan tam lehzual neih kan duh luât avângin zirlâi kan zir chhuah tûr rêng rêngte pawh kan zir chhuak ta lo ṭhîn a. Lota pawh hi Sodom khawpuiah bawk a pêm lût leh a. Nimahsela, Pathian chuan a khawngaihna ropui tak avângin Lota leh a chhûngte hnênah vaulâwkna thu kengtu vântirhkohte a tîr a, hêng khawpuitea chhiatna lo thleng mai tûr chu an va hrilh ta a nih kha.

`Gen 18:20–33 chhiar la. Pathianin Abrahama hnêna khawvêl a tlawh chhan a sawi chu eng nge ni? Hêng khawpuite hi Pathianin A tihboral vek dâwn a ni tih a sawi khân engtin nge Abrahaman a tih?`

Abrahama hian Lota leh a chhûngte a ngaihtuah êm avângin khawpuiah mi tlêm azâwng tal an awm a nih chuan tichhe lo hrâm tûrin Pathian a ngên a. ‘Mi fel 50 an awm chuan’ tiin a han ngên phawt a, a tla hniam zêl a, a tâwpah chuan 10-ah a tla thla ta a. Pathian pawhin hmangaihna ngah tak a nihzia lantîrin Abrahaman a ngen chhûng chu A khawngaihna lantîr a inhuâm thu a hrilh zêl mai a ni. Nimahsela, Sodom khawpuia mi fel awm zât chu 10 pawh an lo tling hauh lo mai a; chuvâng chuan tihboral a ni ta ngê ngê a ni.

A tihboral hmâ khân vântirhkohte rawn tîrin chu mîte chuan Lota leh a nupui fanaute chu khawpui atâ an hruai chhuak phawt a. Nimahsela, Lota nupui chuan hnung lam a lo hawi zauh avângin chi khâwnah a chang ta daih mai a nih kha. Lota chu Sodom khawpuiah khân mi hausa tak niin a pêm lût a; mahse, eng mah neih nei lovin a chhuahsan leh ta thung a ni. Duthlanna kan siam kawngah hian kan fîmkhur thiam a ngâi khawp mai a, thil thui zâwk leh lian zâwk thlîr lovin, rei lo te chhûng atâna hlâwkna ringawt hi kan lo thlang vê mai ang tih a hlauhawm hlê a ni (Mk 8:36, 37).