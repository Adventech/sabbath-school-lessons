---
title:  Vâna Ro Khâwl Khâwmin
date:  04/02/2023
---

> <p>Chângvawn</p>
> “Mîin khawvêl hi a pumin nei sela, a nun chân sî sela, a tân eng nge sâwt ang? Mîin a nun âiah eng nge a pêk theih ang?” (Marka 8:36, 37).

### Bible Châng Chhiar Tûr
Gen 6:5–14; 13:10–12; 32:22–31; 2 Kor 4:18; Heb 11:8–13, 24–29.

Isua chuan rosûm khâwl khâwm chungchânga thurâwn ṭha ber mai hetiang hian min lo pê a: “Thîm leh tuiêkin thil a ei chhiat ṭhinna hmun, rûkrûten an reh pawha thil an rûk ṭhinna hmun leiah hian in tân rote khâwl khâwm suh u; thîm leh tuiêkin thil a ei chhiat lohna hmun, rûkruten an reh pawha thil an rûk hek lohna hmun vânah khian in tân rote khâwl khâwm zâwk rawh u,” (Mt 6:19, 20) tiin. Heti hian a thusawi tlâng a kâwm zui a:

“I ro awmna apiangah i rilrû pawh a awm ang” (Mt 6:2) tiin. A thusawi awmzia chu hetiang deuh hi a ni âwm e: i sum hmannate kha min hmuhtîr la, tichuan i rilru awmna ka hmuhtîr vê dâwn che nia, a chhan chu i sum leh pâi i dahna hmun apiangah i rilru pawh a awm vê dâwn vâng a ni.

Pathian rama awm châkna rilru put i duh em? I duh a nih chuan chatuan lâwmman a dawnna tûr hmunah i sum leh pâite kha dah ang che. I hun leh i sum leh pâite kha Pathian hna thawh nân hmang la, Pathian hnâ chu i ṭawngṭâi thupui ber ni bawk rawh se. Chutichuan, Pathian hnâah i lo tui lehzual deuh deuh ang a, i rilruin a vei ber pawh a lo ni chhawm vê thuai bawk ang.

Tûn kâr chhûng hian vâna ro khâwl khâwm dân leh chatuan lâwmman kan dawn theih dân tûr min hrilhtu Bible chângte leh tehkhin thu ṭhenkhat kan en ho dâwn a ni.