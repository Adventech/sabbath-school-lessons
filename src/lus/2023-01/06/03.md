---
title:  Abrama, Rinna Pa Chu
date:  06/02/2023
---

Pathianin Abrama kha a in leh lo leh a chhûngkhat lainâte kalsana, A la entîr tûr ramah chuan kal tûrin a ko va. Chuta ṭang chiah chuan Messia lo pian theihna tûr kawng a inhawng ta a ni. A chipchiarin min hrilh lo nâin, a pian leh a sei lenna ram a kalsan ngêi erawh a ngâi tih kan hria a. Duhthlanna siam awlsam tak chu a ni lo vang. Chutianga ti tûr chuan leia a nawmsak theihna tûr thilte leh remchânna a neih eng eng emawte pawh a thlauhthlâk a ṭûl ngei dâwn sî a.

`Gen 12:1–3 chhiar la. Hê thutiam hi Abraman a pawm avânga leia chhûngkaw awm zawng zawngte malsâwm an lo nih tâk dân chu eng nge ni?`

Hei hi Abrama leh a chhûngte tân chuan an nun thlâk danglamtu thil thleng lian tak a ni a. “Rinnain Abrahama chuan rochan tûr a dawnna tûr hmuna kal chhuak tûra kohna a dawn khân a zâwm a. Tichuan, a kalna lam pawh hre lovin a kal chhuak ta tawp mai a nih kha,” (Heb 11:8). “Abrahaman zawhna eng mah nei lova thû a zâwm mai kha Bible-a rinna kan hmuhte zîngah hian entawn tlâk ber pakhat a ni.”—Ellen G. White, Thlahtubulte leh Zâwlneite, p. 126.

Kan zînga a tam zâwk hian kan in leh lo leh kan chhûngte, kan ṭhiante hi kalsan kan duh hauh lo vang. Mahse, Abrama kha chuan a kalsan a. Pathianin awm tûra a duhna hmunah khân lungâwi takin a awm mai a. A mak pawh kan ti maithei e, Abrama te, Isaka te, Jakoba te khân Pathianin A tiam ram chu an dam lâiin an luah hman lo vek a—chuti chung chuan Pathian lakah a rinawm tluan tho a ni.

`Heb 11:8–13 chhiar la. Kan tâna thuchah pawimawh tak awm chu eng nge ni?`

Abrama kha a chênpuite chuan lal angin an ngâi a.  Mi thilphal tak, huaisen tak, mi khualte chunga ṭhat chhuah ṭhîn, Pathian Chungnungbera chhiahhlawh niin an hre bawk. Pathian tâna thuhretu nih hnâ a thawh dân kha a entawn tlâk khawp mai.  Keini hi Pathian khawngaihna zârah Abrama ro luahpuitute kan ni a. “Abrahaman Pathian a ring a, chu rinna chu a felnaah ruat a ni ta ang khân. Chutichuan, hre rawh u, rinnaa awmte, chu mîte ngei chu Abrahama fâte an ni e,” (Gal 3:6, 7). “Kristâ tâ in nih chuanin, Abrahama thlah, thutiam anga ro luahtu tûrte in ni,” (Gal 3:29).

Abrahama chanchinah pawh khân, Nova chanchina kan hmuh ang Pathian thu zawm avânga nun thlâk danglam hlawktu duhthlanna siam thû kha kan hmu leh a ni.

`2 Kor 4:18 chhiar la. Hê Bible chânga thuchah awm hian eng tiangin nge thlarau lama thutlûkna kan siamna kawngah nghawng a neih ang? Engtin nge Mosia leh Abrahama-te khân chu chu an lo zawm?`