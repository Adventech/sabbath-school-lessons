---
title:  Zir Belhna
date:  10/02/2023
---

Pathian chuan thuthlunga Amâ tih tûr awmte chu tiin, Abrahama kha mal A sâwm a. Abrahama pawhin hê leiah hian ro chhêk khâwm lovin Pathian a châwimâwi vê bawk a. “Pathianin a mîte hnêna rochan tûr a tiam chu hê khawvêla mi hi a ni lo. Abrahama pawh khân leiah hian rochan eng mah a nei lo va, ‘ke nghahna tham’ ram takngial pawh a nei lo va ni’ Tirh 7:5. Thil tam tak chu a nei ngei mai, chûngte chu Pathian ropui nân leh a mihringpuite ṭhatna tûr atân a hmang ṭhîn a; hê khawvêl hi chu a in angin a ngâi ngài lo. LALPA chuan milem be mî a ṭhenawm khawvêngte chu chhuahsan tûra kovin, Kanaan ram chu kumkhua atân a rochan a nih tûr thu a hrilh a; mahse, chu pawh chu amah emaw, a fapa emaw, a tupa emaw pawhin an luah hman ta chuang bawk sî lo. Abrahaman a ruâng zalhna tûr a mamawh pawh khân Kanaan mîte hnên aṭangin a lei a ngâi a. Ram Tiama hmun a neih awm chhun chu Makpela pûka lung ker kuak thlân chiah kha a ni.”—Ellen G. White, Thlahtubulte leh Zâwlneite, pp. 155, 156.

A châng chuan nuamsa tak leh hahdam taka awm thei nihte hi kan châk ṭhîn a. Tihkhawtlâi lungâwina nunpui tûr chuan rinna chak tak neih a ngâi ṭhîn rêng a ni. “Faraoa lal in ropui tak leh lalṭhutthlêng te chu Mosia hmâah chuan amah thlêm nân pharh a ni a; mahse, chûngte chu Mosia chuan Pathian theihnghilhtîrtu tûr sual nawmsip bâwlna a ni tih a hre chiang hlê. Lal in ropui tak, lallukhukhum piah lam chu thlîrin, sualin a tihbawlhhlawh loh vânrama awm Chungnungbera mi thianghlimte chan tûr châwimâwina chu a thlîr zâwk a. Vân Lalberin a hnehtute lûa lallukhum a khumtîr hun tûr chu rinnain a lo hmu lâwk vek a. Chû rinna chuan leia thil ropuite chu a hnâwltîr a, sual rawngbâwl âia Pathian thu zawm zâwk thlang hnam rethei, inphahhniam leh hmuhsita awmte zîngah chuan a awmtîr vê ta a ni.”—Thalhtubulte leh Zâwlneite, pp. 239, 240.

**Sawi Ho Tûrte**:

`Isua lo kal hunah chuan kan thil neihte hi engtin nge a awm ang? (2 Pet 3:10 en la.) Chutiang chu Isua lo kal hmâ pawhin a thleng thei tho em? (Mt 6:20.) Chuti a nih chuan, eng vângin nge thilte hi a thlîr dân tûr dik taka kan thlîr thiam a pawimawh?`

`Isua chuan “hausakna bumna” laka invêng fîmkhur tûrin min chah a (Mk 4:19). Engtin nge hausakna hian mî a bum ṭhin?`

`In class-ah Mosia khân thlalêr ram rova sal rualte nên tlânchhe tûra engkim kalsan âi chuan, Aigupta rama awm hlen kha lo thlang ta pawh ni se, a thiamawm theih tho dân sawi ho teh u. Engin nge khatiang thutlûkna pawimawh tak kha siamtîr ni ang?`