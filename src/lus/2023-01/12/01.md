---
title:  Rinawmna Lâwmmante
date:  18/03/2023
---

> <p>Chângvawn</p>
> “A pû chuan a hnênah, ‘Bâwih ṭhâ leh rinawm, i ti ṭhâ e; tlêmte chungah i rinawm a, tam tak chungah ka awmtîr ang che; i pû lâwmnaah lût rawh,’ a ti a” (Matthaia 25:21).

### Bible Châng Chhiar Tûr
Is 62:11; Mt 25:20–23; Jn 14:1–3; Rom 6:23; 8:16–18; Heb 11:6; Thup 21.

Chhandamna chu a hlawha kan hlawh chhuah theih a ni lo nâin, Bible hian lâwmman dawn beiseina chu Pathian khawngaihna dawn phû hauh loten rinawm taka nun an tum phah vê theihna atâna fuihtu-ah a hmang ṭhîn a.

Davidan heti hian a lo sawi: “LALPÂ dân chu a ṭha famkim a, nunna a siam ṭha ṭhîn; LALPÂ thu hriattîr chu a rinawm a, mi mâwl a tifing ṭhîn; LALPÂ thununna thû chu a dik a, thinlung a tilâwm ṭhîn; LALPÂ thupêk chu a thianghlim a, mitte a tivâr ṭhîn. LALPA ṭihna chu a fâi a, kumkhua atân a awm ṭhîn: LALPÂ rorêlna chu a tak a, a fel vêl vek a ni. Chûng chu rangkachak âia duhawm zâwk a ni a; a ni, rangkachak thianghlim tam tak âi pawhin: khawizû leh khawithlâr âiin a thlum zâwk bawk a ni. Chû lo pawh chu chûng chuan i chhiahhlawh hi zilhin ka awm ṭhîn a: chûng zawng zawng chu lâwmman nasa tak neihna a ni ṭhîn,” (Sam 19:7–11) tiin.

Bible hian lâwmman kan la dawn tûr chungchâng hi a sawi tam hlê a, chûng lâwmmante chu Krista avânga kan dâwn tûr niin, Isuâ lo kal leh hunah, hê kan khualzinna ram, sualin a tihhrehawm êm êm khawvêl hi a boral zawh vek hunah kan chang dâwn a ni.

Kristan min pêk a tiam lâwmmante chu eng nge ni a, kan la hmu ngei dâwn a ni tih engtin nge chiang takin kan hriat theih le?