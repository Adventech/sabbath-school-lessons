---
title:  Lâwmman Chu Thlîrin
date:  23/03/2023
---

Paula kha a pianthar tâk hnû kha chuan Kristâ ram zauh zêlna atân a inpe pumhlûm ta ṭhak a. Lehkha thiam leh mi rilru chak tak a nih avângin khawvêl thlîrna tlâng aṭang pawhin mi hlawhtling tak ni thei tûr a ni. Mahse, Mosia ang bawkin Pathian fa rinawmte nên Kristâ tâna hrehawm tawrh tlân chu a thlang ta zâwk a. Vuâk te, lunga den te, lung ina khung te, lawngchhiat te, rilṭâm te, khaw vawt te, leh thil dang tam tak 2 Kor 11:24–33-a kan hmuhte hi a tuâr ta a ni. Hêng zawng zawng hi engtin nge a tuâr chhuah theih le?

`Rom 8:16–18 chhiar la. Eng tiangin nge Pathian fâ a ni tih a inhriatna chuan mi rinawm tak ni thei tûrin a ṭanpui?`

Paula hian mi rinawmten an la dawn tûr lâwmman chu a ngâihlu hlê a; chuvâng chuan Kristâ tâna hrehawm tawrh pawh a phûr zak mai niin a lang. Lung ina a tân lâi khân heti hian lehkhathawn a lo ziak a: “Ûnaute u, man thiam tawhah chuan ka inngâi lo; amaherawhchu, thil pakhat tih ka nei a, hnung lama thil awmte chu theihnghilhin, hma lama thil awmte chu ka ban ṭâng ṭâng ṭhîn, Krista Isuaa Pathianin min koh chhan lâwmman chu hmu tûrin tiâm chin lam ka pan ngat ngat zâwk a ni,” (Phil 3:13, 14).

`1 Tim 6:6–12 chhiar la. Hê thû hi a hmâ pawh khân kan lo chhiar tawh tho nâa, kan chhiar nawn leh a ṭûl tlat mai. Hêng chângten thil an sawi pawimawh tak, a bîk takin keini Kristiante tâna pawimawh zuâl êm êm chu eng nge ni?`

Bible-in a sawi dânin hmuingîlna chu i mamawh lâi taka i thil mamawh tak i nei kha a ni a. Thil chhêk khâwl vak lam pawh a ni ber lo. Hmuingîlna chu Phil 4:19-a kan hmuh Pathian thutiam, “Ka Pathian chuan Krista Isuaa A ropuina ngahzia ang zêlin, in tlâkchhamna tinrêng pawh a phuhrûksak ang che u,” tih hi a taka chan a ni a. A tâwp berah chuan, hmuingîlna chu LALPA-a i thil neiha chûnga lâwm leh eng kimah Amaha rinna nghah tawpna hi a ni.

Pathian chuan A fâte hi kan zavâia kan hausak vek tûr thu min hrilh lo va. Dik tak chuan, thianghlim taka nungte chuan tihduhdahna an tuâr dâwn niin a sawi zâwk a nih kha. Min pêk a tum hi khawvêl hausaknate âia ṭha zâwk daih a ni a. “In mamawh apiang ka pe dâwn che u a, in kalna apiangah ka awmpui zêl ang che u,” tiin min hrilh a nih kha. Chutichuan, khawvêl tâwpah A mi rinawmte chu hausakna dik tak leh chatuana nunna a pê ang. Lâwmman ropui tak a va ni dâwn êm!

Paula khân a thih dâwn hnaihah heti hian a lo sawi a: “Kei zawng tûnah hian hlan tûrin ka inpeih tawh a, ka kal chhuah hun chu a thleng ta. Intihsiakna ṭhâ chu ka bei zo tawh a, ka tlânsiak kawng chu ka hlen tawh a, rinna chu ka vawng reng tawh bawk: Tûnah hian felna lallukhum chu ka tân dahin a awm tawh a, chu chu LALPA, rorêltu fel tak chuan chumi nîah chuan mi pê ang: ka hnênah chauh ni lovin, a inlâr hun nghâkhleltute zawng zawng hnênah pawh a pe dâwn a ni,” (2 Tim 4:6–8). Kan zavâi hian Pathian khawngaihna azârah Paula thu sawi ang hi sawi vê theitu ni ṭheuh ila. Chu mai pawh chu ni lovin, amah anga rinna nghet neih pawh i tum vek bawk ang u.