---
title:  Chatuana Nunna
date:  20/03/2023
---

Mihringte hi (kan duh emaw, duh lo emaw) chatuan chuan min lo nghâk remg a. Bible-in a sawi dânin chu chatuan chu kan zavâi atân hian kawng hnih: chatuana nunna emaw, chatuana thihna emaw-in a lo thleng dâwn a ni. A khawi emaw zâwk zâwk hi kan thlan ngei a ṭûl dâwn. Tui lâi rapin a awm theih lo vang. Nunna kan thlang lo a nih chuan thihna kan thlang tihna a ni nghâl mai dâwn a, a pahniha thlan kawp theih a ni lo.

`Rom 6:23 leh Johana 3:16 chhiar la. He lâi thûin duhthlan theih kan neih a sawite chu engte nge ni?`

Duhthlan tûr a sawi pahnihte hi a inkâwlkalh tawn hlê mai mâw?

Hê Bible châng i han chhiar hian, chatuana nunna chu i lo thlang fel tawh reng a ni mai thei a, a nih loh pawhin, i lo ngaihtuah mêk emaw pawh a ni mai thei bawk. Pathian chuan a thutiamte hlenna tûr atâna tih theih a neih a sawite chu ti ngei tûrin theihna mak danglam tak a nei a. Keini’na kan lo tih vê tûr chu amah rin tawp mai a ni. Isuan kan tâna thil a tihteah hian innghat ila, rinnain a Thû chu zâwm bawk ang u.

`Jn 14:1–3 chhiar la. Châng 1-a LALPAN thurâwn min pêk chu eng nge ni a, châng 2 leh 3-ahte hian eng nge tihsak min tiam le?`

Leia Isuan rawng A bâwl tâwp dâwn hnaih lamah khân, hê beiseina thû leh fuihna thu ropui tak hi A zirîrte hnênah a sawi a. An rilrû a hnual êm êm lâi leh, fiaha an mêk lâia hêng thûte an han hria chu an rilru pawh a nuâm sawt ngei ang. Chutiangin, keini tân pawh chakna thar min petu a ni vê tho tûr a ni a. Isua chu vân aṭanga lo kalin vânah bawk a kîr leh a, chuti chuan, a kîr leh hmâ khân, “Ka lo kîr leh ang a, ka hnênah ka lâ ang che u; ka awmnaah nangni pawh in awm theih nân,” tiin min tiam a nih kha.

Thil dang zawng âiin A lo kal hmasak ṭuma krawsa A thihna kha a lo kal leh tûrzia tihchiangtu ropui ber a ni âwm e. A chhan pawh lo kal leh dâwn lo ta ang se, A lo kalna hmasa khân eng nge sâwtna a neih ang? Isua chu kan tân krawsah A thi ngei ang chiah khân, keimahni min lam tûrin A lo kal leh ngei dâwn a, “Ka lo kîr leh ang a, ka hnênah ka la ang che u; ka awmnaah nangni pawh in awm theih nân,” (Jn 14:3) tiin min tiam a ni.

`Krista lo kalna hmasa zâwk kha A lo kal leh tûrzia tichiangtu a ni tih hi ngun takin ngaihtuah la. A lo kal hmasak ṭum khân A lo kal leh ngei dâwn a ni tih kan rin theihna tûrin eng thil nge thleng?`