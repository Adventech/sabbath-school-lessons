---
title:  Zir Belhna
date:  24/03/2023
---

A hnuaiah hian leia Pathian sum enkawltu rinawm tak kohhran nih phung târ lan a ni.

**Seventh-day Adventist Kohhrante Tâna Enkawltu Nihna Hmathlîr**

Pastor-te leh kohhran hruaitute chuan enkawltu nihna awmzia hrilh fiahin, an member-te  chu Bible-in sum leh pâi enkawl dân tûr a lo sawi ang hian, an sumte enkawl thiam tûrin an zirtîr a, a pui a, an fuih bawk.

Kohhran member-te pawhin Bible-in sum enkawl dân a lo sawi chu an nunah an seng lût a. An thilphal êm êm a, an beisei loh tak thil a lo thlena hman atân tiin sum dah ṭhat tâwk an nei reng a, leibâ eng mah an nei tawh lo. A hleihluâka nun an sim a, an invawng ṭha hlê a, an neih tâwkah an lungâwi bawk. Sum chu an pathian tawh lo va, Siamtu Pathian nên inlaichîn tawnna ṭha tak an lo nei ta.

Sabbath tûk a ni a, kohhran member-te chu inkhâwm tûrin biak inah an kal khâwm a, an chetla vêl hrim hrim pawh hmuh a nuâm—sum leh pâiin an rilru a kap lo tih a hriat a, an lungâwiin an lâwm hliah hliah mai a ni.

Sum leh pâi avânga nupa intithiam lo ṭhînte pawh an inrem ta vek a. Kohhran member-te chu Pathian awmpuina changin, biak inah an inkhâwm tlâng a; Pathian pawhin an zîngah hnâ A thawk a ni tih an hria. Rawngbâwlnaa hman tûr sum an ngah tâwk a, chêt chhuahna pawh an nei tam ngiang mai. A mamawh apiangte hnênah hmuh theih ngêi tûrin Kristâ hmangaihna an lantîr ṭhîn a. Biak in pawh an chei hnûm ṭhâin, bungraw mamawh ang angte pawh an phâng lo.

Kan chhân ngêi tûr zawhna awm ta chu hei hi a ni: Pathianin kan hnêna sum leh pâi min kawltîrte hmang hian eng nge ti tûrin min duh?” tih hi a ni.

**Sawi Ho Tûrte**:

`In class-ah Bible zirtîrna thu chiang tak pahnih: rinna avânga chhandam tih leh thiltih azira lâwmman dawn tihte hi eng tianga hre thiam tûr nge kan nih sawi ho ang che u. Engtin nge hêng thu pahnihte hi kan suih zawm ang?`

`Engati nge kan neih tâwka lungâwi zir tûr a ni tih hi sum leh pâi lam dinhmun ziaawm deuh zâwkah din kan tum tûr a ni lo tihna a nih kher loh? Hêng ngaih dân pahnihte hi inkalh a ni em?`

`Chatuan chuan min lo nghâk reng a ni tih hi thu dik chu a ni ngei a. Mahse, tûna duhthlanna kan siam engte hian nge—“tê tham takte” pawh a ni ang—chatuan hun kan hmanna tûr hmun chu hril sî le?`