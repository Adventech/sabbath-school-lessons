---
title:  Mi Rinawmte Tâna Lâwmman
date:  19/03/2023
---

`Heb 11:6 chhiar la. Hê chângin min hrilh chu eng nge ni? A thil sawi chu engtin nge kan lo chhân lêt ang? Thup 22:12, Is 40:10; 62:11 en la. Hêng chângte hian eng nge min zirtîr?`

Pathianin rinawm taka lo awm A fâte hnêna A pêk tûr lâwmman hi a danglam khawp mai; thlarau thil dangte ang bawkin tûnah hi chuan kan la hre thiam tak tak thei rih dâwn lo pawh a ni mai thei. “Mihring ṭawng hian mi felten lâwmman an dawn tûr chu a sawi fiah kim sêng lo va. A hmutûte chauhin an la hre thiam ang. Kan mihring rilrû hi chuan Pathian Paradis ropuizia chu a hre thiam phâk ngang lo a ni e.”—Ellen G. White, Indona Ropui, p. 674.

Isuan tlâng chunga malsâwmna thû a sawi ṭum khân heti hian a thusawi tlâng a kâwm a: “Miin keimah avânga an hâu che u, an tihduhdah che u a, dâwta sual tinrênga an hêk hunah che u, in eng a la thâwl ang. Lâwm ulangin, nasa takin hlim rawh u; vânah in lâwmman a awm hnem sî a; chutiang bawkin in hmâa zâwlnei awmte pawh an lo tihduhdah tawh ṭhîn kha,” (Mt 5:11, 12) tiin. Paula chuan Hebrai 11-ah rinna kawnga fak hlawh tak takte hming a ziak chhuak a, chumi zawhah chuan bung thar kâiin, krawsa Isuan thih A thlan chhan heti hian a sawi ta a ni:

“Chutichuan, chhûmpui nasa tak ang thlîrtûten min hual vêl avâng hian, mi tihnawk apiang leh sual keimahnia bet tlat chu i dah vê ang u; Isua, kan rinna siamtu leh tifamkimtû lam chu enin, kan hmâa intlânsiakna tûr awmah hian chhel takin i tlân zêl ang u. Ani chuan a hmâa hlimna awm avâng chuan mualphona chu ngâinêpin, kraws chu a tuâr a, Pathian lalṭhutphah ding lamah khian a han ṭhu ta a,” (Heb 12:1, 2)

Rinawm avânga lâwmman pêk nih hi thil ṭha tih avânga chhandamna hlawh chhuak tih nên thuhmun a ni lo va. Kan zînga a tu hian nge (Bible-a kan hmuh mi fel tak takte pawh an ni tho va) Pathian hmâa ding tlâk nihtîr khawp tûr thil ṭha tam tâwk ti rêng rêng le? Tû ma’n kan ti lo tih a chiang a. Chu chu krawsa Isua A thih a ṭûl chhan pawh a ni reng a. Thil ṭha tih hmanga keimahni kan inchhandam thei a nih chuan, Isua kha krawsah a thih a ngâi lo vang. Chhandamna chu Pathian khawngaihna vâng chauh a ni a. “Khawngaihna avâng a nih chuan thiltih vâng a ni tawh lo vang; chuti a nih loh chuan khawngaihna hi khawngaihna a ni tawh lo vang” (Rom 11:6). Lâwmman kan dawn tûrte hi chu keimahni tân leh keimahnia Pathianin hnâ A thawh vâng chauh a ni zâwk.

`Eng tiangin nge khawngaih avânga chhandam tih leh thiltih ang zêla lâwmman pêk tih hi a danglamna kan lo hriat thiam le? I chhânna chu in class-ah i sawi chhuak dâwn nia.`