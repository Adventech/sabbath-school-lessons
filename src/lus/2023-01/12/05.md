---
title:  Sum Chanchin Tifel
date:  22/03/2023
---

Isuâ rawngbâwl tâwp dâwn hnaih lamah khân A zirtîrte chu anmahni chauhin A hnênah an kal a; tichuan, hê thû hi an zâwt a: “Chûng chu eng tikah nge a lo awm ang? I lo kal lehna leh khawvêl tâwpna chhinchhiahna chu eng nge ni ang? Min hrilh rawh,” tiin (Mt 24:3). An zawhna chhân nân bung hnih ngawt A hmang a. Matthaia 24 hian kan chheh vêl khawvêla chhinchhiahna lo thleng tûr, entîr nân, indo thû leh chhiatna chi hrang hrang a thlen thûte chu a sawi a. Chutih lâiin, Matthaia 25 hi chuan Isua lo kal hmâ lawka kohhrana thil thleng tûrte A sawi vê thung. Kohhrana thil thleng tûrte chu thawnthu pathum hmangin a sawi fiah a, chûng zînga pakhat, talent tehkhin thû hian Pathian mîten thilthlâwnpêk an dawnte an lo hman dân min hrilh a ni.

`Mt 25:14–19 chhiar la. Ram hla taka va zin hi tu nge ni? Chu mî chuan tû hnênah nge a sumte a kawltîr? “Sum chanchin tifel” tih hi eng nge ni a awmzia (Mt 25:19 en la)?`

A châng chuan “talent” tih hi kan pianpui thiamna, entîr nân, zâi thiamna, thu sawi thiamna tih te nên kan ngaih pawlh ṭhîn a; mahse, hê tehkhin thu tho a sawina, Luka 19:12–24-ah chuan sum leh a enkawl dân tih chiang taka târ lan a ni. Ellen G. White-i chuan heti hian a lo sawi a: “Talent tehkhin thû hi a awmzia kan hre thiam famkim lo a ni tih hmuhtîr ka ni a. Hê zirlâi pawimawh tak mai hi tâwpna huna chêng Kristiante nunin a ṭangkâipui tûr atân zirtîrte hnênah pêk a ni. Hêng talent-te hian thuhril theihna leh, Pathian Thu aṭanga zirtîr theihna chauh a entîr a ni lo va. Pathianin A mîte hnêna a kawltîr khawvêl sum leh pâiahte pawh hian hmehbel theih a ni.”—Testimonies for the Church, vol. 1, p. 197.

`Mt 25:20–23 chhiar la. Pathianin A ram zauhna atâna thawk sum enkawltu rinawmte hnêna thil a sawi chu eng nge ni? “I pu lâwmnaah lût rawh,” (Mt 25:23) tih hi eng nge ni a awmzia?`

Mi dangte hi keimahni âia talent nei tam zâwk angah kan ngâi tlângpui a; chuvâng chuan Pathian laka an mawhphurhna pawh sâng zâwk niin kan ring ṭhîn. Amaherawhchu, hê thawnthu-ah hi chuan talent khat chauh kawl—sum nei tlêm ber—kha rinawm lo leh vânrama lût vê thei ta lo a ni tlat mai a. Mi dangte mawhphurhna ngaihtuah lovin, Pathianin kan hnêna mawphurhna a dah leh chumi chu a ropuina atâna kan hman theih dân tûr mawlh i ngaihtuah ang u.

`Pathianin a sum kawltîr che ching fel tûra a lo kal hunah chuan engtin nge i lo dawnsawn ang?`