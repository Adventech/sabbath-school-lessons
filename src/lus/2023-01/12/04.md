---
title:  Jerusalem Thar
date:  21/03/2023
---

Bible-in Jerusalem Thar awm dân a sawi hi Abrahaman rinnaa a lo hmuh kha a ni a. “Khua lungphûmte nei mî, Pathian rêlbâwl leh siam chu a nghâk reng a ni” (Heb 11:10). Jerusalem Thar chu Pathian kutchhuak a ni a, Amah hmangaihtu leh A thupêkte vawngtute tâna a sak a ni. Jerusalem Thar chu vâna kum sâng rorêl chhûnga Pathian fa rinawmte chênna tûr a ni a, chumi zawh chuan lei tharah hian chatuana awm tûrin suan thlâk leh a ni ang. Hetah hian thawmhnâw leh bungrua vêlte dah fel thatchhe deuh, pêm kual vêl peih vak lote tân pawh thu lâwmawm tak a awm a. Chu chu Pathianin engkim A buaipui vek dâwn tih hi a ni. Johana chuan hê khawpui hi a hmuh thu a sawi a: “Khaw thianghlim, Jerusalem Thar chu, mo a pasal ela a inchei anga peih diamin Pathian hnêna mi vân atâ lo chhuk ka hmu bawk a,” (Thup 21:2) a ti.

`Thup 21 chhiar la. Pathianin thutiam min pêkte zînga ṭhenkhat chu engte nge ni?`

Hetah hian sualin a tihchiat tawh, sualin a nghaisak hnû khawvêl chauh hria kan rilruin a hriat thiam theih tak tak phâk loh tûr thil tam tak a awm a. Nimahsela, kan hriat thiam theih awm chhun hi chu beiseinaa khat a ni vê thung.

A hmasa berin, suala tlu tawh hê khawvêla Isuan a tîsa put lâi nîtea min rawn chênpui tawh ang chiah khân, lei tharah chuan kan zîngah a lo chêng vê leh ang. Hmâichhana Isua lo hmu tawh ṭhîntute kha mi vânnei tak an ni a. Khatiang hamṭhatna kha keini pawhin kan chang vê leh dâwn a ni. Chutih hunah chuan kan thlarau lam khaw hmuh tifiah lotu sual puanzâr hi kaih hlîm a ni tawh dâwn sî a.

Chuti a nih chuan, mittui leh lungngaihna, ṭahna leh natna chauh hretu, keini hian engtin nge Bible thutiam ropui ber pakhat, “An mit atâ mittui zawng zawng a hru fâi ang a; thihna a awm leh thei tawh lo vang a, lungngaih te, ṭah te, nat te pawh a awm leh tawh hek lo vang; thil hmasâte chu a ral ta,” (Thup 21:4) tih hi a awmzia kan hriat thiam theih ang? “Thil hmasâ” zawng zawngte a ral vek dâwn a, awm pawh a awm leh ngâi tawh hek lo vang.

Pathian lalṭhutphah aṭang chuan Nunna Lui fîm leh thiagnhlim êm êm a luâng chhuak bawk a, lui kam tuâkah chuan Nunna Thing a awm bawk. Chutah chuan Pathian lalṭhutphah hûn a ni ang a, “A bâwihte chuan A hmêl an hmû ang” (Thup 22:4). Tlansâte chu Pathian nên innêl takin an chêng ho ang a, tûna kan hriat dân âia chiang zâwkin Amah ka la hre dâwn a ni.

`Thup 21:8 chhiar la. Thih hnihnaa thi tûrte chan tûr chu eng nge ni? Sual chi hrang hrang zînga Isuan A ngaihdam theih loh tûr a sawite chu engte nge ni? Engati nge hetiang thilte ti vê thotu mi ṭhenkhat chhandam an nih lâia anni erawh an boral bîk dâwn le? Hêng pâwl pahnihte inkârah hian eng nge danglamna lian leh pawimawh tak awm?`