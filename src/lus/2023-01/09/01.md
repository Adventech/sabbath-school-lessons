---
title:  Awhna Lakah Fîmkhur Rawh
date:  25/02/2023
---

> <p>Chângvawn</p>
> “Fîmkhur ula, awhna rêng rêng lakah chuan invêng rawh u; sum ngah hi mihring dam chhan a ni lo ve,” (Luka 12:15).

### Bible Châng Chhiar Tûr
Jos 7; Is 14:12–14; Jn 12:1–8;  Tirh 5:1–11; 1 Kor 10:13; Eph 5:5.

Awhna tih awmzia chu nangmâ tâ ni lo sum leh pâi emaw, thil dang emaw neih châkna i neih kha a ni a. Thil ṭha lo tak—dâwt sawi te, rûkrûk te leh tualthah te nên pawh a ṭhat loh dân a inchen reng a ni. A ṭhat loh êm avângin Pathian pawhin a laka inthiâr fihlîm tûrin min lo hrilh rêng a: “I vêngte chhûngte chu i awt tûr a ni lo va, i vêngte nupui chu i awt tûr a ni lo, a bâwihpa emaw, a bâwihnû emaw, a bâwngpa emaw, a sabengtung emaw, i vêngte tâ rêng rêng chu eng mah i awt tûr a ni lo,” (Ex 20:17) a ti.

Awhna hi sual rau rauah pawh, a ṭha lo berte zînga chhiar tel niin, Paula phei chuan vânrama min luh loh phahtîr theitu tûr niin a sawi: “A nih leh, mi fel lote chuan Pathian ram an luah lo vang tih in hre lo em ni le? Bumin awm suh u; inngaih hmangte emaw, milem betute emaw, uirête emaw, mi hurte emaw, mawngkawhurte emaw, rûk hmangte emaw, mi duhâmte emaw, zu ruih hmangte emaw, mi hâu hmangte emaw, hlêptute emawin Pathian ram an luah lo vang,” (1 Kor 6:9, 10).

Heta “mi duhâmte” a tih hi “awh chîngte” tih nên thuhmun niin, thil inhneh chhuhna, milem biakna, hurna leh uirêna te nên huâng khatah khung a ni a. Tûn kâr chhûng hian awhna suala tlûk ṭhat lohzia leh a hneh dânte kan en ho dâwn a ni.