---
title:  Sual Hmasa Ber
date:  26/02/2023
---

Pathian siam lei leh vânah khân engtin nge sual hi a lo awm theih mai le? A lo awm ṭan dân chu Bible-in min hrilh a. A bul berah chuan awhna, duhâmna vâng a ni. Chuti a nih chuan, ‘âwhna’ hi sual hmasa ber a ni kan ti thei ang.

`Is 14:12–14 chhiar la. Hetah hian Lucifera tlûkna chungchâng eng engte nge a sawi? Eng tiangin nge âwhna chuan suala a tlûkna kawngah a puih?`

“Vântirhkohte zînga chungnung ber ni mah se, a dinhmunah chuan a lungâwi lo va. Siamtu chauhin a chan châwimâwina chu neih vê a châk tlat mai a. Thil siam dang zawng zawngte chu Pathian hmangaih leh A laka rinawm ṭheuh tûra fuih ta lovin, amah Lucifera rawngbâwl a, a laka rinawm zâwk tûrin a thlêm zâwk a. Tâwp chin nei lo Pain A Fapa hnêna ropuina a hlan chu thîkin, hê vântirhkohte lal hian Krista chauhin a neih thiltihtheihna chu neih vê a châk ta êm êm mai a ni.”—Ellen G. White, Thlahtubulte leh Zâwlneite, p. 35.

`Eph 5:5 leh Kol 3:5 chhiar la. Awhna (duhâmna) chu eng nên nge thuhmun reng niin a sawi?`

Paula hian awhna (duhâmna) leh milem biakna te chu thuhmum reng a ni tih ṭum hnih ngawt a sawi a. Milem betûte hian Pathian ni lovin, thil dang chibai an bûk zâwk a—chumi awmzia chu, Siamtu hnênah ni lovin, thil siam hnênah an nun an hlân tihna a ni (Rom 1:25). Chuti a nih chuan, ‘awhna’ tih awmzia chu kan neih tûr ni miah lo neih duh tlatna, kan neih châk êm avânga kan rilru pawhin LALPÂ lam a hawi theih loh phahna ang hi a ni kan ti thei ang.

Lucifera hian a tîrah chuan a thil tih châk ṭha lo takte khân khawi lamah nge a hruai dâwn tih a hre âwm lo ve. Chutiang chu keimahniah pawh hian a ni vê thei tho mai. Awh khapna thupêk hi thupêk sâwmte zînga ngaihtuahna thunun a ṭûlzia min hrilhtu awm chhun a ni a. Hê thupêk hian thupêk dangte bawhchhiatna thiltih chi hrang hrangte kan tih loh nân min vêng thei a ni. (Entîr nân, 2 Sam 11 en la.)

`1 Tim 6:6, 7 chhiar la. Heta Paula thil sawi hian engtin nge awhna sual laka mi a vên theih ang?`