---
title:  Zir Belhna
date:  03/03/2023
---

Jeriko khawpui an hneh ṭum khân, Akana chauh hi tangkarua leh rangkachak lo hâwn awm chhun a ni lo. Israel mîte chu Pathian sum ina rangkachak te, tangkarua te, dâr te, thîr bungbêl te dah tûrin Josuan a hrilh a (Jos 6:19, 24). A bâng zawng chu hâl ral vek tûr a ni. Amaherawhchu, Akana hi chuan amâ tân a lo chheprelh pek a. “Israel mî maktaduai têl zîngah amah chiah hi khâ hnehna leh rorêlna ni dârkâr urhsûn tak maiah khân, Pathian thupêk lo bawhchhe ngam awm chhun a ni. Khâng Shinar ram mîte siam kawrfual man to tak takte a han hmuh khân awhna rilru sual a pu ta tlat mai a; a hnû-a a thil tih sualte a han puân pawh khân chûng a thil lâkte chu Babulon ram puan ṭha takte tiin a sawi a nih kha—a awt thlu ve ngang a ni ang. Sual pakhat chuan sual dang a hring a, LALPÂ ina dah tûra an tih rangkachak leh tangkarua te pawh chu a lo la tel bawk niin. Kanaan rama Pathian chan tûr chu a lo rawk ta a ni.”—Ellen G. White, Thlahtubulte leh Zâwlneite, p. 496.

Paulan ni hnuhnunga thil thleng tûr a sawite zîngah, a hmasa pahnihte hi sum leh kan thil neihte chunga kan rilru puthmang nêna inzawmna nei a ni a. “Nimahsela, hei hi hria ang che, ni hnuhnungahte chuan hun harsa tak a lo thleng dâwn: mîte chu anmahni an inhmangaih hlur ang a, sum an ngaina [awt] hlê bawk ang,” (2 Tim 3:1, 2). Mahni hmasialna leh sum ngainatna chu ni hnuhnung—keimahni huna mihringte awm dân tûr langsâr tak a ni dâwn a nih chu.

**Sawi Ho Tûrte**:

`1 Timothea 6:6–10: “Pathian ngaihsakna hi lungâwina tel zawngin hlâwkna nasa tak a ni rêng a ni. Khawvêlah hian eng mah kan luhpui sî lo va, eng mah kan chhuahpui thei bawk hek lo. Nimahsela, ei tûr leh silh tûr neiin, chûngah chuan kan lungâwi ang. Amaherawhchu, hausak tumte chu thlêmnaah te, thangah te, âtthlâk leh tikhawlo thei duhna tam takahte an tlu lût ṭhîn, chûng duhnate chuan chhiatna leh boralnaah mî a tipil ṭhîn. Tangka sum ngainat hi sual tinrêng bul a ni sî a; chu chu ṭhenkhatten an awt a, rinna chu an kal bosan a, anmahni leh anmahni lungngaihna tam takin an inchhun tlang ta chuk a.” Tangka sum an ngainat avânga thil sual chi hrang hrang titu sawi tûr tam tak kan hre âwm e. Engtin nge sum kan mamawhna leh Paulan min vaulâwkna thû hi inbûk tâwk takin kan kalpui theih ang?`

`Sum leh pâi ni lo thil dang awh theih kan nei vê tho em? Chûngte chu engte nge ni?`

`Thil eng emaw neih châkna dik leh awhna sual hi eng nge ni a danglamna? Eng tikah nge neih châkna dik chu awhna sualah a lo chan ṭhin?`