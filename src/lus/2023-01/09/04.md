---
title:  Judâ Thinlung
date:  28/02/2023
---

Bible-a thawnthu lungchhiatthlâk ber pakhat chu, Juda Iskariota chanchin hi a ni âwm e. Hê mî hi khawvêl chanchin kal tawh zawng zawnga mi dang 11 chauhin an neih theih hamṭhatna dawngtute zînga mî a ni vê a: chu chu eng tik lâi pawha Isua zui theitu nih leh, Amah Isua kâ ngei aṭanga chatuan thutakte hre thei nih a ni. Mahse, thil lungchhiatthlâk tak chu, Judan hamṭhatna a dawn ang âia tlêm zâwk daih dawng mi tam takte chhandama an awm dâwn lâia, Juda erawh chatuana boral tûr a ni ta thung hi a ni âwm e. Eng vâng maw? A chhânna chu awhna sual a nei a, a neih loh tûr neih a châk tlat vâng a ni.

`Jn 12:1–8 chhiar la. Mari hian ruai kîltu zawng zawngten an thlîr ṭhupna tûr chhan eng thil nge a tih? Engtin nge Judan a lo tih? Eng vânga chutia lo ti chu nge a nih? Engtin nge Isuan A chhân?`

Juda hian Chhandamtu’n dam thlapa A han zilhna chu ngâihuâin ruai an ṭheh hona hmun atâ a chhuak tâu ta daih a. Tichuan, Isua hmêlmâte an lo awm awm khâwmna, puithiam lalber inah kal nghâlin, Mari thilpêk man âia tlêm daih zâwkin Isua a va zuâr ta a nih chu (Mt 26:14–16 en la.)

Juda chungah hian eng nge lo thleng ta? Hamṭhatna ropui leh duhsakna tam tak dawng a ni chunga thil ṭha lo tak a ti thei tho hi eng tizia nge? Ellen G. White-i sawi dân chuan, Juda hian “Zirtîrtu Ropuia kha a hmangaih a, A kiangah awm pawh a duh. A nungchang leh a nun dân kha thlâk danglam a châk êm êm a; Isua nêna an awm dûn tam a nih chuan, a nun pawh a lo danglam theih a beisei a ni. Chhandamtu hian a lo hnar a ni lo; hnar ahnehin sâwm leh pahnihte zîngah hmun a lo chantîr vê zâwk a. Chanchin ṭha hril hna thawk tûr pawhin a ring. Damlote tidam a, ramhuaite pawh a hnawhchhuah theih nân thiltihtheihna nên A thuam a. Mahse, amah hi Kristâ hnênah a intulût famkim tak tak ngâi lo thung a ni.”—Chatuan Nghahfâk, p. 716.

Kan zavâi hian nungchangah fel tâwk lohna eng emaw chu kan nei ṭheuh âwm e. Mahse, Isua hnênah kan inpê a nih chuan, keimahnia Pathian thiltihtheihnain hnâ a thawh azârah, kan fel lohna chu hnehin a awm ṭhîn. Juda erawh kha chu Kristâ hnênah a inpe famkim lo va, Kristâ thiltihtheihna azâra a hneh theih ngei tûr awhna sual chuan amah a hneh ta hlauh zâwk a, a nghawng pawh a râpthlâk hlê mai.

Kan zînga a tû hi nge awh êm êm pakhat tal nei lo awm le? Judan a awh chu sum a ni a, chu awhna chuan rûk a rûktîr a (Jn 12:6), a tâwpah phei chuan Isua a hralh phah ta hial rêng a nih kha.

Juda chanchin hi kan zavâi atân awhna sualin thil hlauhawm a thlen theihzia min hriattîrtu zirlâi ṭha tak a ni âwm e. Thil tê tham tak nia lang, kan rilruin neih a duh ho tham tak hian, chhiatna leh chatuana boralna min thlensak thei a ni.