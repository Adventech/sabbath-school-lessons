---
title:  Awhna Sual Hnehin
date:  02/03/2023
---

Awhna hi thinlunga lo inṭan a ni a, chapona leh mahni hmasialna te ang bawkin kan hriat miah lovin kan lo nei ru reng ṭhîn; chu tak chu a hlauhawmna pawh a ni rêng bawk. Sual a ni tih kan hriat chian sâ, entîr nân, dâwt sawi te, uirê te, rûkrûk te, milem biak te leh Sabbath bawhchhiat te pawh hi hneh a harsa angreng fû mai a. Hêngte hi chu a lang chhuaka sualna, kan tih hmâa kan lo ngaihtuah hmasak phawt ṭhinte an ni hlawm. Nimahsela, ngaihtuahna dik lote hneh chu thil harsa lehzual a ni ngei ang.

`1 Kor 10:13 chhiar la. Hetah hian eng thutiâm nge kan hmuh a, eng vângin nge chu thutiâm chu awhna sual kan hneh theihna atân a awmzia kan hriat thiam a pawimawh êm êm?`

Engtin nge hê sual hlauhawm tak lak aṭang hian Pathian thiltihtheihna rinchhanin kan lo invên theih ang?

1\. Pathian rawngbâwl tûr leh, Amaha innghat a, A chhûngte zînga mî ni vê tûrin thutlûkna siam rawh. “Tû rawng nge in bâwl dâwn thlang rawh u; . . . kei leh ka chhûngte erawh hi zawngin LALPÂ rawng a nia kan bâwl dâwn ni,” (Jos 24:15).

2\. Nî tin ṭawngṭâi ṭhîn la, i ṭawngṭâinaaah chuan Matthaia 6:13 thû, “Sual tûra thlêmnaah chuan min hruai lût suh la, sual lakah chuan min dam zâwk ang che: ram te, thiltihtheihna te, ropuina te hi chatuana i tâ a ni sî a” tih hi i chham tel ṭhîn dâwn nia. I awh loh tawp tûr i awt a nih chuan, ṭawngṭâi nghâl vat la, Bible-a hnehna thutiâm kan hmuh, entîr nân, 1 Korin 10:13 te hi a taka changtu nih tum ang che.

3\. Ngun takin Bible chhiar ṭhîn ang che. “I chungah thil ka tihsual loh nân i thû chu ka thinlungah ka khâwl khâwm a,” (Sam 119:11).

Isua pawh khân mihringten kan buân sual hi a lo buân vê vek tawh a. Keimahni ang bawk hian kawng tinrêngin thlêmna a lo tâwk vê tawh ṭhîn. Chûng thlêmnate chu a do zawh theih nân zankhuain a Pâ hnênah a ṭawngṭâi fo ṭhîn a ni. Mahse, kan kawng zawh tûr a sial zawh zet hmâ chuan he lei hi A chhuahsan lo va; mi tinin rinna leh thuâwihna nun kan neih ṭheuh theihna tûrin thiltihtheihna min pêk a tiam bawk—chu chu Kristâ nungchang ang kan lo put vê theih nân a ni.

“Hmuh mai theiha a awm lâi hian LALPA chu zawng ula, a hnaih lâi hian Amah chu ko rawh u. Mi suaksual chuan a kawngzawh lâi chu bânsan sela, mi fel lo chuan a ngaihtuahte chu bânsan bawk rawh se; LALPÂ hnênah kîr leh sela, Ani chuan a chungah zah A lo ngâi ang; kan Pathian hnênah pawh kîr leh rawh se, Ani’n a lo ngâidam nasa dâwn khawp sî a,” (Is 55:6, 7).

`Awhna hian nangmâ nunah ngêi pawh a lo tihchhiat vê tawhna lâi che a awm em? Chuta ṭang chuan eng zirlâite nge i zir chhuah? Chûngte aṭang chuan eng thil nge i la zir chhunzawm zêl ngâi awm?`