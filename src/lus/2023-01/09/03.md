---
title:  Riahbûka Thil Ânchhe-dawng
date:  27/02/2023
---

Israel-te chanchina an hun tawn ropui berte zînga mî chu a ni vê ngei ang. Thlalêra kum 40 chhûng zet an kal kual hnuah Ram Tiam an lût ta a. Mak tak maiin Jordan Lui kha a len hun lâi takin an kân a—lui luang lâi chu tâwp thutin, lei chârah an kal ta a nih kha. Chutianga lei châra kala, Jordan Lui an han kân ta mai kha Kanaan ram lalte chuan mak an ti lutuk a, anmahni do tûrin huaisena an nei thei tawh lo rêng rêng a ni (Jos 5:1).

Kanaan ram an luah theihna tûra an tih ngei ngâi hmasa ber leh, huphurhawm êm êm ni bawk sî chu kulh ṭha tak hmanga hung kual vek, Jeriko khawpui lâk a ni. Jeriko khawpuia chêngte hneh theih dân tûr hi tû ma’n an hre lo—Josua ngei pawhin a hre bîk lo. Josua ṭawngṭâina chu chhângin, Pathianin khawpui an lâk theihna tûra ruahmanna A lo siamsak chu A puâng a, chu chu zuiin khawpui chu an la ta. Nimahsela, thil ṭha lo tak a lo thleng tlat mai.

`Jos 7 chhiar la. Khatia mak tak maia Jeriko khawpui an lâk hnû khân eng nge lo thleng a, hê thawnthû aṭang hian keimahni tâna pawimawh eng thuchah nge kan chhar chhuah ang?`

Eng nge thil awmzia tia an han zawh tâk chawtah chuan a thiltih chu a puang ta vek a; chûng thilte chu a “awh” êm vânga lo la ta mai a nih thû a sawi ta a ni. Heti lâia “awt” tia an lehlin hi Hebrai Bible-ah chuan chmd tih a ni a, chu thumal chu hmun ṭhenkhatah chuan a ṭha lam hawia hman a ni thung. Hê thumal tho hi Dan 9:23-ah pawh kan hmû a, chutah chuan Daniela kha Gabrielan “duhawm tak” a nih thû a hrilh a nih kha.

Amaherawhchu, Akana chungchângah hi chuan hê thumal hi a ṭha lo lam hawia hman a ni a. Râllâk thilte chu anmahni puala lo la lo tûr an ni tih a hre chiang hlê chungin a lo la ṭâlh a, hnam pum pui hming chhiatna a thlen ta a ni. Dik takin, Ai khua laka an tlâwm hnû khân Josua phei chu a zâm ta hlê mai a; heti hian Pathian hnênah a sawi: “Kanaanhote leh hêng lâi rama chêng zawng zawngte hian an hria ang a, min rawn huâl ang a, lei atâ hi kan hming an tiboral daih dâwn a nih hi: i hming ropui tak hi engtin nge i tih tâk ang le?” (Jos 7:9) tiin.

Ṭawngkam dangin han sawi ila, LALPAN hêng hnehna ropui tak tak A chantîrte hi A mîte zînga hnâ A thawhzia leh A thiltihtheihzia an chhehvêla chêng hnam dangten an lo hriat theih nân hman A duh a. Hetianga hnam dangte an va hneh ṭhîn hi an hnêna Jehova thiltihtheihzia târ lanna kawng khat a ni. Mahse, Ai khua an lâk theih tâk lohah kha chuan, Pathian thiltihtheihzia târ lang thei ziazâng an ni ta lo va, nunna eng emaw zât an chân zâwk a nih kha.

`Akana khân chhuanlam zawng ta se, sawi tûr a nei ve thei tho mai: Aw, ka thil lâkte hi chu a tlêm tham êm mai. Tu ma’n an hre chhuak chuang lo va, eng nge a pawina awm? Chu bâkah, kan chhûngkua kan harsa ve si a, kan mamawhna a sâng êm a ni. Hetiang mahni intiam chawpna hlauhawm tak lak aṭang hian engtin nge kan invên theih ang?`