---
title:  Anania leh Safiri
date:  01/03/2023
---

Kohhran member nih a la nawm lâi, a la phûrawm lâi tak a ni a. Pentikos Nîa Thlarau Thianghlim ropui taka a rawn thlen hnû khân, tirhkohte chuan thiltitheihna nên chanchin ṭhâ an hril ta a; nî tin a sâng têl teh meuhin kohhran an rawn zawm ruih ruih ṭhîn a ni.

“An ṭawngṭâi zawh chuan an awm khâwmna hmun chu a lo nghîng a, an zain Thlarau Thianghlimin an lo khat ta a, huâi takin Pathian thû an hril ta a. Chutichuan, a ringtu mipuite chu rilru hmun khat leh ngaihtuahna hmun khatin an awm a: an zînga pakhat mahin an sum neih chu ‘Ka tâ bîk a ni’ an ti lo; thil zawng zawng chu an inṭâwm vek zâwk ṭhîn,” (Tirh 4:31, 32).

Anania leh Safiri-te nupa tân hian kohhran hmasâte zînga tel a, kohhran lo ṭhang chho zêl hmuh a, Thlarau Thianghlim leih buâk lo chang vê phâk nih chu thil vânneihthlâk tak a ni âwm e. “An zîngah pawh tlahcham tû mah an awm lo; ramte, inte nei apiangin an hralh a, an thil hralhte chu a man an rawn keng a, tirhkohte bulah an dah ṭhîn a; an châkkhâi daih tâwk ṭheuhin an sem leh ṭhîn a,” (Tirh 4:34, 35)

Hêng thil thlengte hi Anania leh Safiri-te nupa pawhin an lo hmu vê a; chuvâng chuan an zînga tel vê an duh ta nih tih a chiang a. Tichuan, ram an neih zînga ṭhenkhat chu hralhin, a hralhna man chu Kohhran hnênah an rawn chhûng lût a. Hemi chinah hi chuan an la ti sual lo.

`Tirh 5:1–11 chhiar la. An ram hralhna man an dah ṭha ṭhen kha nge ṭha lo va, an dah ṭhen a ni tih an zêp kha? Engati nge khatiang taka nâ khân hrem an nih?`

A tîrah chuan, Pathian hna thawhna atâna sum thawh kha an duh vê tak tak ni pawhin a lang a. Amaherawhchu, “awhna rilru an put leh sî avângin Thlarau Thianghlim an tilungngâi ta a. Thû an lo tiam thawt thawt te kha an inchhîr leh hnuhnawh a, Kristâ ram zauhna atâna thil lian tham tak tih vê an châkna rilru puttîrtu malsâwmna huhâng thlum tak chu an hloh ta thuâi mai a ni.”—Ellen G. White, Tirhkohte Thiltih, p. 72. Ṭawngkam danga sawi chuan, rilru ṭha tak pûin bul an ṭan vê tak nâa, an awhna rilru sual chuan an nih loh dân daiha inlantîr tûrin a siam ta a ni ber mai.

`“Kohhran hote zawng zawng leh chûng thu hria apiangte chuan an hlâu ta êm êm a” (Tirh 5:11). Hê thil a thlen hnû hi chuan kohhran member-te kha an sâwma pakhat pêk kîr kawngah an fîmkhur lehzual ngêiin a rinawm. Amaherawhchu, hê thu lungchhiatthlâk tak hi sâwma pakhata rinawm lote vaulâwkna atân Bible-ah hian lo dah tel vê a ni lo va. Chuti a nih chuan, awhnain thil dik lo tak min tihtîr theihzia engtin nge min hrilh le?`