---
title:  Pathian Chhûngte Mawhphurhna
date:  04/01/2023
---

Kan zavâi hian Pathianin min pêk thlarau lam leh tîsa thila malsâwmnate leh thilthlâwnpêkte changtu kan ni vek a. “Pathian chhûngte” zînga mî kan ni tih han hriat hi a va han thlamuân thlâk tehrêng êm!

`Deut 6:5 leh Mt 22:37 chhiar la.  Hê thû hi eng nge ni a awmzia ni a, engtin nge chu chu kan tih ang?`

Engtin nge Pathian chu “i thinlung zawng zawngin, i thlarau zawng zawngin, i rilru zawng zawngin” (Mt 22:37) i hmangaih ang? Thil ngaihnawm ang tak chu, Bible-in a chhânna min pêk hi mi tam zâwkten kan lo beisei loh dân daih a ni hi a ni.

`Deut 10:12, 13 leh 1 Jn 5:3 chhiar la. Vâna awm kan Pa-in min hmangaihna chu engtin nge kan lo chhân lêt ang?`

A dân zawm mâw? A thupêkte vawn mâw? Vânduaithlâk takin, Kristiante zînga tam tak hi chuan dân zawm (a bîkin thupêk palî-na) tih hi dân zawm avânga chhandamna hlawh chhuah tumna nên an ngaih pawlh tlat zêl a. Pathian min phût awm chhun chu Amah kan hmangaih leh keimahni kan inhmangaih anga kan ṭhenawm khawvêngte pawh kan hmangaih vê hi a ni an ti ṭhîn. Mahse, Pathian hian a sawi chiang viâu mai a: a thupêkte kan zawmna hmang hian Amah leh kan ṭhenawm khawvêngte kan hmangaihna chu kan puang chhuak a ni.

“Pathian kan hmangaihna chu hei hi a ni, a thupêkte kan zawm hi” (1 Jn 5:3). Hê Bible châng kan chhiar hian, “Aw le, Pathian kan hmangaih a; chuvâng chuan A thupêkte pawh kan zâwm a ni,” kan ti ṭhîn a. Chu chu a ṭha êm êm. Mahse, “hei hi Pathian hmangaihna a ni” ti pawhin kan chhiar thei a, chumi zawmzia chu, Pathian thupêkte kan zawm hian Pathian hmangaihna chu kan hriat bâkah, a takin kan chang bawk tihna a ni.

Isua chuan Pathian thûte hria a, Pathian thû-in a sawi anga titute chu mi fing, lungpui sakhat ṭha tak chunga in satu nên a tehkhin a (Mt 7:21–27). Pathian thûte hria a, mahse zâwm sî lote erawh chu mi â, ṭiâuvut chunga insatu nên tehkhin an ni vê thung—ṭiâuvut chunga sak in chu a chim mai ṭhîn angin, Pathian thûin a sawi zâwm lotu chu a boral dâwn a. Hêng in satu pahnihte hian Pathian thû chu an hre vê a: pakhatin a zawm lâiin, pakhat dang erawh chuan a zâwm vê lo thung. An thil tih leh tih loh rah hian thih leh dam a hril ta a ni.

`‘Pathian hmangaih’ tih leh ‘A dân zâwm’ tih hi a inzawm tlat a ni tih ngaihtuah la. Eng vângin nge chutiang chuan Pathian kan hmangaihna hi kan tihlan a ngaih? Eng tiangin nge Pathian thupêkte kan zawmna hi Amah kan hmangaihzia kan puan chhuahna a nih? (A dânte i zawm loh avânga thil lo thleng theite ngaihtuah la.)`