---
title:  Vâna Ro Khâwl Khâwm
date:  05/01/2023
---

“Thîm leh tuiêkten thil an ei chhiatna, rûkrûten an reh pawha thil an rûk ṭhinna hmun, leiah hian in tân rote khâwl khâwm suh ula; thîm leh tuiêkten thil an ei chhiat theih lohna, rûkrûte pawhin an reh pawha an rûk theih hek lohna hmun, vânah chuan in tân rote khâwl khâwm zâwk rawh u. In ro awmna apiangah in rilrû pawh a awm dâwn sî a,” (Mt 6:19–21). Hetah hian eng thutak pawimawh êm êm nge Isuan a sawi le?

Mi hausâ, sum leh pâi pawh ngah tak tak, mahse an thil neih chân ta vek sî tû tûte emaw chanchin sawi tûr kan hre ṭheuhin a rinawm. Kan khawvêl hi a danglam chak êm êm mai a, indona, pawi khawihna, tharum thawhna, khuarêl chhiatna leh thil ṭha lo dang dangte a lo thleng thut thut ṭhîn. Chutiang thil a lo thlen tawh chuan hah tak leh rinawm taka kan lo thawh chhuah sâ, kan thil neih hlu tak takte hi kan chân leh mai ṭhîn a. Thihna hi eng tik hunah pawh lo thleng thei reng a ni, keimahni ber kan thih tawh chuan hêng kan thil neih hlu tak takte hian kan tân ṭangkâina a nei zui tawh ngâi lo.

Chutih rualin, Bible hian ‘mi hausâ nih emaw, sum leh pâi tam tak neih emaw chu thil dik lo a ni e’ tiin min hrilh chuâng lo thung a. Kan Bible châng târ lanah ngei pawh hian, Isuan min hrilh a tum chu, kan thil neihte hi eng tianga hmang tûr nge kan nih tih a ni zâwk.

Mahse, vâna ro khâwl khâwm tih hi eng tihna nge ni ang? A awmzia chu kan nuna kan dah pawimawh hmasak ber tûr chu sum leh pâi thawh chhuah ni lovin, Pathian leh A hnâ a ni zâwk tihna a ni. Kan sum leh pâite hi keimahni pawimawh atân kan hmang tûr chu a ni ngêi a, chu bâkah chuan, Pathian hna thawhna atân te, a ram a lo zauh zêl theihna atân te, mi harsâte ṭanpuina atân te leh, mi dangte tâna malsâwmna nihna atân te pawh kan hmang tûr a ni.

Entîrna pakhat lo sawi ila, Pathianin Abrama A koh khân, Abrama leh a chhûngte chu leia chhûngkaw awm zawng zawngte malsâwma an lo awm theihna hmanrua atân hman a tum a. Heti hian Abrahama, “Pathian ṭhiana vuah ni ta” hnênah khân a sawi a: “Hnam ropui takah ka siam ang che a; malsâwm chein, i hming pawh ka tiropui bawk ang; chutichuan, nang chu malsâwmna i lo ni dâwn nia. Malsâwmtu che chu mal ka sâwm vê ang a, ânchhe lawhtu che chu ânchhia ka lawh vê ang; nangmahah hian leia chhûngkaw tinten malsâwmna an dawng ang,” (Gen 12:2, 3) tiin.

“Rinnaa awmte chu mi rinawm Abrahama nên malsâwmin an awm tlâng ṭhîn a,” (Gal 3:9). Abrahama hnêna chona a pêk ang kha keini hnênah pawh hian min pe vê tho a ni tih i hria ang u.

“Sum hian thil ṭhâ leh ropui tak a tih theih avângin hlutna nasa tak a nei. Pathian fâte kuta a awm a nih chuan rilṭâmte tân puar leh fânna, tuihâlte tân in tûr leh, saruâka awmte tân silh leh fên a ni ṭhîn. Rahbeha awmte chhanchhuaktu a ni a, damlote tidamtu pawh a ni bawk. Nimahsela, sum leh pâite hi mihring nun atân thil ṭûl leina atân te, mi dangte tân malsâwmna nihna atân te leh, Kristâ ramin hmâ a lo sâwn zêlna tûr atân tea kan hmang lo a nih chuan ṭiâuvut âia a hlut zâwkna a awm chuâng lo vang.”—Ellen G. White, Krista Tehkhin Thute, p. 351.

`“In ro awmna apiangah in rilru pawh a awm dâwn sî a” (Mt 6:21). I rilruin i ro awmna nia a hrilh che chu khawi hmun nge?`