---
title:  Pathian Chhûngte Zînga Mî
date:  31/12/2022
---

> <p>Chângvawn</p>
> “Ngâi teh u, Pa-in min hmangaihna chu a va nasa êm! ‘Pathian fâahte’ min vuah tâk hi; chutiang chu chu kan ni rêng e,” (1 Johana 3:1).

### Bible Châng Chhiar Tûr
1 Chr 29:13, 14; Sam 50:10–12; Mt 6:19–21; Gal 3:26, 29; Phil 4:19; 1 Jn 5:3.

Kristian kan nih ang ngeiin, Pathian nêna kan inlaichîn tawnnaa thil ropui tak pakhat awm chu leia a hnathawhte enkawl tûra min ring ngam hi a ni. Khawvêla mihringte an lo awm tirh aṭang rêngin, Pathian chuan Adama leh Evi-te kha hmêlhemna eng mah la nei lo, A thil siamte enkawltu atân a lo ruat tawh a (Gen 2:7–9, 15 en la). Adama kha rante leh ram sâte hming phuahtîrin, Eden Huân enkawltu nihna pawh a pe bawk—inthlah punga leilung hi luah khat tûrin a hrilh a nih kha. Hetiang mawhphurhna pawimawh leh sâng tak tak A pêk chhan chu he leiah hian Ama tâna hna thawk tûr kan ni tih min hriattîr a duh vâng a ni.

Pathian chuan kohhran hi sum leh pâi hmangin mal min sâwm bawk a; mahse, chûngte chu lo enkawl tûrin mawhphurhna min pe thung. Kan enkawl dân tûr pawh pawisa khawn te, check ziah te, electronic transfer tih te, budget siam te leh Sabbath tûka kan sâwma pakhat leh thawhlâwm rawn ken te a ni. Pathian chuan sum leh pâi min pêkte hi keimahni mamawha hmang tûrin min fuih a; mi dangte mamawh phuhrûksakna atân leh, a hnathawh tihhmasâwn zêlna atâna hmang tûr pawhin min hrilh bawk. Thil âwihawm loh tak pawh a ni maithei e, a fâte enkawl sei lian tûra mawhphurhna a pêkte kan ni a, A inte sak-saka, a hnathawh la rawn chhunzawm ve leh zêl tûrte lo chher puitling tûrin min beisei bawk a ni.

Tûn kâr zirlâiah hian Pathian chhûngtea tel vê kan nihna anga hamṭhatna leh mawhphurhna kan neihte hriat chhuah thar kan tum dâwn a ni.