---
title:  Pathian Chhûngte Tâna Thilthlâwnpêk Awmte
date:  03/01/2023
---

Pathianin a mîte hnêna thilthlâwnpêk a hlan ropui ber chu Isua Krista a ni a. Ani chuan ngaihdamna leh thlamuânna min thlensak bâkah, kan nî tin nun atân leh thlarau lam ṭhatna atâna khawngaihna min chantîr a, chatuan nunna beiseina pawh min pe bawk.

“Pathian chuan khawvêl hi a hmangaih êm avângin a Fapa mal neih chhun a pe ta a, mi tu pawh Amah ring apiang chu an boral dâwn lo va, chatuana nunna an nei zâwk ang,” (Jn 3:16). “Nimahsela, amah lâwm apiangte hnênah chuan Pathian fâte nih theihna tûr a pê a, a hming ringtute hnênah pawh a pe bawk,” (Jn 1:12).

Chutiang chuan thilthlâwnpêk bulpui ber leh ropui ber ni bawk chu chhandamna a ni a. Hê thilthlâwnpêk hi dawng lo ta ila, Pathian hnên aṭang hian kan thih hnû thlenga ṭangkâina nei tûr eng thil dang nge dawn theih kan neih ang? Hê leiah hian thil ṭha tak tak kan nei a ni maithei e, mahse, eng tik nî-ah emaw chuan kan la thi ngei dâwn a, chutiangin thil ṭha kan tihte pawh theihnghilh vek a nih hun a lo la thleng ang. Thil pawimawh ber ni ta chu, chanchin ṭha thilpêk Krista leh Krista khenbeha a awm thû (1 Kor 2:2) hi kan ngaihtuahna lairil ber luahtua kan hman a ni.

Pathian chuan chhandamna bâkah, thil dang tam tak min pe tel bawk a. An chaw ei tûr leh an silh leh fên tûrte lungkhama neihte chu, “Pathian ram leh a felna chu zawng hmasa phawt ula, chutichuan hêng thil zawng zawngte hi chu a pe tel dâwn che nia,” (Mt 6:33, NKJV) tiin Isuan a thlamuân a ni.

`Sam 23:1; 37:25 leh Phil 4:19 chhiar la. Hêng chângte hian Pathianin kan nî tin mamawhte min pêk ṭhin dân engtin nge an sawi hlawm?`

Isuan a la kal bo tûr thu a zirtîrte a hrilh ṭum khân, anmahni thlamuan tûrin Thlarau Thianghlim rawn tirh a tiam a. “Nangni hian min hmangaih a nih chuan ka thupêkte hi zâwm ang che u. Chutichuan, ka Pa ka dîl ang a, Ani chuan Thlamuantu dang, chatuana in hnêna awm tûr chu a rawn pe ang che u; chu chu thutak Thlarau, khawvêlin a lo dawn theih loh chu a ni a, a chhan pawh Amah chu an hmuh loha, an hriat bawk hek loh vâng a ni: nangni erawh chuan in hria e, ani chu in hnênah a chêng reng sî a, nangmahniah chuan a awm zêl ang,” (Jn 14:15–17). “Ani chuan thutak zawng zawngah chuan a hruai lût dâwn che u a ni,” (Jn 16:13).

Amah Thlarau Thianghlim pawhin Pathian fâte hnênah thlarau thilpêk hlu tak tak a pe bawk a (1 Kor 12:4–11 en la).

Heti hian khâikhâwm ta ila, Amah avânga nung leh che leh lo awm kan nihna Pathian (Tirh 17:28), nunna nei thil engkim hnêna nunna, thâw leh thil zawng zawngte petu Pathian (Tirh 17:25) chuan nunna, chhandamna thutiam, sum leh pâia malsâwmna leh, thlarau thilpêkte min pe a, hêngte hi mi dangte tâna malsâwmna kan nih vê leh chhâwn theih nâna min pêk a ni.

Han sawi nawn leh ila, eng thil ṭha tak tak emaw neiin, thilpêk leh talen ropui tak tak kan kawl pawh a ni thei e, chûngte chu a Petu châwimâwina atân kan hmang ṭhîn tûr a ni.