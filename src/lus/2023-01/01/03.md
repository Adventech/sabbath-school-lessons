---
title:  Pathian chu Thil Eng Kim Neitu A Ni
date:  02/01/2023
---

`Sam 50:10–12; 24:1;1 Chr 29:13, 14; leh Hag 2:8 chhiar la. Hêng Bible chângte hian eng nge an sawi a, chu an thil sawi chuan kan tân eng pawimawhna nge a neih? Kan thil neihte hi eng tiangin nge kan en ang?`

1 Chronicles 17 kan chhiar chuan, Lal Davidan Pathian chênna tûr in sak a duh thu kan hmû a. A thil tih duh chu zâwlnei Nathana hnênah sawiin, Nathana chuan, “I rilrua awm ang chu ti ta che, Pathianin a awmpui reng che alâwm,” (1 Chr 17:2) a lo ti ve mai a. Nimahsela, chumi zân chuan Nathana hnênah Pathian thû lo thlengin, Lal hnênah chuan va kal a, indo mî a nih avângin a tân Pathian chênna tûr in sak a rem lo va, a fapa-in a la sak-sak zâwk dâwn a ni tih va hrilh tûrin a tîr ta a. Mahse, Davida chuan sak dân tûr lo duân lâwk leh, a châk tûrte lo lâk khâwm tal chu phalsak hrâm tûrin a ngên leh a. A thil dîl chu phalsak niin, a thih hmâ zawng chu lung mâwi chi hrang hrang bâkah, sidar thing te, thîr te, rangkachak te, tangkarua te leh dâr te lâk khâwm nân hun a hmang ta a. Biak in sakna tûrin bungrua chi hrang hrangte buatsaih zawh a nih a, a sakna tûr hmuna chhêk khâwm a nih hnû chuan, Israel hnam puipate chu an zavâiin a ko khâwm a, Pathian châwimâwina leh a hnêna lâwmthu sawina hun urhsûn tak an hmang ho ta a ni.

1 Chr 29:13, 14-ah hian mipui hmâa Davida a ṭawngṭâi thû kan hmû a. Hetianga tam biak in sakna tûr châk amah leh a mîten an rawn theh khâwm theih chhan bulpui ber nia a sawi chu eng nge ni? A sawi awmze dik tak chu, “Hêng biak in sakna tûr châk zozâite hi keimahni tâ a ni lo va, nangmâ tâ kan rawn pê lêt leh mai zâwk che a ni,” a tihna a ni.

A thil sawi hi mi hausâ kan ni emaw, mi rethei tê kan ni emaw (mi hausâte tân a nih bîk deuh rualin), kan zavâi atân a va pawimawh êm!  A chhan pawh a tîrah khân Pathianin engkim A siam a, Ani chu hê leia thil awm zawng zawng—kan thil neihte leh keimahni’n rim tak leh rinawm taka kan thawhte ngei pawh hi telin—neitu dik tak a ni. Pathian tel lo leh a khawngaihna tel lo chuan eng mah lo mai kan ni dâwn a; dik tak phei chuan hê khawvêlah hian a awm pawh kan awm lo vang. Chuvângin, Pathian chu thil zawng zawng neitu dik tak a ni tih hre chunga kan nun a pawimawh a, kan chunga a ṭhatna avânga kan fak leh, lâwmthu kan hrilh ṭhîn a nih chuan engkim neitu a ni tih kan theihnghilh ngâi lo vang.

`“Nimahsela, hetiang te phal taka kan hlan theihna tûr hian tu nge maw ka nih a, ka mîte pawh hi tûte nge maw an nih le?” (1 Chr 29:14). Hê chângah hian eng thu pawimawh takte nge sawi chhuah nia, chû thû chuan engtin nge Pathian laka kan rilru put hmang tûr leh, thil neihte laka kan rilru put hmang tûr a târ lan?`