---
title:  Pathian Chhûngte Zînga Mi Kan Ni
date:  01/01/2023
---

`“Hei vâng tak hian kan LALPA Isua Krista Pa hnênah chuan ṭhingṭhî-in ka kûn ṭhîn a, Ani chu lei leh vâna chhûngkaw pum pui hming châwi chhan a ni” (Eph 3:14, 15,). He lâi thû-a Paulan a sawi hi eng chungchâng nge ni a, chutah chuan eng ang beiseina nge awm?`

Isuan a rawngbâwl tirh lamah khân, “Chutichuan, ‘Kan Pa, vâna mi, i hming zahin awm rawh se’ tiin ṭawngṭâi ṭhîn rawh u” (Mt 6:9) tiin a lo sawi tawh a. A hnû-ah pawh A zirtîrte chu hetianga ṭawngṭâi ṭhîn tûr hian a hrilh ve leh bawk (Lk 11:2). Isuan a Pa chu “Kan Pa, vâna mî” tia ko ṭhîn tûrin min duh a. Thlân aṭanga a lo thawh hnua Mari nêna an inhmuh ṭum khân, Mari chuan han pawm mai a tum a. Mahse a remti lo, “Min khawih teh suh, ka Pâ hnênah khian ka la han chho rih sî lo va; ka ûnaute hnênah va kal phawt ta la, ‘Ka pa, in Pa pawh ni bawk, ka Pathian, in Pathian pawh ni bawk hnênah ka chho dâwn’ tih hrilh ang che” (Jn 20:17) tiin a hrilh a nih kha.

Isua nên Pa thuhmun nei kan nih avângin Ani chu kan ûnaupa a ni a, kan za hian hian LALPA-ah chuan ûnau vek kan ni bawk. Vân chhûngkaw member-te kan lo nih vê theih nân Isua chu leia chhûngkaw pakhat member a lo ni a. “Vân chhûngkua leh lei chhûngkuate chu pumkhat an lo ni ta a ni.”—Ellen G. White, Chatuan Nghahfâk, p. 941.

`Ex 3:10; 5:1; leh Gal 3:26, 29 te hi chhiar la. Hêng chângte hian Pathianin min hmuh dân engtin nge an sawi? Eng vângin nge chu chuan A lakah mi a tihngampat sawt ang?`

Mi tam tak chuan mihringte hi mi ngaihsakna pawh nei lo, leilung dânten a hrin chhuah ve mai kan ni ni âwmin an sawi a. Chutih lâiin Pathian Lehkhabu erawh chuan ‘Pathian a awm a, a awm mai pawh ni lovin, Ani chuan min hmangaih hlê’ niin min hrilh thung. Pathian chuan min ngaihsak êm êm a, min hmangaihzia leh ngaihsakzia sawi fiahna atân chhûngkaw member-te inhmangaih tawnna hi a hmang ṭhîn. Isuan Israel mîte kha “Ka mîte” tiin a sawi a, keini pawh “Pathian fâte” tiin min ko ṭhîn; Pathian chu “kan Pa” tiin a sawi ṭhîn bawk—enga pawh chu ni se, a sawi tum erawh a chiang a: Pathian chuan chhûngkaw member tinte an inhmangaih tawn ṭheuh ang hian min hmangaih vek a ni. Khawvêl sual leh hrehawm taka chêng mihringte tân chuan chanchin lâwmawm a va ni êm!

`Mi tinte chhûngkhat anga kan inen ṭheuh theihna khawvêl nawm dân tûr chu han suangtuah teh. Engtin nge mi zawng zawng hi û leh nâute anga inen vek dân kan zir ang?`