---
title:  Zir Belhna
date:  06/01/2023
---

“Pathianin leia awm A fâte a hmangaihna chu thihna âi pawha chak zâwk a ni a. Chhandama kan awm theih nân A Fapa chu min pê-in, chu thilpêk pakhatah chuan vân lam thil ṭhâ zawng zawng zâwng a rawn chhûng khâwm vek a ni. Chhandamtu nun, a thihna leh dîlsakna hnâ a thawh bâkah, vântirhkohte rawngbâwlna, Thlarau Thianghlimin min dîlsakna, vâna Pa hnathawh leh vân mîten chhum lo chat lo va min rawn ngaihsak rengna te chu, mihringte tlanna kawnga ṭawngkâina nei vek a ni.”—Ellen G. White, Krista Tehkhin Thute, p. 11.

“Mahni inphatna nei tawh in nih a, Kristâ hnêna inhlân tawh in nih chuan, Pathian chhûngte in ni tawh a, Pathian ina thil awm engkim chu in tân vek a ni ta. Pathian robâwmte zawng zawng chu in tân hawnin a awm tawh a, chu chuan tûna kan chên mêkna khawvêl leh, khawvêl lo la awm tûr pawh a huâm tel a ni. Vântirhkohte râwngbâwlna te, a Thlarau Thianghlim thilthlâwnpêk te leh a chhiahhlawhte hnathawh te chu in tân vek a ni a. Khawvêl leh a chhûnga thil awm tinrêngte hi in tâna ṭha tûr a nih dâwn phawt chuan in tâ vek a ni e.”—Ellen G. White, Malsâwmna Tlâng, p. 110.

**Sawi Ho Tûrte**:

`Pathian chuan hêng thilpêk ṭhâ leh ropui tak takte hi min pê a, chuvâng chuan Sam phuahtu’n, “LALPA chu ka chunga thil ṭhâ a tih zozâite avâng hian eng nge ka pêk vê dâwn le?” (Sam 116:12) a lo tih angin, Pathian hnêna kan pêk lêt vê theih thilte i ngaihtuah ang u. Thlarau lam leh tîsa thil pawha Pathianin malsâwmna a vûr che leh, thilthlâwnpêk A pêk che kha han ziak chhuak teh, chûngte chu i class member-te hnênah i sawi chhuak dâwn nia. Chu chuan Pathian laka i lâwmzia engtin nge a tihlan?`

`Pathian chu min Siamtu angin kan hria a, nih pawh a ni rêng bawk. Chutih ruâl chuan, Pathian Lehkhabu hian Pathian chu min tungdingtu leh enkawltu a nih thû pawh a sawi ngun khawp mai a (Heb 1:3; Job 38:33–37; Sam 135:6, 7; Kol 1:17; Tirh 17:28; 2 Pet 3:7.) Vân sânga arsi bâwr khâwmte aṭanga kan lungphû thlengin, kan hmuh theih leh khawih theih thil zawng zawngte siamtu, atom pianhmang hrang hrangte phuar khâwmtu thilte nên lam hian, Pathian thiltihtheihnain hnâ a thawh vâng chauha lo awm thei a ni. Chuti a nih chuan engtin nge hê Bible thutak hian Pathian laka kan bat, thilthlâwnpêk min pêkte kan hman dân tûr hre thiam thei tûrin min ṭanpui le? Eng tiangin nge hê thû hian keimahni nun leh kan nunin thiltum a neihte her rem tûrin min ṭanpui ang?`

`Kan zirlâi hian Pathianin thilthlâwnpêk min pêk zawng zawng zîngah Isua leh chhandamna ruahman hi a ropui ber a nih chhan min hrilh a. Eng vângin nge chu chu thu dik tak a nih? Isua leh Isuaa beiseina ropui tak min pêk hi nei ta lo ila engtin nge kan awm ang? Pathian awm ring lo thu ziak mi pa pakhat chuan mihringte hi eng mah ni lo, “ruh mawih tawh, inzawm pawh inzawm ṭha hlei thei lova tîsa ṭawih ral mêk bet vê mai” niin a sawi a. Chanchin ṭha thilthlâwnpêk hi lo nei ta lo ila, eng vângin nge he pâ thil sawi hi thu dik tak a nih ang?`