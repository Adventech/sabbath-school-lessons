---
title:  A Tâwpah chuan inah
date:   19/10/2024
---

### Chhiar tûrte
Genesis 32 leh 33. _Thlahtubulte leh Zawlneite_, pp. 195–198.

> <p>Chângvawn</p>
> “Pathianin min khawngaih avângin ka mamawh zawng zawng ka nei” (Genesis 33:11, NIV).

> <p>Thuchah</p>
> Pathian malsâwmna kan dawn mi dangte kan sem ve hian Pathian rawng kan bâwl a ni.

_Henrique-a chuan a sandwich zâtve chu Andy-a a sem ve a. Chumi tûk tho chuan Andy-a chuan Henrique-a thu lam rik dân ṭhenkhat chu a lo nuihsawh tawh a. Henrique-a rilru chu a na viau nain, Andy-a chu a ngâidam a; a chhan chu, a ṭhian atân a la duh reng a ni tih entîr a duh a ni. Pêk ve hi tu emaw laka kan rilru put dân lantîrna chi khat a ni a. Vawiin kan thawnthu ngaihthlâk tûrah hian Jakoban a ta chu Esauva a sem ve a ni._

Jakoba chuan a in lam a pan mêk a, Pathianin chutianga ti tûr chuan a hrilh a ni. Mahse, a zâm deuh hlek a. Bumna hmanga a u Esauva chan tûr pianpui hamṭhatna a laksak tawh dân kha a la hre reng a. Esauva malsâwmna dâwn tûr chu a pa buma ama’n a lo dawn khalh daih dân pawh kha a la theihnghilh lo. Esauva chu a lakah a la thinur reng ang em?

![Image 1](https://sabbath-school-resources-assets.adventech.io/lus/ss/2024-04-pr/04/image1.png)

Pathian ṭanpuina a ngên a. Pathian chuan a kianga awm tûrin a vântirhkohte a rawn tîr a. Jakoba chuan Esauva hnênah zualkote a tîr a. “Heti hian ka lalpa Esauva hnênah in sawi tûr a ni: ‘I chhiahhlawh Jakoba chuan heti hian a ti. . .’’ tiin a thuchah chu a hrilh a. Esauva chu “Ka lalpa” ti tûrin a chah a, chu chu roluah tûr engmah chuh a tum lo tih hraiattîrna atân a ni. Mahse, zualkote chuan thu thinṭhâwng tak an rawn thlen a, Esauva chu mi 400 hruaiin a lo kal an hrilh a. Jakoba chuan _Esauva chuan a rawn bei dâwn ta mai em ni?_ tiin a ngaihtuah a. Pathian lam a hawi leh ta. Esauva hnênah chuan thuchah thawn lehin, thilpêk atân ranrual tam tak a thawn bawk a. A thuchah kengtu hnênah chuan, “I chhiahhlawh Jakoba chu kan hnungah sâwn a awm” ti tûrin a chah bawk a. Chumi zân chuan Jakoba chuan a chhûngte leh a neih zawng zawng chu Jabok lui a kântîr a. Ani erawh chu a kam lehlamah amah chauhin a awm a. Chutah chuan Pathian a tâwk a. Zânkhuain vântirhkoh a buan a. Malsâwmna a ngên a, a dawng ta rêng bawk.

A tûkah chuan Jakoban a u Esauva leh a mi hruai 400-te lo kal chu a hmu a. A chhûngte chu a sem darh vat a. A fate chu an nute bulah ṭheuh a awmtîr a. An hma a hruai a, hla deuha a la awm lâi aṭangin lei siin chibai bûkin a kûn a. An rawn hnaih thlenga lu kûnin vawi sarih chibai a bûk a.

Mahse, Esauvan a hmuh chuan a a lam panin tlân a, a pawm a, an ṭap dûn ta a. Jakoba chu a thaw huai ang le. Rei lote hnu-ah Esauva chuan, “I rawn hruaite saw tute nge ni?” tiin a zâwt a. Jakoba chuan, “Hêng hi Pathianin min pêk chhûngkua an ni e” tiin a chhâng a.

Chutia an inhrilh hnu chuan Esauva chuan, “Ranrual i rawn thawn zozâite kha eng tizia nge ni” a ti a. Jakoba chuan, “Ka thilpêk che a ni e, ka u. I zahngaihna leh i ngaihdamna ka mamawh a ni tih hria la ka duh a ni” a ti a. Esauva chuan, “Kei pawhin ka ngah e, Jakob. I thil neih chu i ta ni rawh se” a ti a.

Mahsem, Jakoba chuan, “Ni lo ve, khawngaih takin ka thilpêk hi min pawmsak zâwk rawh. Chutichuan, min ngâidam takzet a ni tih ka hre dâwn nia. Ka chungah Pathian a ṭha a, ka mamawh zawng zawng chu ka nei e” a ti a. A tâwpah chuan Esauva chuan a pawmsak ta a. “Khai le, i kal tawh ang. Hma ka hruaisak ang che” a ti a. Jakoba erawh chuan, “Ka lâwm e; mahse, naupangte leh ranrualte hi an la têt deuh avângin zâwi deuha kan kal a ngâi a ni e” a ti a. Esauva chuan, “Ka mite ṭhenkhat hi ka hnutchhiah ang che chu” a ti leh a. Mahse, Jakoba chuan, “A ngâi lo ve, ka lâwm e, ka lalpa. I mit tlun hi ka duh mai a ni e” a ti a. Tichuan, Esauva chuan a kalsan ta a. Jakoba leh a chhûngte leh ranrual zawng zawng chuan zâwi tein an zui a. A tâwpah chuan Jakoba awmna ram Kanaana Sekem khua chu an thleng ta a. Chutah chuan Jakoban ram a lei a. Kum 20 hnu-ah chuan a chhûngte leh a ranrualte awmna tûr in chu a thleng ta a ni.

Jakoba chuan Kanaan thlen a nghâkhlel hle chungin a chhûngte mamawh chu a dah pawimawh hmasa ber phawt a. Mi dangte rinawm taka rawng kan bâwlsak a nih chuan an mamawh pawh kan ngaihtuah tel ngei tûr a ni.

![Image 2](https://sabbath-school-resources-assets.adventech.io/lus/ss/2024-04-pr/04/image2.png)

#### Tih Tûrte

**Sabbath**

- A theih chuan in chhûngkuain hla deuh kal ula. Jakoba zinpui angah inchan ang che. Engte nge i hmuh ang? Eng nge i hriat ang? Ni khatah engtia thui nge in kal ang? Hmun reh deuh-ah in zirlâi hi chhiar ho ang che u.

- I chhûngte hnênah chângvawn hi hrilh rawh.

- Sabbath School-a Malsâwmna Bâwm in siam kha sem ve la. A nih loh leh, lehkha puanah malsâwmna i dâwn i hriat theih apiang ziakin bâwm cheimâwiah thlâk ang che. Chu bâwma tla ṭhenkhat chu in chhûngte hrilh rawh u.

` `

**Sunday**

- In chhûngkuain Genesis 32:1–12 chhiarin sawi ho ula. Jakoba hian eng nge ni a hlauh? Eng tin nge a tih? Nang eng nge i hlauh? Engtin nge i tih ang? Puitlingte hnênah an naupan lâia an hlauh zâwt la. Engtin nge an hlauhna chu an hneh?

- Sam 91:11 zawng la. A thil sawi chu a lem ziak la. Chu milem chu i chhûngte entîr rawh.

- Pathianin a ngaihsakzia che sawina hla sa la, lâwmthu hrilh ang che.

` `

**Thawhṭanni**

- Genesis 32:13–21 hi in chhûngkuain chhiarin sawi ho ula. Enga ti nge Jakoba hian a unaupa hnênah thilpêk a thawn? A mi tirhte hian engtin nge Esauva hi an koh ang? I mi tawhte chungah engtin nge zahna i lantîr ṭhîn?

- I unaupa emaw, unaunu emaw thilpêk pe duh la, eng nge ni ang? Eng vângin nge thil i pêk ang? Pathian hnênah anmahni avângin lâwmthu sawi ang che.

` `

**Thawhlehni**

- Genesis 32:22–31 hi chhiarin sawi ho ula. A theih chuan he chanchin hi Thlahtubulte leh Zawlneite phêk 196,197-a mi chhiar ang che. Zâna Jakoba hnêna lo kal hi tu nge ni? Jakoban eng hming thar nge a dawn? Chu hming awmzia chu eng nge ni? Kha zân khân Pathianin eng malsâwmna nge Jakoba a pêk? (_Thlahtubulte leh Zawlneite_, pp. 198).

- Pathianin malsâwmna leh talent a pêk che kha ziak tlar la. Engtin nge chûngte chu mi dang hnênah i sem ve theih ang? In chhûngkuain ruahmanna siam ula, hlen bawk ang che u.

- A malsâwmna avângin Pathian hnênah lâwmthu sawi ula, mi dangte in sem theih nân a ṭanpuina dîl ang che u.

` `

**Nilaini**

- In chhûngkaw inkhâwmnaah Genesis 33:1–11 chhiarin sawi ho rawh u. Engtin nge Jakoba leh Esauva te hi an inlawm? Enga ti nge Jakoba leh a chhûngte hi Esauva hmaa an kûn? Esauva hian Jakoba a ngâidam em? Engtin nge chu chu i hriat?

- In chhûng zînga tu emaw nêna in intih thiam loh dân kha ngaihtuah la. Siam ṭha leh tûrin eng nge i tih? Ani’n eng nge a tih ve? In chhûng zînga tu emaw hnêna ngaihdam i dîl dân tûr puitling zâwk nên han chang teh u. Ṭanpui tûr chein Pathian ngên ang che.

` `

**Ningani**

- Vawiin chhûng inkhâwmah Genesis 33:12–20 chhiarin sawi ho teh u. Engtin nge Esauva hian Jakoba a tih? Enga ti nge Jakobate kha zâwi muanga an kal a ngaih? Eng vângin nge Jakoba hian Esauva vênhimna a mamawh loh?

- In chhûngkuain hmun hla takah kal chhuak ta ang ula, khawiah nge in kal ang? Chutah chuan eng tih nge in duh ang? In zinvahnaah chu tu vênhimna nge i mamawh?

- Fakna hla ṭhenkhat sa la, i kalna apianga a awmpui che avângin Pathian hnênah lâwmthu sawi ang che.

` `

**Zirtawpni**

- Zânin chhûng inkhâwmah Jakoba leh Esauva lem chang ula. Tu nge Esauva, tu nge Jakoba, tu nge Leaii, tu nge Rakîli lemah chang ang? A dangin an ran hmuh hrâm dân lo zir bawk se.

- Chângvawn sawi ho ula. Mi mal ṭheuhin tûn kâra Pathian khawngaihna an dâwnte sawi sela.

- Ṭawngṭâi hmain fakna hlate sa ula, Sabbath malsâwmna avângin Pathian hnênah lâwmthu sawi rawh u.

` `