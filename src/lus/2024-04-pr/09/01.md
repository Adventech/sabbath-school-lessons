---
title:  Ruai ropui tehkhin thu
date:   23/11/2024
---

### Chhiar tûrte
Luka 14:15–24; Krista Tehkhin Thute, pp. 219–237.

> <p>Chângvawn</p>
> “Pathian rama ruai la kîl tûrte chu an eng a thâwl e” (Luka 14:15, NIV).

> <p>Thuchah</p>
> Isuan vâna ama hnêna awm tûrin min sâwm.

_Ṭum khat chu Isuan mi pakhatin ruai ropui tak a buatsaih chanchin a sawi a. Ruai an peih chuan mikhualte sâwm tûrin mi a tîr a. Eng nge lo thleng a, kan tân eng awmzia nge a neih hmu chhuak tûrin chhiar zawm rawh le._

Ṭum khat chu Isua leh a zirtîrten mi tu emaw inah chaw an ei a. Chutah chuan he thawnthu hi a sawi a.

“Mi pakhat hian ruai ropui tak ṭ heh tumin mi tam tak a sâwm a” tiin a sawi ṭan a. “Chaw ei a lo hun chuan a chhiahhlawh chu a mi sâwmte ko tûrin a tîr a. ‘Lo kal tawh rawh ule, engkim peih a ni ta e’ a va ti a. Mahse, a mi sâwmte chuan an lo kal theih loh thu an sawi a. Mi tin chuan chhuanlam an nei ṭheuh va. Pakhatna chuan, ‘Lo ka lei a, a enin ka kal a ṭûl tlat mai. Khawngaih takin mi han phatsak mai teh’ a lo ti a.

“Mi dang chuan, ‘Sebâwng tuak nga ka lei thar a, a chhia nge a ṭha fiahin ka kal dâwn a, khawngaihin min han phatsak rawh’ a ti a. Pathumna chuan, ‘Nupui ka nei thar a, ka lo kal thei lo’ a ti ve leh a. Chhiahhlawh chu a lo kîr a, chanchin chu a pu chu a hrilh a.

![Image 1](https://sabbath-school-resources-assets.adventech.io/lus/ss/2024-04-pr/09/image1.png)

“A pu chu a thinur hle mai, ‘Chhuak la, kawtthlêrah te, kâwmkârah te kal thuai thuai la, pachhia te, piangsual te, mitdel te, kebâi te hetah rawn hruai lût rawh’ a ti a. A hnu deuhvah chhiahhlawh chuan a pu hnênah, ‘Mi tirh ang khân ka ti a; mahse, hmun a la âwl ta cheu mai’ a ti a. A pu chuan chhiahhlawh hnênah chuan, ‘Chhuak la, lamlianah leh dâiah te kal la, ka in khah nân mi han thlêm lût hrâm rawh. Mi ka sâwmte zîngah khân pakhat mahin ka ruai ṭheh hi an ei lo vang’ a ti a.”

He tehkhin thu-ah hian Isuan ama chanchin a sawi a ni. Amah hi ruai ropui buatsaiha mi tam tak sâwmtu chu a ni a. Mi tin mai hi a chhandamna, chatuan nunna thlen thei chu pawm tûrin a sâwm a ni. Nang pawh a sâwm che asin. Thawnthua mi tam tak khân chhuanlam an siam a. Isua ṭhian nih âi chuan thil dang an ngâi pawimawh zâwk. A ṭhian dik tak an ni lo. Thil danga an buai êm avângin sâwmna chu hnarin ruai ropui chu an chan ta. He tehkhin thua ruai ropui kîl tûra sâwmna hi a chhandamna pawm tûra Isuan min sâwmna a ni a. Chhandamna pawm tih awmzia chu kan sualte ngâidam tûra Isua ngên, ti tûra min duh tih hi a ni. Duh thlan tûr kan nei a. A sâwmna chu kan pawm dâwn nge, kan nunah thil dang kan dah pawimawh zâwk dâwn? Nang eng nge i thlan?

Tûnah ngei hian Isua sâwmna hi pawm dâwn em? Vânah ama hnêna awm vein, a kianga kumkhuaa chên ve chu i duh em le?

![Image 2](https://sabbath-school-resources-assets.adventech.io/lus/ss/2024-04-pr/09/image2.png)

#### Tih Tûrte

**Sabbath**

- A theih chuan in chhûngin thei chînna hmunah kal teh u. Hmun reh deuh lâiah in zirlâi hi chhiar ho ula. Chumi hnu-ah Thupuan 22:1,2 chhiarin vâna thei awm tûr zawng chhuak ula. Vân ruai ropui chu tuin nge kîl ang le? Chu thei chu tuin nge ei ang?

- Chângvawn hi i chhûngte zirtîr rawh le.

` `

**Sunday**

- Sabbath School-a sâwmna lehkha i siam kha mi pakhat thawnin Bible thawnthu hi hrilh ve ang che. Pathian sâwmna chu an tân pawh a nih thu hrilh rawh. (Sâwmna lehkha chu tûnah pawh siam la. In chângvawn leh thuchah a hma lamah ziak la. “Party-ah chuan inhmu ang u aw” tih ziak ang che.)

- Paper plate-ah in chângvawn ziak la. Tûn kârah in chhûngkuaa zir nân hmang ang che u.

` `

**Thawhṭanni**

- In chhûngin Luka 14:1–15 chhiarin sawi ho ula. Hetih lâi hian Isua khawiah nge a awm? Chutah chuan eng nge a tih? Enga ti nge mi chaw eia sâwm chungchâng sawia i ngaih?

- Luka 14:1–15 hian Isuan ruai ropui tehkhin thu a sawi hmaa thil thleng a sawi a. Dictionary-ah “tehkhin thu” awmzia tu ber emaw zawn chhuahtîr la, sawi ho teh u. Enga ti nge thil zirtîr nân Isuan tehkhin thu a hman ṭhîn?

- A thusawi hrethiam tûra min puitu a tehkhin thu avângin Isua hnênah lâwmthu hrilh ang che.

` `

**Thawhlehni**

- Chhûng inkhâwm lâiin Luka 14: 15–24 chhiarin sawi ho ula. Chhiahhlawh hian tu âi nge a awh? Hotu hian tu âi nge a awh? Ruaiṭheh tûra sâwmna hnartute kha tute nge? Tute nge lo kal? Ruai ropui kîl tûra sâwmna kha vawiina Isua min sâwmna nên eng angin nge a inan?

- Isua lo kal lehna hla sa ula. Lo kal leh a tiam avângin lâwmthu hrilh ang che u. A lokal leh huna nang leh i chhûngte inpeih tûra ṭanpui tûr chein Isua dîl ang che.

` `

**Nilaini**

- Vawiin chhûng inkhâwmah i chhûngte nên Matthaia 22: 1–14 chhiar ula. Vawiina in zirlâi nên eng angin nge a inzûl? Thupuan 19:6–9 chhiar leh ula. Tu nge Berâmno chu? Tu nge Berâmno mo chu ni? He inneihna hi eng tika thleng tûr nge?

- Berâmno nupui neih ruai lem ziak la, nang leh i chhûngte pawh dawhkân kîl zîngah ziak la. I chhûngte entîr la, chu milem chu i chhûngte ṭawngṭâisak tûr hriat nawntîr nân hmang ang che.

` `

**Ningani**

- In chhûngkuain Thupuan 19:6–9 chhiar ula. I nu leh pa/pi leh pute chu an inneih chanchin zâwt la, ruaite an ṭheh em? A theih chuan an inneih thlalâk en la. Vâna Berâmno inneih ruai nên khâikhin ang che. Engin nge Berâmno nupui neih ruai kîlna dâl thei che? Engtin nge chutah chuan i awm theih ang?

- Vânram chungchâng hla sain zâi ula, a thutiam avângin Pathian chu lâwmthu hrilh ang che u. In chhûngkuaa a hnêna chatuana awm tûra in inpeih theih nân Isua dîl ang che u.

` `

**Zirtawpni**

- I chhûngte nêna zirlâi lem in channaah thei sem ve la. Sâwmtu chhiahhlawh kha niin, ruai ṭheh tûra mite sâwm tûra hriat nawntîrtu-ah che hmang rawh.

- Pakhat kha Thupuan 21 leh 22:1–15 chhiartîr la, i chênna leh vânram eng angin nge a danglam? Vâna Isua hova ruaiṭhehnaah i tel ve ang em?

- Ṭawngṭâi hmain _Sing for Joy_, no. 127, “I want to be ready” tih sa ula, Isua hnênah a lo kal huna nang leh i chhûngte in inpeih theih nân ṭanpui dîl ang che u.

` `