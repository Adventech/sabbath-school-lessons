---
title:  Tlân bo leh ta
date:   12/10/2024
---

### Chhiar tûrte
Genesis 30:25–43; 31; _Thlahtubulte leh Zawlneite_, pp. 190–194.

> <p>Chângvawn</p>
> “Eng pawh in tih apiang chu in thinlung zawng zawngin ti ṭhîn ang che u” (Kolosa 3:23, NIV).

> <p>Thuchah</p>
> Hmangaihnaa rawngbâwl hi lâwmman tel lo pawhin ṭha taka tih a ni.

_In chhûngkuain thingpui dâwr (restaurant)-ah thil in ei tawh em? An ei siam a tui chuan, in chhûngkuain a viltu che u hnêna lâwmman (in thil ei man bâkah) in pe em? Chu mi chuan lâwmman a beisei em? Mi i ṭanpui hian lâwmman dawn lam i ngaihtuah ṭhîn em?_

Jakoban an in leh chhûngte a kalsan aṭang khân kum 20 lâi a lo liam ta. Kum 20 chhûng chuan a pu Labana tân hna a thawk ṭhîn a. Tûnah chuan fapa sâwm zawt nei tawhin, fanu pawh pakhat a nei bawk.

Josepha a lo pian hnu hian Jakoba chuan a pu Lalbana bianin, a hnênah Kanaan rama kîr leh a dîl a. Mahse, Labana chuan “Khawngaih takin la châm rih rawh. Nangmah avângin Pathianin mal min sâwm tih ka hria e” a ti a.

Jakoba chuan châm leh rih chu a remti a; Labana pawhin a hna thawh lâwmman pêk a tiam a. Berâm leh kêl zînga rawng dangin a kah chik nuk leh a kah phoh phoh te chu Jakoba hlawh tûr a ni. Chumi hnu-ah chuan Jakoba chuan ran rual tam tak a nei ta a. Tûnah chuan Jakoba chu pa hausa tak a lo ni ta a; hemi avâng hian Labana fapate chu an lâwm lo hle mai. Jakoba ran rualte chu an ta tûrah an ngâi tih Jakoba chuan a hria a. Chu bâkah, Labana rilru ngei pawh chu a lakah tûn hma angin a ṭha ta lo tih a hre bawk.

Pathianin Jakoba hnênah, “I pa in lamah haw leh tawh rawh” a tih chuan Jakoba chuan chhuah a hun tih a hria. Labana hnêna eng mah hrilh lovin a nupui te, a fa te, a ranrual nên Kanaan ram panin a chhuak ta a.

Ni thum hnu-ah chuan Labana Jakoba chu a kal tawh tih a lo hria a; a hriat vel eh hian a ûm nghâl a. Ni sarih hnu-ah chuan Jakoba chu a va ûm phâk ta a. Chumi zân chuan Pathianin Labana rawn biain, “Jakoba hnênah a chhia a ṭha engmah sawi lo tûrin fîmkhur rawh” a ti a.

![Image 1](https://sabbath-school-resources-assets.adventech.io/lus/ss/2024-04-pr/03/image1.png)

A tûkah chuan Jakoban Labana leh a mi hruaite chu a han hmu a, an lo hnaih zêl chuan Jakoba chuan a chal chuarin, a han pindan vâng vâng a. Labana chu a chungah a lâwm lo tih a hria.

“Enga tinge eng mah min hrilh lova i tlân bo daih mai le? Ka fanute leh ka tute pawh inthlah nân min fawhtîr lo va. Ti chhe thei che ka ni asin. Nimahsela, nizân khan Pathianin i hnêna a chhia a ṭha eng mah sawi lo tûrin min ti a ni” a ti a. Jakoba chuan, “Ka nupuite leh ka fate hi min lâksak ka hlau a; chuvâng chuan, eng mah hrilh lo chein ka chhuak ta mai a ni” a ti a.

“Ka pu Laban, kum 20 chhûng i rawng rinawm takin ka bâwl a, chutih chhûng zawng chuan i ran rualte ngun takin ka vêng ṭhîn a nih kha. Chhûna ni sa leh zân khawvawtin min tihrehawm êm êm chungin ka phunnâwi ngâi miah lo va. I fanute pahnih nei tûrin kum 14 i rawng ka bâwl a. Kum 6 chhûng i ran rual hlawh tûrin i rawng ka bâwl leh a. Chumi chhûng zawng chuan ka hlawh vawi 10 lâi i ti danglam a nih kha. Kan hnênah Pathian a awm a; kut ruak maia min hawtîr thei ni mah la, Pathian chuan i hna thawka ka rimzia a hmu a, nizânah chuan a zilh che a nih chu” a ti a.

Labana chuan, “Kawng khat ngaihtuah chuan i neih zawng zawng hi ka hnêna mi a ni asin. Hêng hi ka fanute leh ka tute an ni a, i ran rualte pawh hi ka ran aṭanga i neih a ni. Mahse, ka fanute leh an fate ka hrên zawng a dik lo vang. Tûnah chuan inremna thu i thlung ang” tiin rawtna a siamt a zâwk a. Jakoba pawhin a lo remti ta a. Lung an tiang khâwm thûr a, chutah Lalbana chuan, “Hêng lungte hi kan inkâra hriatna lo ni rawh se. Nangmah ti chhe tûrin he lung tian khâwm hi ka rawn pêl lo vang a, nang pawhin min ti chhe tûrin rawn pêl bîk suh ang che” a ti a. Jakoba pawhin thutiam chu a chham ve a. “Ka ti na lo vang che a, nang pawhin min ti na lo vang” tiin chhûngkaw hnihte chuan chaw an ei ho ta a ni.

A tûk zîngah chuan Labana chuan a fanute leh a tute chu a fâwp a. Labana chu a kîr leh ta a; Jakoba leh a chhûngte pawh Kanaan panin an kal ta zêl a. Kum tam tak hnu-ah chu lâi hmun chu Mizpah tia vuah a ni ta a, a awmzia chu malsâwmna hmun tihna a ni. Chu lâi hmunah chuan Labanan Jakoba hnênah “Inhlata kan awm hnu-ah Pa thianin nang leh kei min vêng tawn rawh se” a ti a.

![Image 2](https://sabbath-school-resources-assets.adventech.io/lus/ss/2024-04-pr/03/image2.png)

#### Tih Tûrte

**Sabbath**

- A theih chuan in chhûngkuain berâm emaw, kêl emaw hmu tûrin kal ula. Ran zîngah chuan rawng danga ze phoh phoh te, rawngin a kah chik nuk te chu a zât chhiar ang che u. Jakoban a chan hi a tam zâwk nge a tlêm zâwk ni ang? Engtin nge i hriat theih?

- Sabbath School-a thinlung lem coupon in siam kha puitling pe ve ula. (A nih loh leh, lehkha puanin thinlung lem siam ula, chutah chuan lâwmman beisei lova i tih duh ziak ang che.)

` `

**Sunday**

- Vawiina chhûng inkhâwm nân Genesis 30:25–36 chhiarin sawi ho ula. Labanan eng inremna nge a siam? Châng 40–43 chhiar leh ula, Jakoban eng nge a tih? Eng vângin nge a tih?

- In chhûng sekrek khawih pahin in chângvawn sawi sawi mawlh mawlh rawh.

- A theih chuan in nausên lâi thlalâk en ula. I nausên lâia enkawltu che hnênah lâwmthu rawh; tin, Isua hnênah pawh sawi bawk ang che.

` `

**Thawhṭanni**

- In chhûng inkhâwmnaah Genesis 31:1–13 chhiarin sawi ho ula. Pathianin Jakoba kha eng ti tûrin nge a hrilh? Rante kha ze ṭial nei tûrin tuin nge siam? Eng vângin nge a siam?

- Ransa râng lem siam la, chutah chuan in chângvawn ziak ang che. Chu chu i chhûngte chângvawn zirtîr nân i hmang dâwn nia. Ransate avângin Pathian hnênah lâwmthu sawi ang che.

` `

**Thawhlehni**

- In chhûng inkhâwmnaah Genesis 31:14–21 chhiarin sawi ho ula. Labana fanute khân Labana kha eng angin nge an ngaih? Enga ti nge chutiang chuan an ngaih? Rakîlin eng nge a tih? Jakoban Labana engtin nge a bum? A bung hi a ti dik em? Eng vânga ti dik emaw, ti dik lo emaw nge a nih? I chhûngte kha awm bosan la, engtin nge i awm ang?

- Mi dangte hriat lohin an tâna thil ṭha tih tûr han ngaihtuah teh. Tûn kârah hian ti chhin la, an hria nge hre lo? Lâwmman dawn beisei kher lo ang che.

` `

**Nilaini**

- In chhûng inkhâwmnaah Genesis 31: 22–43 chhiarin sawi ho teh u. Labana Jakoba hnên a sawi kha eng nge ni? Engtin nge chu chu Jakoban a lo chhân? Rakîli thil tih kha engtin nge i ngaih? Lâwmman beisei lovin tuin nge rawngbâwlsak? Jakoba hian amah rawn ngaihsak tu ni a ngaih hi tu nge ni? Labanan rawntna a siam chu eng nge ni?

- Tûn hnâiah tu emaw hnialpui i nei em? A nih loh pawhin, tu chungah emaw dik lo taka thil tih i nei em? Chumi chin felpui tûr che chuan Isua sâwm la, muang suh ang che. Vawiinah ti nghâl la, chumi tân chuan ṭawngṭâi ang che.

` `

**Ningani**

- Genesis 31:44–55 hi vawiin chhûng inkhâwmnaah chhiarin sawi ho ula. Jakoba leh Labana te khân eng thuthlung nge an siam? An thuthlung hriatpui tûrin eng nge an siam? Chu hmun chu eng vângin nge Mizpah tih an vuah? Labana leh Jakoba te inṭhen dân kha eng engin nge i ngaih?

- Genesis 31:49 chhiar leh la, i chhûngte chu Mizpah tih sawi rualtîr rawh.

- Fakna hlate kha sa ula. Isua hnênah a enkawl vek che u avângin lâwmthu sawi ang che u.

` `

**Zirtawpni**

- In Bible thawnthu zir kha a lem han chang teh u. Tu nge Jakoba ni ang a, tu nge Rakîli emaw, Labana emaw ni ang? In chângvawn kha en nawn la. Tûn kârah khân tu emaw ṭanpui tûrin eng nge i tih tiin inzâwt ṭheuh rawh u

- Dictionary-ah thuthlung tih zawng ula. A awmzia hrilh fiahna chu in chhûngte hrilh ang che. Thuthlung chungchâng sawina sentence han siam rawh.

- Matthaia 6:3,4 chhiar rual ula. Mi tlâkchham nei ṭanpui nân in chhûngkuain eng nge in tih theih? Ruahmanna siamin tûn kâr tâwpah ti ho rawh u. Lâwmman beisei lovin hlim taka in tih theih nân Isua dîl ang che u.

` `