---
title:  Lungngaihna ata hlimnaah
date:   16/11/2024
---

### Chhiar tûrte
Luka 7:11–17; _Chatuan Nghahfak_, pp. 318–320.

> <p>Chângvawn</p>
> “An lusûnna chu lâwmnaah ka chantîr ang a, lungngaihna ni lovin, thlamuanna leh hlimna zâwk ka pe ang” (Jeremia 31:13, NIV).

> <p>Thuchah</p>
> Isuan a thlâwnin a hmangaihna leh khawngaihna min pe.

_Tyla-i chu dâwrah a awm a, dawhsânah chuan candy a hmu nual a. A man nei lo tûrah ngâiin a man pe lovin a la ve ngawt a. A pa chuan lo hmu rengin, thil dik tak tia a man chu pe tûrin a hrilh a. Thil ṭha tak a thlâwna neih chu kan duh vek ang. A nih chuan, Isuan a hmangaihna leh khawngaihna chu a athlâwnin min pe tih i hria em le? Chûngte chu candy âi chuan a ṭha zâwk si a._

Kawng vaivut khu kâra an kal pahin Isua leh a ṭhiante chu titiin an nui za a. Tlâng ram khaw te deuh, Nain chu an hma lawkah a awm a. Kawng lah chu a bumbohin a khawkrawk hle bawk. Kawng tluanin Isua chuan mite chu Pathianin a hmangaihzia a hrilh mawlh mawlh a. A kalnaa damlo an rawn hruaite chu a tidam zêl bawk a. Nain khua an thlen dâwnah chuan khawpui kawngka chhuahsan lungngâi taka lo kalte chu an tâwk ta a. Chu kawng rawn zawh vetute an lo hnaih chuan Isua leh a ṭhiante chuan hmeithâi, a fapa neih chhun sûn mêk a ni tih an hre ta a. Isuan chu nu lungngâi tak chu a han en a. Chu nu chuan a hmain a pasal a lo sûn tawh bawk tih a hria a. A fapa chu a nu enkawl thei tûr awm chhûn a ni tih a hria. Mahse, tûnah chuan tu mah a nei ta lo; tichuan, sum leh in nei lovin a awm tawh mai dâwn a ni.

Chu nu chu ṭap chungin a lo kal zêl a, Isua pawh a lo hmu lo. Isuan a va hnaih chuan, aw dam tein, “Ṭap suh” a ti a. Chutah a fapa an dahna kuang chu a va khawih a, a zâwntu mipuite chu an ding ta a. Eng tak thleng leh ang maw tiin mi tin chuan an nghâk ṭhap a.

![Image 1](https://sabbath-school-resources-assets.adventech.io/lus/ss/2024-04-pr/08/image1.png)

Isua ṭhiante pawhin an rawn din hnaih a, an bulah kuang zâwntute pawh ngâwi rengin an ding a. “Isuan eng nge a tih dâwn?” tiin an ngaihtuah maithei.

Isuan ruang che miah lo chu a en a, “Râwlthar, tho rawh ka ti a che” a ti a. Chu veleh hmeithâi fapa chu a lo ṭhu chhuak a, a rawn ṭawng ta mai a! Isuan a bânah a lo chelh a, a kâitho ta a. Chumi hnu-ah a fapa chu hmeithâi hnênah chuan a pe leh ta a. Chu nu chuan a fapa chu a kuah vawng vawng maithei a ni. A lungngaihna mittuite chu lâwmna mittuiah a lo chang ta a. A thlîrtute chuan mak an va ti nasa êm! Pathian an fak a, “Kan zîngah zâwlnei ropui tak a lo awm ta” an ti a.

Isuan mitthi vûi kal lâi a tihdin thu chu a thang darh thuai a. Chutiang chu mipuiten an la hre ngâi lo. (Hei hi Isuan leia a awm lâia mitthi a kaihthawh hmasak ber a ni). Mahse chuta awm ve thil thleng hmutute chuan mi dang an hrilh thuai a ni.

Isuan hmeithâi leh a fapa hnêna hmangaihna a lantîr ang bawk kha kan tân pawh a nei a ni. Kha nu khân Isua ṭanpuina pawh a dîl lo. Isuan a mittui leh a lungngaihzia a hmu a. Amah a hmangaihna leh a tawrhpuina chuan he thilmak hi a tihtîr a ni. A dik tak chuan, Isuan a lungngaihna chu lâwmnaah a chantîr ta.

Isuan kan lungngaihna pawh hi lâwmnaah a chantîr thei a. Kan za hian min hmangaihin hlim tûrin min duh bawk. A lo kal leh hunah lungngaihna tam tak lâwm naah a la chantîr leh dâwn a ni. Chutih hunah chuan an thih hmaa an thinlung a hnêna hlântute chu thlân ata a hruai chhuak leh ang a. Eng ang hlimna ropui tak ni ang maw? Nu leh pa, mipa naupang leh hmeichhe naupangte chu Isua hnêna chatuana chêng tûrin an awm ho leh dâwn a ni.

![Image 2](https://sabbath-school-resources-assets.adventech.io/lus/ss/2024-04-pr/08/image2.png)

#### Tih Tûrte

**Sabbath**

- A theih chuan in chhûngte nên chhûn thil ei zawhah thlânmualah kalin thlân lung phunte en ula, khawi nge upa ber? Khawi kha nge thar lâm ber? A bul hmun reh deuh lâiah kalin in zirlâi hi chhiar ho rawh u. Isua lokal hunah thlanmual te eng ang nge a nih ang tih zâwt ang che u.

- Sabbath School-a action lantîr in zir ang khân in chhûngte chu chângvawn zirtîr rawh u.

` `

**Sunday**

- Sabbath School-a thlân lung i siam kha mi tu emaw lungngâi, khawhar leh na tuar i hmuh kha ṭâwm ve la. (I neih loh chuan thlân lung lem ziakin a chungah i chângvawn ziak ang che.) Nain khaw hmeithâi leh a fapa chanchin kha hrilh ve rawh.

- Thlân lung lem ziak la, hêng thu hi pakhat khatin, pakhat zâwk hnuâiah zêl ziak ang che. God’s Riches at Christ’s Expense (thumal tin ṭanna ziak dum zêl la.) Hawrawp ṭanna te chuan eng thu nge a sawi? Eng nge a awmzia? (Pathian khawngaihna chuan kan phu loh min pe, min chhandam nân Isua kan âiah a thih avângin chatuan nun kan nei thei ta).

` `

**Thawhṭanni**

- Vawiin chhûng inkhâwm lâiin Luka 7:11,12 chhiar la. Tu nge Isua kiangah kal? Tu nge hmeithâi kiangah kal? Râwlthar chanchin kha eng nge i hriat? Isua hun lâiin eng ang takin nge nu tân fapa a pawimawh?

- Isua thihna leh thawhlehna lam hla sa la. Nang leh i chhûngte tân a thih avângin lâwmthu hrilh ang che.

` `

**Thawhlehni**

- I chhûngte nên Luka 7:13 chhiar ula. Isuan nu ṭap a hmuh khân engtin nge a awm? Hmeithâi hnênah eng nge a sawi? Mi lungngâi i hmuhin engtin nge i awm?

- Mi lungngâi emaw, nangmah mamawhtu emaw tân ngilneihthlâk thil ti ang che. (Thu ziak thawn emaw, phone-a biak emaw, ei tûr pêk leh i chângvawn sawisak pawh a ni thei.) Chu thil chu chhûng inkhâwmah sawi ang che.

- Mite i ṭanpui theih avângin Isua hnênah lâwmthu hrilh ang che.

` `

**Nilaini**

- Luka 7:14,15 chhûng inkhâwmah chhiar la. Isuan eng nge a tih? Eng nge a sawi? Eng thil nge thleng?

- In chhûngkuaa puitling hnênah i tâna ṭawngṭâi chungchâng sawi tûrin ngên la. Eng nge an sawi? Eng thil nge lo thleng? Pathian hnêna an ṭawngṭâisak, mahse, Pathianin a tihdam lohte pawh zâwt la. Pathian chu hmangaihin an la ring cheu em? Eng nge a chhan?

- In chhûngkaw tâna Pathian hmangaihna chungchâng hla sain zâi ula, chumi avâng chuan lâwmthu hrilh bawk rawh u.

` `

**Ningani**

- Vawiin chhûng inkhâwmah Luka 7:16,17 chhiar ula. Isuan hmeithâi hnêna a fapa a pêk kîr leh khân mipuite engtin nge an awm? Eng nge an sawi? Isua chanchin tu nge i hrilh ve ang?

- I chhûngte hnênah “Pathian hmangaihna chu ________________ anga lian a ni” tih hi tikim tûrin hrilh ṭheuh la, an chhânna chu lehkhapuan pakhatah ziak khâwm ang che. Chumi ruala i pêk tûr thu ziahpui tûr chein puitling sâwm la. Tichuan, lehkha chu mitthi chhûngte emaw, damlo chhûngte emaw hnênah thawn ang che. Chhûng inkhâwmnaah chu mi tân chuan i ṭawngṭâi bawk dâwn nia.

` `

**Zirtawpni**

- A theih chuan chhûng inkhâwmnaah _Chatuan Nghahfak_, phêk 318 ,319 (Bung 32; para. 10–15) chhiar ula. Chumi zawhah he thawnthu hi a lem chang ang che u. Tu nge hmeithâi ni ang a, tu nge a fapa, tu nge Isua chang ang?

- Bible chuan Isua thinlung chu hmeithâi lamah a awm a ti a, chu chu eng nge ni a awmzia? Eng tikah nge Isua thinlung i lamah a awm ve ang?

- Fakna hla sa ho ula. Kan nat leh kan hlim lâia Isuan min ngaihsak avângin lâwmthu sawi la. Mimal tin kha chutiang an tawn huna Isua hnên thlen tûrin hrilh ang che.

` `