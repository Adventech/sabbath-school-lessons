---
title:  Awm ho leh ta
date:   26/10/2024
---

### Chhiar tûrte
Genesis 45:16–47:12; 50:15–21; _Thlahtubulte leh Zawlneite_, pp. 231–240.

> <p>Chângvawn</p>
> “Mi zawng zawng chungah thil ṭha ti ila, ringtute chungah phei chuan i ti lehzual ang u” (Galatia 6:10, NIV).

> <p>Thuchah</p>
> Ka chhûngte rawngbâwlsak tûrin Pathianin min ṭanpui.

_Ethena chu a chhûngte an dam lohin a lo pên chhuak vat a, a nu leh pate an hahchawlh theih nân a nau chu a lo enkawl a. A nau chu chaw pein a lo tifâi a. In chhûngkuaa mi dangte i ṭanpui ngâi em? Vawiina kan thawnthu zir tûr hi Josephan a chhûngte tâna thil a tih chanchin a ni._

Kum tam tak a awm bo hnu-ah pa ber Jakoba chu a nupuite leh a fa 12-te nên chuan Kanaan ramah a lo kîr leh ta a. Josepha chu a fa naupang ber dawttu niin a duat pawh a duat bîk hle. Hei vâng hian a uten an thîk a, Aigupta ram pana kal mêk sumdawngte hnênah an hralh ta daih mai a ni. Josepha hian Aigupta ramah harsatna tam tak tâwk mah se, Pathian chungah a rinawm tlat a. Pathian pawhin governor ni thei tûrin a ṭanpui ta hial rêng a ni.

Ram zawng zawnga ṭâm a lo tlâk chuan Jakoba chuan buh lei tûrin a fapa sâwmte chu Aigupta ramah bu lei tûr zuk zawng tûrin a tîr thla a. Aigupta rama buh hralhtu ber chu an unaupa an hralh tâk Josepha kha a lo ni reng mai. Mashe, a unaute chuan tu nge a nih an hre miah lo va; Josepha chuan erawh chuan a lo hre nghâl mai thung. A tîrah chuan a insawi mai duh lo a; mahse, a tâwpah chuan a inhriattîr ta nge nge tho a. Sala an hralh avâng khân a ngâidam daih tawh tih a hrilh a. An chhûngkuaa enkawl a tiam a; tichuan, a ute chu chanchin lâwmawm tak kengin Kanaan panin an haw leh ta a ni.

Pâwl lian tak chu an va ni em! An tawlâilîrte chuan a khatin buh a phur a. Josepha pêk kawr thar leh tangka an nei bawk. A pa tâna thilpêk phur sabengtung tam tak an nei bawk a. Aiguptaa lo kala chêng tûra Pharaoa sâwmna thuchah an keng bawk. An chhûngkhua chu ṭâm la tlâk chhûng zawnga pêk zêl a tiam bawk a ni.

![Image 1](https://sabbath-school-resources-assets.adventech.io/lus/ss/2024-04-pr/05/image1.png)

In an han thlen chuan an pa Jakoba hnênah an thil tawn kha an hrilh nghâl vat a; mahse, Jakoba chuan a lo âwih thei lo. A fapa duat Josepha chu a la dam amaw? Khâng hun lâi zawng zawng, Josepha chu thia a lo ngaih ang khân thi loin a lo la dam maw? “In hre chiang maw?” tiin a zâwt nawn reng mai. “Josepha chu a la dam tih in chiang maw? ‘Aigupta ram governor a ni’ in tia maw? Min hrilh leh rawh u, han sawi leh teh u” a ti reng mai a ni. A tâwpa tâwpah Jakoba leh a chhûngte chu Aigupta panin an chhuak ta ve ta a. Amah leh a fate bâkah, a mo te, a tute nên—an zavaiin an kal a ni. Ṭhenkhat chu Pharaoan a pêk tawlâilîrah nuam takin an chuang a. Jakoba fapate chu Pharaoa pêk sabengtungahte chuangin an bulah, tawlâilîr sîrah chuan an kal bawk a. Zin kawng thui tak ni mah se, an zin kawnga ei tûr hnianghnârin an nei bawk a. Kawng tluanin Jakoba thinlung chu hlimin a zâi a. A fapa Josepha hmu leh tûrin a kal chu a ni tak si a.

Josepha in lamah a chhiahhlawhte chuan, “I chhûngte chu an lo thleng ṭêp a ni” tiin chanchin lâwmawm chu an hrilh a. “Thuai, ka tawlâilîr min buatsaihsak thuai teh u” tiin Josepha chuan thu a pe a, a pa tâwk tûr chuan sakawrte chu an theihtâwpa chakin a tlântîr a. A pa hnên a thlen chuan a chhuk sawk sawk a, a pa chu kuahin lâwm avângin an ṭap dûn ta hial a ni.

A hnu deuhah Josepha chuan a unau pangate chu Pharaoa hmu tûrin a hruai a. Pharaoa chuan, “Eng hna nge in thawh ṭhin?” tiin a zâwt a. Josepha unaute chuan, “Berâm vêngtute kan ni e” tiin an chhâng a. Pharaoa chuan Josepha hnênah, “I unaute chu Gosen-ah an awm thei ang. Chu chu ka ram ṭha lâi ber a ni a. An duh chuan ka ranrualte pawh an enkawl thei ang” tiin a hrilh bawk a.

Josepha chuan a pa chu Pharaoa hmu tûrin a hruai a. Jakoba, Pathian mi ropui chuan Aigupta lal ropui chu mal a sâwm a. Hemi hnu hian Jakoba leh a chhûngte chu Aigupta ramah chuan kum 17 an awm a; tichuan, Jakoba chu a thi ta a. A thih hian kum 147 mi a ni.

Josepha unaute chu an lungngâi leh ta. An pa a thi ta si a, Josephan eng nge a tih ang? A chunga thil râpthlâk tak an lo tih tawh avâng khân a thungrûl mai ang em? Josepha hnênah thuchah thlen an tum ta a. “Kan pa khân a thih hma khân, i chunga thil ṭha lo tak kan tih avâng khân min ngâidam tûrin a duh che a ni” an ti a.

Josepha chuan, “Min tih chhiat in tum a; mahse, Pathian chuan thil ṭhaah a chantîr ta a nih hi. In vâia ṭanpui thei tûr che u-in min siam ta a ni” a ti a.

Pathianin in chhûngkaw rawngbâwlsak thei tûrin engtin nge a ṭanpui ve che? In ram sawrkâra mi pawimawh i ni thei kher lo ang. Ṭâmna lakah i chhûngte i chhanhim thei kher lo vang. I chênpuite ṭanpui leh i hmangaihzia lantîr nân eng nge i tih theih? In kohhran chhûngkua pawh engtin nge rawng i bâwlsak theih ang le?

![Image 2](https://sabbath-school-resources-assets.adventech.io/lus/ss/2024-04-pr/05/image2.png)

#### Tih Tûrte

**Sabbath**

- In chhûngkuain buh hmun emaw. hlobet hmun emaw bulah kal ula. Engtiangin nge rante hian nun nân buh emaw, hlobet emaw an mamawh?

- Ṭhutna tûr zawng la, in Bible zirlâi hi chhiar ang che. Galatia 6:10 chhiarin a awmzia sawi fiah rawh.

- _Sing for Joy_ no. 136, “A Happy Home” tih kha sa la, chhûngkua i neih avângin Pathian hnênah lâwmthu sawi ang che.

` `

**Sunday**

- Chhûng inkhâwmah Genesis 45:16–18 chhiarin sawi ho ula. Josepha unauten an pa hnêna tawlâilîr te, saabengtung te, chaw leh thilpêk dang an entîr lâi lem ziak rawh.

- Josephan a unaute âia Benjamina hnêna kawr a pêk tam zâwk chhan eng nge nia i rin? Enga ti nge a unaute kha kawnga inhau lo tûra a hrilh? I chhûngte hnênah eng thilpêk nge i pêk ṭhîn?

- In chângvawn kha thilpêk funna lehkhaah ziah teh. Thu mal tin kha chep thla la, chawhpâwlh la, rem dik leh ang che.

- Thilpêk ropui ber Isua avângin Pathian hnênah lâwmthu sawi ang che.

` `

**Thawhṭanni**

- In chhûngin Genesis 46 chhiar rual ula. Josepha leh a pa intâwk lâi lem ziak ang che. An inhmuh chiah khân Jakoba leh Josepha kha engtin nge an awma i rin? Engtin nge nang i awm ang?

- Bible map-ah Kanaan, Aigupta leh Gosen zawng chhuak la. Aiguptaa Josepha chhûngte an pêm khân eng tiang taka hla nge an kal? In aṭangin chutianga hla chu kal ve ta la, khawi nge i thlen ang?

- Vawiina zin mêk tân ṭawngṭâi ang che.

` `

**Thawhlehni**

- Chhûng inkhâwmnaah Genesis 47:1–12 chhiarin sawi ho ula. Josepha pa leh Pharaoa inhmu lem ziak rawh. Sawrkâr officer emaw, sawrkâra hna nei emaw, lal chhûngkaw member emaw i hmu tawh em?

- Lehkhapuanah in chângvawn ziak la. Ei tûr bûr in hmân fo engah emaw bel ang che. I hmuh apiangin i chângvawn kha i sawi ṭhîn dâwn nia.

` `

**Nilaini**

- In chhûng inkhâwmah Genesis 50:15–21 chhiarin sawi ho ula. An pa a thih khân Josepha unaute kha eng vângin nge an lungngaih? Josepha kha eng vânga ṭap nge ni?

- Tûn lâiin eng chaw nge i ei ṭhîn? Chhang nge Buh lam chi? Ei tûr bâwma i chângvawn bel kha enin sawi rawh. In ei tûr dahna chhuar en la. Buh aṭanga siam emaw, vaimîm aṭanga siam eng zât nge awm? Ei tûr avângin Pathian hnênah lâwmthu sawi rawh.

- (_Sing for Joy_, no. 137) “Love at Home” tih hla in sak ho lâiin i chhûngkua i ngaihsak dân ngaihtuah ang che.

` `

**Ningani**

- In chhûngte nên Genesis 47:1–12 chhiar leh ula. Josepha hian engtin nge a chhûngte rawng a bâwlsak?

- Ran chuam enkawl tûra tih tûr pawimawh 5 ziak tlar la. Chu âia nasa zâwk i chhûngten an tihsak che ngaihtuah ang che. Chumi avâng chuan lâwmthu hrilh rawh.

` `

**Zirtawpni**

- Rom 12, 13 chhiar ho ula. A theih chuan naktûk Sabbath nia chaw eipui tûr sâwm tum ang che.

- I chhûngte tân i chângvawn sawi la, i rualin sawitîr bawk rawh. Ṭawngṭâi hmain chhûngkaw hla sa ula. Sabbath ni thar avângin Pathian hnênah lâwmthu sawi ang che.

` `