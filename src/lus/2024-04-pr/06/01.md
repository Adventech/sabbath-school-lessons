---
title:  Zâna tlawhtu
date:   02/11/2024
---

### Chhiar tûrte
Johana 3:1–21, _Chatuan Nghahfak_, pp. 167–177.

> <p>Chângvawn</p>
> “Pa-in kan chunga hmangaihna a lantîr ropuizia hi ngaihtuah teh u, Pathian fate tia koh kan ni dâwn ta a ni a, chu chu kan nihna pawh a ni rêng bawk” (1 Johana 3:1, NIV).

> <p>Thuchah</p>
> Pathian hmangaihna hian min tidanglam ṭhîn.

_Nu-in naute a thlâk danglam dâwn tih a sawi hian eng a tihna nge? Engtin nge a thlâk ang? Engah? A sawi awmzia chu i hria. A nih leh Isuan “I piangthar tûr a ni” a tih hian eng a tihna nge ni?_

Khauchher chu hnim kârah a hrâm a. Zân savate chu an hrâm bawk a. Zâwi tein Nikodema chu Isua a hmuh theihna tûr hmun nia a hriat lam panin a kal zêl a. Isua a va hmuh chuan, “Zirtîrtu, Pathian hnêna lo chhuak i ni tih kan hria. I thilmak tihte hian chu chu a lantîr a ni” tiin a hrilh a.

Isua chu thimthamah chuan a lo nui sak a ni maithei. Nikodema hian amah rin a duh takzet tih a hria a. Mahse, Pharisai mi pawimawh tak, Juda rorêl pâwl member a ni a. Zâna Isua a rawn pan chhan pawh Pharisai dangten hre lo se a duh vâng a ni.

Nikodema hian Isua chu Pathian tirh zirtîrtu a ni tih a hria a. Mahse, Pathian Fapa a ni em tih a chiang lo a ni.

Isuan Nikodema chu chiang takin a en a. “Nikodem, thilmak hi a pawimawh ber lo. I pianthar loh chuan Pathian ram i hmu thei lo vang” a ti a. Nikodema chuan, “Pianthar maw? Eng nge a awmzia? Pui tling ka ni a, ka nu pumah ka kîr leh thei tawh hleinem” a ti hluai a. Mahse, heti hian Isuan a chhâng a: “I tidik e ka ṭhian. Mahse, tisaa pian nawn chung châng ka sawi lo a; Thlarauva pian thu a ni ka sawi zâwk ni. Dik takin Nikodem, Pathian Thlarauva i pian loh chuan Pathian lalram mi i ni thei lo vang.”

![Image 1](https://sabbath-school-resources-assets.adventech.io/lus/ss/2024-04-pr/06/image1.png)

Nikodema chuan ngunthlûk taka ngaihtuahin, “Ka hrethiam lo a ni” tiin a chhâng a. Chutah, Isuan, “Thli chungchâng hi han ngaihtuah lawk teh. Thli chu i hmu thei lo va; mahse, thli a tleh chuan eng nge thleng ṭhîn i hria e. Thing lêrte a insâwi lâwp lâwp a, thing hnahte pawh a ri sul sul ṭhîn bawk. Mi mal nunah Thlarau Thianghlim a lo luh chuan chutiang chu a lo awm ṭhîn a. Mihring rilru leh thinlung chhûng i hmu thei lo va; mahse, nunah chuan eng nge thleng i hria; nun chu a tharin a lo thianghlim a, nun chu a lo inthlâk ṭhîn a ni” a ti a.

Nikodema chuan Isua thusawi chu a ngaihtuah a, a reh vang vang a. Isuan a sawi zêl a. “Nikodem, i tisa nun chu i nu leh pa aṭangin a lo kal a; mahse, thlarau nun chu Thlarau Thianghlim aṭanga lo chhuak a ni thung. Miin a nuna Pathian lo luh a phal hian a rilru sual chu Pathianin a thlâk a, nun thar a pe ṭhîn a ni. Hei hi piangthar chu a ni. Nikodem, chanchin tha i tân ka nei asin. Pathianin khawvêl a hmangaih êm avângin a Fapa mal neih chhûn chu khawvêl chhandam tûrin a rawn tîr a. Miin amaha rinna a neih chuan Pathianin nun thar diai a pe ta a. Chu nun thar awmzia chu i piangthar tihna a ni. Chûng piangtharte chuan chatuan nunna thilthlâwnpêk chu an dawng ang” a ti a.

Chumi zân chuan mi tinin an zir tûr zirlâi chu Nikodema chuan a zir a. Isua chuan min hmangaih êm êm a. Tûnah ngei hian kan thinlung sual leh nun sual hi mi lâksaka a thar min pêk a inpeih reng a ni. Chu thinlung thar chu vawiin hian i inpêktîr dâwn em? I piangthar dâwn em? Pêk che a duh chatuan nunna chu i dawng dâwn em le? Isua hnênah heti hian i sawi duh maithei: “Isu duh tak, min hmangaih avângin ka lâwm e. Ka nun hi a sual a, tûnah ngei hian pêk che ka duh a ni. A âiah rilru leh thinlung thar min pe tûrin ka ngên a che. Ka nun hi nangmah ang zâwk tûrin min thlâksak la. Chatuan nunna thilthlâwnpêk avângin ka lâwm e. Ka hmangaih che Isu. Amen” tiin.

![Image 2](https://sabbath-school-resources-assets.adventech.io/lus/ss/2024-04-pr/06/image2.png)

#### Tih Tûrte

**Sabbath**

- A theih chuan thli thâwtna hmunah i chhûngte nên kal ula, chutah chuan in zirlâi hi chhiar ang che. Maimitchhîng veka thli thaw thâwm chu ngâithla tûrin hrilh la. Chutah in thâwm hriat leh awm dân chu sawi ho rawh u. Hei hian Thlarau Thianghlim chanchin a hriat nawntîr che u em?

- Thli avâng leh Thlarau Thianghlim avângin lâwmthu Isua hrilh ang che.

- Thinlung lem lian tak pathum siam la, chutah chuan in chângvawn hi a ṭhen ṭheuh ziak ang che. Chawhpawlh vekin a dikin rem ṭha la, Pathian fa nih chu eng nge a nih chiah zâwt ang che.

` `

**Sunday**

- I chhûngte chu hmun thimah inhruaitîr la. Chutah chuan Johana 3:1,2 chhiar ho ang che u. Nikodema kha enga ti nge zânah Isua hnêna a lo kal tih zâwt la. Isua chu Pathian hnên ata lo kal a ni tih engtin nge a hriat? Isua chu Pathian tirh a ni tih engtin nge i hriat theih?

- Sabbath School-a phêngphehlep emaw, thinlung lêm êmaw in siam kha tu emaw pe ve la, (a nih loh leh thinlung lem ziakin chutah chuan in chângvawn ziak ang che). Nikodema leh Isua inkawmna kha hrilh ang che. Pathian hmangaihnain mi a tihdanglam dân sawi ho rawh u.

` `

**Thawhṭanni**

- In chhûngte nên Johana 3:3,4 chhiarin sawi ho ula. Nausêna lo pian leh pianthar danglamna eng nge ni? Engtin nge Nikodema zawhna kha i chhân ang?

- I nausên lâi thlalâk en dîl la. I nausên lâi leh tûna i danglam dân sawi rawh u. Isuaah i ṭhang lian ve em? Engtin nge chu chu a thlen theih ang?

- Fakna hlate sain zâi ual, Isua hnênah a hmangaih che avângin lâwmthu sawi rawh. A hmangaihna chuan i nun a tidanglam em?

` `

**Thawhlehni**

- In chhûng inkhâwmah Johana 3:5–9 hi i hhûngte hrilh ve la. Isuan engtin nge Nikodema hnênah Thlarau Thianghlim hnathawh a hrilhfiah? Thli a thaw tih engtin nge i hriat? Engtin nge i nunah Thlarau Thianghlim a lo thleng tih i hriat theih ang?

- Pangang phêngphehlepa a chan dân hmuh chhuah tum la (I chhûngte remtihin internet-ah zawng angc he). In rama phêngphehlep tui aṭanga phêngphehlepa a chan kual dân lem ziak la. Chu chuan engtin nge Piantharna awmzia a hriattîr che? Phêngphehlep mâwi tak avângin Isua hnênah lâwmthu sawi ang che.

` `

**Nilaini**

- In chhûng inkhâwmah Johana 3: 10–15 chhiarin sawi ho ula. Chutah Numbers 21:4– 9-a Mosia leh rûl chanchin kha chhiar leh la. Mosia thil tawn leh a hnua Isua thil tawh hi engtiangin nge a inan? Rûl khân a entute a chhandam em? Engtik leh engtin nge Isua khâikan a nih? (Marka 15:32 chhiar la) Tu-in nge chhandam?

- Mihring thinlung lem en la. Thinlung pianhmang a ni tak tak em? Isuan i thinlung a thlâk tak tak em? Miin an nuna an seng luhin eng nge danglam? (Philipi 2:5 chhiar ang che.)

` `

**Ningani**

- In chhûngkuain Johan 3:16,17 chhiarin sawi ho teh u. Hêng chângte in sawi rual lâi hian i chhûngte chu maimichhîntîr la. Pathianin khawvêl hnênah eng thilpêk nge a pêk? Eng vânga pe nge a nih?

- I hmangaih avâng chauhin mi hnênah thilpêk (tê tham tak pawh ni se) siamin pe teh. Engtin nge i awm? Pathianin khawvêl hnêna Isua a pêkin engtin nge awma i rin? Nang engtin nge i awm?

- In chângvawn hi sawi rual ula, Isua min pêk avângin Pathian hnênah lâwmthu hrilh ang che.

` `

**Zirtawpni**

- Zânin chhûng inkhâwmnaah khami zâna a chhuah hnu-ah Nikodema chungah eng nge lo thleng? _Chatuan Nghahfak_, phêk 176,177, bung 17 tâwp lam chhiar ho ula. Zâna Isua nêna an inkawm chungchângah Nikodeman eng nge hre renga i rin?

- I chhûngkaw member-te hnênah eng hunah leh eng vângin nge Isua hmangaihna an pawm zâwt la. Baptisma an chang tawh em? Isua an pawm hma leh hnu-ah an nun eng ang nge? Baptisma chan i duh ve em?

- Isua leh a hmangaihnain nun a thlâk thu phuahna hla sa la, nun tidanglamtu a hmangaihna avângin fak ang che.

` `