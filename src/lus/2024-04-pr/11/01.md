---
title:  Vântirhkohin a puang
date:   07/12/2024
---

### Chhiar tûrte
Luka 2: 8–15, _Chatuan Nghahfak_, pp. 43–49.

> <p>Chângvawn</p>
> “Mi zawng zawng tân lâwmna ropui tak thlen tûr chanchin ṭha ka rawn hrilh dâwn che u a ni.” (Luka 2:10, NIV).

> <p>Thuchah</p>
> Fakna hla hlim taka kan sak hian Pathian chibai kan bûk a ni.

_Mi tam takin Krismas an lâwm chhan in hria em? Isua a lo pian khân eng ang nge ni tûra i ngaih? Mahse, vân chu an lâwm tih kan hria. An lâwm êm avângin vântirhkohte zâi tûrin an lo kal a ni. Hetiang hian a thleng a ni maithei._

“A hun a thleng ta! A tâwp a tâwpah chuan a hun a lo thleng ta! Isua a piang ta!” tiin vântirhkoh hlim tak pakhat chuan phûr takin a sawi a. A dang chuan, “Mahse, i hmu em? Ngaihven an awm mang hauh lo nia” a lo ti a.

A dang leh chuan, “Temple-a puithiamte chuan berâmno an la hlân chhunzawm reng a; mahse, a awmzia an hriat meuh pawh ka ring lo” a ti bawk a. Vântirhkoh dang chuan, “Anni chu Isua a piang ta a ni tih hrilh thei ila ka ti hle mai. Ring tâwka, ‘In tân CHANCHIN ṬHA kan nei e! In chhandamtu chu a piang ta’ tia au vak ka châk kher mai” a lo ti a.

![Image 1](https://sabbath-school-resources-assets.adventech.io/lus/ss/2024-04-pr/11/image1.png)

Vântirhkoh zâipâwlte chuan an hla sak tûr chu an hria a. Isua chanchin khawvêl hnêna hrilh tûrin an inpeih tawh. An concert ropui bîk neih chu a hun ṭêp ta a. Zâninah! Zâninah hian an zâi dâwn a ni. Khawvêl pumin hun lo kal zêl tûrah pawh an hre reng ang. Isua, Pathian Fapa chu suala khat khawvêlah hian nausên anga piang tûrin a lo kal a. Chu chu khawvêl hnênah an hrilh dâwn a ni.

Leia awmte chu vântirhkohte chuan an thlîr a, puithiamte pawh temple-ah an hmu a. Chûng mite chu Chhandamtu pian thu hre tûra ngaih an ni. Zâwlneite pawhin kum tam tak an lo puang tawh si a. Mahse, an thu puan lo zirtute chuan ngaihtuah pawh an ngaihtuah rêng rêng lo. Leia thil thleng tûr azawnga ropui ber ni tûr chu a thleng ta si a. Chuti chungin mi tlêmte chauhvin an ngaihven a ni.

Ni lo, temple-a mi tam ber chuan hriat pawh an hre rêng rêng lo. Nge ni, an ngaihsak miah lo zâwk? Mahse, Bethlehem dâia awm mi tlêmte chuan an ngaihven a. Chutih lâi tak chuan hêng berâmpute hi tlâng pangah an berâmte vêngin an awm a. Chûng mite chu Chhandamtu lo kal a hun tih hretu tlêmte zînga mi an ni.

Thupêk chu a chhuak thuai a, vântirhkohte chu an awmna tûr ṭheuh panin an hmanhmawh hle mai. Zânlâiah Gabriela chuan Bethlehem chung lam vânah chuan a hruai a. Chutah chuan Gabrielan berâmpute a biak lâi chuan an lo nghâk a. Chumi zawhah vântirhkoh zâipâwlte chu an zâi dâwn a ni.

Thawklehkhatah zân thim chu Pathian ropuina chuan a ti-êng ta uar a. Phûla riak berâmpute chuan an hlau hle mai. Gabriela chuan, “Hlau suh ulang, ngâi rawh u. Chanchin ṭha ka nei e. Vawiinah hian in chhandamtu chu a piang ta. Bethlehemah nausên puana tuam, ran chaw pêkna thlênga mu in hmu ang” tiin a puang ta a. Chawplehchilhin vân chu vântirhkoh êng tak takin a lo khat a. Vântirhkoh zâipâwlte chuan Gabriela chu an rawn fin a, zân chu rimâwi hriat tawh azawnga mâwi ber chuan a rawn ti khat ta. “Chungnung berah Pathian ropui takin awm rawh se. Lei chungah remthu lêng rawh se. Pathianin a thilpêk ṭha ber chu mihringte a pe ta” tiin an zâi an zâi a; tichuan, zâwi tein vânah an kîr leh ta a. A ngaihna la hre lovin berâmpute chuan an thlîr reng a.

Mak tihnaa khatin, a tâwpah berâmpu pakhat chu a ṭawng chhuak thei ta hrâm a. “Eng nge kan la nghah? Lalpa tirh nausên chu hmu tûrin i kal ang u” a han ti a. Chu lâi tlâng pang chu kalsanin khawvêl chhandamtu, ran chaw pêkna thlenga nausên zawng tûr chuan an kal ta nghâl a.

Vântirhkohten chu hla ropui tak chu vawiin hian an la sa reng tih in hria em le? Isua chibai bûk hlimnain kan thinlung chu a luang liam ve thei a ni. (_Chatuan Nghahfak_, pp. 780 en la).

![Image 2](https://sabbath-school-resources-assets.adventech.io/lus/ss/2024-04-pr/11/image2.png)

#### Tih Tûrte

**Sabbath**

- In chhûngkuaa ṭhuin zirlâi hi chhiar ho teh u. Krismas awmzia sawi ho ula. In Sabbath Sikul class project—naupangte thilpêk pêk chungchâng kha hrilh ang che.

- Krismas hla sa ula. Mi dangte in hrilh ve dân tûr sawi ho rawh u. A theih chuan in ṭhenawm vêlah carol neih thuai dân tûr ruahman ang che u.

` `

**Sunday**

- Vawiin chhûng inkhâwmnaah, “Ngâi r’u vân mi tlângau chu” tih kha sa ula. Tu emaw kha “tlângau” tih awmzia zâwt ang che. Eng tihna nge? Isua tân engtin nge tlângau kan nih ve theih ang?

- In chângvawn kha in chhûngte zirtîr ve ula. Vântirhkohte tâna chanchin ṭha kha eng nge tih zâwt la. Vawiin hian kan tâna chanchin ṭha hi eng nge ni? A thutiam avângin Pathian hnênah lâwmthu sawi ang che.

- Vawiin tlâi hian Sabbath School-a kawngkhâr vawnna bawk (doorknob) in siam kha tu kawngkhârah emaw vuah la emaw, lehkhapuan chhah deuh zâi thlâin, “Vân mi tlângau chu ngâi ru” tih leh “Isua a lo kal leh dâwn” tih a hmaah ziakin chei rawh. A hnung lamah in kohhran hming leh address ziak ang che.

` `

**Thawhṭanni**

- Chhûng inkhâwmah Luka 2:8–15 chhiar ho ula. Engati nge berâmpute khân an hlauh zâwt la. Vântîrkohten eng hla nge an sak? Vawiinah vântirhkohten eng nge an tih?

- Vântirhkoh lem ziaka chep thla tûrin hrilh ṭheuh la, Krismas thing in neih chuan chutah chuan vântirhkoh lem chu khâi ang che u. In neih loh chuan in chângvawn a hriat nawntîr theihna tûr che hmunah i vântirhkoh lem chu dah ang che.

- I ṭawngṭâi hmain Krismas hla ngâithla la, vântirhkohte avângin Isua lâwmthu hrilh ang che.

` `

**Thawhlehni**

- Library-a berâm leh berâmpu chanchin ziahna bu zawnpui tûr chein ṭhian emaw, i chhûngte emaw sâwm la. A nih loh leh, i chhûngte phalnain berâm leh berâmpu chanchin internet-ah zawng la. Vawiin chhûng inkhâwmah i zir chhuah chu i chhûngte hrilh ve ang che. In chângvawn sawi ho rawh u. A mal malin an chanchin ṭha hriata la ṭha ber zâwt la. Chanchin ṭha leh hlimna hun avângin Pathian hnênah lâwmthu sawi ang che.

` `

**Nilaini**

- Vawiin chhûng inkhâwmah in zirlâi lem changin emaw, Krismas hla thupui ziak la. Vântirhkoh sawina hla eng zât nge i hriat chhuah theih? Ṭawngṭâi hmaa sak tûr hla pakhat thlantîr ṭheuh la, Krismas hla mâwi tak avângin Isua hnênah lâwmthu hrilh ang che.

- Chhûngkaw member pakhat nên zân thimah pâwnah chhuakin vân lam thlîr ula. Arsi êng ber zawng hmu ula. Isua pian zâna chung lama arsi ang khân a êng em?

` `

**Ningani**

- Chhûng inkhâwmah i chhûngte nên Bible thawnthu hi chang ula. “Angels we have heard on High” tih thunawn kha vântirhkoh zâi hunah khân sa ang che u.

- Vântirhkoh leh berâm pianhmang ang chhang (cookies) i siam thei ang em? I siam lâiin i zâi loh leh i Krismas hla duh zawng ngâithla la. Naktûk zân atân cookies ṭhenkhat khêk ang che.

- Zirtawpni zânah Krismas carol zâi tûrin in inah i ṭhiante sâwm ang che.

` `

**Zirtawpni**

- I ṭhiante lo thlen hmain in sak ho tûr Krismas hla lo hual lâwk la.

- Thu puangtu ṭha tak ni la. In zirlâi kha hrilh ve tûrin inpeih la. In zâi zawhah cookies leh in tûr sem kual la. I ṭhiante pawh thu puangtu ni ve tûrin sâwm ang che. Carol-a chhuak thuai tûrin ruahmanna siam la. I ṭhiante avângin Isua hnênah lâwmthu i sawi dâwn nia.

` `