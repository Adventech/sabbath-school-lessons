---
title:  Berâmputen Isua chibai an bûk
date:   14/12/2024
---

### Chhiar tûrte
Luka 2:15–20; _Chatuan Nghahfak_, pp. 47, 48.

> <p>Chângvawn</p>
> “Chungnung berah Pathian ropui takin awm rawh se, leia awm a lâwm êm êm mihringte chungah remna lo thleng bawk rawh se.” (Luka 2:14, NIV).

> <p>Thuchah</p>
> Min kaihruaitu Pathian chu chibai kan bûk a ni.

_Thilpêk i dâwn hian a petu che hnênah lâwmthu i sawi ṭhîn em? I sawi ka ring. An thilpêk avânga mite lâwmthu hrilh hi a pawimawh lutuk a ni._

Zân lâia an thil hmuh avânga a ngaihna hre lova awm reng berâmpute chu lo harhin thil an sawi khâwm a. Zâna lo kal vântirhkoh zâipâwlte pawh kha an haw leh tawh a.

Vântirhkoh thuchah puan chu a va mak êm! “Vawiin hian Davida khawpuiah in tân

Chhandamtu a piang ta, Lalpa Krista chu. Hei hi in tân chhinchhiahna tûr a ni ang: nausên puana tuam, ran chaw pêkna thlênga mu in hmu ang” (Luka 2:11, 12, NIV) a rawn ti a nih chu!

Thu dik a ni thei ang em? An Chhandamtu Krista chu an bul mai khawpuiah chuan an hmu ang maw? Bethlehem chu Davida khawpui tih a ni a. An berâm vênna hmun aṭang chuan hnâi te a ni. Mahse, enga ti nge Krista chu ran chaw pêkna thlênga a mut ang le? Chu chu vântirhkoh sawi dân a ni bawk si a. Ran thlêng maw? Engtin nge a nih theih? Messia, khawvêl Chhandamtu chu nausên angin a lo kal thei ang maw?

Nausên piang hlim te chu puan nêm takin an tuam lum a, an tuam hul ṭhîn tih an hria. Mahse, nausên chu inah, ran awmna ni lovah an awm ṭhîn a ni lo em ni? A mak hle a ni.

![Image 1](https://sabbath-school-resources-assets.adventech.io/lus/ss/2024-04-pr/12/image1.png)

Berâmpu pakhat chuan, “Bethlehemah chuan kal ila, i va hmu ang u” tiin a rawt a. Chutah mi dangin, “Lalpan he thuchah hi min rawn thawn a ni” a lo ti a. Pakhat dang pawhin, “Vân tirhkohte an ni! Ka hre chiang, kan kal tûr a ni” a lo tib awk a. Tichuan, chu zânah la la chuan berâmpute chu Bethlehemah an va kal ta a. Chutah chuan puan in hnaihah, ran inah chuan an zawn chu an hmu ta—nausên puana tuam, ran chaw pêkna thlênga mu ngei mai chu.

Engtin nge nausên pianna ran in chu an hmuh fuh nghâl mai theih? Pathianin chu hmunah chuan a hruai ngei a ni. An va thlen chuan naute nu leh pa hnênah chuan vântirhkohin a rawn tlawh thu leh vân zâipâwl fakna hla sak an hriat te kha an hrilh ta a ni.

“Chungnung berah Pathian chu ropui takin awm rawh se Leia mihringte hnênah remthu lêng rawh se” tih chu.

An za chuan ngâwi reng leh mak êm êmin tiin ran thlêng sîrah chuan an ṭhingṭhi a. Nausên nu leh pate hmuhah chuan Chhandamtu chu chibai an bûk ta a ni. Rei lo teah berâmpute chu an berâm vênna lamah an kîr leh ta a. Hlimnaa khatin mi dangte pawh an thil hmuh leh hriat chu an hrilh ve dâwn a ni. Khua an chhuahsan chuan chanchin ṭha chu an ngawihpui thei lo. An tawh apiangte hnênah an hrilh zêl a. Pathian fak leh châwimâwiin vântirhkohte tlawh thu chu an sawi a. Ran thlênga nausên leh thuchah an hnêna hril tûr petu Pathian chanchin chu an sawi ta zêl mai a ni.

Josepha leh Mari chu berâmpute lo kal avâng chuan an lâwm êm êm a. Lâwm taka luhtîrin an chanchin chu an ngâithla a. Thil thleng zawng zawng avâng chuan mak an ti êm êm a. Pathianin berâmpute chu a hruai a ni ngei ang. Pathianin anmahni a pêk thilthlâwnpêk hlu tak an enkawl avângin nausên nu leh pate pawh a kâihruai ngei ang.

Berâmpute chuan kha zân kha an theihnghilh tâwh ngâi dâwn lo va. Kum tam tak chhûng an lo zir ṭhin hrilhlâwkna lo thlen famkimna chu an hmu ta si a. Mari pawhin a theihnghilh ngâi lo vang. Bible chuan chûng thil zawng zawng chu a thin lungah a vawng reng tih min hrilh a ni.

![Image 2](https://sabbath-school-resources-assets.adventech.io/lus/ss/2024-04-pr/12/image2.png)

#### Tih Tûrte

**Sabbath**

- A theih chuan in chhûngin tlâng pangah kal ula, a nih loh leh campfire emaw neiin mei lum bulah ṭhu ang che u. Zân niin berâmte pawh in bul vêla awmah ngâi ula. Eng thâwm nge in hriat?

- In zirlâi chhiar ho ula. I chhûngte pawh in chângvawn zirtîr ve ang che. A thlûk siamin in chângvawn kha sa rual ula, hla dang pawh sa bawk rawh u.

` `

**Sunday**

- Thilpêk ip emaw, Jesus tih nân “J” tih chuang Sabbath School-a berâmpu tiang in siam kha tu emaw hrilh ve la. (J pian hmang lian deuh chep thlain, “J” chu “Jesus” tih ziak la. Han letling la, berâmpu tiang a ang em?) Chu mi hnênah chuan berâmpute leh Isua chanchin hrilh ang che.

- Vawiin chhûng inkhâwmah i chhûngte hnênah thilpêk an dawna la ṭha ber chanchin sawitîr la. Chu chu Pathian thilpêk Isua nên khâikhin lang che. Carol hla sain Isua hnênah i Chhandamtu ni tûra a lo kal avângin lâwmthu hrilh rawh.

` `

**Thawhṭanni**

- I chhûngte nên Luka 2:15–20 chhiarin sawi ho ula. Zâna berâmpute an lo kal khân Mari leh Josepha ten eng nge an ngaihtuah i rin? Isua an hmuh thu kha berâmputen tu nge an hrilh i rin? Tu nge i hrilh theih ve ang?

- I chhûngte nên hlimna hla sa ho teh u. In ṭhenawm vêlah hlimna hla sak thuai dân tûr ruahman ang ula. Isua leh a hmangaihna hla hriltu avângin Pathian hnênah lâwmthu sawi rawh u.

` `

**Thawhlehni**

- Chhûng inkhâwm lâiin Luka 2:8–16 chhiar ula. Thil hmuh theih te, thâwm te leh rim te Mari leh Josepha awmna ran ina hriat tûrte sawi ho ula. Eng thil leh thâwm leh rimte nge Krismas hriat chhuahtîr tam ber che u? Chûngte avâng chuan Pathian hnênah lâwmthu sawi rawh.

- I chhûngte hnênah Isua pin dân chanchin hrilh tûr chein ngên la. Chutiang pakhat tal chu hmu tûrin khawiah emaw kal la. In chhûngkaw tân i siam thei ang em? Phalna dîl la, a rem chuan i mamawhte la khâwm la, ṭanpui tûr chein i chhûngte sâwm bawk rawh.

` `

**Nilaini**

- In chhûngkuain Isua lo pian dân lem siam ula—naute lem leh ran chaw pêkna thlêng lem siam bawk ang che. I zawh hunah “Ran thlêngah hmun tlâwmah” tih kha sa ho ang che u. A lo kal avângin Isua hnênah lâwmthu sawi rawh u.

- Ṭhu bial ula. “Isua a piang” tiin i bula mi hrilh ru la, ani pawhin chutiang chuan a bula mite hrilh ru kual ve zêl sela. Kal kual la, a hla ber chu a thil hriat sawitîr rawh. Hei hi chanchin ṭha mi dangte hrilh dân tûra i duh dân a ni em? Engtin nge berâmpute khân chanchin ṭha chu an theh darh? Mi dangte hrilh tûra ṭanpui tûr chein Pathian dîl ang che.

` `

**Ningani**

- Chhûng inkhâwm nân Genesis 22:1–12 chhiar ho ula. Abrahama thil tawn khân eng nge a ngaihtuahtîr che? Mi hnêna i thil ngaih hlut êm êm i pêk ṭum kha ngaihtuah chhuak la. Eng vânga ti nge i nih? A awlsam nge a harsa? Min chhandam tûra a fapa neih chhun min pêk hi Pathian tân a awlsam ang nge a harsa ang?

- I chhûngte kha i Isua lo pian dân siam zawhpui tûr chein sâwm la, in siam ho pahin hlimna hla sa ang che u.

` `

**Zirtawpni**

- In ṭhenawmte leh ṭhiante kha vawiin tlâia i Isua lo pian dân enpui tûr chein sâwm la. Luka 2:1–20 chhiarpui la, chutah carol hla sa ang che u.

- I mi sâwmte chu Isua an Chhandamtua an hriat tirh hun zâwt la. Eng nge an tih? Kan zaa min chhandam tûra Isua a rawn tirh avângin Pathian hnênah lâwmthu hrilh ang che.

- Zânin hi in ṭhenawm vêla carol hla in sak hun tûr kha a ni em? A nih chuan i mikhualte pawh i ruala kal ve tûrin sâwm la. Hla mâwi thilpêk avângin Pathian hnênah lâwmthu sawi ang che.

` `