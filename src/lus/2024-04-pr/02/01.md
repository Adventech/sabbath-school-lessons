---
title:  Tuin nge bum?
date:   05/10/2024
---

### Chhiar tûrte
Genesis 29: 15–28. _Thlahtubulte leh Zawlneite_, pp. 188–190.

> <p>Chângvawn</p>
> “Hmangaihna chu a dawhthei a, hmangaihna chu a ngilnei bawk” (1 Korinth 13:4, NIV).

> <p>Thuchah</p>
> Pathianin rinawm leh dawhthei taka mi dangte rawng bâwlsak thei tûrin min ṭanpui ṭhîn.

_I hmangaih tak mi tu emaw tân hun rei tak chhûng rim takin hna i thawk tawh em? In sak ṭhat leh thing chhepa puih pawh a ni thei. Nilêngin i nu huanah i ṭanpui a ni thei. Amah i hmangaih avângin, i thawh zawhah pawh lâwmin manhla i ti viau maithei._

Jakoba chu Labana hnênah thla khat chu a awm ta. Ni khat chu Labana chuan, “Jakob, ka tupa i ni a, mahse hlawh nei lova ka hna thawhtîr reng che hi i tân a fel chiahin a lang lo. Eng nge i hlawh ang min hrilh teh?” a ti a.

Jakoba chuan a pu hnêna awm chu lâwmawm a ti a. A hna thawhsak pawh a hreh lo. Chu bâkah, a pu Labana fanu naupang zâwk Rakîli chu a duh viau bawk si a. “Ka pu Laban, ka duh tak chu Rakîli neih hi a ni. Ka neih i phal chuan kum sarih i rawng ka bâwl ang e” a ti ta a. Labana chuan a remti a. “Ka tân pawh inremna ṭha tak a nih dâwn chu. Aw le, hetah awmin ka hna chu min thawhsak mai rawh le” a ti ve a.

Hêng hun lâi hian mipa chuan nupuia a neih duh hmeichhe pa chu pawisa an pe ṭhîn a; chu pawisa pa-in a fanu hnênah a pe leh ṭhîn a. Tichuan, a ta a lo ni ṭhîn. Mahse, mi ṭhenkhat chuan an nupui man tûr pawisa an neih loh chuan hun tiam chhûng hna an thawhsak ṭhîn a, chutiang chu Jakoban a tum pawh hi a ni.

![Image 1](https://sabbath-school-resources-assets.adventech.io/lus/ss/2024-04-pr/02/image1.png)

Tichuan, Jakoba chuan a nu pui tûr Rakîli man atân kum sarih chhûng Labana hna a thawk ta a. Labana tih tûra a hrilh apiang chu ni tinin rinawm leh dawhthei takin a ti ṭhîn. Mahse, Rakîli a hmangaih êm avângin hun chu rei lo hlein a hria a. A tâwpah chuan kum sarih chu a lo liam ta a, Rakîli a neih hun a lo thleng ta. Mahse, Labana chu Jakoba lakah hian a lo rinawm lo tlat mai. Hlawh pêk ngâi lova Jakoba chhawr chu a duh a. Jakoba chuan phunnâwi lovin hah takin a thawk tih a hria a. Pathianin Jakoba chu hnathawktu rinawm tak ni tûrin a ṭanpui tih a hre bawk. Labana tân phurrit rêng a awm lo. Thil dik lo tih a tum ta a. A tha chu a thlâwna a la chhawr zêl theih nân bum a tum ta a. Chûng hun lâi chuan inneihna sâwngbâwl lâiin mo chu hmaikhuhna chhah deuhin an khuh ṭhîn a. Tu ma’n an hmêl an hmu thei lo. Chumi zân chuan Jakoba pawhin a mo hmai khuh tlat chu a puan inah a hruai lût a. Rakîli ni lovin, Leaii zâwk a ni tih rêng a hre lo. Zîngah chuan thil râpthlâk tak a hmu ta. Nuipuia atâna a neih chu Rikîli ni lovin, Rakîli lâizawnnu zâwk a lo nei reng mai a. Jakoba chu a ṭhâwngin a thin a ur hle bawk. Engtin nge a pu chuan chutiang chu a tih theih?

“Ka pu Laban, eng vângin nge min bum? Rakîli ka neih theih nân i hna rim takin ka thawk a, enga ti nge hetia min bum mai le?” a ti a. Labana chuan dâwt sawiin, “Kan ramah hian a u âia a nau zâwk kaltîr hi dân a ni lo a. Heti hian i ti mai ang, Rakîli hi i nei bawk ang a, kum sarih rawng min bâwlsak leh mai rawh” a ti ta a.

Chu ramah chuan chûng hun lâi chuan pa tam takin nupui pakhat âia tam an nei ṭhîn a. Chutiang chuan Leaii nên an inneih kâr tâwpah chuan Jakoba leh Rakîli chu an innei leh ta a. Jakoba chuan kum sarih atân Labana rawng a bâwl tân leh ta a.

Rakîli nei tûr hian, hlawh dang nei lovin kum 14 chhûng zet chu Jakoban hna a thawk ta a. Chumi chhûng zawng zawng chuan Labana rawng chu dawhthei takin a bâwl a. Rakîli nei tûra chutianga thawh pawh chu man a ti tho mai. Hna hautak hle mah se, Pathianin rinawm taka thawk tûrin a ṭanpui a. Mi kan hma ngaih takzet a nih chuan keini pawhin rinawm leh dawhthei takin kan thawk ve thei ang. 11

![Image 2](https://sabbath-school-resources-assets.adventech.io/lus/ss/2024-04-pr/02/image2.png)

#### Tih Tûrte

**Sabbath**

- I nu leh pa emaw, nupa dang pawh an inneih chanchin hrilh tûr chein ngên la. Jakoba nupui neih dân nên khâikhin rawh: Eng nge a inanna? Eng nge a danglamna?

- In Sabbath School-a chêt dân in zir angin in chângvawn hi i chhûngte zirtîr rawh. A awmzia i nun leh pate hrilh ang che.

` `

**Sunday**

- In chhûngte nên Genesis 29:15 chhiarin sawi ho teh u. Mi dangte hna an thawhsakin enga ti nge a man an pêk ṭhîn? In chhûngkuaah tu nge hna thawh avânga hlawh an pêk? Tu nge hlawh nei lo? In chhûngkuaa mi dang i ṭanpui avângin hlawh i nei nge nei lo? Eng vâng nge?

- Sabbath School-a in pawisa khâwlna kha i chhûngte entîr la (a nih loh leh lehkha khawngin khâwl bâwm siam chawp la). Sabbath Sikul rawngbâwlna atâna pawisa khâwl chungchâng sawi ang che.

` `

**Thawhṭanni**

- In chhûng inkhâwmah Genesis bung 29:16, 17 chhiarin sawi ho rawh u. Leaii leh Rakîli chanchin sawi ula. Tu nge hmêlṭha zâwk? Hmêlṭha zawng zawng hi an ngilneiin an ngâinatawm vek em? Pâwn lânga duhawm nge ṭha zâwk chhûngril lama ṭhat le? Eng vângin?

- Thil ṭha titute lem hmuh tumin chanchinbu hlui leh magazine hluite zawng la, chep thla-in lehkhapuanah bel teh. An hmêlṭha vek em?

- Mi ngilnei leh dawhtheite avângin Isua hnênah lâwmthu sawi ang che. Nang ngei pawh ngilnei leh dawhthei ni tûra ṭanpui tûr chein i dîl dâwn nia.

` `

**Thawhlehni**

- Vawiina chhûng inkhâwm in neih lâiin Genesis 29:18–20 chhiarin sawi ho ula. Jakoba leh Labanan te hian eng inremsiamna nge an neih? Eng hna nge Jakoban a thawh? An inremna chu eng angin nge i ngaih?

- Nupa upa deuh hnênah an intawn dân leh inneih dân zâwt la. Engtia rei nge an inneih tawh? An innei thuai nge, rei deuh an nghâk? An inhmangaihnain zâidam leh dawhthei tûra a ṭanpui dân zâwt bawk ang che.

` `

**Nilaini**

- In chhûngte nên Genesis 29:21–23 chhiarin sawi ho teh u. An inremna chungchâng Jakoban a sawichhuah khân Labanan eng nge a sawi? Tu nge inneihnaah chuan lo kal? Leaii khân Labana ruahmanna kha a hriat i ring em? Enga ti nge chutianga a tih?

- Pawisa khâwl i duh chhan mission project lem ziak la. I chhûngte pawh hrilh ve ang che. I hriat reng theih nân i pindanah i târ dâwn nia.

- Mi dangten amah an hriat theih nâna pawisa i pêk theih avângin Isua hnênah lâwmthu sawi ang che.

` `

**Ningani**

- I chhûngte nên Genesis 29:25–28 chhiarin sawi ho ula. Eng vângin nge Labana hian Jakoba a bum? A upa zâwkin pasal a neih hmasak a ngaih thu a sawi khân Labana thudik a sawi em? Rakîli a neih theih nân engtia rei nge Jakoban a nghah? Chumi hnuah Labana tân engtia rei nge a thawh leh? Rakîli a hmangaihnain Jakoba kha Labana laka dawhthei tûrin a ṭanpui em?

- In chhûngkuaa Tu emaw i laka a dawhtheih viau ṭhin kha ngaihtuah la. Ngilnei tûrin an pui che em? Chumi avâng chuan Isua hnênah lâwmthu sawi ang che. Ama hnênah pawh lâwmthu sawi bawk rawh.

` `

**Zirtawpni**

- In chhûng inkhâwmnaah Jakoba chanchin tam zâwk hre tûrin _Thlahtubulte leh Zawneite_ phêk 188–190 chhiar ula. Chu zirlâi chu a lem han chang teh u. Tu nge Jakoba ni ang a, tu nge Rakîli, Leaii leh Labana ni ang?

- A theih chuan in nu leh pate inneih thlalâk en ula. Jakoba hun lâi nên a inang nge a danglam?

- In chângvawn sawi rual ula. Tûn kâr hian tu nge i laka ngilnei leh dawhthei? Chu mite avâng chuan Isua hnênah lâwmthu sawi ang che.

` `