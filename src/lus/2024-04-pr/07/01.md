---
title:  Tui chunga kal
date:   09/11/2024
---

### Chhiar tûrte
Matthaia 14: 22–32; Marka 6:45–51; Johana 6 :16–2; _Chatuan Nghahfak_, pp. 377–382.

> <p>Chângvawn</p>
> “Mihringte tâna tih theih miah loh hi Pathian tân chuan tih theih a ni thung” (Luka 18:27, NIV).

> <p>Thuchah</p>
> Isua kan en reng a nih chuan chhandamin kan awm ang.

_Tui i hleuh thiam em? Tui chungah i awm thei em? Hun tam liam tawhah khân Isua leh Petera chu tui chungah an awm a; mahse, an hleuh miah lo! Eng thil nge thleng i han chhiar teh ang u._

Isua zirtîrte chu Galilee dîlah chuan lawnglêngah an chuang a. Isua kiangah nilênga awmin Isuan thilmak a tih an hmu a. Chhangpêr panga leh sangha pahnih lek hmangin mi 5000 chuang a hrâi puar a. Mipuite chuan Isua hian lala an siam duh se an va ti êm! Mahse, khua a lo tlâi chuan Isuan mipuite chu hawtîrin, zirtîrte pawh chu, “Lâwngah chuang ula, dîl râl lehlamah kal rawh u” tiin a hrilh a; ani chuan ṭawngṭâi tûrin fianrial a pan ta daih a.

Dîlah chuan chhûm dum pui pui a lo lang a, thli chuan tui fâwntîrin lâwng chu a rawn hlap ṭhuai ṭhuai a. Sangha mantu thiam takte chuan lâwng karfung an vuan a. An han pawt ngial ṭhîn na-in, thlipui chu a na viau mai si.

![Image 1](https://sabbath-school-resources-assets.adventech.io/lus/ss/2024-04-pr/07/image1.png)

Thli chu zankhuain a tleh a, tuifâwnte a her sâng zêl bawk. Tûnah hian tuipui kam aṭanga hla feah an la awm si a. Khawvâr hma lawk, khua a la thim lâi chuan Isuan dîl lâiah awmin a hmu a, an hnêna kal a tum ta a. Thâwklehkhatah zirtîrte chuan tu emaw, anmahni pana tui chunga lo kal chu an hmu a, hlauvin an au ta vak vak a. “Thlahrâng a nih saw!” an ti a. Khâwmuala kal ang maia tui chunga mihring lo kal an hmuh chuan a ti hlau êm êm a ni. Mahse, an aw hriat ṭhan tak chuan, “Hlau suh u, keimah Isua ka ni e” a rawn ti ta a.

Chutah Petera chuan, “Lalpa, nangmah i nih chuan tuiah i hnêna lo kal thu min pe rawh” tiin a au ta a. Isuan a zirtîr dawhthei lo tak, a chânga fîmkhur lo tak chu chhângin, “Lo kal ta che” a ti a. Isua enin Petera chu lawng aṭang chuan chhuakin, tui chungah chuan Isua lam pan chuan a kal ve ta a. Pên eng emaw zât a kal a, chutah Isua hawisanin lawnga awm a ṭhiante chu a va en a. “_Hei! Min en teh u. In âwih thei em?_” tiin a ngaihtuah pawh a ni maithei. Isua en leh a tum lâi tak chuan tuifâwn ko bûr bûr chu a hmu a, thli na tak chu a hria a. A hlau va, a pil dâwn ta mai. A huaisenna a bo nghâl a, “Lalpa, min chhandam rawh” tiin a au ta chûl mai a.

Petera a pil dâwn lâi chuan Isua bân chak tak chuan a rawn ban a. A bân phar chu chelhin a châwi kâng ta a. “Nang rinna nei tlêm pa, engati nge i rinhlelh le?” a ti a. Isua sawi awmzia chu, Peteran a mamawh chu a mita Isua en reng a ni. Amah chhandam thei thiltihtheihna chu Isuan a nei tih Petera a rin reng a ngâi a. Isuan Petera chu kuahin lawngah chuan an chuang lût ta a. Lawnga Isua a awm chiah chuan thlipui chu bângin tuifâwn pawh a reh nghâl a. Sangha manna lawnglêng chuan dîl râl lehlam chu him takin a thleng ta a ni. Vawiin hian Isuan kan hnênah,

“In mitin min en reng ula, hetah hian nangmahni chhanchhuak tûrin ka awm a ni. Mahni chuan in ti thei lo; mahse, lungngâi suh u. Ka chhandam thei che u a, mi ring mai rawh u” a ti a ni. (_Chatuan Nghahfak_, phêk 381, bung 40, para. 16 en ula). 31

![Image 2](https://sabbath-school-resources-assets.adventech.io/lus/ss/2024-04-pr/07/image2.png)

#### Tih Tûrte

**Sabbath**

- A theih chuan in chhûngte nên tuia lawnglêng awm hmuh theihnaah kal ang che u. Hmun reh deuhah kalin in zirlâi hi hrilh ula. Isua kha enga ti nge tui chunga a kal tih zâwt ang che. Eng vângin nge Isua kan en reng ang?

- I zungṭanga hrui inhling kha tu emaw hrilh la, hrui dang khân a zungṭang hling ve la. Peteran Isua a en rengna chhan tûr hrilh ang che. He hrui hian Isuan nang pawh a chhandam thei che tih hriattîr che rawh se.

- Isuan a chhandam duh che avângin a hnênah lâwmthu sawi ang che.

` `

**Sunday**

- Chung inkhâwmnaah Marka 6:45–51 chhiar la. Heta Bible zirlâi a danglamna eng nge ni? Lawnga Isua a luh khân eng nge lo thleng?

- Mita en tûr chart doctor office-a awm ang hi siam la. A inchhâwkin hla deuh aṭangin chu thil chu mit lehlam hupin a hawrawp kha chhiar teh u. Isua en reng tûrin mit vâr ṭha tak i mamawh em? Hei hi eng nge a awmzia?

- Fakna hla sa la, i mit avângin Isua hnênah lâwmthu sawi ang che.

` `

**Thawhṭanni**

- Puitling hnênah anni emaw, an hmêlhriat tu emaw thli tleh lâia lawnga awm chungchâng zâwt la, eng thil nge thleng?

- Bible map-ah Galili dîl zawng hmu la. In in hnaiha dîl âiin a lian zâwk nge tê zâwk?

- Lawnglêng kâr chi lem siam la, a karfungah chuan in chângvawn ziak ang che. Hei hi i chhûngte châng zirtîr nân hmang ang che. A vênhimna avângin Pathian hnênah lâwmthu hrilh rawh.

` `

**Thawhlehni**

- I chhûngte nên he chanchin Bible record pathumna Johana 6:16–21 chhiar ula. Matthaia 14:22–32 nên eng angin nge a danglam? Enga ti nge Bible hian vawi thum lâi a lo chhinchhiah le? Hêng record-te hian eng zirlâi nge min zirtîr?

- Pindan kîl lehlam kha in chhûngkuain thlîr ula. An mit la sawn miah lovin chumi lamah chuan kaltîr ula. An kal lâiin i bân vai la, eng nge lo thleng? Isua i mita i thlîr reng engin nge dâl che? Engin nge ṭanpui ang che? Amah i thlîr reng theih nân ṭanpui tûrin Isua dîl ang che.

` `

**Nilaini**

- Chhûng inkhâwmna atân in chhûngkaw tân dâltu (obstacle course) siam la. An mit tuamin kai la. An ring che em? Isaia 12:2, Sam 37:3–5, Sam 62:8 leh Thufingte 3:5 hi chhiar rual ula. Rinna pawimawhzia sawi ho ang che u. Nangmah hruai tûrin tu nge i rin?

- Pathian rin lam hla sa ula, i rin avângin lâwmthu sawi bawk rawh u.

` `

**Ningani**

- Chhûng inkhâwmna atân Sam 91 chhiar ho ula. Pathianin eng nge min tiam? Puitling hnênah anmahni tâna eng mah an tih theih loh ṭum sawi tûrin ti la. Tu hnênah nge ṭanpuina an dîl? Pathianin min ṭanpui hi engtin nge a ngaih?

- Pathian tâna tih theih, nangmah chauha i tih theih loh panga sawi la, Isua hnêna lehkhathawn ziahpui tûr chein i chhûngte sâwm la. Mi tin chu an tih theih loh a tihsak avânga lâwmthu sawina ṭawngkam khat sawi belhtîr ṭheuh ang che.

- Tuin nge min chhandam thei? Chumi avâng chuan Isua hnênah lâwmthu hrilh rawh.

` `

**Zirtawpni**

- A theih chuan _Chatuan Nghahfak_, phêk 380–382 (Bung 40; para. 10–17 leh 22) chhiar ho rawh u. In chhûngkuain in zirlâi lem han chang teh u.

- “Pathian thiltihtheihnain min ṭanpui” tih lemchan chang ho ula. Mi pakhatnain “Pathian thiltihtheihna chuan hmasial lo tûrin min ṭanpui” ti se la; Pahnihnain, “Pathian thiltihtheihna chuan mahni hmasial lo tûr leh ka hna sekrek ṭha taka ti tûrin min ṭanpui” ti se. A dawtin, “Pathian thiltihtheihna chuan hmasial lo tûra min ṭanpui bâkah, ka ni tin hna ṭha taka min thawhtîrin Petera angin min chhanchhuak” a ti ang a. Chutiang zêlin, round eng zât nge in tih theih ang?

- Pathian thiltihtheihna lam hla sain, chumi avâng chuan lâwmthu sawi rawh u.

` `