---
title:  Bethesda dîla tihdamna
date:   30/11/2024
---

### Chhiar tûrte
Johana 5:1–15; _Chatuan Nghahfak_, pp. 201–204.

> <p>Chângvawn</p>
> “Rinna avânga khawngaihnaa chhandam in ni a…. chu chu Pathan thilthlâwnpêk a ni” (Ephesi 2:8, NIV).

> <p>Thuchah</p>
> Isuan kan mamawhte hmuin min ṭanpui ṭhîn.

_Thil eng emaw duh êm êm neiin, hun rei tak i nghâk tawh ṭhîn em? Toy thar emaw, sana emaw, a nih loh leh rei tak damlovin dam thuai thuai châkin i awm tawh em? Vawiin kan thawnthua mi pawh hian thil duh tak neiha rei tak nghah chu eng nge a nih a hria a ni._

Isua chu ruai kîl tûrin Jetusalem-ah a lo kal a. Bethesda dîl kamah a lo kal a. Chu dîl hual chuan hulhhliap panga a awm a. Chu chu hmun muanawm tak ni tûr hi a ni. Thlâi hring leh pangpâr mâwi tak takin a hual vêl ni tûr hi a ni a. Mahse, dam lohna leh lungngaihna hmun a ni hlauh si.

Dîl vêlah chuan miten dam duhin an bei a. Kîl tinah dam lo an awm a. Mi tam tak an ni. Isua ch a han ding a, a hawi kual a. Mitdel te, bengngawng te, zeng te a hmu a. Pum lam fel lo leh vun natna vei te pawh an awm. A ṭhen chuan rilru lam hrisêl lohna te an nei bawk. A thinlung chuan upa te, naupang te leh an inkâra awmte lam a ngaihven a.

Heta awm zawng zawng hian thilmak an beisei a. Mite chuan dîl tui fâwn an nghâk a. Mi tam takin dîl chu vântirhkohin a ti fâwn ṭhîn niin an ring a. A fâwn lâia lût hmasa ber apiang tihdam an nih an ring a ni. Isuan chu chu a dik lo tih a hria a. Beiseina dik lo a ni; mahse, mite chuan an nghâkin an thlîr ṭhuap mai si. Tui a lo chêt veleh nghâkhlel taka thlîrtute chu hma lam panin an innêk a. Dam duh luatah tê zâwk leh chak lo zâwkte chu an rap nawk nawk zêl mai a ni.

![Image 1](https://sabbath-school-resources-assets.adventech.io/lus/ss/2024-04-pr/10/image1.png)

Isuan hêng damlote hi a han thlîr a, a khawngaih hle mai. Tihdam vek pawh a duh. Vawiina damlote a tihdam chuan Juda hruaitute chu an thin a rim dâwn tih a hria, a chhan pawh Sabbath ni a nih vâng a ni. Amah thah hial pawh an tum ang. Mahse, a hun a la thleng lo a. Leia a hna chu a la thawk zo lo a ni.

Isua chuan mi tinte hi an hming leh an natna ṭheuh pawh a hre vek s. Mi pakhat, kum 38 zeng tawh a hmu a, chu mi chu a lungngâi hle tih a hria. A khua a har a, Pathian zahngaihna phu lo a inti a. A bulah hian Isua chu âwi tein a lo kal a, a ṭhingṭhi a, a hmêl hmu tûrin a kûn hniam a. Aw nêm takin, “Tihdam i duh em?” tiin a zâwt a.

Chu pa thinlungah chuan beiseina a lo tho va. Tihdam chu a duh tehmeuh mai. He lâia awmte zîngah hian tu nge tih dam duh lo awm ang? Isua chu tu nge a nih a hre lo a. Isua chuan a tidam thei tih pawh a hre hek lo. A beisei neih chhun chu tuia inchiah a ni mai. Chuvângin, Isua hnênah chuan, “Ka pu, tui a fâwnin min ṭanpui tûr ka nei lo va, tuia lût vat tûrin ka chak si lo. Ka tum chhûngin mi dangin min pên thlâk khalh ṭhîn a” a ti a. Isuan mi chu amah ring tûrin a hrilh lo. Tu nge a nih pawh a hrilh hek lo. Chu pa chuan Pathian hmangaihna phuin a inhre lo tih a hria. Mahse, a khawngaihna chu he pa chungah hian vûr a duh a; tichuan, chu pa hnênah chuan, “Tho la, i âwngphah la la, kein kal rawh” a ti ta a.

Chu pa chu a khawmuang lo. A âwih a, rinna a lo nei a. Dam a duh a ni. Kum tam tak a tihrâwl leh hriatna thazâm hman tawh loh chuan nunna a lo nei leh a. A zuang tho va, a puanthuah chu a zial a. Amah tidamtu chu hmuh tumin a hawi vêl a. Mahse, Isua chu mipui kârah a lo kal bo hman tawh si a ni.

A hnu-ah Isuan chu pa chu inkhâwmna inah a hmu a. Chu pa chu a lâwm lutuk a, a hmuh apiang hnênah Isua leh a chanchin ṭha chu a hrilh ta zêl mai a ni.

Khami ni khân Isuan pa pakhat taksa a tidam a. Isua khawngaih tihdamna chuan Pathian hnênah a hruai kîr leh ta. Hmangaihnain Isuan kan hnênah, “Tihdamin i awm dâwn em?” tiin min zâwt a ni. Taksa leh thlarauva hrisêl tûrin min duh a, kan chungah pawh a khawngaihna leih a duh bawk. Vawiin hian amah pawmin i chhandamtu i nihtîr ve dâwn em le?

![Image 2](https://sabbath-school-resources-assets.adventech.io/lus/ss/2024-04-pr/10/image2.png)

#### Tih Tûrte

**Sabbath**

- In chhûngkuain tui luang in hlimpui theihna hmunah kal ula. Tui vêlah chuan eng nge in hmuh? Hmun reh deuh zawngin, chutah chuan in zirlâi hi chhiar ho rawh u.

- In chângvawn sawi ho ula. I chhûngte kha “khawngaihnaa chhandam” tih awmzia zâwt ang che (Johana 3:16, 1 Johana 1:9 en la) “Khawngaihna Mak” tih hla kha sa ho ula, in nuna Pathian khawngaihna mak avângin lâwmthu hrilh rawh u.

` `

**Sunday**

- Sabbath School-a puanthuah tel in siam kha vawiinah mi dang hmuhtîr ang che u. Isua leh zeng chanchin kha hrilh ve la. (Puan emaw, lehkhapuan emaw blanket ang tûrin zâithla la, a chungah chângvawn leh thuchah ziak ang che. Zial la, ribbon emaw, la zâi emâw-in ṭâwn ang che).

- Bethesda dîl lem ziak la, tuiah chuan in chângvawn ziak la, chu chu i chhûngte chângvawn zirtîr nân hmang ang che.

` `

**Thawhṭanni**

- I chhûngte nên Johana 5:1–9 chhiarin sawi ho teh u. Enga ti nge kha pa kha mi dang âia tuia a thlen hmasak theih loh? Kha pa kha han inchan la, ṭanpuitu ṭhian neih loh chu eng ang nge ni ang? I mamawha ṭanpuitu tûr che i ṭhiante han chhiar teh.

- Ṭhian nei lo tu emaw ngaihtuah chhuak la, vawiin hian eng tin nge an ṭhian i nih theih ang? Ṭanpui tûr chein Isua dîl rawh.

` `

**Thawhlehni**

- Vawiin chhûng inkhâwmah Johana 5:1–9 chhiar leh la. Mi tam takin kha dîl tui chungchânga an ngaih dân kha eng nge ni? Hei hi a dik em? Engtin nge kha pa kha tihdam a nih? (In chângvawn kha en la.) Johana 5:10–16 chhiar leh la, eng vângin nge kha pa khân a tidamtu kha a hriat loh? Engtin nge sual hian mi a tihnat ṭhin?

- Fakna hla “He’s able” (_Sing for Joy_, no. 40) kha sa la. A tihdam theihna avângin Isua lâwmthu hrilh ang che. Nang pawhin amaha rinna i neih theih nân a ṭanpuina dîl bawk rawh.

` `

**Nilaini**

- In chhûngkuain Johana 5:1–9 chhiar leh ula. Zeng damlo kha engtia rei nge a dam loh? In chhûngkuaa dam lohna chungchâng sawi ula. Tu nge rei tak dam lo? An chungah eng nge thleng? I dam loh rei ber ṭum kha eng chen nge? Tu nge enkawl che? Enkawltu che chu lâwmthu hrilh rawh.

- Tiang emaw, zakdawh tiang hmangin in bul vêlah kal chhin teh. Hetiang hmang reng hi engtin nge hêng hian a ṭanpui? I tih lâiin eng zât nge i zuan chhiar la. I hrisêlna chungah Pathian hnênah lâwmthu hrilh rawh.

` `

**Ningani**

- Vawiin hian in chhûngkuain Johana 5:10–16 chhiarin sawi ho ula. Eng dân nge zeng dam ta khân bawhchhiaa an puh? He dân hi tu siam nge? Exodus 20:8–11 chhiar teh. Sabbath serh chungchângah Pathian dânin eng nge a sawi? Matthaia 12: 9–13 chhiar la. Sabbath nia thil ṭha tih chungchâng Isuan eng nge a sawi?

` `

**Zirtawpni**

- Zânina in chhûng inkhâwmah _Chatuan Ngahfak_, pp. 201–203 (bung 21, para. 1–7) chhiar ula. In zirlâi kha a lem chang teh u.

- No leh badam emaw, grep rêp emaw hmang la. Chûng chu damdâwi mûm angah ngâi la, chângvawn thumal pakhat zêl atân pakhat te tein no-ah thlâk ang che. Ti nawn leh la, damdâwi mûm chu i ei dâwn nia.

- I ṭawngṭâi main lâwmthu sawina hla sa ang che.

` `