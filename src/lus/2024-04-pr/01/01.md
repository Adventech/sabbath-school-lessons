---
title:  Jakoba zin kawng a tâwp ta
date:   28/09/2024
---

### Chhiar tûrte
Genesis 29: 1–14; _Thlahtubulte leh Zawlneite_, p. 188

> <p>Chângvawn</p>
> “Kan ngilneihna hmangin Pathian chhiahhlawhte kan ni tih kan lantîr” (2 Korinth 6:6)

> <p>Thuchah</p>
> In chhûngkhura kan ngilneihna hian mi dangte rawngbâwl dân zir tûrin min ṭanpui ṭhîn.

_In chhûngkuaa mi emawin i ngen ngâi miah lova a ṭanpui ṭum che kha ngaihtuah la. Eng nge an tihsak che? An ngilneihna chuan a ti phu zâwk che em? Tûn kâra kan ngaihthlâk tûr thawnthu hian thil pawimawh tak min hriat chhuahtîr a; chu chu in chhûngkhura ngilnei taka awm aṭanga mi dang rawngbâwlsak kan zir hi a ni._

Zîng a lo ni a, Jakoba chu Haran pana a zin kawng zawh zêl tûrin a han tho va. A laka unaupa a thinur êm avânga an in chhuahsan a ni. A pa bumin, a u malsâwmna dâwn tûr chu a dâwn khalh a. Hei vâng hian a nu chuan ama nuṭapa Labana hnêna hun eng emaw chen va awmtîr rih chu tih dân tûr ṭha tak niin a ngâi a. Chu bâkah, chutah chuan Jakoban nupui tûr a va hmuh a beisei bawk a ni.

A hma zânah hian lung lukhama hmanga a muthilh lâiin mumang a nei a. Chu a mumangah chuan leilâwn lo hmuin, vântirhkohte chu an chhukin an chho bawk a. Pathianin amah chu lo biain a hnêna awm zêl a tiam a. Zînga a han ṭhanharh chuan Pathian chu biain Pathian chu a Pathian a ni ang tiin a tiam a. Tûnah chuan a zin kawng zawh leh zêl tûrin a inpeih ta.

Zin kawng thui tak a ni a, mel 450 vêl lâi a ni ang. Ke-in chawlhkâr thum zet a kal a. A tâwpa tâwpah chuan, chhûn leh zân tam tak a thang hnuin Haran khawpui chu a lo hnaih ta hle mai. Chutah chuan a nu chhûngkhatte tawn a beisei a. A zin kawng a tâwp ṭêp tawh a, a hlim pawh a hlim khawp mai.

Haran khaw dâiah chuan tuichhunchhuah a hmu a. Chhûn lâi a ni a, chutah chuan berâm rual thum lo bawk hi a hmu bawk a. _Chhûn lâiah te eng ti zia nge tuichhunchhuah bula berâm chu an awm ni ang le?_ tiin a ngaihtuah a. He tuichhunchhuah hi Jakoba awmna vêla awm nên a danglam hle. Tuichhunchhuah kawngkaah chuan lung lian tak hi a awm a. Berâmten tui an inna tûr tui kuang a awm ve si lo. Jakoba chuan tuichhunchhuah chu a va pan a, chu lâi hmuna berâmpu awmte chu a bia a.

![Image 1](https://sabbath-school-resources-assets.adventech.io/lus/ss/2024-04-pr/01/image1.png)

“Ka unaute u, khawia awm nge in nih?” a ti a. Pakhat chuan “Haran khuaa mi kan ni” a ti a. Jakoba chuan “He lâia awm ve Labana in hria em?” a han ti leh a. Berâmpute chuan, “Hria e” an ti a. Jakoba chuan. “A dam lâi a ni em?” a ti a.

Berâmpu pakhat chuan, “Aw dam lâi e, hei a fanu Rakîli pawh a pa berâmte hruaiin a lo kal hi; amah hian a vêng ṭhîn a” tiin an lam pana nula la tuai deuh lo kal chu a kawhhmuh a. Jakoba chuan a han en a, tuichhunchhuah pana Rakîli lo kal chu a hmu a. La hla deuhah chuan berâm rual hruaiin a lo kal a ni.

Jakoba chuan berâmpute chu biain “Enga ti nge berâmte hi tui intîr a, in tlattîr leh mai loh le, ni a la sâng hle si a?” tiin a zâwt a. Anni chuan, “Kan thei lo. Berâm rual zawng zawng an kim hunah lung hi lum sawnin ran zawng zawng tui kan intîr a, chutah tuichhunchhuah hi kan chhin leh ṭhîn a ni” an ti a.

Jakoba leh berâmpute inbiak lâi chuan Rakîli chu berâmte nên an lo thleng ta a. Jakoba chuan lung chu a lum sawn a, a pu Labana berâm rualte chu tui a intîr ta a.

Zâidam takin Rakîli chu a bia a. “I chhûngte zînga mi Jakoba ka ni a, in chhûngkua hmu tûrin hla tak a ṭanga lo kal ka ni. I pa farnu Rebeki kha ka nu a ni e” tiin a hrilh a. A tâwpa tâwpa a chhûngte a hmu chu a lâwm êm avângin a ṭap a. A zin kawng thui tak chu a tâwp ta. A chhûngte a hmu leh ta a ni.

Rakîli chuan, “Hetah hian lo nghâk la, ka pa hnênah heta i awm thu hi ka va hrilh ang e” tiin rang takin in lam panin a tlân ta nghâl a. A pa hnênah Jakoba chanchin chu a hrilh a. Labana chuan chu leh chena hla aṭanga Jakoba lo kal thu a han hriat chuan mak a ti a. Rakîli rualin hmanhmawh takin tuichhunchhuah lam chu a pan ve nghâl a. “Jakob, ka hmu che chu ka lâwm hle mai” tiin a tupa chu a pawm a, a fâwp a. “Heta i lo kal chu a lâwmawm hle mai. Ti rawh i haw ang” a ti a.

Labana chuan hma a hruai a, rei lo te-ah Labana in chu an thleng a. Jakoba chuan Labana hnênah a rawn kalsan a chhûngte chanchin a hrilh a. A nu Rebekin a pu Labana hnêna a kaltîr dân te a hrilh bawk a. A pu chuan a tupa chu lâwmin, Labana chhûngkuaa mi a lo ni ni ve ta a ni.

Jakoba chuan tuichhunchhuah ata lung lum sawnin Rakîli a ṭanpui a. A berâmte chu tui a intîr bawk a. Chutiang chu ti tûrin tu ma’n an ngên hran lo. Rakîli chungah hian ngilneihna leh zahderna a lantîr tawp mai a ni. Aw le, ti tûra ngên kher ngâi lovin mite i ṭanpui thei em? Mahni chhûngte chunga ngilneiin mi dang rawngbâwlsak i zir thei a. Tûn kârah hian mi dangte rawngbâwlsak tûrin eng nge i tih ang le?

![Image 2](https://sabbath-school-resources-assets.adventech.io/lus/ss/2024-04-pr/01/image2.png)

#### Tih Tûrte

**Sabbath**

- In chhûngkuain berâm an vulhna hmunah kal ula. A theih chuan berâmte chu chhiar la. I chhûngte chu berâmin eng nge an mamawh ber zâwt rawh. A nih loh leh berâm chungchâng inziahna lehkhabu en la, eng tianga enkawl nge an mamawh? Pathian hnênah ran i hlimpui avângin lâwmthu sawi ang che.

- I zirlâi hi i chhûngte hrilh ve la. Chângvawn kha zirtîr ang che. (chêt dân tûr Sabbath School-a in zir kha hmang la)

` `

**Sunday**

- In chhûngkaw inkhâwmnaah Genesis 29:1–3 chhiarin sawi ho ula. Jakoba zin kawng tâwp dân hi sawi ho rawh u. Eng nge a hmuh? Tuichhunchhuah an chhin chhan hi eng nge nia i rin?

- In Sabbath School class-ah in lem ziak ula. Tûn kâra i chhûngte chunga ngilneihna i lantîr hriat chhuahtîrtu che-ah hmang ang che. Mak ti deuhin i siam dâwn nia.

` `

**Thawhṭanni**

- Vawiinah chhûng inkhâwm in neih lâiin Genesis bung 29:4–6 chhiarin sawiho ula. Jakoban berâmpute kha engtin nge a koh? Engte nge a zawh a, engtin nge annin an lo chhân? Berâmpute khân Jakoba kha an hria em? Engte nge sawia i rin?

- Lehkhapuanah ‘in,’ ‘sikul’ leh ‘ṭhenawm’ hmun siam thliah la, kâr khat chhûnga i chunga miin ngilneihna an tih lan târ lang thliah teh. Mi ngilneite avângin Isua hnênah lâwmthu sawi ang che.

` `

**Thawhlehni**

- Vawiin chhûng inkhâwmah Genesis 29:7 leh 8 chhiar la. Jakoba ngaih dânin berâmpute tih tûr chu eng nge ni? Enga ti nge chu chu an tih loh? Mi dangin an tih anga tih ve zêl kher tûr a ni em? Eng vânga tih zêl tûr emaw, tih zêl loh tûr emaw nge ni? Entîrna siam rawh.

- Mi dangte danglamna pawm thei tûrin Isua dîl la. Nangmah ang lo deuh tute emaw ngaihtuah la, an tân ṭawngṭâi ang che.

` `

**Nilaini**

- In chhûngkuain Genesis 29:9–12 chhiar ula. Engtin nge Jakoba khân Rakîli rawng a bâwlsak? Engtin nge Rakîli pawhin Jakoba rawng a bâwlsak lêt ve?

- Jakoba leh Rakîli inlaichîn dân sawi la. I nutei emaw, patea emaw fate nên in inlaichîn dân eng nge? Tûn kârah hian an chunga ngilneihna i lantîr theih dân tûr ngaihtuah ang che. _Sing for Joy_ tih hla bu-a no. 136, “A Happy Home” emaw, no. 137,

“Mâwinain A Hual” tih emaw sa la. I chhûngte avângin Isua hnênah lâwmthu sawi la, ngilneihnaa an rawng i bâwlsak theih nân dîl ang che.

` `

**Ningani**

- Chhûng inkhâwmnaah Genesis 29:13,14 chhiarin sawi ho ula. Jakoba hmu tûra Labana hmanhmawh chhan kha eng nge nia i rin? An inhmuh khân eng nge a tih? Eng nge sawi duna i rin? Châng 14 chhiar la, Labana thil sawi awmzia hi eng nge ni?

- Lehkhapuanah i ke thla chhui la, chep thla ang che. Chutah chuan mi ṭanpui nâna i ke hmanga i tih theih tûr ziak rawh. Naktûkah ti la, zîngah i rah a, i hriat chhuah theih nân i mutna bulah i hniak chu dah ang che.

` `

**Zirtawpni**

- Zânin chhûng inkhâwmnah in zirlâi kha a lem chang la. Tu nge Jakoba angah chang ang a, tu nge Rakîli angah chang ang? An chan duh zâwt ṭheuh la. Ṭawngṭâi hmain chângvawn en nawn ang che.

- Tu emaw Isua ṭanpuina mamawh ngaihtuah chhuakin ṭawngṭâi sak la. An mamawh nia i hriat Isua hrilh la. (a hmangaih tih an hriat nân, an dam nân, an lungngaih lâia an rin chhan nân.) A ṭha ber ti tûrin Isua ngên la, in ṭawngṭâina ngâithlaa a chhân avângin lâwmthu hrilh ang che.

` `