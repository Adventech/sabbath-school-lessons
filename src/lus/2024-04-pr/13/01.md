---
title:  Nausên Isua tân thilpêk
date:   21/12/2024
---

### Chhiar tûrte
Matthaia 2:1–12; _Chatuan Nghahfak_, pp. 59–64.

> <p>Chângvawn</p>
> “Naupang chu a nu Mari nên an va hmu a; tichuan, an bawkkhup a, chibai an bûk ta a” (Matthaia 2:11, NIV).

> <p>Thuchah</p>
> Isua hnêna thilpêk kan hlan hian amah chibai kan bûk a ni.

_Thilpêk dawn hi nuam i ti ṭhîn em? Hun rei tak liam tawhah khân mi tuten emaw Isua hnênah thilpêk bîk an hlân a. Hetiang hian a ni maithei:_

“Ka hmu e, ka hmu e” tiin zâna vân lam thlîr mi pakhat chuan phûr takin a sawi a. A bula mi hnênah chuan, “Eng nge i ngaih dân?” tiin a zâwt a.

A thian zînga pakhat chuan, “Chhinchhiahna kan zawn mêk hi a ni maithei” tiin a lo chhâng a. Arsi thar an zir mêk chungchâng chu an sawi ho va.

Hêng mite hi Khawchhak Mi Fing an ni a, an rama mi rinawm leh finga an hriatte an ni. Juda mi an ni lo na a, Hebrai lehkhabute zirin arsi danglam bîk chanchin an zir chhuak a. Chu arsi chu Messia lo pian a hun ta tih hriattîrtu a ni. Chuvângin, zâna arsi thar a lo lan chuan an hlim hle a. Messia Chhandamtu chhinchhiahna ni ngeiin an hria a ni.

An sawi ho fe hnu-ah hêng mite hian arsi chu zui an tum ta a. Arsi an hmuh zêl theih nân zânah an kal a, ni tam tak an thang nghe nghe. An kal pahin Pathian thu chu an zir zêl a, Pathian Thlarau Thianghlim chuan chûng mite chu a hruai zêl a ni.

![Image 1](https://sabbath-school-resources-assets.adventech.io/lus/ss/2024-04-pr/13/image1.png)

Kâr tam tak an zin hnu-ah arsi chu Jerusalem chung zâwnah a ding ta a. Mi fingte chuan mi tin mai chu lal thar lo piang chanchin sawi luai luai tûrah an ngâi a. “Khawiah nge Juda-te Lal lo piang chu? A arsi kan hmu a, amah chibai bûk tûrin kan lo kal a ni” tiin mite chu an zâwt a. Mahse, mak deuh maiin chutiang lam hre âwm rêng rêng an lo awm lo.

Hetih lâi vêl hian Heroda chuan a khua leh tuiten amah an ngaina lo tih a hria a. Lal thar lo pian thu thang ta ringawt pawh chuan a ti thinurin, chu lal thar lo piang ta nia an sawi chu a thîk hle mai. Mahse, a hriat belh theih nân tuipui awm takin a awm der a. Khawchhak lam aṭanga lo kalte a chhan hmain, Juda puithiamte leh lehkha ziaktute a zâwt hmasa phawt a. An sawi dân chuan Messia chu Bethlehema piang tûr a ni. Heroda chuan mi fingte hnênah chuan, “Bethlehemah kal ula, naupang chu va zawng rawh u. In hmuh hunah lo kîr lehin min hrilh ula, kei pawhin chibai bûk ve ka duh a ni” a ti a.

Mi fingte chuan Bethlehem an thleng thuai a, chutah chuan chu chhûngkuate chênna hmun chu an hmu a. Mahse, lal vêngtu tu mah an lo awm lo. Naupang chu a danglam bîk a ni tih khawvêl hnêna han târ langtu tûr eng mah a awm lo bawk. Makti takin, Hei hi kan zawn Messia chu a ni thei ang em? an ti rilru a. A tîrah chuan a nih theih loh hmêl viau. Mahse, mi fingten naute an hmuh chuan an hre ta tho a. Isua chu Chhandamtu chu a ni. A hmaah an kûn a, chibai an bûk a. Mari leh Josepha hnênah chuan thilpêk man to tak tak—rangkachak te, beraw leh murra te an pe a. Rei lo teah an haw a lo hun ta. Hêng Khawchhak Mi Fingte hian an tum dân chuan Jerusalema kîr leh a, an chanchin ṭha chu Heroda hrilh ve a ni. Mahse, mumangah chuta kal lo tûr chuan Pathianin a rawn hrilh a. Lal sual tak Heroda tum dik tak chu naute chibai bûk ni lovin, tih boral a ni. Chuvângin, kawng dangah an haw ta a.

Mi fingte tih ang khân Isua chu chibai kan bûk ve thei. Kan hun leh kan theihnate Isua hnênah kan pe thei a. Thil dang leh pawisate kan hlan thei bawk. Mahse, a pawimawh ber chu kan thinlung pêk hi a ni. Isua tâna i chibai bûkna thilpêk bîk chu eng nge ni ang le?

![Image 2](https://sabbath-school-resources-assets.adventech.io/lus/ss/2024-04-pr/13/image2.png)

#### Tih Tûrte

**Sabbath**

- Vawiin tlâi ni tlâk rual hian Krismas hla sa la. In zirlâi chhiar ho ang che u. A thim hunah pâwnah chhuakin khawchhak lam arsi êng ber zawng chhuak teh u. Hei hi khawchhak mi fingte hmuh kha a ni ang em? Engtin nge i hriat theih? (A nih loh leh, i hmuha arsi êng ber zawng la, khawchhak mi fingte hmuh ang khân a êng em?)

- I chângvawn i chhûngte zirtîr la, in chhûngkuain Isua tâna in thilpêk theih chungchâng sawi ho teh u. A thilpêk che avângin Isua lâwmthu hrilh la.

` `

**Sunday**

- Chhûng inkhâwmah Matthaia 2:1–12 chhiar la. Israel ram map-ah tûna Bethlehem khu zawn hmuh tum teh. Chumi zawhah Israel hmâr lam leh chhak lam enin, Euphrates lui zawng chhuak leh la. Khawchhak Mi fingte kha he lui bul vêl aṭanga lo kal hi an ni maithei. Engtia hla nge an zin zâwt la, eng chen nge nia i rin ve? Ṭawngṭâi hmain “O Little Town of Bethlehem” tih hla kha sa la. Zin mêkte tân ṭawngṭâi ang che.

- Arsi pian hmang ang chhang i siam thei ang em? A ṭhen kha thilpêk anga fûnin i ṭhenawmte pe ve la. I pêk pahin Krismas hla sa la, mi fingte chanchin kha hrilh ve ang che. (A ṭhen chu Zirtawpni zân atân khêk la)

` `

**Thawhṭanni**

- In chhûngin zirlâi hi chhiarin sawi ho ula. Mi fingte thilpêk kha sawi ho rawh u. Hêng thumalte hi dictionary-a zawn chhuahpui tûr chein i chhûngte sâwm la: magi, frankincense, myrrh. Thumal tin awmzia hi hrilh la, vawiin hian Isua hnênah eng nge i pêk theih ang?

- Sabbath School-a thinlung lem in siam kha tu emaw “phe chhâwng” ve la. (emaw, thinlung lem ziakin a chungah in chângvawn ziak ang che). A hnênah mi fingte chanchin kha hrilh la, Isua hnêna in thinlung in hlan dân tûr sawi dûn ula. Khami kha ṭawngṭâisak ang che.

` `

**Thawhlehni**

- Chhûng inkhâwma perfume rawn la tûrin puitling ngên la, in zirlâi kha en nawnin a rim chu hnim ula. An mit chhîng tûrin hrilh ṭheuh la, an hnâr bulah eng emaw lek ang che. Eng rim nge han rintîr teh. Beraw leh murra rim hi eng ang nge ni ang le? tih zâwt rawh.

- Lehkhapuanin tlereuh (incheina) arsi ang siam la, in Krismas tree-ah emaw tukverhah emaw khâi la. Mi fingte chungchâng hla sain Isuan hnênah zâna arsite avângin lâwmthu sawi ang che.

` `

**Nilaini**

- Chhûng inkhâwm lâiin Matthaia 2:1–12 vawiin hian chhiar leh la. In chângvawn sawi ho ang che u. Isua leia a lo kal vânga thilpêk min pêk ziak chhuak la. Amaha chibai kan bûk huna Isua kan pêk theih thilpêk list siam ang che u.

- Krismas huna thilpêk mi dangte hnêna pêk chungchâng sawi ula. Krismas thilpêk dawng ve lo naupang hnêna in chhûngkuain in pêk theih tûr ngaihtuah la. Ti tûrin ruahman bawk rawh. Ṭanpui tûr chein Isua dîl ang che.

` `

**Ningani**

- Vawiin chhûng inkhâwmah Matthaia 2:13–18 chhiar la. Mi fingten Bethlehem an chhuahsan hnu-ah eng nge thleng? Châng 18 kha Jeremia 3:15 nên khâikhin rawh. Matthaia 2:19–23 chhiar leh la, Eng vâng nge Judai rama an kal leh loh? Galili ram khawi khuaah nge Isua a sei len?

- Lekhpuan dumah rawng vâr emaw, eng emaw hmangin mi fingten arsi an zui lem kha ziak la. In zirlâi hrilhin i milem chu i chhûngte entîr la. Ṭawngṭâi hmain in chângvawn sawi rual rawh u. Finna avângin Pathian lâwmthu hrilh rawh u.

` `

**Zirtawpni**

- I chhûngte kha kut zungṭang lem tih chêt theih (puppet) siampui tûr che mi sâwm la. A nih loh chuan i kut zungṭangah hmêl lem khawchhak mi fingte âiawh tûrin ziak ang che. I milem (puppet) zungṭang hmang khân in zirlâi lem chang teh u. A tâwpah “Khawchhak Lal Pathumte Kan Ni” tih hla kha sain, i zungṭang (puppet) kha hmang la. Leia a lo kal avângin Isua hnênah lâwmthu hrilh ang che.

- Pâwna chhuakin arsi thlîr la. Vântirhkoh arsi chu eng tiangin nge a awm ang suangtuah la. Zân tina arsi zui chu eng ang nge a nih ang? Enga ti nge mi fingte khân Lal chibai bûk an tum tlat

- In chhûnga i luh leh hunah in tûr sa deuh leh chhang kha mi dangte pawh pe ve rawh.

` `