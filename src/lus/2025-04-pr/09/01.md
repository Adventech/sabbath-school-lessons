---
title:  Pahnih Zêla Inkawpin
date:   22/11/2025
---

> <p>Chângvawn</p>
> “A thlawnin in dawng a, a thlawnin pe rawh u” (Matthaia 10:8).

### Chhiar tûrte

Matthaia 10:1–16; Marka 6:7–13: Luka 9:1–6; Chatuan Nghahfak, pp. 387–399.

> <p>Thuchah</p>
> Ama rawngbâwl nâna ka mamawhte Isuan min pe ṭhîn.

_Thil eng emaw tak, tih dân tûr a ngaihna i hriat si loh, ti tûra ngen i ni tawh ngâi em? Engtin nge i ngaih? I hlauthâwng nge i phîlî zâwk? Hmânlâi hunah khân Isuan tû mâ la tih ngâi loh ti tûrin mi 12 lâi a ko a ni._

Thil kan tih theih hauh loh tûr ti tûrin Isuan min ko ngâi ang em? Hêng mi: Petera te, Andria te, Jakoba leh Johana-te chu amah zui tûrin an sangha man lâi a ko va. Thil harsa tak angin a lang pawh a ni mai thei, mahse an zui ta nghâl tho a ni. An thil neih engkim chu an kalsan a, Isua tâna ṭanpuitu ni tûrin a hnung an zui ta a ni.

Amah zui tûrin zirtîr dang pâriatte pawh a ko leh ta tho va. Chûng chu Philipa te, Bartholomaia te, Thoma te, chhiah khawntu Matthaia te, Thaddaia te, Juda te, Simon Zealota te, leh Jakoba, Alphaia fapa te an ni. Hêng mite hian Israel ram dung leh vângah Isua hnung an zui ṭhîn a. An thiltawn chu ropui leh hlimawm tak a va ni dâwn êm!

![](image1.png)

Vânram chanchin Isuan a sawite an ngâithla thei a. Damlo a tidam lâite pawh an hmu thei a. Eng emaw chângte chuan Isua lam panin tu emawte hi an lo tlân a, khûr hlawk hlawk leh meng val pawp pawp chûngte hian an lo thleng a. Chutiang ramhuai mante hnênah chuan Isuan, “Rang takin chhuahsan nghâl rawh,” tiin thu a lo pe a. Chûng ramhuai mante chu damṭha pângngâi takin an lo awm nghâl mai a. Damdiai hian Isua hnênah “Ka lâwm e,” tiin lâwmthu an sawi leh mai ṭhîn a ni.

Zirtîr 12-te chuan thla eng emaw ti chhûng Isua hnung an zui a. Chutah anni pawh chu mi dangte ṭanpuitua an ṭan a hun ve tawh niin a hria a. An hnênah chuan pahnih tê têa inkawpin, rawngbâwl tûrin a tîr chhuak dâwn tih a hrilh a. Tûn hma lama an la tih theih ngâi loh thilte an ti dâwn a ni tih pawh a hrilh nghâl bawk a.

An hnênah chuan, “Mi in tawh apiangte hnênah chuan Keimah mi ringtu tân chuan Pathian lalram chu peih a ni ta tih hrilh ang che u. Damlote tidam ula, phâr natna veitu pawh tithianghlim ang che u. Ramhuaite hnawt chhuakin, mi thîte pawh in kâitho dâwn nia,” tiin a chah a.

Mi thi kaithawh tûr maw ni dâwn? Tû mahin chutiang an la ti thei ngâi si lo. Ramhuai sualte hnawh chhuah tûr mâw? Thil theih ngâi loh a ni! Mahse, Isua nên chuan theih loh a ni ve dâwn si lo! Pathian chuan thil-mak tin rêng a thi thei si a!

Zirtîr zawng zawngte chuan chu mi nia Isua kawhhmuh ang chu an zui tlâng ṭheuh va. Mak in ti em? Thla eng emawti chhûng a hnung an zui tawh a, Isuan a ṭanpui thei tih an hre tawh. Anin ti tûra a hrilh apiang chu an ti ve thei ang.

Zin chhuak tûr chuan thil ken pawh an nei lo. Pheikhawk bun tûr emaw, thawmhnaw hâk thlâk tûr emaw pawh an keng hek lo. Isuan an hnênah eng thil mah engto leh lungkham lâwk lo tûrin a hrilh diam a. Ama rawngbâwl tûra an mamawh apiang chu a ngaihtuahsak zêl zâwk dâwn a ni.

Isuan eng emaw ti tûra min sâwmin, mahni maia min tihtîr hi a tum ngâi lo. Ani chuan min ṭâwiawm zêl dâwn a, thil theih loh anga langte pawh titheiin min siamsak mai dâwn a ni. “Pathian nên chuan thil zawng zawng a theih,” tiin a sawi (Matthaia 19:26). Kan tih ve tûr zawng chu a hnung zui mai chu a ni.

Isuan a zirtîrte tih ang hna bîk thawk tûrin a sâwm ve lo mai thei che a. Damlo tidam tûr emaw, mitdel tidam tûr pawhin tihtheih in nei lo a ni thei. Mahse. Isua fate in ni vek a. In thinlung zawng zawnga ama rawngbâwl zêl tûrin a sâwm che u a ni. Nangmahni enkawl zêl tûrin a intiam a. Ama tâna thil eng emaw chu ti thei tûrin a siam dâwn che u a ni. Pathian hnâ thawk thei tûrin amah chu inṭanpuitîr zêl ang che u.

![](image2.png)

### Ni tina tih tûrte

**Sabbath**

- In chhûngte nêna lêng chhuakin, thil zawng tûrin pahnih tê têin inkawp teh u. (Thinga sava pahnih awm dûn te, leia ransa pahnih tla dûn leh thil dang dangte pawh). Thil pahnih awm dûn in hmuh apiang chu a lem ziak ula. Zirlâi in chhiar hunah pawh thil pahnih inkawp hriat belh zêl tum ang che u.
- Chângvawn sawi rualin, in ṭawngṭâi zui dâwn nia.

**Sunday**

- Chhûngkaw worship-naa chhiar ho tûr: Matthaia 10:1–4.
- Isuan zirtîr eng zât nge a neih? A zât ziak ula _______. An hming zawng zawngte chu a thlûk siamin hla angin sa ho teh u.
- Hla sak ho tûr: “There Were Twelve Disciples” (Sing for Joy, no. 63).
- In chângvawn sawi rual ula, chutah zaizirin ti leh ang che u. Zaizir (sign language) hi Isua chanchin mi dangte hnêna hrilh dân kawng khat a ni.

**Thawhṭanni**

- In chhûngte nên chhiar a, sawi ho tûr: Matthaia 10:5–8.
- Marka 6:7 chuan Isuan zirtîr 12-te kha ___ tê têa inkawpin a tîr chhuak tih a sawi. Eng nge a chhan?
- Hei hi tichhin teh u: Bang lam hmachhawn ula. Bang aṭanga bân chena hlaah ke kâk lova din tûr a ni. In chalin bang va rinchhan tâwkin ding âwn ula. Ngîl tak leh khawng takin in taksa chu awmtîr ula. In kut erawh chu kuangkuah ula. Din ngîl leh chu in ti thei em? In theih loh chuan in chhûngte in ṭanpuitîr ang che u. In inṭanpui chuan in sâwtpui ang, chutiang chuan Isua rawng pawh inkawp chuan a bâwl ṭhat theih zâwk dâwn a ni.*
- In chângvawn ziak ula, “Isu, ka lâwm e” tih in ziak dâwn nia.

**Thawhlehni**

- Chhûngkaw worship-naa chhiar ho tûr: Matthaia 10:9–16. Zinnaa in ken ṭhin tlângpui hmingte ziak chhuak ula.
- Zirtîrte khân an zinnaah khâng eng thilte nge an ken ang? (châng 9, 10) Eng vâng nge? Vawiina zin kawng zawh mêkte tân ṭawngṭâisak ang che u.
- Hla sak ho tûr: “There Were Twelve Disciples” (Sing for Joy, no. 63).
- In chângvawn hi tû emaw hnênah hrilh ve ula. Chuta tân chuan Isua ṭanpuina dîl ang che u.

**Nilaini**

- Chhiar ho tûr: Matthaia 28:19, 20. Kan kalna apianga a chanchin ṭhâ thehdarh zêl tûrin Pathianin min ṭanpui ang. A chanchin ṭha in thehdarh theihna tûr hmun hrang pathum hming ziak teh u: 1) _____________, 2) ____________, 3) _____________.
- Hla sak ho tûr: “Go, Tell It on the Mountain (Kal Ulangin Va Hril R’u)” (Adventist Hla Bu, no. 45). “On the mountain,” tih âiah a chunga hmun hming pathum in ziahte khi in hmang zâwk dâwn nia. Entîr nân: “Go, tell it in my classroom, that Jesus Christ is born!” *

**Ningani**

- Worship-naah, Rom 12:6–8 chhiarin, sawi ho teh u.
- Inzawh tûr: Tuin nge ama rawngbâwl tûra mi tin hnêna theihnate pê? In chhûngte hnênah eng thilpêkte nge an neih zâwt ula. Ziak chhuak zêl ang che u.
- Inzawh tûr: Chûng thilpêkte chu Pathian rawngbâwl nân engtin nge in hman? In chângvawn awmzia hrilh nân a lem in ziak dâwn nia.

**Zirtawpni**

- Chhûng inkhâwm nei tûrin ṭhutna leh hlabûte, Bible te indaih lo vin dah ula. Isua khân ama rawng kan bâwl theih nâna ṭûl zawng zawng min pe kim vek em? Engtin nge in hriat?
- Chhiar ho tûr: Philipi 4:13, 19. In chhûngte hnênah Bible thawnthu hi hrilh ang che u. In chângvawn sawi rual ula.
- Tûn kâr chhûnga worship neih nân in chângvawn kha zaizir te, ziak te, sawi te bâkah, rimâwi leh lemziak hmangin in lo ti ta a nih kha. A rawngbâwl nâna chutiang tih theihna chu Isuan a pe che u a ni. A hnênah lâwmthu sawi ang che u.
- Hla sak ho tûr: “There Were Twelve Disciples” (Sing for Joy, no 63).
- In thilpêk dawnte ama rawngbâwl nâna in hman thiam theih nâna ṭanpui tûrin Pathian hnênah ṭawngṭâiin dîl ang che u.