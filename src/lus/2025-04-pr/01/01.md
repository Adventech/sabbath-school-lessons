---
title:  Mi Liante leh Khaute
date:   27/09/2025
---

> <p>Chângvawn</p>
> “Hawh u, . . . i infuih phûr tlâng ang u” (Hebrai 10:25, NLT).

### Chhiar tûrte

Nambar 13:1–3, 17–33; Thlahtubulte leh Zâwlneite, pp. 398–406.

> <p>Thuchah</p>
> Lalpa hnung zui tûrin kan infuih phûr tlâng.

_Camping neihnaah i tel tawhin, ram riahnaah te i tel ve tawh ngâi em? Hriat ngâi loh ram fan leh dâi dar hi a hlimawm thei hle a. Israel fate kha Ram Tiama an pêm luh hmâin, Pathianin ram thar fang tûrin remchânna a siamsak a ni._

Mosian Aigupta ram aṭanga Hebrai (Israel) mite a hruai chhuah khân, Tuipui Sen kama Goshen hmun aṭangin an chhuak a. An zînga tu mah khân kawng chin pawh an hre lo va, Pathian chauhin a hria a ni. Mipuite chu chhûm ding hmangin a hruai ṭhîn a. Hê chhûm hian chhûnah nisa lakah a veng a; zânah erawh chuan êng leh lumna a siamsak thung a ni.

Mipuiten Ram Tiam an hnaih tâk ah chuan, Pathian-in Mosia hnên-ah hnam tin aṭanga hruaitute thlantîr ṭheuh tûrin a hrilh a. Hêng mite hian ram chu an va en thlîthlâi dâwn a. Mosian chûng mi-te hnênah chuan, “Ram chin va en thlîthlâi teh u. Chu rama thei ṭhenkhat pawh in rawn hâwn bawk dâwn nia,” tiin a hrilh a.

![](image1.png)

Ni 40 an thang hnu chuan an lo hâwng leh a. Israel mipuite chu anmahni lo hmuak a, lo lâwm tûrin an lo chhuak khâwm a, ram chin hriat hlan an nghâkhlel hle mai a. Pa lian thelhthawlh leh chak tak, Juda hnama mi, Kaleba chuan report pêk hlan a nghâkhlel lehzual a ni.

Efraim hnam hruaitu, tlangvâl Joshua, chuan ram chanchin ngaihnawm tak a sawi a duh a. Mahse, anni pahnih chuan mi dangte chu report an pêk hmasaktîr a.

Enthlatute chuan, “Chu ram chu khawizu leh hnutetui luanna ram chu a lo ni ngei mai! Thei ṭhenkhat pawh kan rawn hâwn bawk a,” tiin an sawi a. Chutah chuan mi pahnih chu lo ding chhuakin, grêp bâwr an rawn zâwn hâw chu an entîr a. Mahse chûng enthlatute chuan an va enthlâk ram khawpuia mite lenzia leh an khawpui kulh nghehzia ngawt chu uar takin an sawi mai si a ni.

Ngâithlatu mipuite chuan phunnâwiin, thil an sawisêl ṭan pâng mai a. Kaleba chuan boruak a kal dik dâwn lo tih a hre nghâl thuai a. Mosia leh mipuite inkârah chuan lo ding chhuakin, “Tûnah hian kal chhuakin, ram chu kan luah nghâl thei ang. Ram ṭha tak a ni a, kan luah thei ngei ngei ang!” tiin fuihna thu a sawi a.

Enthlatu dang, mi 10-te erawh chuan dâwih âw leh zâm chhe tak chûng hian, “Chûng miliante lakah chuan khau ang lekin kan inngâi a. Anni pawhin chutiang lek chuan min hmu bawk a ni!” tiin an sawi a.

Mipuite chuan an âwte chhuah meuhin an ṭap zankhua ṭhak a. “Aigupta ramah khân lo thi ta zâwk ila, a nih loh leh helâi thlalêr hmunah hian thi mai ila ṭha zâwk tûr! Engati nge Lalpan chu rama kal tûra min hruai chhuah le âw? Indonaah chuan thah kan ni mai dâwn si a, hêng kan nupuite leh kan fate lah hi sala man mai tûr an ni dâwn si a. Hawh u, Aigupta ram lamah i kîr leh zâwk ang u,” an ti hlawm a.

Mosia leh Aarona chu hmâia lei siin an bawkkhup a. Israelten Lalpa rinna an tlâk-chham êm avâng chuan Kaleba leh Joshua-te pawh an rilru a mang-ang ve êm êm a. An thawmhnâwte pawt thlêrin, bân phar chhuakin ngâwi rengin an ding a.

Chûng enthlatu rinawm pahnihte chuan, “Ram kan va enthlâk chu duhthusâma ṭhâ a ni! Chu rama chêngte chu hlau duh suh u. Pathian ṭanpuina zârah awlsam takin kan hneh thei êm êm ang. Lalpa chu an hnêna awm lo vin, kan hnênah a awm zâwk a ni!” tiin uar takin an sawi a.

Kaleban chûng mipui thinrim chûng lam chu a thlîr a. Mi dang 10-te erawh chu mipui zînga awmin, beidawnna thu an thehdarh thung a.

Kaleba chuan lû a thing nar nar a. Ram ṭha tak, ram mâwi tak, eitûr hnianghnâr tak awmna ram a ni. Chu chauh ni lo vin, grêp bâwr khat pawh hi patling pahnih zâwn tawrh tawrh ngâi khawpa rah ṭhâ a ni! Ni e, chu rama mite chu mi chak leh thiltitheih tak chu an ni ngei mai. An khawpuite pawh kulh nei a ni rêng a; mahse Israelte erawh chuan Pathian chu lamṭangah an nei thung a ni.

Mipuite chiau leh au vêl chu thinrimnaah a chang ta thut mai a. Ṭhenkhat chu lo au chhuakin, “Hawh u, Mosia, Aarona, Kaleba leh Joshua-te hi lungin i dênghlum ang u! Lung chhar r’û! Lungin dêng r’u! Dêng r’u” tiin an au chuah chuah a.

Chutih lâi tak chuan Lalpa biak bûk chûngah chuan thil êng danglam zet mai hi a lo lang ta phut mai a. Mipuite chuan hlau leh zâmchhe tak chûnga en ṭha ngam lo vin, an kutin an hmâite an hup a.

Chutah Lalpa chu lo ṭawng chhuakin: “Mipuiten rama luh chu in hlauh avângin in lût lo vang. Puitling chin zawng zawngte in thih zawh vek thlengin hê thlalêrah hian in vâkvâi zâwk ang. In fate erawh chu, in duh loh ram chu chên tûrin ka hruai lût ang,” tiin a hrilh a.

Mahse, Kaleba leh Joshua erawh chuan fuih phûrna thu an sawi avângin Pathianin chu rama luhtîr chu a tiam thung a. Khâng Kaleba leh Joshua te ang khân, Lalpa zui zêl tûrin kan infuih phûr tlâng ṭhîn tûr a ni.

![](image2.png)

### Ni tina tih tûrte

**Sabbath**

- A theih chuan lêng chhuak ho ula. Kanaan ram enthlatuah khân inchan teh u. In thil hmuh chu in chhûngte hnênah in hrilh dâwn nia. In zirlâi leh Hebrai 10:25 chhiar ho ang che u.
- Hla sak ho tûr: “Do, Lord” (Sing for Joy, no. 91).

**Sunday**

- Chhûngkaw worship-naa chhiar tûr: Nambar 13:1–3, 17–20.
- Israelten Ram Tiam pana an zinna, Bible ram lem zawng ula. Aigupta aṭanga Sinai leh Kadesh-barnea thleng chhui teh u. Paran Thlalêr, Mosian enthlatute a tirh chhuah ṭanna hmun pawh zawng hmu bawk ang che u.
- In chângvawn kha in chhûngte hnênah zirtîr ve ang che u. Sabbath School lama thu lam rîk dân inzûl/inangte kha in hmang ṭangkai dâwn nia.

**Thawhṭanni**

- In chhûngte nêna chhiar tûr: Nambar 13:21, 23–28. Eng thil ṭhate nge enthlatute khân an va hmuh? Mi an va hmuhte chanchin sawi ula. (Anaka thlate kha milian pui pui an ni.)
- Enthlatute grêp bâwr zâwna Kadesh–barnea an lo hâwng leh lem ziak ang che u.
- Thu lâwmawm in dawnin engtin nge in rilrû a awm ṭhin? Chanchin lâwmawm lo tak in dawn chângin? Mi tute emaw hnêna vânram chanchin emaw, Ram Tiam chanchin lâwmawm tak hrilh tûrin inbuatsaih ang che u.
- In chhûngte nên in chângvawn kha sawi emaw, hlâin sa ho teh u.

**Thawhlehni**

- Chhûngkaw worship-naa chhiar tûr: Nambar 13:30–14:4. Hei hi infuih phûrna thu nge, intihzâmna thu zâwk? Eng vâng nge?
- In chhûngte nêna infiam hona tûr: “Ṭha lo Ṭhaa Siam” (“Negative to Positive”). Mi tinin in hriat deuh fo ṭhin intihzâmna thu pakhat in sawi/ziak ṭheuh dâwn nia. Chutah, a dawta mi hnênah inhlanchhâwn zêl tûr a ni. Chûng thumalte chu infuihphûrna thua thlâkin, ring takin in sawi lauh zêl dâwn nia. (“Vawiin chu a vawt hle mai.” A thlâkna tûr: “Boruak awm dân inthlâk neih hi a nuam/ṭhâ.”) Rilru ngaihtuahna ṭha lo lam in hriat chângin, nangnin a êng lam in thlîr ṭhîn em?
- In chângvawn sawi rual teh u.

**Nilaini**

- In chhûngte nêna chhiar ho tûr: Nambar 14-a Kaleba leh Joshua-te thil sawi leh tih chungchâng kha a ni (châng 5–9).
- Eng thil nge anni khân tih an tum? An hlawhtling tâ em? (châng 10.)
- Vâwiin hian mi tu emaw zâmna/beidawnna thinlung pu hriat in nei em? Chu mite tân chuan fuih phûrna tûr thu emaw, a lem emaw ziak teh u.
- In Bible châng ngainat tak, mi tiphûr thei pawh in ziak tel dâwn nia. Chu mi tân chuan ṭawngṭâisak nghâl ang che u.
- Hla sak ho tûr: “Smile, Smile, Smile” (Sing for Joy, no. 107).

**Ningani**

- In chhûngte nêna chhiar tûr: Nambar 14:21–25, 30, 31, 34, 35. Israelte tâna Pathianin ruahmanna a thlâksak tâk chungchâng kha a ni e.
- Engtin nge khâ thawnthu kha hlimawm deuh zâwka tih tâwp theih dân tûr ni ang?
- In chhûngkuain in han sawi mai theih chi hrang chu a lem ziak zêl teh u. Infuih phûrna tûr Bible châng inhmeh deuh pawh in ziak tel zêl dâwn nia.
- Hla sak ho tûr: “Lalpa Nên Lêng Zain” (Adventist Hla Bu, no. 338).
- In ṭhiante nên chângvawn hi vawng tûrin in zir ho dâwn nia. Ṭawngṭaia thil dîlsak duh an nei em zâwt ula, in dîlsak nghâl dâwn nia.

**Zirtawpni**

- He Bible thawnthu hi in chhûngte nên lemchanah hmang ho teh u.
- In tâna Pathianin thil ṭha eng emaw a tihsak che u chungchâng sawi ho teh u.
- Chhiar tûr: 1 Timothea 2:2.
- In pastor pualin târ mâwi kil thum nei mâwi tak siamsak ula, chutah chuan hê thu “Pastor!” tih ziakin, a lehlamah “Kan ṭawngṭâisak ṭhîn che!” tih in ziak dâwn nia. In chhûngkuain in hming ziak (sign) ṭheuh ula.
- Naktûkah in pastor hnênah in pe dâwn nia. Ani pawhin fuih phûr a mamawh ve tho