---
title:  Ram Tiamah Chuan Chêngin
date:   06/12/2025
---

### Chhiar tûrte

Josua 22; Eph. 6:7; Joh. 7:24; Num. 25; Thuf. 15:1; 1 Pet. 3:8, 9.

> <p>Chângvawn</p>
> “Chhânna nêmin thinur a tikiang thîn a, tawng huatthlala erawh chuan thinur a chawk tho thîn” (Thufingte 15:1).

Mi dangte nên a huhova chêng tlâng nih chuan intihthiam loh leh han inhnial bap bap tum a awm lo thei lo thîn a. Chutiang chu a bîk takin, lo chawr chhuahna hmun leh khawtlânga dinhmun inang lo tak takte’n—a châng phei chuan, ram hrang hrang atanga lo kal khâwmte pawh an ni ang—thiltum thuhmun eng emaw an neih avânga an chên ho leh hna an thawh ho hian a thleng duh bîk zual nghe nghe bawk.

Tûn kârah hian Josua 22 kan zir ho dâwn a, Israel mite zînga inhriatthiam lohna nasa tak thleng atanga chona lo piang chhuakte chu eng nge ni tih hriat kan tum dâwn a ni. Josua lehkhabu tîr lamah khân Josua’n hnam thenkhat chu Jordan lui kân a, Jordan lui thlang lam panga awm hnamte chu an ram chanpual lâkpui tûrin thu a pe tih kan hmu a (Josua 1:12–18). Tûnah chuan ram chu lâk fel tawh niin, anmahni chan tûr lama lêt leh thei an ni ta. Amaherawhchu, lêt leh mai ta lovin Jordan lui thlang lamah hian mâichâm lian leh langsâr tak mai an siam te te phawt a, chu chu Jordan lui thlang lama chêng hnamte’n an lo hriatin an ngaimawh ta êm êm mai a ni.

Mi dangte thiltih leh an awm dân lo ngaihmawh emaw, lo sawisêl nghâl ngawt mai emaw chîn hi eng vângin nge thil tha lo leh hlauhawm tak ni bawk a nih? Enga ti nge kohhran kan nihna anga kan mawhphurhna hi rilru-ah kan vawn renga, chumi laka kan rilru la pêng thei thil rêng rêngte chu kan ngaihsak loh tawp a pawimawh thin? Hêngte hi tûn kâr chhûnga chhân kan tum tûr zawhna thenkhat chu a ni a. A chhânna dik tak kan hriat theih nân ngun takin i lo zir ang u.