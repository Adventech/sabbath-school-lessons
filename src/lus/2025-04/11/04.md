---
title:  Hun kal taa thil sual lo tihte
date:   09/12/2025
---

`Josua 22:13–15 chhiar leh la; mahse, tûn tum chu Number 25 i chhiar phawt hnu-ah i chhiar dâwn nia. Enga ti nge Israela thlahte hian hnam hnih leh hnam khat zâtve-te hnêna kal tûra an tirh palâite hotu atân Phinehasa kher an thlan?`

Hnam kua leh hnam khat zâtve, “Israela thlahte” tia vawi hnih ngawt sawi nite hian Reubena thlahte, Gada thlahte leh Manasea thlah zâtve-te’n Israel hnam atanga inlâk hran tum ni ngeia ngaih theih thil an ti nia thuthang awm chu lo âwih nghâl ngawt lovin, an hnêna han kal a, mâichâm an siam chhan leh awmzia zâwt fiahtu tûr palâi an tîr phawt a. Palâi an tirhte zînga hotu chan chang chu puithiam lalber Eleazara fapa, Eleazara a thih huna puithiam lal ber ni ve nghâl tûr Phinehasa a ni (Josua 24:33). Phinehasa hi puithiam a nihna angin mite hriat lâr ni sa tawh a ni a, Baal Peor hmuna Israel fate tenawm taka an chêt tum pawh khân ani hian a lo titâwp a nih kha (Numbers 25).

“Tin, puithiam Arona fapa Eleazara, chumi fapa Phinehasa’n a han hmuh chuan pung khâwmho zîng ata chu a tho va, fei a la a; tichuan, Israel mi chu puan in chhûngah chuan a ûm lût a, an pahnih chuan a chhun tlang a, hmeichia chu a pumah. Chutichuan, Israel thlahte chunga hremna lo tla chu a reh ta a (Num. 25:7, 8, NKJV).

Phinehasa hian huhâng a nei lian angreng hle a ni tih a chiang a. Palâi dangte hi Jordan lui thlang lama awm Israel-ho hnam zînga hnam kua leh hnam khat zâtve-te âiawh niin, hnam tina an chhûngkaw puipa ber (a ngialngana sawi dâwn chuan, “a pa chhûngkaw lu ber” tih tûr a ni ang) theuhte an ni.

Palâi kalte hian Jordan thlang lama awm hnamte chu an hnam sakhaw thil serh tibawrhbângah leh Pathian laka helah an puh a ni ber a, zâwlneite’n tawngkam an lo hman thin, “chutichuan. . . tiin an sawi a” tih pawh an hmang ve kher nghe nghe. Nimahsela, hemi tuma thu sawitu hi chu Lalpa ni lovin, “Lalpa mipuiho zawng zawng” an ni zâwk a (Josua 22:16). Mâichâm lo siam ngawttu hnamte chu Pathian thu bawhchhia, Pathian phatsan leh Pathian laka hel ni-ah an puh a ni. “Bawhchhia” tia an lo lehlin Hebrai thumal hi Akana sualna sawina atâna hman thumal tho kha a ni a (Josua 7:1), chu thumal chu Mosia lehkhabu pangngaahte hian vawi eng emaw zât hman a ni nghe nghe (entîr nân, Lev. 5:15; Lev. 6:2; Num. 5:6, 12). Akana chunga thil thleng leh Baal Peor hmuna thil thlengte kha entîrna a ni a: Akana chunga thil thleng khân Pathian thu bawhchhiat pawizia entîrin, Baal Peor hmuna thil thleng khân Pathian laka helte chan tûr a entîr ve thung. Jordan lui thlang lama awmte hnam kua leh hnam khat zâtve-te hian Jordan lui chhak lama awmte’n anmahni thua mâichâm an lo siam ve ngawt mai chu kal sualna, milem biakna leh Pathian uiresanna niin an ngâi a, chu an thil tih avâng chuan Israel hnam pum pui chungah Lalpa thinurna a lo tlâk an hlau hle nghe nghe.

`Tute pawh hian hun liam taah khân thil tha lo tak tak ti leh tawngin, chûngte chuan chutiang thil a lo thlen leh thulah pawh thil tih dân tûr min hriatthiamtîr tawh thîn a. Engtin nge Pathian khawngaih tanpuina hian kan thil lo tawn tawh lungchhiatthlâk tak takte khân kan vêngte chunga thil thil tha lo tih tumna rilru pui lo tûrin mi a tanpui theih ang?`