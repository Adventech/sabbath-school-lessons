---
title:  Intiamna
date:   07/12/2025
---

`Josua 22:1–8 chhiar la. Hêng chângte hian engtin nge Reuben-hote, Gada-hote leh Manase hnam zâtve-te’n Pathian thupêk te, Mosia thupêk leh Josua thupêk te rinawm taka an zawm dân min hrilh?`

Josua hian Jordan lui chhak lama awm hnamte’n Mosia thupêk leh amah Josua thupêkte chu tha taka an zawm thin thu a sawi a, a awmzia chu Israel hnam pum pui tân an inhlân tihna a ni. An unaute chu “ni tam tak” chhûng an hmêlma an beihpui a, a nihna taka chuan hetia hmêlma an beihpui chhûng hi kum ruk emaw, kum sarih emaw lâi a tling (Josua 11:18, Josua 14:10, Deut. 2:14 chhiar ang che). An nupui fanaute chu anmahni chan lam Jordan lui chhak lamah an hnutchhiah a; chutiang chuan, thih hial pawh inhuamin an unaute hi an hmêlma an dopui a ni.

Kan Bible châng chhiar tâk khân Israel hnam leh ram tâna inpumkhat a tûlzia a târ lang a. A hnu lamah pawh an la inpumkhat zui zêl theih nân kawng a sahsak nghâl bawk. Israel hnam hrang hrangte hi—Jordan luiin dâidang mah se—an la inpumkhat zui zêl thei ang em? Jordan lui hi anmahni then hrangtu-ah an inhmantîr mai dâwn nge nia, Pathian dik awm chhun chibai an bûk tlânna chu Pathian mi thlan, Pathian kaihhruaina hnuaia chak leh inpumkhat tlat hnam nihtîrtu-ah an hmang zâwk dâwn?

Josua hian chutiang taka rinawm an loh nih theih chhan chu a hrilh a: an Israel-puite rawng ni lovin, mawhphurhna pawimawh tak petu Jehova rawng zâwk an bâwl vâng a ni a ti.

He thu tho hi Thuthlung Thar lamah pawh kan hmu. Tirhkoh Paula chuan Kristiante chu an mihringpuite tân maia thawk ni lovin, Pathian tân pawha thawk ni bawkah inngâi tûrin a chah a (Eph. 6:7, Kol. 3:23, 1 Thes. 2:4 en la). Lei leh vân siamtu Pathian tâna thawk tûra koh nih liama kohna sâng zâwk a awm thei dâwn em ni?

Kan ni tin nunah hian mi tihnual thei leh kan râl do lâi tâwpsan mai min duhtîr rum rum thei chona leh harsatna hrang hrang kan hmachhawn thîn a. Chutiang thil tih mai chu a awl châng pawh a awm thîn nghe nghe bawk. Nimahsela, Lalpa thiltihtheihna kan rinchhan thei a, ani chuan kan hnêna awm zêl min tiam bâkah, ti tûra min tihte pawh kan tih ngei theih nân min tanpui dâwn a ni. Kohna ropui tak kan dawn hi kan rilrua kan vawng reng a nih chuan hma lam pana kal zêl tûrin phûrna kan lo nei ang a, suala tlu kan nihnain a ken tel ve rêng harsatnate leh beidawnnate pawh lo thleng thîn mah se, Pathian chakna rinchhanin kan hneh thei zêl dâwn a ni.

`Josua 22:5, 6-ah hian Josua’n Jordan lui chhak lama lêt leh tûr hnamte hnênah Lalpa laka rinawm reng tûra a chah thu leh, chumi hnua mal a sâwm zui tâk thu kan hmu a. Kan lo tih thin dân pângngâi âia nasa zâwkin intawngtâisak tawn ta ila, engtiangin nge kohhrana kan inlaichîn tawnna hi a lo danglam daih theih ang?`