---
title:  Inpuhmawhna thute . . .
date:   08/12/2025
---

`An awmna ram tûr Jordan chhak lama kîr leh tate chanchin inziahna Josua 22:9–20 chhiar la. Jordan thlang lama chêng hnamte’n Jordan chhak lama chêng hnamte an puhmawhna thute chu eng nge ni? An puhmawhna thute hi a dikna chin a awm ve rêng em?`

He lâiah hi chuan, Jordan chhak lama awm hnamte hi koh a nih dân pângngâi (Reubon-hote, Gad-hote, leh a dangte) anga ko lovin, tawngkam dang, “Reubena thlahte” tih te, “Gada thlahte” tih te, leh “Manasea hnam zâtve” tih te hman a ni zâwk a. Hêngte hi “Israela thlahte” (Josua 22:11) zînga tel ve lo nia sawi niin, hnam hran ang deuha ngaih an ni tihna a ni ber âwm e.

Josua 22:9–20 thu-a “Israela thlahte” tih hian Jordan lui thlang lama awm hnam kua leh hnam khat zâtve-te chauh a kâwk a, heta tang hian Jordan lui thlang lama awmte leh chhak lama awmte inkârah khi zau tak a lo awm tawh sa reng a ni tih a lang chiang hle. Tichuan, zawhna pawimawh tak a lo piang ta a, chu chu: Jordan lui chhak lama chêng hnamte hi Israel-te tia sawi ve theih an ni em? tih hi a ni.

Hemi tuma thil thleng chanchin hi thu hriat nuam tak nêna tihtâwp ni se kan lo ti ngeiin a rinawm a; nimahsela, Jordan lui chhak lama awm hnamte’n Jordan lui kamah mâichâm an siam tih thu an lo hriatin Jordan lui thlang lama awm hnamte chu an thin a rim ta êm êm mai a ni. Mâichâm hi eng vânga siam nge an nih tih leh, eng atân nge an hman tâk tih lam erawh sawi lan a ni lêm lo va. Jordan lui an kân hmasak zâwk tuma thil thleng kha ngaihtuah phei chuan mâichâm an siam chhan hi hriatthiam a harsa lehzual hle. Khami tum khân Israel mipuite chu Josua’n lung sâwm leh pahnih laa, chûng lungte chu Lalpa tanpuinain lui an kân a ni tih hriat reng nâna phun tûrin thu a pe kha a ni a. Tûnah hian Israel hnam thenkhat chu Jordan bialah lo kalin, Jordan lui rawn kân leh an tum ta a ni.

Hêng Jordan lui an kân tum hnihahte hian lungte phun a ni ve ve a. Lung an phun hmasak zâwk kha hriatrengna a nih lâiin, a hnua an phun ve leh erawh hi chu Jordan lui thlang lama awm hnamte tâna ngaihmawh tham mâichâm a ni ve thung. An rilrua zawhna lo awm nghâl ngei ngei tûr chu: “Hêng lungte hi eng an tihna nge ni?” tih a ni (Josua 4:6, 22 thu nên khâikhin rawh). He mâichâm hi inthâwina hlanna atân nge ni a, hriatrengna atân mai chauh zâwk? Mâichâm siamtute hian Pathian dik tak biak an bânsan tan ta tihna a ni em?

Jordan chhak lama awm hnamte hian Josua te, Eleazara te leh an hnam puipate an berâwn hmasa phawt lo va; chuvâng chuan, Jordan thlang lama awm hnamte nêna indona râpthlâk tak thlen thei hial tûr inhmuhthiam lohna a lo piang ta rêng a ni.

`Isua leh Paula te’n mi dangte sawisêl emaw, fiah emaw lo tûra min chah hian eng nge ni a sawi tum tak ni ang? Luka 6:37, Joh. 7:24, 1 Kor. 4:5 chhiar la. Enga ti nge an tih chhan hre hawt si lova mi thil tih tum lo sawisêl ngawt hi sawi loh loh tûr sawi phahna a nih fo thin?`