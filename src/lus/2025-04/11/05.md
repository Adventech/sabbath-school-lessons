---
title:  Chhânna nêm
date:   10/12/2025
---

`Thufingte 15:1 i chhiar hnu-ah Josua 22:21–29 chhiar leh la. Jordan chhak lama awm hnamte’n an lo chhânna atang hian eng zirlâi nge zir chhuah theih kan neih?`

Jordan thlang lama awmte’n an puhna an lo chhânna hi, an puhna ang bawka tlang leh dêngkhâwng a ni a, a thu ken ang zâwng leh a thu inchheh dân ang zâwng pawhin Josua 22 laimu ber a ni kan ti thei ang. A hma zawng kha chuan an puhna thute chu chhâng lêt lovin an lo ngaihthlâksak ngat ngat mai a. An puhnate hi a huatthlalâk tehrêng nên, “Chhânna nêmin thinur a tikiang thîn a, tawng huatthlala erawh chuan thinur a chawk tho thîn thung” (Thufing 15:1) tih thufing kha a takin an nunpui tlat a, an dawhtheihna hi a entawn tlâk hle a ni.

An thiamthu an sawinaa a thu hawnnaah hian Israel-te Pathian hming hrang hrang an lam a, chûngte chu Hebrai tawngin, El, Elohim, Yahweh tihte hi a ni (Josua 22:22). Hêngte hi vawi hnih theuh, a hnuhnung zâwkah phei hi chuan a hma âia ringin an lam nghe nghe a, Israel hnam theuh theuh indotîr thelhtu inrinhlelhna leh dik lo taka inpuhmawhnate chu tihreh a nih nân urhsûn takin Pathian hmingte hial an chham chhuak ta a ni ang. Mâichâm an siam chhan hi Pathianin hriain, âwm pawh a tihpui ni ngeiah an ngâi nghet hle tih a hriat a, chu bâkah an tanna hi Jordan thlang lama chêngte’n an rawn tirh palâite pawhin an pawmsak ve ngei an beisei bawk. Chu mai a ni lo, Lalpa laka hel tum emaw, amah hawisan tum emaw an nih lohzia chiang takin an sawi bawk a, chutianga an lo ti a nih phawt chuan an laka phuba rawn la nghâl tûrin an Pathian pawh sâwm nghe nghe zâwk a ni (Deut. 18:19, 1 Sam. 20:16 chhiar ang che).

An chhânna atang hian thil chiang tak pahnih a lo lang ta a, Jordan lui thlang lama awmte hian an unaute an lo puhna kha awmze nei lo mai (mâichâm hi inthâwina hlanna atân chauh hman tûr a bîk chuang lo) a ni tih an hriat chhuah tâk bâkah, Jordan lui chhak lama awmte’n mâichâm an lo siam chhan dik tak pawh an lo lang ta bawk. Israel hnamte’n palâi an tirh chhan dik tak hi rinna an lo tlûksan an hlauh vâng ni lovin, Israel hnam atanga inlâk hran tum nia an ngaih vâng zâwk a ni a. Amaherawhchu, an lo hlauhthâwn angin mâichâm an siam chhan hi rinna an tlûksan ta tih entîrtu a lo ni aw zâwng si lo. Nih ahnehin chumi letling chiah chu a ni zâwk a: Jordan thlang lama awmte ang thovin Lalpa an tih avânga he thil hi ti an ni. Israel hnam inpumkhat theihna tûr chhan dik tak chu ram bial khata an awm tlâng vek an nih vâng emaw, an ram luah chin an zauh zêl vâng emaw a ni lo va, Pathianin an phûtte rinawm taka an zawm avâng zâwk a ni ang.

Jordan lui thlang lama awmte hian rilru tha lo puin thil an ti lo a ni tih chu lui chhak lama awmte’n inlâk hran an tum loh thu an lo hrilha an hlim tâk êm êm dânah hian a lang a. An unaute hnialkhân lo neih hian a tlâwm ta nia inngâi lovin, an thil hlauhthâwnte chu engmah a lo ni lo tih hriain an hlim ta êm êm zâwk a. Chutiang chuan Israel rama tual chhûng indona thleng mai thei chu pumpelh niin, an hnam inpumkhatna pawh vawn nun zêl a lo ni ta a ni.

`Dik lo taka puh i lo ni ve tawh em? Chûng an puhnate chu engtin nge i lo dawnsawn? I rilru puthmang ang kha eng thilte’n nge puttîr che? Beiseina i lo neih theih nân Sam 37:3–6, 34, 37-te hi chhiar rawh.`