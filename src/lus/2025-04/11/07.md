---
title:  Zir belhna
date:   12/12/2025
---

Ellen G. White-i lehkhabu, Thlahtu Bulte leh Zâwlneite bung 48 (phêk 532–544), “Kanaan Ram Then Darh Dân” tih chiar ang che.

“Kawng khata ngaihtuah chuan khuahkhirh lova sualna awmtîr mai mai loh hi thil pawimawh tak a ni a, chutih rualin kawng leh lamah thung chuan a chhan chiang bal awm si lova sualna hrem hmiah zêl pawh hi pumpelh hrâm thin a pawimawh êm êm tho bawk. . . .

“Reubena thlahte leh an thurualpuite thil tih dân hi a finthlâkin entawn ve atân pawh tha tak a ni. Sakhaw biak dân dik tak chu rilru dik tak pua châwisân zêl tum an nih lâiin, an thil tih chu dik lo taka lo ngaihsak leh sawisêl a ni a; nimahsela, anni hi chuan anmahni sawisêltute chu an haw lêt ve rêng rêng lo. A thiamthu an sawi hmain an unaute’n an puhna chu dawhthei tak leh hawihhâwm takin an lo ngâithla phawt a; chutichuan, mâichâm an din chhan sawifiahin thil dik lo an ti lo tih an lantîr ta a. Chutiang chuan, nghawng pawi tak nei thei harsatna chu tha taka chin fel a ni ta a ni.

“Dik taka titute chuan dik lo taka puh a nih châng pawhin dam thlap leh rilru thlamuang taka awm dân an thiam thîn a. Pathian chuan keini’n kan thil hriatthiam loh leh a nihna ang ni lo deuha kan lo hriatte hi a hriat vek avângin, kan harsatnate pawh a kutah kan nghat vek thei a. Ani chuan Akana sualna a hmu chhuak ang khân, amaha an rinna nghatute chu an dikzia a pho lang ngei ang. Krista rilru ang pu vetute chuan a ngilneihna, a dawhtheihna leh mi dangte tanpui a duhna ang kha an nei ve tûr a ni.

Pathian chuan a mite zîngah hian inunauna leh hmangaihnaa inpumkhatna awm se a duh hle a. Khenbeh a nih hma zâna Krista tawngtâina pawh kha amah leh Pa chu pumkhat an ni anga a zirtîrte pawh pumkhat an lo nih ve niin, chu chu Pathian tirh a ni tih khawvêlin an hriatna tûr pawh a ni bawk. He a tawngtâina ropui leh rilru khawih êm êm hian hmânlâi atanga vawiin thleng pawhin mite thinlung a la luah reng a, a tawngtâi thuchham pawh, ‘Hêng mite tân chauha dîl hi ka ni lo va, anmahni thu sawi atanga keimah min la ring ve tûrte tân pawh ka dîl nghâl bawk a ni” tih hi a ni’ Johana 17:20. Thutak pakhat pawh hi kan phalrâi tûr chu a ni hauh lo va, chutih rualin, he inpumkhatna neih hi kan tum ber lo ni fo rawh se.”—Ellen G. White, Thlahtu Bulte leh Zâwlneite, pp. 543, 544.

**Sawi ho tûrte:**

`Paula’n “keimahni âia mi dangte tha zâwka ruat theuh” (Phil. 2:3) tûra thu mi lo râwn hian engtiangin nge rinna lama unaute chungchânga ngaihdân dik lo kan neihna tûr lakah mi a vên ang?`

`Tûn hmaa kan lo hlawhchham tawh vâng emaw, thil kan lo tihsual tawh vâng emaw hian enga ti nge kan thin a rim leh vak mai thin?`

`Mi dangte thil thlîr dân leh an ngaihdân hriatthiampui pawimawhna sawi ho ula. Engtin nge kan kohhranah hian mi dangte ngaihdân ngaihthlâksak leh hriatthiampui chu chîn thanah kan lo neih theih ang? (Jak. 1:19 chhiar la.)`

`Kan hnathawhna hmunin a phût, chhûngkuaa kan mawhphurhna, kohhrana kan rawngbâwlna leh thil dang dangte pawh hi phurrit takah a chang thei a. Eng pawh Lalpa tâna ti ni anga inngaihna hian engtin nge mahni mawphurhna hlen chhuak mi nia min siam mai bâkah, rilru damna pawh min neihtîr bawk theih ang?`