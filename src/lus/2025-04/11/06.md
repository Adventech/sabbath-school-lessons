---
title:  Buaina chin felna
date:   11/12/2025
---

`Josua 22:30–34 chhiar la. Hemi tuma thil thleng hian kohhrana inrem lohna lo thlengte chin fel dân tûr leh kohhran inpumkhatna vawn nun zêl dân tûr engtin nge min hrilh?`

Josua 22-a kan hmuh thil thleng hian kan ni tin nuna hman tangkâi theih tûr inbiak pawhna dân eng emaw zât min hrilh a. Chûngte chu chhûngkua, kohhran leh khawtlângahte pawh a hman theih vek a ni:

1. Thil a kal dik loh emaw, a kal dik lo nia a lan emaw rêng rênga thil tih tûr tha ber chu kan rilru thil awmte up beha, thinrima ân chhuahpui hrep hun tûr nghâk lova sawi hona, sawi dunna neih thin a ni. Pathian mite tân hian harsatna leh buaina a lo awm rêng rêngin ngâwi liam mai lova kan ngaihdân leh thil tih duh dân sawi chhuah ve thin a tha hle a. Jordan chhak lama awm hnamte pawh hian mâichâm an siam duh chhan hi a tîrah khân lo sawi nghâl ni se chuan Jordan thlang lama awmte nêna an han buai deuh hluai pawh kha pumpelh theih a ni ngei ang.
2. Kan tanna chu dik ngei nia kan hria a nih pawhin thutlûkna erawh siam nghâl zung zung tûr a ni chuang lo. Jordan lui thlang lama awm hnamte pawh hian an thuthang hriat chu an lo âwih nghâl pêk a; chuvângin, Jordan lui chhak lama awm hnamte chu rinna phatsan niah an ngâi ta ngawt mai rêng a ni.
3. Tlutlûkna emaw, ngaihdân emaw in siam dâwn rêng rêngin in buaina emaw, buaina nia in ngaih emaw tak chu sawi ho hmasa phawt zêl rawh u.
4. Inpumkhatna in vawn nun zêl theih nân mahni inphat mai pawh hreh lo ve ve rawh u. Jordan lui thlang lama awm hnamte pawh hian Jordan râl lehlama awm chu hnam dangte’n an rinna an phatsan phahna tûr a nih dâwn âi chuan tiin chûng hnamte awmna atân chuan an chan ram thenkhatte pawh chhuahsan hial an huam a nih kha.
5. Dik lo takin emaw, dik lo ni hran lêm lo pawhin emaw puh in ni maithei a, chutiangah chuan thinur hnawt botu tûr chhânna nêm pe thîn ang che u. An puhna che u chu puhna vêka in chhâng lêt a nih chuan inremna in nei thei ngâi lo vang. Miin in tanna an hriatthiampui theih che u-na tûra in beih hmain anmahni tanna hriatthiampui hmasak ve phawt in tum thîn dâwn nia.
6. Inremna in neih leh thei ta hlauh a nih chuan Pathian chungah lâwmin, a hming fak ang che u. Israel hnamte (Jordan lui thlang lama awm hnam 9 leh hnam khat zâtve-te) pawh hi hnam hnih leh hnam khat zâtve-te’n mâichâm an siam chhan dik tak an han hriat tâkah kha chuan a lâwm êm êm mai a. Inphah hniam takin, an unaute chungchânga ngaihdân dik lo deuh an lo nei kha an ti dik lo a ni tih an puang ta hial nghe nghe a ni.

Jordan lui chhak lama awm hnamte hian rinna lo phatsan tak tak ta sela chuan Israel mite khân thuthlungin a phût ang takin an chungah hremna an chelek ngei a tûl dâwn a. Inpumkhatna hi thu dik namnûlna emaw, Bible zirtîrna tlâwmsanna emaw hmanga neih theih a ni ngâi lo hrim hrim bawk. Amaherawhchu, kohhranah chuan thununna chelek hi kan hmanraw hman hmasak ber ni lovin, a hnuhnûng ber a ni tûr a ni a. Pathian Thu beh chhana inremna neih leh intanpui kan tum ngial pawha awmzia a awm loh hnu-ah chauh hman tûr a ni. Hêng kan han sawi tâk thu mâwl tê tê-te hi zâwm ni ta ila, kan kohhran hmêl pawh tûn âi hi chuan a danglam ngei ang le!