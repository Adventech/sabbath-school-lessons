---
title:  Duhthlanna tha ber dawttu
date:   23/10/2025
---

`Exodus 17:7–13 leh Josua 6:15–20 chhiar la. Hêng indo thu pahnihahte hian eng thilte nge inang awm? Engtiangin nge a danglam?`

Israel fate’n Aigupta ram an chhuahsan hnua indona a hmachhawn hmasak ber chu Exodus 17-a kan hmuh Amalek mite nêna an inbeihna hi a ni. Pathian thiltihtheihna ropui tak chu Aigupta mite chunga hremna chi hrang hrang a thlentîr dânah leh Aigupta sal nihna ata a chhanchhuah dânah te khân chiang takin an lo hmu tawh a. Tin, a tîra Pathian ruahman dânah chuan Israel mite hi hnam dangte nêna indo tûr a ni lo hrim hrim tih pawh kan lo hmu tawh a bawk a nih kha (Exod. 23:28, Exod. 33:2). Nimahsela, Aigupta ram ata hruai chhuah a nih hnu lawkah khân an phunnâwi tan ta mai a (Exod. 17:3), an zîngah Pathian a awm ve a ni tih pawh an ringhlel titih hial zu nia! Heti lâi tak hian Amalek mite chu anmahni bei tûrin an lo thawk ta a. Chhan awm hran lova lo thawk chhuak ve tawp mai an ni lo. Israel mite hian amah an lo rin leh theih nân anmahni bei tûrin Amalek mite hi a rawn tîr ta a ni.

Pathian chu ama dân lo siam tawhte hnûk kîr si lovin anmahni phâk tâwk chinah a rawn inphah hniam thîn a, an tâna ruahmanna tha tak a lo siamah chuan kîr leha, ama hnathawha innghah pumhlûm hmiah nachâng hre leh tûrin a sâwm chhunzawm zêl thîn. Dik takin, indona dân (Deuteronomy 20) pawh hi Pathian an rin ngam loh avâng chauha lo thleng, kum 40 chhûng zet thlalêra an vah kual hnu-a pêk an ni nghe nghe a. An thil tawn thar hrang hrangte hian kalphung thar neih a mamawhtîr avângin, chumi hnu-ah chauh chuan Kanaan mite pawh hi tichimit vek tûrin a hrilh ta a ni (Deut. 20:16–18).

Israel mite tân hian indona beih a lo tûl ta hi chu thu hran ni se, indona chu Jehova laka an rinawm leh rinawm loh fiahna pawh a lo ni nghâl ta bawk a. Pathian hian a thlahthlam ta ni lovin, amaha innghah hmiah ngamna a neihna hmanga a thiltihtheihna hmuh a phalsak ta a ni zâwk.

Kanaan ram lâknaah hian tha an thawh ve a ni tih chu Josua’n a lehkhabu tâwp lama thu tlângkawmna a ziahah hian a lang a. Kanaan mite chuan Israel-te chu an lo do niin a sawi (Josua 24:11). Jeriko kulh chim chhan tak hi chu Pathian thilmak tih vânga lo thleng a ni a, chutih rual chuan, Israel mite pawhin he inbeihnaah hian theihtâwp an chhuaha, khawpui chhûnga chêngte’n luhlul chhuaha an lo beihna chu an hmachhawn ve a ngâi tho a ni.

Indonaa Israel mite an tel ve hi Jehova tanpuina innghah tawp mai dân an zir chhuah theihna kawng a lo ni ta nghe nghe bawk a. Nimahsela, indonaa hnehna an chan leh chan loh chu Pathian kuta awm a ni tih chiang taka hrilh nawn fo an ni thîn tho bawk (Josua 7:12, 13; Josua 10:8). Chuvângin, an hmêlmate nên an indo tuma hnehna an chan theih nân hian Pathian thutiam an rinchhan ngam a tûl thîn rêng a. Pathiana rinna nghah leh nghah loh thu chu anmahni duhthlanna liau liau a ni.