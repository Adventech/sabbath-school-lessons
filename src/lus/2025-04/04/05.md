---
title:  Lalpa’n a dosak ang che u
date:   22/10/2025
---

`Exodus 14:13, 14, 25 chhiar la, a tîra Pathianin Israel fate râl a dotîr chhan tak chu eng nge ni?`

Khatia buai leh mangang taka an awm lâi, an zavâia boral vek thei dinhmuna an din mêk lâi khân heti hian an hnênah Mosia’n a sawi a: “Hlau suh u. Awm hle hle mai ula, Lalpa’n vawiina chhanchhuahna a chantîr tûr che u hi lo thlîr tawp mai rawh u. Vawiina in hmuh Aigupta mite hi in hmu leh tawh ngâi dâwn lo ve. Lalpa’n a dosak ang che u a; nangni chu lo awm hle hle mai rawh u” (Exod. 14:13, 14, NIV). Bible-in a sawi dânin, Aigupta sipaite ngei pawh hian chutiang chuan Lalpa’n a rawn ti ta ngei a ni tih an lo hrethiam mai a: “Israel mite lak ata hi i tlânchhia thuai ang u, Lalpa chu an lamah tangin Aigupta mite a dosak a nih hi” (Exod. 14:25, NKJV) an ti a.

Pathianin tih theih nei lo, indo dân phei chu a mik a mak pawh hre miah lo Israel-te a rawn tanpui hi an tâna Pathianin hna a thawh thin dân entîrtu chhinchhiahna a lo ni ta a. An hmêlmate chu Pathianin a dosak zâwk dâwn a ni. Hemi tum hian Jehova’n a dosak a ni mai lo va, Israel-te hi chuan a do pawh an do ve a ngâi lo hrim hrim bawk (Exod. 14:14). Pathian hi râl do mi a ni a, amah hi hmêlmate beitu tûr chu a ni. Râl a rêl a, beih dân tûr a duang a, amah ngei hi a thawk chhuak thîn bawk. Jehova hian dosak lo ta se chuan an tân hnehna chan rual a ni lo vang.

Ellen G. White-i chuan hei hi Pathianin indona hmang ni lova, a hnêna an intûk luhna leh a thupêkte ihe lova an zawm tawp mai-na hmang zâwka ram tiam lâktîr a tum thu sawi chhuahna niin a ngâi a.—Ellen G. White, The Signs of the Times, September 2, 1880. Pathian chuan Aigupta ram atanga anmahni chhanchhuaktu a nih ang ngeiin, indona an la hmachhawn tûr zawng zawng pawh a beihsak zêl dâwn a. Anni tih ve tûr awm chhun chu ngâwi renga lo dina, a thiltih ropui tak lo thlîr tawp mai a ni.

Chanchin kal tawhte kan thlîr kîr chuan, Israel-te hian Pathiana rinna a nghah ngam apiangin hnehna an chang thîn a, anmahni beih hah ngâi lovin an hmêlmate an tlâwm mai thîn kan hria ang (2 Lalte 19, 2 Chronicles 32, Isaia 37 en la).

Pathian ruahman dân takah chuan Israel fate hian an hmêlmate an beih ve a tûl lo hrim hrim a. Kanaan mite nêna an indonaa tha an thawh ve a phalsak tâk chhan hi chu Aigupta ram ata an kal chhuah hnua amah an rin lohna an tihlan vâng chauh a ni zâwk. Hetiang tho hian Aigupta ram ata an chhuah lâi khân râlthuam pakhat tê mah an chelek a tûl chuang lo va; Kanaan ram an hneh nân pawh hian anmahni’n an lo do ve tûl miah lo leh tûr tho a ni (Deut. 7:17–19).

`“Israel fate hi Lalpa lakah lo phunnâwi lo se chuan, an hmêlmate hi anmahni do tûrin a tihrehawm hauh lo vang.”—Ellen G. White, Tlanna Thu, p. 134. Engtiangin nge Pathian laka phunnâwina hian kan nunah nghawng tha lo a neih thin?`