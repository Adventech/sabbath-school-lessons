---
title:  Zir belhna
date:   24/10/2025
---

Ellen G. White-i lehkhabu, Thlahtu Bulte leh Zâwlneite bung 45, “Jeriko Khawpui A Chim” (phêk 509–520) tih kha chhiar ang che.

Pathian thuneihna laka helna a lo chhuah khân Pathian chuan a nihna, danglam ngâi lo a nihna leh chatuan mi a nihna te chu kalsanin, lei leh vân pum pui hotu ber nihna chu a thilsiamte zînga mi, a laka hel ta hnênah a hlân dâwn nge ni a, nunna nei zawng zawngte Pa thianghlim, dik, hmangaihna leh khawngaihnaa khat a ni zâwk dâwn tih thu-ah thutlûkna a siam a ngâi a. Bible-a kan hmuh dânin, a hnuhnung zâwk hi a thlang ta a; chumi avâng chuan sual sipaite nêna an indo pawh a tûl ngei dâwn ta a ni.

Ram hruaitute leh pâwlho emaw, khawtlâng emaw hruaitute hi Pathian laka hel leh Pathian mite tibuaitu Setana tirhkohte nêna an thawh ho châng a awm thîn a. Chutiang hunah chuan Jehova hi lei leh vân Lalber a ni angin a rawn che ngei thîn. Indo mi anga sawi a ni hi a tâwpa hnehna chang zâwk tûr a ni tih min hriattîrtu a ni nghâl a, chu a hnehna chan chuan tûna sual leh tha inbeih tawnna thleng mêk hi a la titâwp vek ang (Thup. 20:8–10). Tin, Thuthlung Hluia Israel-te’n an beih indonate hi lei leh vân pum huapa indona a thlen mêk dân târ langtu ni mai lovin, chumi indona pêng pakhat pawh chu a ni ve bawk a. Kan tûn hunah ngei hian tâwpna huna Pathian rorêlna chu a lo thleng dâwn a ni tih min lo thlîr lâwktîr thîn a ni.

“Pathian chuan an chanpual atân a lo dah tawh avângin anni tih tûr chu Pathian hun ruata luh mai a ni a; nimahsela, an duh thu rênga an ngaihthah tlat si avângin chu phalna pawh chu hnuh kîr a ni leh ta zâwk a ni. . . . Pathian chuan Kanaan ram hi indona hmanga neihtîr a tum lo hrim hrim a, a thupêkte tha taka a zâwm a nih chuan a chang ngei dâwn thung a ni.”—Ellen G. White, Thlahtu Bulte leh Zâwlneite, p. 404.

**Sawi ho tûrte:**

`Engtiangin nge lei leh vânah indona thleng mêk a awm a ni tih i hriatna khân Lalpa’n indo tûra Israel fate thu a pêk chhan hrethiam tûrin a tanpui che?`

`In class-ah indona ropui hi a taka thleng ngei a ni a, chu indona chu kan chhehvêlah pawh beih a ni tih chungchânga Thawhtanni zirlâi zawhna in chhânna chu sawi ho ang che u. He indonaah hian eng nge tih ve tûr kan neih a, chu chu engtin nge kan hlen chhuah ang?`

`Engtin nge thlarau lam indona kan hmachhawn mêkah hian lo awm hle hle a, Lalpa’n min beihsak hun tûr chu lo nghah dân kan hriat theih ang?`

`Kohhranah hian thil sawi ho leh ngaihdân inan loh chângte pawh a awm thîn a, chutiang hunah chuan tute nge kan lamah tang tih hriat kan duh thîn. Josua 5:13–15 kan chhiar atang hian engtin nge kan rilru puthmang kan thlâk a tûlzia kan hriat theih ang?`