---
title:  Lalpa chu râl do mi a ni
date:   21/10/2025
---

`Exodus 2:23–25; Exodus 12:12, 13; leh Exodus 15:3–11 te hi chhiar la. Pathian chu râl do mi ni anga an sawi hi eng nge a awmzia?`

Israel mite hian Aigupa rama an awm chhûng khân an thlahtute lo biak thin Pathian dik tak chu an lo theihnghilh hman tawh a. Thlalêra an thang lâia thil thleng tam takte khân Abrahama te, Isaaka te, Jakoba te’n an lo biak thin an Pathian an hriatna chu lo mit titih tawhin, an sakhaw biak dânah pawh milem pathian biakna thil chi hrang hrang an lo seng lût nual tawh tih a lang bawk (Exod. 32:1–4 chhiar la). Aigupta mite sala an tâna, rah beha an awm lâi khân Lalpa an au nasa hle thîn a (Exod. 2:23–25); tichuan, a hun takah Lalpa chu anmahni chhanchhuak tûrin a rawn che ta a ni.

Amaherawhchu, Exodus bung hmasa lam 12-a inbeihna kan hmuh hi Mosia leh pharaoa inbeihna mai a ni lo tih lo hria ila. Hmâsâng Bible ram vêla mite ngaihdânah chuan mihring indona hrang hrangte hi an pathiante indonna vek a ni. Exodus 12:12 pawh hian Lalpa’n pharaoa chauh ni lovin, Aigupta rama pathian zawng zawng nên lam ro a rêlsak vek thu a sawi a. Hêng Aigupta rama pathiante hi mi dangte rap beta, dik lo taka thil ti thîn tûra Aigupta ram lalte fuihpawrhtu ramhuaite an ni (Lev. 17:7, Deut. 32:17).

A awmzia takah chuan, Pathian hian sual a do va; mahse, chu indona chu kumkhuaa a thlen chhunzawm zêl a phal dâwn lo (Sam 24:8, Thup. 19:11, Thup. 20:1–4, 14). Suala tlu ta vântirhkohte leh an thil sual tih sim duh rêng rêng lo mihringte chu tihboral vek an la ni dâwn a. Chutiang chu a nih avângin Israel fate leh hnam dangte indona rêng rêng hi Pathian leh Setana indonain a hrin chhuah vek a ni tih kan hrethiam tûr a ni a. Chu indona chuan krawsa Isua Krista thihna la thlenin, Pathian dikzia leh hmangaihnaa khat a nihzia pho lan a nih hun tûr rorêlna hnuhnûng berah a vâwrtâwp a thleng ang.

Kanaan mite tihboral vek a nih chhan hi Pathian leh lei leh vâna thil tha lo chi hrang hrang thlentîr tum tlattu Setana inkâra indona thleng vâng a ni tih kan hre reng tûr a ni a. Setana hian dâwt tinrêng hmanga Pathian a puh chhiat reng avângin Pathian tân pawh a nihna dik tak tihlan a tûl ve tlat atin ni (Rom 3:4, Thup. 15:3).

He khawvêla sual a lo luh chiah atang khân mi tu mah hi tan bîk nei lova (tui lâi rapin) awm theih a ni ta lo va. Pathian lama tang lo kan nih chuan Setana lama tang zâwk kan ni nghâl tihna a ni ang. Hei hi rilru-ah hre reng ila; chutichuan, a bo a bâng awm lova Kanaan mite tihboral vek an nih pawh kha rorêlna hnuhnûng bera thil thleng tûr lo entîr lâwktu anga ngaih tûr a ni.

`Indona ropui hi a taka thleng ngei niin, Pathiana lama tang i nih loh chuan Setana lamah zâwk i tang tihna a ni a. Engtin nge i tanna lam zâwk i hriat theih ang?`