---
title:  Lalpa sipaihote Hotu
date:   19/10/2025
---

`Josua 5:13–15 chhiar la. He lâi thu hian engtin nge Kanaan ram an lâk hmaa thil thleng kha a sawi? `

Israel-te hian Jordan lui an kân fel chiah a, an hmêlmate ram chinah an pên lût tan ta. Jeriko kulh chu a hmaah a ding luah mai a, a kawngkhârte lah chu tu ma luh theih loh tûra khâr tlat a ni bawk (Josua 6:1). Hetih lâi vêl hi chuan Israel mite hian indo dân phung engmah hriat an la nei bawk si lo va. Chu âi pawha la ngaihthatthlâk loh leh zual chu râlthuam an nei chau êm êm mai hi a ni. An neih chhun chu vir vawm te, fei te, thal te tih vêl mai mai a ni a, chûngte nêna kulh nghet tha tak nei khawpui—a chhûnga chêngte lah an hmêlmate’n an rawn hual thulhah tia lo inchhêk muk sa vek ni bawk—lâk tum chu a huhphurhawm ngawt ang le!

Josua’n a hmaa lo ding mi pakhat hnêna tu nge a nih tih a zawha chu miin a chhânna, “Ni lo ve” tih hi a chian ang hu-in a fiah lo angreng viau lawi bawk si a. Mikhualpa chhânna hian Josua’n a ni emaw a tih chu a ni lo ve ve a ni tih a ti lang. Tawngkam dangin sawi ila, zawhna pawimawh ber mai chu, Josua te lama tang a ni em tih ni lovin, Josua hi chu mi lamah chuan a tang em? tih zâwk a ni.

`Josua 5:14, 15 chhiar la; tichuan, 2 Lalte 6:8–17, Nehemia 9:6, leh Isaia 37:16 te chhiar leh ang che. Hêng chângte hian Lalpa sipaihote hotu nihna chungchâng engtin nge an sawi hlawm?`

Thuthlung Hluia “Lalpa sipaihote hotu” tih tawngkam a lo lanna awm chhun chu Josua 5:15 hi a ni a. “Hotu” tih leh “sipaihote” tih te hi a inkawpa hman a nih rêng rêng chuan sipai lama hruaitu kâwk a ni zêl. Pathian Lehkhabu-ah hian “sipaihote” (Saptawng Bible-ah, “host”) tih kan hmu tam hle a, he tawngkam hian sipaite, vântirhkohte bâkah, ni leh thla leh arsite pawh a kâwk thei vek a ni.

Mihringa la rawn chang rih lo Krista chu Josua hnênah hian a lamtang ni mai lo leh, Israel sipaihote Hotu pawh ni mai hek lovin, mihringte mita hmuh theih loh vân sipai rualte Hotu angin a rawn inlan a. Hemi tuma indona hi Josua leh Kanaan lalte indona âia ropui leh lian zâwk daih, sual leh tha indona a ni. Josua chhânna hian sipahote Hotu nihna chu a hria a ni tih chiang takin a tilang a. Pathian nêna intluk a nih avângin amah a zahzia lantîr nân bawkkhupin chibai an bûk hial nghe nghe (Josua 5:14, Gen. 17:3, 2 Sam. 9:6, 2 Chron. 20:18). Tûnah chuan Pathianin râl do dân tûr a lo ruahman chu zui tûrin a inpeih ta a, chu indonaah amah sipaihote Lalpa ngei pawh hi tel ve-in, a kaihhruaina hnuaiah sual sipaite chu an hneh dâwn a ni.

`“Lalpa sipaihote Hotu” chuan a mite tanpui tûrin hna a thawk reng a ni tih thu kan hriat hian eng ang thlamuanna nei thei leh nei tûr nge kan nih le?`