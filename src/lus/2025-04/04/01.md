---
title:  Indona Zawng Zawng Phêna Awm Indona
date:   18/10/2025
---

### Chhiar tûrte

Josua 5:13–15; Isaia 37:16; Thup. 12:7–9; Deut. 32:17; Exod. 14:13, 14; Josua 6:15–20.

> <p>Chângvawn</p>
> “Lalpan chutianga mihring aw a ngaihthlâk ni ang chuan a hmain a la awm ngâi rêng rêng lo va, a hnu-ah pawh a awm ngâi hek lo; Lalpa’n Israel-hote chu a dosak a ni si a” (Josua 10:14, ESV).

Josua lehkhabu kan han chhiar hian Israel fate’n Pathian thupêk, Pathian hming leh Pathian tanpuinaa indona hautak tak tak an beih thute kan hmu tam hle mai. Kanaan ram an lâk theih chhan kha Pathian tanpuina an chan vâng a ni tih thu hian Josua bu hi a luah khat hneh hle mai a. Chu thu chu Josua lehkhabu ziaktu’n (Josua 10:10, 11) a sawi lan bâkah, Pathian tawngkamah (Josua 6:2, Josua 8:1) te, Israel mipui pungkhâwmho hnêna Josua thu sawiah (Josua 4:23, 24; Josua 8:7) te, Rahabi thu sawiah (Josua 2:10) te, enthlatute thu sawiah (Josua 2:24) te leh Israel mipuihote thu sawiah (Josua 24:18) te pawh chiang takin kan hmu. A awmzia chu, hêng indona hrang hrangte hi Pathianin a rawn tihchhuah a ni tihna a ni.

Amaherawhchu, hei hian zawhna chhân loh theih loh a rawn hring chhuak a. Engtin Pathian hnam thlan ni site khân hetiang indona râpthlâk tak tak hi an lo beih le? Engtin nge “indo châka tuihâl” Pathian nia lang hi Thuthlung Hlui thute thuneihna, rintlâkna leh a taka thleng ngei a nihna tidal chuang si lovin hmangaihna Pathian tho kha a ni tih kan sawi fiah theih ang (entîr nân, Exod. 34:6, Sam 86:15, Sam 103:8, Sam 108:4)?

Tûn kârah leh kâr thar lo awm leh tûrahte hian Josua lehkhabu leh lehkhabu dangtea kan hmuh indona hrang hrangte kan luh chilh ang a. Hêng indonate bei tûra Pathianin thu a pêk chhan chu eng nge ni tih hriat kan tum dâwn a ni.