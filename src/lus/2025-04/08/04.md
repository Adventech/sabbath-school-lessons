---
title:  Entawn tlâka awm
date:   18/11/2025
---

`Josua 15:16–19, Rorêltute 1:13, leh Rorêltute 3:7–11 chhiar la. Hêng Bible chângte hian engtin nge mite entawn tlâka awm a thatzia an sawi? Kaleba rilru puthmang ang kha engtin nge thang tharte-ah pawh a lo lan chhuah ve leh?`

Kaleba hian Debir khua han rûna la thei apiang hnênah a fanu Aksi neihtîr a tiam a. Tichuan, a unaupa fapa Othniela’n han la-in Aksi chu nupuiah a nei ta a. Hemi chanchin hi a pawimawh êm êm chhan chu Kaleba huaisenzia, Pathian a rinzia leh chonate hmachhawn a inhuamzia a târ lan vâng a ni.

Chu bâkah, Israel hnam thangtharte khân hêng rinnaa mi lian tak tak pahnih, Josua leh Kaleba te hnung hi an rawn zui ve leh a ni tih a tilang bawk a. Chhuan hmasate’n an rawngbâwlna an han zawh rual chiah khân chonate hmachhawn inpeih leh, an hnam tâna Pathianin ruahmanna a lo neih tihlawhtling chhunzawm zêl tûra inpe chhuan thar an lo chhuak vel leh nghâl zat a ni.

Kaleba’n Josua hnêna, “He tlâng ram hi mi pe ta che” tia a ngên ang lo tak khân Aksi hi chuan a pasalin a fuih angin a pa’n a lo lantîr tawh ang rinna leh huaisenna a lantîr ta zâwk ang. A tumruhna leh huaisenna avâng hian a pa Kaleba hnung zuiin, Ram Tiam an luah theihna tûra Pathian thutiam chu a ring tlat thîn a ni.

Ram Tiam hi Israel-te hnêna Pathian thilthlâwnpêk chu a ni ngei mai tak a; chutih rual chuan, Israel-te hian rinna leh huaisenna nêna Lalpa thutiamte an ta neih ngam a nih chauhin an chang dâwn thung si. Aksi tumruhna hi Chanchin Tha bua kan hmuh hmeichhia, mipuite’n emaw, zirtîrte’n emaw an hnawh pawha kiang duh chuang miah lote tumruhna kha a lo entîr a. Khâng hmeichhiate khân Isua’n anmahni leh an chhûngkaw mal a sâwm zet hma chuan kal bo a tum lo rêng rêng a nih kha.

`Luka 18:1–5 chhiar la. He lâi thu-ah hian kan tân zirlâi eng nge awm?`

`Thangtharte hnêna rinna meichher hlan chhâwn zêl hi Pathianin kan kova a nghah chanchin tha hril darh hna hlen chhuah a nih theih nân thil tûl tak a ni a. Thangtharte hnêna rinna hlan chhâwn kawnga chona leh harsatna awm theite bâkah, thangtharte’n mawhphurhna an lâka hamthatna an lo chan theihte chu ngaihtuah ang che. Thalâite hian Pathian tih tak chunga hruaitu nihna dinhmun an luah theih nân engtin nge kan tanpuia kan kaihhruai thei ang? Hemi kawngah hian engtiang takin nge an entawn tlâka kan awm a pawimawh?`