---
title:  He tlâng ram hi mi pe ta che
date:   17/11/2025
---

`Josua 14:6–14, Numbers 14:24, Numbers 32:12, Deuteronomy 1:36, leh Luka 6:45 te hi chhiar la. Kaleba leh Josua te rilru put hmang hi engtin nge i sawifiah ang? Lalpa thu anga awm tlat tih hi eng nge ni a awmzia?`

Kaleba hian Lalpa’n Mosia kal tlanga, a lo va kal tawhna ramah chuan hruai luh a la ni dâwn (Num. 14:24) tia a lo tiam tawh kha a theihnghilh ngâi rêng rêng lo va. Kum sawmli a liam hnuah, ram an va enthlâk hnua ama thu sawi ngei kha sawi chhuak lehin, “ka rilrua awm ang chiah chu a [Mosia] hnênah ka thlen” tiin a sawi (Josua 14:7). Hetiang thu a sawi theih chhan hi Pathian kaihhruaina leh tanpuina azârah Ram Tiam chu an la thei ngei a ni tih chiang taka a rin vâng a ni.

Enthlatu dang sâwm, Israel-te zînga hlauhna chi tuhtute ang lo takin Kaleba hi chuan Lalpa thutiam a rinzia leh tihhlawhtlin ngei a tumzia a lantîr a. A thu sawi, “Lalpa ka Pathian thu chu ka zâwm tlat a” tih hi thu sei zâwk, “Ka thinlung hian a zavâiin Lalpa thu a zâwm tlat a” tih emaw, “Ka thinlung hi Lalpa hnunga kal tûrin/Lalpa zuia tûrin ka tikhat a” tih kaihtâwi pawh a ni maithei. Enthlatu dang sâwmte khân thinlung zawng zawnga Lalpa zui lovin hnam dangte pathian an zui tel tlat a. Chutih lâiin, Kaleba hi chuan Lalpa hnênah a thinlung zawng zawng a hlân vek a ni.

Hetiang thu bawk hi a hnu-ah pawh vawi hnih lâi sawi chhuah leh a ni a (Josua 14:9, 14), chu chuan Lalpa laka Kaleba rinawmzia a tilang chiang hle. A nungchang hi enthlatu dang sâwmte nêna an inan lohzia tilangtu, “rilru dang pu” (Num. 14:24) tia Lalpa’n a lo sawi nêna inrem tak a ni bawk a. Kum 85 a nih thleng pawhin Lalpa’n a hnênah leh a ram zauhna atâna an thinlung zawng zawng hlântute kal tlanga thil a tih theihzia entîrtu a la ni chhunzawm ta zêl a ni.

Kaleba hian hnam hrang hrangte chu Lalpa thutiam rin chhana an hauh huai ngam dân azir zêlin an chuanpual tûra lo sem tawh ram pawh an nei hlawm dâwn tih a hria a. Pathian rinchhana an rah chin apiang chu an ram a ni zêl mai dâwn a ni. Pathian thutiamte hi amaha lo thleng ngawt tûr, keimahni’n kan duh emaw, duh lo emaw pawha lo thleng hrim hrim tho tûr a ni lo va. Thiltihin a lantîr rinna a mamawh ve tlat thîn. “Mahna” tia an lo lehlin (Josua 14:12) Hebrai tawngkam, ’ulay tih hian hlauhna leh rinhlelhna nei tih a kâwk thei a; mahse, thil tha eng emaw tak a lo la thleng dâwn a ni tih rinna leh beiseina a kâwk tlângpui zâwk thîn (Gen. 16:2; Num. 22:6, 11; Num. 23:3).

`Thinlung zawng zawnga Lalpa kan zuina tûr dâl thei thil “tê tham tê tê-te” chu eng nge ni?`