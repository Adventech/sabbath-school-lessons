---
title:  Rinawmna
date:   16/11/2025
---

`Genesis 36:15; Numbers 13:6, 30–32; leh Josua 14:6, 14 te hi chhiar la. Kaleba hi tu nge ni a? Israel mite zînga a dinhmun chu eng nge ni?`

Kaleba tih hming hi Hebrai tawnga “ui” tih an sawina thumal, keleb atanga lo kal niin, chu thumal chu Thuthlung Hlui hmun hrang hrangah hian thil tha lo lam sawinaah deuh zêl a lo lang thîn lehnghâl bawk. Amaherawhchu, he thumal hi Bible-a telh ve ni ta lo lehkhathawn leh hla chham mi hrang hrangah pawh a lang a, chûngahte chuan a pu laka chhiahhlawh rinawmzia, huaisenzia leh thahnemngaihzia sawina atân hman a ni thîn. Chutiang chuan chuan, Kaleba pawh hian a hming a pu zo hle a, a dam chhûng zawng khân a Lalpa lakah a rinawm tluan chhuak zak a ni.

`Kaleba hian enthlatu dang zawngte’n a ngaihdân nêna inkalh hlawk ngaihdân an nei chungin leh, Israel mipuite pawhin tihhlumah hial vau mah se, a rilrua awm ang chu sawi chhuah a tum tlat tho a. Hei hian eng ang mi nge a nih tih a lantîr le? Num. 14:6–10, 21–25; Num. 26:65; Num. 32:12 te hi en ang che.`

Hêng Israel hnam hruaitu, Josua leh Kaleba te dam rualpui: Samua te, Saphata te, Igala te, Paltia te, Gadiela te, Gadia te, Amiela te, Sethura te, Nabia te leh Geuela te kha han ngaihtuah vang vang la. An hmingte hi i lo hriat than an ni hlawm em?

A ni kher lo vang.

Eng vâng nge? A chhan chu hêng mite hi Kanaan ram va enthla tûra Mosia’n mi sâwm leh pahnih a tirhte zînga mi sâwmte kha an ni a. Anni hming hi chu hriat reng tlâk a nih ve loh avângin theihnghilh a ni zui ta nghâl mai a ni. Anni sawi dân chuan Ram Tiam kha hneh theih rual loh a ni a. Chu rama chêngte chu mi lian tak tak an nih avângin anni lakah chuan khaukhuap ang lek chauh niin an inhmu a, an khawpui hungna kulhte pawh chhut chhiat rual loh nia an ngaih avângin an thinlung a tuiral zo ta a ni ber.

Hetih lâi hian Kanaan ram chu an lâk theih ngei rawn inring haw enthlatu pahnihtea a upa zâwk Kaleba erawh chuan rinnaa khatin, han beih thuai thuai a rawt ve thung a. Thil dik leh tha ni ngeia a hriat chu, dodâltute tamin, tihhlumah hial vau ni mah se (Num. 14:10) a sawi chhuak tîm chuang rêng rêng lo.

`I thawhpui, i vêla awm ve tam zâwkte khân i ngaihdân ang ni lo, i ngaihtuah vang vang pawha dik nia i hriat ngei kalh zâwng chiah lehnghâlin ngaihdân nei tlat thung si se engtin nge i tih ang?`