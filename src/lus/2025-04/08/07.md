---
title:  Zir belhna
date:   21/11/2025
---

“Kaleba rinna chu enthlatu dang sâwmte’n a thil hmun an sawi chhâwn dân dik lo tak kalh zâwnga a sawi dân ang chiah kha a la ni reng a. Pathianin Kanaan ram chu a la neihtîr dâwn a ni tih a lo tiam kha ring nghet tlatin, chumiah chuan Lalpa thu a zâwm hmiah mai bawk a ni. A mite nêna thlalêra an vahvaih ho chhûng zawng khân chhel takin a tuar a, an beidawnnate leh an phurrit phurhte pawh kha an phur ve vek bawk. Nimahsela, chûngahte chuan a phunnâwi ngâi lo va, a unaute an boral vek hnu pawha ani erawh humhim bîk a nih avângin Pathian a châwimâwi zâwk thîn. Thlalêra an vahvaih chhûng hian harsatnate, lungngaihnate leh hri chhiain a tlâkbuaknate an tuar a, Kanaan ram an luh hnu-ah pawh hmêlmate nêna inbeih chawlhsan tak tak lâi an nei meuh lo. Chutiang kârah pawh chuan Lalpa’n a humhim tlat zêl a; tûnah chuan kum 80 lo hnaih ve thuak tawh mah se, a la chak tha viau tho mai. A chanpual atân hian an lo hneh tawh sa ram ni lovin, enthlatu dang zawngte’n hneh theih loh tûr nia an ngaih lâi chu a dîl ta zâwk a. Pathian tanpuina azârah Israel-te tizâmtu mi lian tak takte ram ngei chu lâk a tum ruh hle a ni. He ram a dîl chhan hi châwimâwina leh hmingthanna dawn a tum vâng a ni lo va. He sipai huaisen leh tar tawh takin a duh ber chu Israel mipuite hnêna Pathian ropuina lantîr leh, an thlahtute’n hneh theih loh nia an lo ngaih thin ram chu la ngei tûra fuih a ni.”—Ellen G. White, Thlahtu Bulte leh Zâwlneite, pp. 512, 513.

“Kaleba huaisen chhan, hlauh âwm tak tak pawh hlau ve lo tûr leh thu dikah chuan zâm miah lova ding tlat tûra tanpuitu chu Pathian a rinchhan tlatna kha a ni a. Kraws sipai dik tak ni apiang chuan Keleba’n a lo rinchhan vân sipaite Hotu thiltithei tak zârah hiakn hneh theih rual loh nia lang harsatnate chu hneh theih tûrin chakna leh huaisenna a nei thei ang.”—Ellen G. White, The Advent Review and Sabbath Herald, May 30, 1912.

**Sawi ho tûrte:**

`Thiante nawrna hnar hautakzia leh mi dang zawng an ngawih vek lâia thu dik sawi chhuak tûr chuan mi huaisen tak nih a ngaih dân sawi ho ula. Kan rinna anga nung tûr pawh hian huaisen a ngâi em? Chapo emaw, intivei emaw ni miah si lovin kan rinna hi kan tlângaupui thei tho ang em?`

`In kohhranah emaw, in vêng/khuaah emaw khân i nun leh i nungchang siam thatu rinna lama mi entawn tlâk an awm em? Chûng mite chuan zui tlâk nihtîrtu eng miziate nge an neih?`

`Kan nuna media-in huhâng a neih dân hi ngaihtuahin han sawi ho teh u. Engtin nge nghawng tha lo a neihte chu kan thlauhthlâka, a thatna lâi awmte erawh kan hman tangkâi theih ang?`

`Hruaitu a nihna anga Josua inphah hniamna leh biak bûk hnaih thei ang bera chên a châk chungchâng hi ngaihtuah ula. Engtiang kawngtein nge chu chuan nangmahah thil a sawi?`