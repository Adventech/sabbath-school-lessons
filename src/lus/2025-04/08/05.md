---
title:  Hruaitu inngâitlâwm
date:   19/11/2025
---

Hnam hrang hrangte hnêna an ram chan tûr theuh leh an ramri tûrte puan a nih hnu hian an hnam pasaltha pahnih, Kaleba leh Josua te hnênah a bîk takin ram pêk a ni ve leh ta a. Kaleba’n dawng hmasain, chumi hnu-ah Josua’n a dawng ve leh a. Sawi tawh angin, hemi hma hian Israel hnam sâwm leh pahnihte hnênah khân Josua’n an ram chan tûr theuh a lo sem tawh a nih kha; tûnah chuan Israel mite hian Josua hnênah a chanpual tûr an siamsak ve a lo hun ta a ni.

`Josua 19:49–51 chhiar la. Israel-te hruaitu ropui tak, hnam hran hrang hnêna an ram chan tûr semtu’n mi dangin an chan vek hnu-ah chauh ama chanpual tûr a dawng hi ngaihtuah la. Heta tang hian eng zirlâite nge zir chhuah theih kan neih?`

Josua’n khawpui a chan ve chu Timnath-sera a ni. He khawpui hming hi thumal pahnih kaih kawp a ni a, thumal hmasa zâwk, “Timnath” hi Hebrai tawnga chhiar tih emaw, tuksak tih emaw sawina thumal (verb) manah atanga lo kal niin, a awmzia chu chanpual emaw, ram bung emaw tihna a ni. Thumal pakhat dang, “sera” hi chu serach tih atanga lo kal ni ve thungin, a awmzia pawh a chuang bâng emaw, a la bâng emaw tihna a ni a (Exod. 26:12 nên khâikhin rawh). Chutiang chuan, Josua’n a chan ve khawpui hming awmzia hi mi dangte’n an thlân bâng, ram chuang ti pawha lehlin theih a ni tihna a nih chu.

Josua’n mite thlan bâng atanga a chan ve tûr a thlan khawpui hming hian Israel-te hruaitu pahnihna hi mi duhâm lo tak a ni tih tilang a, a inngâitlâwm hle a ni tih a hriat bawk. Mi dang zawng zawngin an chanpual tûr an dawn kim theuh hun a nghâk phawt a, chu mai a ni lo, mihring bitna ram emaw, khawpui lian leh hausa emaw pawh a thlang hek lo. Khawpuia azawnga inngâitlâwm ber, chutah pawh ram tawh ni lehnghâl maithei chu a thlang a, a din thar leh hna pawh a hautak hle ngei ang (Josua 19:50 chhiar ang che).

Chu bâkah, Timnath-sera khawpui hi biak bûk awmna hmun Silo bul maia awm a ni a, hei hian Josua’n a ngaih pawimawh leh a thinlung awmna ni bawk chu a lantîr chiang viau âwm e. Khatia hnam lo piang hlim Israel-te Ram Tiama hruai luh an han niha, Pathian tanpuina nêna hnam tin leh chhûngkaw tinte’n an ram chan tûr theuh an luah tâk hnu kha chuan Josua hian a chanpual atân ram tha leh zau tak lo inpe ve ta pawh ni se tu ma’n an thîkin a rinawm loh. Nimahsela, nun dân tluangtlam taka awm mai a thlang zâwk a, Davida tawngtâi thuchham, “Lalpa hnênah thil pakhat ka dîl a, chu mawlh chu ka zawng ang; Lalpa mâwizia hmu tûr leh a biak ina thu zâwt tûrin ka dam chhûng zawnga Lalpa ina ka awm reng theihna tûr chu” (Sam 27:4) tih hi a takin a lo nunpui ta a ni. 

`Josua rilru puthmang atanga zirlâi i zir chhuah theihte chu eng nge ni? Engtin nge chûngte chu i nunpui ve theih ang?`