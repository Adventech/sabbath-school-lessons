---
title:  "Rinnaa Mi Liante: Josua leh Kaleba"
date:   15/11/2025
---

### Chhiar tûrte

Num. 13:6, 30–32; Josua 14:6–14; Luka 18:1–5; Josua 19:49–51; 2 Kor. 3:18; Rom: 12:1, 2.

> <p>Chângvawn</p>
> “In hotu, Pathian thu lo hrilh thîntute che u kha hre reng rawh u. An nun dânin rah tha a chhuahte chu ngun takin ngaihtuah ula, an rinna chu entawn ve rawh u (Hebrai 13:7, ESV).

Nu leh pate hian anmahni nun dân leh thil tih dân atangin an fate’n thil chi hrang hrang an lo zir chhâwng ve thîn a ni tih an hre theuh ngei ang a. An fate’n an nungchanga a tha lâite ni lovin, a tha lo lâi zêl zâwk an lo zir a ni tih a han hriata lung ni lo ta nu leh pa hi eng zât tak awm ang maw? Naupang kan ni emaw, tleirâwl kan ni emaw, puitling kan ni emaw, thil dik leh tha âi chuan, thil dik lo leh tha lo zâwk han tih mai hi awlsam kan ti thîn a. Hei hi chu suala tlu tawh mihringte nihphunga bet ve rêng a ni. “Thil ka tih hi a ngaihna ka hre si lo; ka thil tih thin hi ka thil tih duh zâwng a ni si lo, ka thil huat zâwng tak chu ka ti zâwk thîn si a” (Rom 7:15, NKJV). Hetiang hi kan ni theuh a ni lo’m ni?

Kan lo pian chhuah phat atangin mi dangte thil lo tih thin dân kan zir chhawm ve nghâl a. Keimahni min hnaih ber bertute hnên atangin kea kal dân te, tawng dân te leh kan rilrua awm lan chhuahtîr dân te kan zir thîn. Puitling kan lo nih hnu pawhin ngaihsân tûr leh entawn tûr tu emaw kan la mamawh reng tho va. Chûng kan mi ngaihsan leh entawnte chu mi famkim ni bîk hlawm lo mah se, rinna lama mi lian nihtîrtu an thlarau lam nunte chu kan ngâisângin kan entawn thei tho a ni.

Tûn kârah hian Josua lehkhabu-a mi pahnih, rinna lama mi lian tia sawi thin Josua leh Kaleba nungchang kan zir ho ang a. An dam rualpuite zînga mi danglam bîk nihtîrtu leh Israel fate chanchina a pawimawh lâi ber pakhata Pathian mite nun kâihruaitu an lo nih theih dân te pawh hriat kan tum bawk dâwn a ni.