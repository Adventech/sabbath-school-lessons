---
title:  Ngaihtuahnain a tihdanglam
date:   20/11/2025
---

`Rinna lama mi hming thate nun dân ngaihtuah hi thlarau lama kan than zêl theih nân a pawimawh khawp mai. Chutih rual chuan, kan entawn tûr pawimawh ber chu Isua Krista—a nun leh a zirtîrte hi a ni tih kan hre reng tûr a ni a. Engtiangin nge Isua nun kan enna chuan mi a tihdanglam thin? Heb. 12:1, 2; 2 Kor. 3:18 en ang che.`

Los Angeles khawpuia awm, University of California-a thawk scientist ropui tak, mihring hriatna thazâm hnathawh dân zir mi Marco Iacoboni-a chuan mirror neuron-te hnathawh dân zir bingna a nei a. Hêng timûr tê tê-te kal kawng hi thil eng emaw kan tih—entîr nân, kan han nuih bâwk bâwk emaw, tu emaw kan han kuah emaw—leh chûng kan thiltihte ang chiah chu mi dangin an ti lâi kan lo thlîr hian a lo phusa ta thîn a. Chutiang chuan, hêng hriatna thazâmte thiltih hian thil kan hmuh leh thiltih inkâra danglamna awm chu a lo tikiam thîn a ni a ti.

Ellen G. White-i chuan heti hian Isua nungchang thlîr pawimawhzia a lo sawi a: “Isua kan en hian chiang leh fiah zâwkin Pathian nungchang hriatna kan lo nei thîn a, amah chu kan hmu a, mi danglam daih kan lo ni ta thîn a ni. Thatna, kan mihringpuite hmangaihna chu kan nihphung ve rêng a lo ni ta thîn bawk a. Pathian nungchang ang nungchang chu keini pawhin kan lo nei ve ta thîn a ni. Amah anna kawngah lo thang lian zêlin Pathian pawh kan lo hre chiang telh telh bawk thîn. Chutiangin, vân lam mite nêna inpâwl hona kawngah pawh kan lût thûk tial tial ang a, chatuana finna leh hriatna hausa tak takte chu dawng thei tûrin thiltihtheihnaa thuam kan ni chhunzawm zêl bawk dâwn a ni.”—Ellen G. White, Krista Tehkhin Thute, p. 355.

`Rom 12:1, 2 chhiar la. Kan nuna tum inkalh tlat pahnih insual thînte chu eng nge ni? A dik leh tha zâwk tân hmun kan pe a ni tih engtin nge kan hriat theih ang?`

Tirhkoh Paula chuan Rom khuaa mite hnêna lehkha a thawn tlângkawmnaa kan nun hruaitu nih tum ve ve, inkalh tlat ni bawk si pahnih a awm thu a sawi a. Pakhat chu huhâng lian tak tak nei kan chhehvêla thil awmte hi niin, chûngte chuan ni tin hian anmahni anga awm ve tûr leh milpui ni tûrin mi tihluih an tum reng thîn.

A leh lamah Thlarau Thianghlim chuan phêngphehlep mâwi taka pangang a lo chang thîn ang deuh hian, chhûng lam atanga mi siam that a lo tum ve reng bawk a. Nimahsela, chumi chu a taka a lo thlen theih nân Pathian hnêna keimahni kan inhlana, keimahnia a lo tana tawh hna tha tak chu a hlen chhuah kan phalsak a ngâi ve thung thîn (Phil. 1:6). A pawimawh ber chu, keimahni hian eng tik lâi pawha duhthlanna dik leh tha tak kan siam reng a ni a, Thlarau Thianghlima kan awm reng pawh a tûl tel bawk.