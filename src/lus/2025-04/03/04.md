---
title:  Hre reng rawh u
date:   14/10/2025
---

`Josua 4 chhiar la. Enga ti nge Pathian hian Israel mite kha hriat rengna lung phun tûra a hrilh?`

Hêng hriat rengna lungte an phun chhan hi “chhinchiahna” atân a ni tih lo hria ila. Hebrai thumal, ’ot tih chu dân tlângpuiin “thilmak” tia lehlin thin a ni a, Pathian thilmak tih (nimin zirlâi kha en leh la), entîr nân Aigupta rama hremna lo tla angte pawh kha a kâwk thei (Exod. 7:3, Deut. 4:34). Tin, “chhinchhiahna” tihna pawh a ni ve thei tho bawk a, hmuh theih tûra thutak eng emaw rawn pho chhuaktu sawina atân hman châng a awm thîn. Entîr nân, chhimbâl chu thuthlung “chhinchhiahna” a ni a (Gen. 9:12, 13); Israel-te’n an in kawngka biang leh kawngka luchunga thisen an tahte kha “chhinchhiahna” tia sawi a ni bawk (Exod. 12:13). A pawimawh ber chu Sabbath niin, he ni hi thilsiam leh Pathian tihthianghlimna chang kan ni tih “chhinchhiahna” a ni (Exod. 31:13, 17; Ezek. 20:12).

Josua 4-ah hian chhinchhiahna tih chu hriat rengna atân hman a ni a, hêng an lungphungte hian chhuan lo awm leh zêlte hnênah mak tak maiin Jordan lui an kân a ni tih a hrilh zêl ang. “Hriat rengna” tia an lo lehlin Hebrai thumal, zikkaron hi “hre reng” tih an sawina, zakar atanga lo kal a ni a. Thil eng emaw hriat chhuah leh satliah mai âia ril deuh zâwk kâwkin, kan hriat rengzia tihlan nâna thil eng emaw tak ti tih a kâwk (Deut. 5:15, Deut. 8:2). Zawhna siamtu hriat rengna lung phun (Gen. 28:18–22) leh puithuna thil eng engte emaw tih (Exod. 12:26, 27; Deut. 6:20–25) hi Thuthlung Hluiah khân an chîng viau niin a lang a. Pathian hian a thilmak lo tih tawhte ang kha tih nawn leh thin âi chuan mite’n an hriat reng nân leh chhânna awmze nei an hmuh theih nân hriat rengna lung a phuntîr mai thîn. Chuvângin, chhinchhiahna chu “kumkhuaa” awm reng tûr a ni tiin a sawi rêng a, a awmzia chu he Lalpa thilmak tih hi a mite hriat rengnaah kumkhuain a awm tûr a ni tihna a ni.

Thang tharte’n zawhna an la zawh tûr nia a sawi hi a pawimawh khawp mai. A chhan pawh anmahni nu leh pate theuh hnêna zâwt angin, “Hêng lungte hi eng in tihna nge ni le?” tia lo dah a nih vâng a ni a. Chhuan lo awm leh zêlte chuan hêng lungte an phun chhan hi an hre vek tûr a ni. Thilmak ti thîn Pathian an rinna chu thang leh thar zêlte’n an tâna Jehova thiltih ropui leh mak tak takte awmzia leh pawimawhna an hre chhuak a nih chauhin an vawng nung thei dâwn a. Chutiang tak rinna chuan rinawm taka Bible-a innghat thurochhiahte nun chhuahpui leh mihring siamchawp thurochhiahte, a tobula a hlutna leh a phûrna hloh ta sakhaw biak dân thi tawh zui ve mai mai inan lohzia a tilang ang. A tâwp berah chuan, Bible-a innghat kan rinna hi keimahni ta niah kan ngâi tûr a ni a. Mi tu mahin, kan thlahtute ngei paw’n min rinsak emaw, rin kêp emaw thei lo.

`Lalpa nêna in lên dunna atanga Lalpa’n i tâna a lo tih tawhte hriat rengtîrtu che eng engte nge awm?`