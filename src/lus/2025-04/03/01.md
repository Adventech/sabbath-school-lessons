---
title:  Pathian Khawngaihna Hriat Rengnate
date:   11/10/2025
---

### Chhiar tûrte

Josua 3, Num. 14:44, Luka 18:18–27, Josua 4, Joh. 14:26, Heb. 4:8–11.

> <p>Chângvawn</p>
> “Lalpa in Pathianin hmânah Tuifinriat Sen chu kan kâi hma lohva kan hmaa a lo tikang chat ang khân, Lalpa in Pathianin Jordan lui tuite hi in kâi hma loh chuan in hmaah a tikang chat ta a nih hi; leilunga hnam tinrêngin Lalpa kut hi a lo chak a ni tih an hriat theiha, Lalpa in Pathian chu kumkhuaa an tih theih nân” (Josua 4:23, 24).

Police officer pakhat hian a hmaa tlân John-a chu lo ding tûrin a hriattîr a. Chu veleh John-a chuan kawngsîr lam pan nghâlin a car chu a tiding ta a. Police officer chuan a driving license phawrh tûrin a hrilh a; mahse, John-a chuan a license a dahna a pawisa ip (wallet) chu a office-ah a theihnghilh daih mai tih a hre chhuak a. Police officer chuan eng hna thawk nge a nih tih zâwtin, John-a chuan college/university-a zirtîr hna thawk (professor) a nih thu a hrilh a. Chutah, police officer chuan ticket pakhat hi a pe a, a pêk pah chuan pawisa châwitîr angah chuan ngâi lo tûrin a hrilh bawk a.

“Inzirtîrna (tuition) man a nih kha. Thil eng emaw kan zir duh a nih chuan, a zir man kan pe thîn a. Hei hi license ken theihnghilh tawh loh i zirna man a nih hi. Ni hman nuam le, professor” a ti a, a kalsan ta a.

Mihring kan ni a, kan hmuha awm reng ni lo thilte chu kan theihnghilh zui leh mai thîn. Mi tu emaw phone hmanga kan biak ngei ngei ngâite chu kan lo theihnghilh daih a, email chhân lêt ngâi kan chhân lêt theihnghilh a, kan pangpâr khâwite tui kan pêk theihnghilh a, kan thiante leh kan fate ngei ngei pawh an birthday kan lo theihnghilhsak leh mauh thîn bawk. Thil dang eng eng emaw pawh kan tih theihnghilh fo va, sawi sên a ni lo hial zâwk ang. Kan thlarau nunin a mamawhte theihnghilh phei chuan nghawng pawi tak a nei thei a, pawisa châwia chin fel mai theih a ni ve lo. A chhan pawh chatuana kan chan tûr hril thei khawp hiala pawimawh a nih tlat vâng a ni.

Tûn kârah hian Hebrai mite’n Jordan lui an kân dân kan zir dâwn a, hemi tuma an thil tawnte atang hian eng zirlâite nge zir chhuah theih kan neih tih hriat i tum ang u.