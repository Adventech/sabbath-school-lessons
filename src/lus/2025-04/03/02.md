---
title:  Jordan lui an kân
date:   12/10/2025
---

`Josua 3:1–5 leh Numbers 14:41–44 chhiar la. Pathianin an hmaa thil thleng mai tûr atâna lo inbuatsaih lâwk tûra Israel-te a hrilh chhan hi eng nge ni?`

Hei hi Josua lehkhabua thuthlun bâwm sawi lan a nihna hmasa ber a ni a. Hemi hma lama thuthlung bâwm a lo lannate chu biak bûk chhûnga dah an nih thu sawinaah (Exod. 40:21) te, Israel fate’n Sinai tlâng an chhuahsan thu sawinaah (Num. 10:33–36) te leh Kanaan ram lâk tuma an thawh chhuah hmasak zâwk tum chanchin sawinaah (Num. 14:44) te hian a ni. Thuthlung bâwm hi Israel fate biak bûka bungraw awm zîngah chuan a pawimawh leh thianghlim ber a ni a, a chhûnga hian thil pathum: (1) Thu Sâwm Pêk inziahna lungphêk te; (2) puithiam lalber Arona tiang te leh (3) manna dahna bêl te awmin (Exod. 16:33; Heb. 9:4), hêngte hi Israel mite leh Pathianin inlaichînna nghet tak an nei a ni tih entîrtute a ni.

Thuthlung bâwm leh Jordan lui kân tûra an inbuatsaihna hian Kanaan ram chu anmahni duh dân ang leh an hun ruatah an lût ve ngawt dâwn lo tih a hriattîr a. Pathian ruahman dân an zuia, a hun ruatah an che a nih chauhin an lût ang. Pathian—an thlaa thuthlung bâwm zâr hliahtu cherub pahnihte chunga thu anga sawi (Exod. 25:22, Num. 7:89)—chu Israel-te’n an luh hma hian a lo va lût hmasa ang a; chutichuan, ani kaihhruaina hnuaiah hnehna an chang dâwn a ni.

“Intithianghlim rawh u” (Josua 3:5) ti emaw, “inserh hrang rawh u” (ESV) ti emawa an lo lehlin Hebrai thumal hian puithiamte’n biak bûka an rawngbâwlna an tan hmaa an intithianghlim (Exod. 28:41, Exod. 29:1) ang leh Israel mipuite’n Sinai tlânga Pathian rawn inpuanna an hmuh hmaa an lo intithianghlim (Exod. 19:10, 14) ang kha a kâwk a. He inserhhranna emaw, intihthianghlimna emaw hian sual hawisan leh puithuna thila bawlhhlawh awm zawng zawng lâk kian vek a huam. He thupêk tho hi Numbers 11:18-ah pawh a lo lang leh a, hetah hi chuan Pathian thilmak tih lo thleng mai tûr atâna an buatsaihna a ni ve thung. Tin, chutianga inbuatsaihna chu an hmêlmate nên an inbeih dâwn pawhin a nei thîn tûr a ni bawk a (Deut. 23:14). Israel mite chuan Pathianin an hmêlmate a dosak hmain a laka an rinawmzia leh amah chu an Hruaitu a ni tih an pawmzia an tilang ngei ngei tûr a ni.

Pathian thilmak tih avânga Jordan lui an kânna chu Kanaan rama chêngte hnawhchhuahsak a lo tiam tawh kha a rin ngam a ni tih hriattîrtu tûr a ni dâwn a. Jordan lui luang lâi pawh a chawlhtîr thei a nih chuan, chênna tûr ram pawh a pe thei ngei ang tih rinhlelh rual a ni lo.

`Pathian chuan Jordan lui luang lâi hi a chawlhtîr zen zen lo va. A rawn chêtnate pawh hi kan lo hre vek lo thîn bawk. Kan tâna Pathian rawn chêtna chu lo hre tûr leh chang tûrin engtin nge thlarau lamah kan lo inbuatsaih theih ang?`