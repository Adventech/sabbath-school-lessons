---
title:  Jordan râl
date:   16/10/2025
---

“Ani chuan tuifinriat kha lei rovah a chantîr a;\
Luipui kha kein an kal kâi a.\
Chutah chuan amahah kan hlim a ni” (Sam 66:6).

Israel fate’n Tuipui Sen an kân leh Jordan lui an kân hi Bible chanchina hun thar lo inher chhuahna ve ve a ni a, chu mai bâkah awmze ril tak nei chhinchhiahna pawh a ni ve ve bawk (Sam 66:6, Sam 114:1–7, leh 2 Lalte 2:6–15 chhiar ang che). Thuthlung Hluiah hian hêng thil thleng pahnihte sawi zawmtu leh an pawimawh dân târ lanna châng pawh a awm nual a. Entîr nân, Sam phuahtu chuan Israel fate’n Tuipui Sen leh Jordan lui an kân kha entîrna atâna hmangin a nuna Pathian chhandamna thiltih chu nasa takin a fak a ni (Sam 66:16–19).

Sam 114 pawhin hêng thil thleng pahnihte hi a sawi zawm ve leh bawk a, a sawi zawm chhan erawh a thlen hun a inang lo tih a hriat loh vâng ni lovin, a pahnih hian thlarau lama pawimawhna inang an neih vâng a ni. Chutiang chuan, hêng thil thleng pahnihte hi Israel-te nihna thlâk danglamsaktu ni ve ve anga sawi a ni a: pakhat hian sal ni thîn kha mi zalênah siam ta-in, pakhat dang hian chênna hmun nghet pawh nei lova pêm kual mai mai thîn kha anmahni pual tûr ram a neihtîr ta bawk. Hêng Samte phuahtu hian Israel fate’n Tuipui Sen an kân leh Jordan lui an kân te kha ama nun leh dinhmun lo inthlâk tâk dân tilangtu angin a sawi chhuak a—rah beha awm, rethei tak, tanpuitu nei lo leh mite hmuhsit ni thîn kha him tak, hrisêl tha, chhandamna chang leh mi zahawm tak a lo ni ta a ni.

Elija pawh kha Jordan lui kama a awm lâiin vânah lâk chhoh a ni a, Jordan lui a kân kha a nun leh dinhmun thlâk danglamsak hlawktu a ni. Elisa tân pawh a pawimawh êm êm tho a: zâwlnei Elija rawngbâwltu (1 Lalte 19:21) ni thîn kha Israel hnam zâwlnei a lo ni ve ta (2 Lalte 2:22).

`Matthaia 3:16, 17 leh Marka 1:9 chhiar la. Engtiangin nge Thuthlung Thar ziaktute hian Jordan lui hi thlarau lama entîr pawimawh nei angin an lo sawi?`

Israel-te âi awh a nihna angin, leia Isua rawngbâwlna hian Thuthlung Hlui huna Israel fate chanchin kha thui tak a zui ve a. “Tuipui Sen-a” an thil tawn ang leh “Jordan luia” an tawn ang te pawh kha a tawng ve vek bawk. Nausên zawng zawng tihhlum vek tûr tih thupêk chhuah (Mat. 2:14–16) a nih hnu khân Aigupta ramah tlânchhiain, chuta ta chu koh chhuah leh a ni a. Thlalêra Israel fate kum 40 chhûng zet an vâkvâi ang deuh khân thlalêrah ni sawmli chhûng fianrial hun a han hmang ve a (Mat. 4:2). Tin, vântlâng hriata a rawngbâwlna a tan dâwn khân Jordan luiah hian baptisma a chang phawt bawk (Mat. 3:16, 17; Marka 1:9).

A hnu-ah Hebrai Lehkhathawn 3–4 pawhin Israel fate’n Jordan lui an kân kha thalarau lama entîrna pawimawh tak a ni tih a sawi ve leh a. Kanaan rama an luhna kha Kristiante’n rinnaa “khawngaihna chawlhnaa” an luhna lo entîrtu a ni a ti.