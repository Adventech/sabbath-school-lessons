---
title:  Zir belhna
date:   17/10/2025
---

Ellen G. White-i lehkhabu Thlahtu Bulte leh Zâwlneite bung 44, “Jordan Lui Kân” (phêk 502–508) chhiar ang che.

“Israel fate’n Kanaan ram an pan lâia an thil tawnte hi chhiar la. Jordan lui kân tûra an inbuatsaih dân leh an kân dân inziahna Josua bung thum leh bung li phei hi chu chhiar ngun leh zual ang che. Kan thinlung leh rilru hi Lalpa’n a mite hnêna a lo zirtîr tawh zirlâi pawimawh tak takte hriat thar lehna hmanga kan sâwizawi fo a tûl thîn a. Chutichuan, Pathian Thu-in min zirtîrte hi Israel fate tâna a lo duan ang chiah khân keini tân pawh ngaihnawm leh tangkâi a lo ni reng thei dâwn a ni.”—Ellen G. White Comments, The SDA Bible Commentary, vol. 2, p. 994.

“Tûnlâi [thlarau lama] Israel-te hi hmâsâng Israel-te âi khân Pathian an theihnghilh leh milem biakna suala an luh mai a hlauhawm zâwk daih a, Sabbath serhtute ngei pawh an bâng bîk chuang lo. Pathian chuan hmasâng Israel mite kha milem biakna laka invêng fîmkhur hle tûrin a chah a, a chhan pawh Pathian nung rawng an bâwlna lak ata hruai bo an nih vaih chuan an chungah a ânchhia a lo tlâk ngei dâwn vâng a ni. Chutih lâiin, an thinlung zawng zawng, an thlarau zawng zawng leh an chakna zawng zawnga Pathian an hmangaih a nih erawh chuan kawng tinrêngin mal a sâwm thung dâwn a, an zîng ata natna zawng zawng a la kiang vek bawk ang.”—Ellen G. White, Testimonies for the Church, vol. 1, p. 609.

**Sawi ho tûrte:**

`In class-ah Israel fate’n mak tak maia Jordan lui an kân dân kha sawi ho ang che u. Thilmak tih awmzia hi engtin nge i sawi fiah ang? Tûnlâi huna Pathianin thilmak a ti ngâi ta vak lo nia lang hi eng nge a chhan?`

`Mi mal ang leh kohhran ang pawha thlarau lama thil kan hriat reng theih lohna, kan haihawt fo thinna hi engtiang kawngtein nge kan tihreh anga kan invên theih ang? Pathian nêna inzawmna nung kan neih reng hi thil pawimawh tak niin, kan Kristian nun hrim hrim pawh hi tûn hmaa kan thil lo tawn tawh leh dâi hriat ropui tak takte chauha innghat tûr chu a ni lo ngei mai tak a. Chutih rual chuan, engtin nge kan thil lo tawn tawh leh dâi hriatte kha kan nuna Pathianin hna a lo thawh tawh dân min hriat thartîr lehtu atân kan hman theih ang?`

`Sabbath serhna hian engtin nge kan nuna Pathian rawn inrawlh dân hre reng tûra min puih bâkah, a lalrama chawlhna min tiam chu min lo tem lâwktîr bawk? Sabbath hian engtin nge kan hriat reng tûr chauh pawh ni lovin, Nakina la chan kan beisei theih pawh min kawhhmuh?`