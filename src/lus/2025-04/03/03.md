---
title:  Thilmakte ti thîn Pathian nung chu
date:   13/10/2025
---

`Josua 3:6–17 chhiar la. Israel-te’n mak tak maia Jordan lui an kân ta mai hian a rawng kan bâwl Pathian mizia eng nge min hrilh?`

Israel-te’n Jordan lui an kân thu hi Josua 3:5-ah chuan Hebrai thumal, niphla’ot (“thilmakte”) tih hmanga sawi a ni a. He thumal hian dân tlângpuiin Pathian thiltih ropui leh mak danglam tak takte bâkah, a danglamzia tilangtu a thiltihte pawh a kâwk thîn (Sam 72:18, Sam 86:10). Israel mite chuan hêng Pathian thiltih mak leh ropui tak takte hi an han ngaihtuah a, Lalpa chu fakin, hnam dangte zîngah a ropuizia an puang chhuak ta a (Sam 96:3). Aigupta rama hremna sâwm lo thleng te (Exod. 3:20, Mika 7:15), Tuipui Sen an kân te leh thlalêra Pathian hruaina an dawn (Sam 78:12–16) te kha thilmak tia an sawi thinte chu a ni.

Bible ziaktute hian khawvêl siamtu Pathian chu a thilsiamte’n an phuar ve lêm lo va, an nawr lui thei bawk hek lo tih an hre chiang hle a, chutiang a nih thu chu an sawi chhuak fo bawk. Pathian tân chuan hlen chhuah theih loh (a Hebrai tawngin a kawh chu, “ropui lutuk”) tûr khawpa harsa engmah a awm lo va (Jer. 32:17), a hming leh a nihphung pawh mak tak a ni hrim hrim bawk (Ror. 13:18); chuvângin, keini tân chuan hriatthiam phâk rual loh a ni.

Hnam dangte pathian, mi pawh chhandam ve thei hlei lote (Sam 96:5, Isaia 44:8) ang lo takin Bible-a kan hmuh Pathian hi chu “Pathian nung,” hna thawk reng leh harhvâng tha tak a ni a. Amah zuitute pawhin anmahni tanpui tûra a rawn chêt hun an lo nghah ngam thin a ni.

Zâwlnei Zakaria pawhin Babulon saltâng an nihna atanga chhuak ta Israel-te hma lam hun tûr a sawinaah he tawngkam (niphla’ot tih nên a tobul chu a inang) tho hi a rawn hmang ve leh a. Jerusalem khawpui chu tun din leh vek a ni ang a, a kawtthlêrahte chuan pitarte leh putarte thu thînin, naupangte pawh an infiam thîn bawk ang a ti. A thil sawi hi a mi chêngte ngaihah chuan thil thleng thei ni âwmin a lang lo rêng rêng. Mahse, heti hian a puang ta a: “Sipaihote Lalpa chuan heti hian a ti a ni: Chûng ni-ahte chuan hêng mi la awm chhunte mit hmuhah hian a mak a nih pawhin keia mit hmuhah a mak ve kher dâwn em ni? tih hi sipaihote Lalpa thu chhuak a ni. Sipaihote Lalpa chuan heti hian a ti a: Ngâi rawh u, ka mite chu chhak lam ram ata te, thlang lam ram ata te ka chhan chhuak ang; tichuan, ka rawn hruai khâwm ang a, Jerusalem chhûngah an chêng ang” (Zak 8:6–8, ESV).

`Luka 18:18–27 chhiar la. Isua’n a zirtîrte a chhânna hian engtiangin nge thil tih theih ni miah loha langah pawh Pathian chu ring ngam thei tûrin a fuih che?`