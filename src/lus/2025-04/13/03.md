---
title:  Tih tak zet leh dik takin
date:   22/12/2025
---

`Josua’n Israel mite hnêna ngenna a siam chu eng nge ni? (Josua 24:14, 15). Tih tak zet leh dik taka Lalpa rawngbâwl tih chu eng nge ni a awmzia?`

Josua ngenna siam hian Israel-te chu an Siamtu lakah rinawm taka awm leh, hnam dangte laka an danglamna chhawm nung zêl chungin, Ram Tiamah chuan an chêng ang nge ni a, milem be hnam tam tak zînga pakhat nia, nihna hrang, thiltum leh mawhphurna mumal pawh nei bîk chuang lo an ni zâwk ang tih thu-ah thutlûkna siam tûrin a phût tih chiang takin a lang a. Anmahni ngeiin an thlan fel a tûl tlat.

Josua ngenna siam hi thil pahnih inkawp a ni a: Israel-te hian Lalpa chu tihin, “tih tak zet leh dik takin a rawng an bâwl tûr a ni. Pathian tih tih hian amah hlau ngawih ngawih leh a bula awm tak ngial pawh ngam lo tih lam a kâwk lo va. Pathian ropuizia, thianghlimzia leh tâwp chin neih lohzia hriatna leh, chutih lâia keini erawh kan têt thung si-zia, sual si-zia leh tawngchham si-zia inpawmna atanga lo piang chhuak amah zahna leh tihna nei tihna a ni zâwk. Pathian tih tih awmzia chu a thilphûtte sânzia leh kumhlunzia hriatna nei tihna a ni bawk a, ani chu kan vân Pa a nih mai bâkah kan Lal Pathian pawh a ni tel bawk. Chutiang tak chu a ni tih kan hria a nih chuan thuâwihna nun kan lo nei ngei ang (Lev. 19:14, Lev. 25:17, Deut. 17:19, 2 Lalte 17:34). “Tih” tih tawngkam hian Israel-te nun kâihruaitu tûr rilru puthmang chu sawi tho mah se, Pathian tihnain lang theia rah a chhuah chu rawngbâwlna a ni a. Pathian hi kan tih a nih chuan a rawng kan bâwl lo thei lo vang.

Israel-te laka Pathianin a phût rawngbâwlna chu Hebrai tawngkam pahnih: “tih tak zet” tih leh “dik takin” tih hmanga sawifiah a ni a. A hmasa zâwk (Hebrai tawng chuan, tamim) hi inthâwina atâna an hlan ran chu a him tha a ni tih sawina atâna hman thin a nih lâiin, a hnuhnûng zâwk “dik takin” tih emaw, “rinawm takin” (Hebrai tawng chuan, ’emet) tih emaw hi chuan chat lak awm lo tih leh nghet tih a kâwk ve thung. A tlângpuiin, Pathian nungchang sawina atân hman thin a ni a, ani chu rinawm tak, Israel-te phei chuan a rinawmzia an hriat chian êm êm a ni.

Mi rinawm chu mi rintlâk leh rinngamawm a ni a. A awmzia chu, Josua hian an laka Pathianin a lo lantîr thin rinawmna ang chiah kha anni pawhin Pathian lakah lantîr lêt ve tûrin an hrilh tihna a ni. Rinawmna lantîr han tih hian Pathianin a phûtte a lang maia zâwm tihna a ni lo va, thinlung chhûngril tak atanga lo chhuak thuâwihna a kâwk zâwk. An nun leh awm dânah an tâna thil a lo tih tawhte avânga a laka an lâwmzia an lantîr tûr a ni a. Chutiang bawkin, keini tûnlâi huna mite pawh hian kan lantîr ve thîn tûr a ni.

`“Tih tak zet” leh “dik taka” Lalpa rawng i bâwl ve theih dân tûr chu eng nge ni? Pathian hnêna i inhlan pumhlûm thakna tûr kawng dâltute chu eng nge ni?`