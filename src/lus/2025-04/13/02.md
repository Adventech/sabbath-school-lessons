---
title:  In awm ve a!
date:   21/12/2025
---

“Tichuan, Israel hnam zawng zawngte chu Josua’n Sekemah a khâwm a, Israel hnam upa te, an puipa te, an rorêltu te leh an hotute chu ko chhuakin, chûng mite chu Pathian hmaah an ding ta a” (Josua 24:1, NKJV).

Sekem hi Abrahama’n Kanaan ram lo thlena mâichâm a siamna hmun kha a ni a; tin, hemi hmunah ngei hian Pathian chuan Kanaan ram a la pêk tûr thu a lo hrilh bawk a nih kha (Gen. 12:7). Tûnah chuan Abrahama hnêna Pathianin thu a lo tiamte kha a takin a lo thleng ta ngei a, hemi hmun, an hnam pa hnêna thutiam pêk a lo nihna hmunah ngei hian Pathian nêna thu an thlun chu an nemnghet thar leh ta a ni. Hemi tuma Josua thu sawi, “In zînga hnam dang pathian awmte chu dah bo daih ula” tih hian Jakoba’n a chhûngte leh a hnêna awm zawng zawngte hnêna thu a lo sawi kha min hriat chhuahtîr a (Josua 24:23; Gen. 35:2–4). Thu an thlun thar lehna hmun hrim hrim pawh hian “pathian” dang zawng zawngte chu hnâwla, Lalpa laka rinawm tlat zêl tûr an nihzia a hriattîr pah nghâl bawk.

`Josua 24:2–13 chhiar la. Israel-te hnêna Pathianin thu a chah chu eng nge ni?`

Pathianin Israel fate chanchin kal tawh hrang hrang a sawi chhuah hian a changtupa ber chu amah a ni tih a târ lang a: “ka hruai chhuak a,” “ka pe a,” “ka tîr a,” “ka hrem a,” “ka ti a,” “ka hruai chhuak che u a,” “ka chhanchhuak che u a,” leh a dangte pawh. An hnam chanchinah hian anmahni chu thil titu ber ni lovin, Pathianin thil a tih zâr lo zotu mai chauh an ni tih chiang takin a lang. Anmahni siamtu pawh Pathian tho hi a ni a. Abrahama nunah khân Pathian rawn inrawlh lo se chuan an chheh vêla awm hnam dangte pathian rawng kha an bâwl ve tho dâwn a ni tih a chiang reng mai. Hnam anga Israel-te an lo awm theih chhan hi an thlahtute’n thil tha eng emaw an tih vâng a ni rêng rêng lo va, Pathian khawngaihna zâr an zo liau liau a ni zâwk. Chuvâng chuan, Kanaan rama an lo chêng ve ngawt pawh hi chapopui lovin, Pathian rawngbâwl mai tûr an nihzia hriattîrtu a ni zâwk tûr a ni.

Lalpa thu sawiah hian vawi nga ngawt mai “nangni” tih leh “anni” (an thlahtute) tih tawngkam hman chhawk a ni a. A awmzia chu, an thlahtute leh tûnah Sekema awm mêk anmahni hi thuhmun reng niin a ngâi tihna a ni. Josua hian Mosia’n Deuteronomy 5:3-a a lo sawi tawh kha târ lan a tum a, Lalpa chuan an thlahtute hnênah chauh khân thu a thlung a ni lo va, tûna thu a sawi lo ngâithla mêktu zawng zâwngte hnênah pawh hian a thlung a ni tih hriattîr ngei a duh a ni. Tûn lo kal khâwmte zînga a tam zâwk daihte hi chu Aigupta ram atanga lo chhuak kha an ni ve tawh lo va. An “zavâi” hian Horeb-a lo awm ve lah an ni hek lo. Nimahsela, Josua hi chuan an zavâia lo awm ve angin a sawi tlat si. A tâwi zâwnga sawi chuan, tûn hmaa thil lo thlengte kha zirlâiah an lo hmang tûr a ni tihna a. An thlahtute tâna hna lo thawk thîntu Pathian chuan anmahni tân pawh thawh a la inhuam reng a ni.

`A kohhran anga mawhphurhna kan lâk tlân theihna kawng awmte chu eng nge ni? A awmzia chu, ka thiltihte hian engtiangin nge kohhrana mi zawng zawng a nghawng thin?`