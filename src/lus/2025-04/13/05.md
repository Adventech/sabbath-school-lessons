---
title:  Milem biak hlauhawmnate
date:   24/12/2025
---

`Josua 24:22–24 chhiar la. Josua’n an milem pathian zawng zawngte dah bo vek tûra a hrilh thar leh a tûl chhan hi eng nge ni?`

Milem biaknaa tlu leh mai thei an nihzia hi sawi âia chiang a ni a. A hma daih, Moab phâia an awm lâi khân he thu tho hi Mosia pawhin a lo hrilh tawh a nih kha. Tûna an mitthlaa awm pathiante hi chu Aigupta mite pathian emaw, lui râla chêngte pathian emaw ni lovin, “anmahni zînga” awm hnam dang pathiante an ni. Chutiang chuan, Josua hian Israel-te chu Lalpa hnêna an thinlung zawng zawng hlân tûrin a sâwm a ni. Heti lâia Hebrai thumal a hman, natah tih hi a awmzia chu “pharh,” “thle” tihna a ni a. Hei hian Pathian chu mihringte lama lo thle hniama, an tawngtâinate ngâithla thîn a nih thu sawiin (2 Lalte 19:16, Sam 31:2, 3, Dan. 9:18), chutiang rilru chu Israel-te laka zâwlneite’n an phût pawh kha a ni thîn (Isaia 55:3, Jer. 7:24). Tin, Solomona’n hnam dang pathiante lama a thinlung a hâwitîr tâk thu sawina atân pawh khân hman a ni bawk (1 Lalte 11:2, 4, 9). Suala tlu tawh mihring thinlung hi chuan Pathian âw ngâithla tûr leh a lama a beng chhi tûrin tumna a nei sa miah lo va. Pathian duhzâwng chu kan tih theih nân keimahni ngei hian rilru fîm tak pu chungin thutlûkna kan siam a tûl thîn rêng a ni.

Israel-te chhânna chu: “A thu kan zâwm zêl ang” tih a ni a. He thu hian Pathian thu an zawm chhan tûr chu amah nên inzawmna tha tak an neih vâng a ni tih chiang takin a sawi. Israel-te hi nunna pawh nei lo dânte chu pâwng zawm tawp mai tûra phût an ni lo va, Pathianin thu a rawn thlunpui hi amah nêna inzawmna nung neih chungchâng niin, chu chu dân leh dûn chi hrang hrang hmanga sawi fiah zawh rual a ni lo. Tin, Israel-te sakhua hi dân zawm avânga Pathian lawm tlâk tum tûra inzirtîrna a ni lo hrim hrim bawk a; nih ahnehin, hmangaihna leh thianghlimna hmanga Chhandamtu thianghlim leh ngilnei tak nên inzawmna nung nei tûra insâwmna a ni zâwk.

Israel mipuite hian Lalpa rawng an bâwl chhan tûr hrang hrang pathum sawiin, Josua’n thu a pêk ang ngeia an zîng hnam dang pathian awmte pawh dah bo vek intiam mah se, chutiang chu an ti ta ngei a ni tih a lanna erawh a awm lêm lo. Josua lehkhabu-ah hian Josua’n thu a pêkte rêng rêng chu (Mosia’n a pêkte pawh) an zâwm zêl a ni tih a ziah lan a ni thîn a. Nimahsela, tûn tuma an thil tiam hi chu an ti ta ngei e tih finfiahna a awm miau loh avângin an ti ta lo a ni ang a tih ngaihdân min neihtîr lo thei lo. Josua’n Lalpa rawngbâwl tûra Israel fate a sâwmna hi Josua hun lâia mite tân chauh a ni bîk lo va, chhuan tina Pathian mi, he thuchah lo chhiar emaw, hria emaw apiangte tân pawh a ni bawk.

`Lalpa hnênah thil eng emaw ti tûra intiamin, amaherawhchu, tih leh tâk si loh i nei thîn em? Eng vânga ti leh ta si lo nge i nih? I chhânna chuan Pathian khawngaihna i mamawhzia a hriattîr che em?`