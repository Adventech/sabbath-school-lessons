---
title:  Zir belhna
date:   26/12/2025
---

Ellen G. White-i lehkhabu, Thlahtu Bulte leh Zâwlneite bung 49, “Josua Thu Hnuhnungte” (phêk 545–549) chhiar ang che.

“Aigupta ram atanga lo chhuakte zîngah khân milem pathiante be thîn mi tam tak pawh an tel ve a; chûng mite chuan a rûk tê-in Kanaan rama an inbel bel thleng pawh khân an thil chîn thin chu an la chhunzawm zêl tho. He thil sual hi Israel mite zîngah lo ti ve an awm a ni tih Josua’n a hria a, a nghawng tûr tha lo tak takte pawh a hmu tlang sa vek bawk. Hebrai mite zîngah chuan insiamthatna nasa tak thleng se a duh êm êm a. Mipuite hian an thinlung zawng zawnga Lalpa rawngbâwl an thlang a nih loh chuan a lakah anmahni leh anmahni an inla hrang telh telh mai dâwn a ni. . . . Hebrai mite zîngah hian eng emaw zât chu thlarau leh tih tak zeta Jehova chibai bûk thîn awm tho mah se, dân ang chauha ti ve mai mai pawh tam tak an awm bawk a; chûng mite chuan phûrna emaw, thahnemngaihna emaw an nei miah lo. Thenkhat phei chu an thinlung chhûngrilah pawh milem mai an la ni zui leh ta nghâl a, chutiang mi an ni tih chu hria se an inzahpui ve ngawt ang.”—Ellen G. White, Signs of the Times, May 19, 1881.

“He thuthlûng khûn tak hi Josua khân vawn that reng atân tiin dân bu-ah a lo ziak a. Tin, lung lian pui a la a, Lalpa hmun thianghlim bula sasaw thing hnuaiah chuan a phun a. Tichuan, mipuiho hnêna heti hian a sawi a: ‘Ngâi teh u, he lung hi kan thu hretu ni rawh se; hei hian Lalpa’n kan hnênah a lo sawi zawng zawng kha a hriat tâk vek hi: chuvângin, in laka thuhretu a ni ang a; chuti lo zawng, in Pathian hi in phatsan dah ang e.’ Josua hian mipuiho hnêna thu a sawite leh vaukhânna thu a pêkte chu ama phuahchawp mai ni lovin, Pathian thu ngei a ni tih chiang takin a puang a. He lung lian pui hi chhuan lo awm leh zêlte hnêna phun a nih chhan hriattîrtu tûr niin, milem biakna suala an tlu lût a nih chuan anmahni thiam loh chantîrtu tûr pawh a ni nghâl bawk ang.”—Ellen G. White, Signs of the Times, May 26, 1881.

**Sawi ho tûrte:**

`“Ani [Lalpa] zawng Pathian thianghlim a ni si a; Pathian thîkthuchhia pawh a ni bawk” (Josua 24:19) tih hi eng nge ni a awmzia? Engtiangin nge Pathian chu Pathian thîkthuchhia a nih?`

`Engtiangin nge Pathian kan hmangaihna hi duhthlan theihna zalên min pêk nên hian a inzawm? Zalênna dik tak nei lo ta ila kan hmangaih tak tak thei ang em? Hmangaih tak tak tûrin intihluih theih a ni em? A ni lo a nih chuan eng vânga ni lo nge ni?`

`Tûnlâia kohhran hruaitute’n thangthar zâwkte hnêna mawhphurhna an hlan chhâwn zêl theih dân tûr kawng thenkhatte han sawi teh.`

`Josua nun leh a lehkhabu tlângkawmnaa Israel mipuite’n a dam chhûng zawng chuan Lalpa rawng an bâwl thin thu a ziah hi ngaihtuah la. Nangma nun kha mite’n khâikhâwm ve dâwn ta se, engtin nge an sawi ang? Engtiangin nge sawi se i duh?`