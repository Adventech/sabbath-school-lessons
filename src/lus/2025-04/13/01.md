---
title:  Vawiinah Hian Thlang Rawh U!
date:   20/12/2025
---

### Chhiar tûrte

Josua 24; Gen. 12:7; Deut. 17:19; Deut. 5:6; 1 Lalte 11:2, 4, 9; 2 Tim. 4:7, 8.

> <p>Chângvawn</p>
> “Tin, Lalpa rawngbâwl hi tha lo âwm anga in hriat chuan vawiinah hian tu rawng nge in bâwl dâwn thlang mai rawh u. . . . Kei leh ka chhûngte erawh hi zawngin Lalpa rawng a nia kan bâwl dâwn ni” (Josua 24:15).

Josua bung tâwp berah hian Israel fate’n Pathian nêna thu a thlun thar leh tâk thu kan hmu a; nimahsela, tûn tum hi chu an hruaitu upa angreng tawh tak Josua hovin a ni ve ta thung. Hemi bunga kan hmuh hi a thuthlung chanchin ngau ngau ni lovin, thuthlung thar thawh leh a nih thu zâwk ni mah se, hmasâng Bible ram vêla chêng hnam dang lalte’n a hnuaia kûn lal tênau deuhte nêna thu an thlun nikhuaa an lo tih thin thil hrang hrang kan hmu a. Chûngte chu: (1) thuhmahruai an han sawi phawt a, chutah chuan thuthlung neih rawttu zâwk, hma latu zâwk lal nihna târ lan a ni; (2) chumi hnu-ah thuthlung siamtute chanchin sawi niin, chutah chuan lal leh a thla zâr hnuaia lo inbâwk hrang ve lal tênau zâwkte inlaichîn dân târ lan a ni; (3) thuthlung intiamkamnate a awm leh a, chutah chuan lal tênau zâwkte khân a thla zâr hnuaia an awmna lal laka a rinawm tlat tûr thu sawiin, chu chu a laka an lâwmzia entîrna anga ti an ni bawk; (4) thu an thluna an rinawma malsâwmna an chan tûrte leh an bawhchhiata ânchhia an dawn tûrte târ lan a ni; (5) an thutiamte lo hriatpuitute hming ziah a ni; (6) an inremna thuthlung chu nakînah pawh en leh theih tûra vawn that thin a ni; (7) thuthlung an duan chu an pawm ve ve a ni tih an ziak.

Tûnah chuan Josua pawh a lo upa ve ta hle a; chutih rual chuan, amah rawn thlâktu tûr hming erawh sawi lan a la ni rih chuang lo. Hetia thuthlung an han thar thawh leh hian an lal chu Jehova a ni tih a hriat thartîr leh ta a, a laka an rinawm chhunzawm reng a nih chuan a vênhimna pawh an chang zêl ang. Anmahni anga mihring ni ve tho lal chu an mamawh miah lo va. Pathianin a kaihhruai hnam an nih avângin an lal awm chhun chu Lalpa a ni tih an hriat rêng a ngâi a ni.