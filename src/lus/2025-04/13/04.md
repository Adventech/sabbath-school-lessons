---
title:  Rawngbâwl tûra zalênna nei
date:   23/12/2025
---

Josua hian hruaitu tha leh rinawm a nih ang ngeiin a mite’n duhthlanna zalên an neih chu a zahsak hle a; tin, Israel-te khân tihluihna ni lovin, anmahni duhthlanna ngeiin Lalpa rawngbâwl se a duh bawk. Chu tak chu “thlang” tih tawngkam a hman chhan pawh a ni rêng a (Josua 24:22 en la). Hmun dangahte pawh “thlang” (Hebrai tawngin, bakhar) tih chu Jehova’n Israel-te a thlan thu sawina atân hman a ni thîn (Deut. 7:6, 7; Deut. 10:15; Deut. 14:2). Israel-te hian Jehova’n anmahni a rawn thlang chu “ka duh lo ve” tiin an lo hnar thei a; mahse, chutianga tih chu thil âwm ang lo leh atthlâk tak a ni si ang. Israel-te hian sâwma chu “aw” tia chhângin an nung chhunzawm zêl thei a, chutih rual chuan, lo hnungchhawna boral zâwk mai pawh an thlang thei tho bawk.

`Israel-te’n Josua ngenna an lo chhânna chu eng nge ni? (Josua 24:16–18). Josua’n hetianga an chhâng chunga Pathian rawng an bâwl theih loh tûr thu a hrilh hi eng nge ni a chhan ni ang? (Josua 24:19–21).`

Lalpa rawng an bâwl tûr thu sawia an chhânnaah hian an hnam thlahtu bulte leh an pi leh pute Pathian chu anmahni Pathian pawh a ni ve ta tih an pawm thu an sawi a (“kan Pathian” tiin an sawi, Josua 24:17, 18), rilru phîr pu miah lova a rawngbâwl an tumzia pawh an puang nghâl bawk. Hetiang thu an sawi tawh ber hi chuan Josua pawh hian lo pawmpui ve-a, lo fuih sauh sauh tûrah kan lo ngâi a ni maithei e. Mahse, chutiangin a ti hauh lo. Josua leh Israel mipuite inchhân tawnna hi a let a linga vut-tui thlawr bêl tih ang deuhin, Josua hian Lalpa rawng chu an bâwl theih loh tûr thu a hrilh leh mauh bawk si a. Tûn hmaa Pathian khawngaihna an lo chan tawh thin dân kha hrilh te te-in, chutah Pathian chu a rawngbâwlsak pawh huphurhawm tak ni âwmin a sawi leh daih mai a ni.

Josua hian an pi leh pute rilru ngheh lohzia kha a hre chiang hle a, anni pawh khân Pathianin a sawi zawng zawng chu zawm vek an intiam chungin (Exod. 19:8, Exod. 24:3, Deut. 5:27), a chil per pawh a la hul hman lovang tihah an thutiamte chu an theihnghilh zui leh nghâl mai si a nih kha (Exodus 32). Chutiang chu a nih avângin, Josua hian thiam takin an hriat ngei atâna pawimawh eng eng emaw a hrilh ta a. _A hmasa berin_, Pathian rawngbâwl tûra thutlûkna siam hi thil holam mai mai a ni lo. A hnam pumin an hnêna Pathian rawn inpuanna anga an nun a ngâi dâwn a. Chutianga an nuna malsâwmna an chan tûr chu chiang taka an hria angin Pathian thu zawm loh rahte pawh an hriat sa vek a ngâi bawk. Sual ngaihdamna hi mihringte chanvo liau liau, tu mahin an chhuhsak theih loh a ni lo va, Pathian khawngaihna thiltih mak tak a ni zâwk a ni.

_Pahnihna_, Israel-te hian an hruaitute’n, Josua pawh ni se, an nawr mai avângin Pathian rawngbâwl thlang ngawt tûr a ni lo va, anmahni duh thu ngeia thlang tûr an ni.

_Pathumna_, Israel-te hian anmahni chakna mai chuan Pathian rawng an bâwl thei dâwn lo a ni tih an hre tûr a ni a. Pathian rawngbâwl hi thuthlungin a phûtte tihhlawhtlinna hmanga hlen chhuah ni lovin, min chhandamtu Lalpa nêna inzawmna nghet tak neihna atanga thil tih theih lo ni ta a ni zâwk (Exod. 20:1, 2; Deut. 5:6, 7 te hi chhiar ang che).