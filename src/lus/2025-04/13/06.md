---
title:  Tha taka a tâwp khârin
date:   25/12/2025
---

`Josua lehkhabu tâwp lama thu tlângkawmna thute hi chhiar la (Josua 24:29–33). Hêng thute hian engtiangin nge Josua nun a thlîr lêt bâkah, hma lam hun pawh a thlîr lâwk bâwk?`

Thu tlângkawmnaa Josua leh puithiam lalber Eleazara thih thu sawi a ni hian a tâwp dân a tihmûk deuh hlekna chin a awm a. A zuaktu’n Josua phûm a nih thu te, Eleazara phûm a nih thu te leh Josefa ruh phûm a nih thu te a sawi tlâng vek hian Ram Tiam pâwn lama nun leh Ram Tiama nun thar neih inan lohzia târ lan a tum niin a lang. Tûnah chuan an pêm kual reng a tûl tawh lo va, an hruaitu muhîl tate ruang leh ruhte chu an kal kualna apianga an ken ve zêl a ngâi tawh hek lo. An thlahtu bulte khân an chhûngte ruang chu Sekem hmuna ram an lei (Gen. 33:19) pûkah khân an phûm a (Gen. 23:13, 19; Gen. 25:9, 10). Tûnah erawh an hruaitute ruang chu anmahni rochan ram ngeiah phûmin, awmhmun nghet nei nia inhriatna an lo nei ta a ni. An hnam thlahtu bulte hnêna Pathianin thu a lo tiamte kha a lo thleng famkim ta a. Hetiang dinhmun a luah theih chhan hi Jehova rinawm vâng niin, chu tho chu an hmuingîl leh zêl theih nâna an mamawh tak pawh a ni bawk.

Josua lehkhabu tâwp lam thute hian Josua lehkhabu-a kan hmuh thil thlengte leh Israelte chanchin kal tawhte kha a sawi zawm a, chu chuan an hma lam hun lo kal leh zêl tûr atân kawng a hawnsak nghâl bawk.

Anglican Kohhran lu ber, Archibishop of Canterbury pawh lo ni tawh, Lord George Cary-a‘ khân Shrewbury khawpuia awm Holy Trinity Church-a thu a sawi tumin, Anglican Kohhran chu “chhuan khat liam leh se a râlthûm” tawh mai a rin thu a sawi tel a ni âwm e. Ni e, kohhran hi eng tik hunah pawh chhuan khat a liam hnua ral maithei a ni rêng mai a, chutiang chu Thuthlung Hluia Lalpa mite pawh kha an ni. An hnam chanchina bung ropui tak pakhat chu a lo tâwp ta a. An hma lam hun erawh zawhna hrang hrang an chhân dânah a innghat ve thung dâwn a ni. Lalpa lakah an rinawm ang em? An la hlenchhuah loh hnate thawk chhunzawmin, Ram Tiam pum pui chu an la thei ang em? Jehova chu vuan tlatin, milem biaknaah an tlu lût lo thei ang em? Josua hnuaiah kha chuan Lalpa lakah rinawm takin an awm thîn a ni a, thangtharte hian an hruaitu ropui takin a lo sialsak tawh kawng chu an zawh ve zêl thei ang em? Chhuan tina Pathian mi, Josua lehkhabu chhiartute chuan hêng zawhnate hi an chhâng ngei tûr a ni a. An hlawhtlin leh hlawhtlin loh chu an ni tin nuna hêng zawhnate an chhân dân leh an ro chun thutakte an leh zawm lohin a hril dâwn a ni.

`Josua khân Paula ang bawkin “indona tha chu a bei zo ta a” (2 Tim. 4:7, NKJV). Indona tha chu i bei zo ta nia inhriatna chiang tak i lo neih ve theih nân vawiinah hian eng thutlûknate nge i siam ang?`