---
title:  Kalhlên Kût
date:   10/11/2025
---

`Josua’n Ram Tiam la tûra thapui thawh nghâl âia Kalhlên Kût hman rih phawt a rawt hi eng vângin nge a pawimawh? Josua 5:10; Exod. 12:6; Lev. 23:5; Num. 28:16; Deut. 16:4, 6 te hi chhiar ang che.`

Ram Tiam an lâk hmaa thil pawimawh tak dang pakhat an tih leh chu Kalhlên Kût hman a ni a. Hei hi Pathianin a lo hrilh dân ang ngeiin, Nisan thla ni sâwm leh pali zânah an hmang a ni. Kalhlên Kût hmanna hian thil pawimawh tak entîr a nei a: Josua lehkhabua thil thlengte hian Israel fate’n Aigupta ram an chhuahsan dâwn lâi vêla thil thlengte kha min hriat chhuahtîr âwm e. Kalhlên Kût hian Aigupta mite chunga tla hrêmna sâwmna, Lalpa vântirhkohin Aigupta mite fa tîr zawng zawng a rawn tihhlum veka, anmahni fate erawh a zuah zân (Exodus 12) kha a hriat chhuahtîr a. Khami hnu khân Aigupta ram ata an chhuahna te, Tuipui Sen an kânna te leh thlalêra an zin kualna te kha a lo thleng zui ta hlawm a nih kha.

Chutih lâiin, a chhuan hnihnate chanchin erawh hi chu thlalêra an awm lâia intan ni ve thungin, hemi hun chhûngah hian Jordan lui an kân te, serh an tan te, Kalhlên Kût an hman te leh an hmêlma, Kanaan rama chêngte laka Lalpa’n thilmak tak dang a rawn tih leh te kha a thleng a. Chutiang chuan, Kalhlên Kût an hman hi—a hmaa thil thleng dang zawng zawngte nên khân—Israel-te chanchina hun thar intanna a lo ni ta a ni.

Tin, Kalhlên Kût hian inthâwina berâmno hmang khân Aigupta bâwih an nihna atanga tlan a nih tih a hriat thartîr leh bawk a. Chu mai ni lovin, hlimthla rawngbâwlnate’n an lo entîr, sual phuarna lak ata min tlan chhuaktu Pathian Berâmno chu a la thi dâwn a ni tih pawh a lo entîr bawk (Joh. 1:29, 36; 1 Kor. 5:7; 1 Pet. 1:18, 19). Isua khân mihringte sual thâwina atâna amah a inhlan hmain a zirtîrte nên zanriah hnuhnûng an kîl ho va, khami tum khân Kalhlên Kût chu ama thihna hriat rengna a nih tâk thu a lo puang a nih kha (Mat. 26:26–29, 1 Kor. 11:23–26).

Amaherawhchu, Kalhlên Kût leh Lalpa Zanriah te hian thil ropui tak a lo la thleng dâwn a ni tih an entîr ve ve a, chu chu vân Kanaana tlan sate an luhna a ni. Thupuan lehkhabu ziaktu Johana chuan Pathian lalthutphah hmaa awm, krustal lung ang maia mâwi dârthlalang tuifinriat chunga mi 144,000-te an kal a hmuh thu a sawi a (Thup. 4:6; Thup. 7:9, 10). Hei hi Israel fate’n Tuipui Sen an dâi kâi leh Jordan lui an kân te’n an lo entîr kha niin, Berâmno nupui neihna ruai kan theh hunah a tak takin Kalhlên Kût leh Lalpa Zanriah kan la hmang ho dâwn a ni (Mat. 26:29, Thup. 19:9).

`Lalpa Zanriah kîl lo pawh ni ila, engtiang kawngtein nge Krawsa Isua thihna kha keima tân a ni tih kan hriat reng theih ang?`