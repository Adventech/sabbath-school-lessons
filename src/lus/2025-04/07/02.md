---
title:  A pawimawh hmasa ber chu thuthlung a ni
date:   09/11/2025
---

`Josua 5:1–7 chhiar la. Lalpa’n Kanaan ram lâk tuma an beih lâi khera Israel fate serh tansak tûra Josua thu a pêk chhan hi eng nge ni ang?`

Khatia enthlatute’n Jeriko khua an va enthlâka, an thil hmuhte Josua hnêna an sawia, chumi hnu-ah mak tak maia Jordan lui an han kân leh tâk hnu kha chuan an hmêlmate nên an indo nghâl mawlh mawlh tawh mai dâwn niah kan lo ngâi a ni maithei a. Amaherawhchu, chutiangin an ti hauh lo. Ram lâk âia pawimawh zâwk thil pakhat a awm a: chu chu Pathian nêna thu thlun phawt a ni.

Aigupta ram an chhuahsan hnua lo piang thangthar zâwkte khân Kanaan ram an lâk hma hian ram Neitu Pathian nên inlaichînna nghet tak an nei tih chiang takin an hre phawt tûr a ni a. Thuthlung chhinchhiahna tihthar lehna chu Pathian khawngaihna an dawn an chhân lêtna leh mak tak maia Jordan lui a kântîr avânga lâwmthu an hrilhna tûr a ni ang.

Keini pawh Pathian nêna thu kan thlun hi—a thilphûtte kan tih avânga hamthatna chan kan tumna ni lovin—kan tâna thil a lo tih tawhte a chunga lâwmthu kan sawina a ni zêl tûr a ni a. (He thu tho hi Galatia Lehkhathawna kan hmuh, Jentail mipate chuan an serh an tan ngei tûr a ni titute hnêna Paula’n an lo sawi kha a ni.)

Israel-te hian an hnam chanchina indona ropui leh pawimawh ber chu an bei dâwn vêl mêk a ni tawh a, an sipaite pawh chumi atân chuan an inpuahchah mup mupin kan ring ngei ang. Ni e, an inpuahchah ngei a; mahse, kan lo rin dân ang chuan an inpuahchah lo thung. An sakawrte buatsaih leh an ngûnhnâmte tât hriam ta sauh sauh lovin, an sakhaw serh leh sâng pawimawh tak pakhat an ti hlauh zâwk a, chu chuan sipai tam zâwkte kha ni thum chhûng vêl tal chu a tinuamsam lo dâwn lehnghâl bawk.

He thil hi an tih chhan chu Aigupta ram ata hruai chhuaktu an Pathian nêna an inlaichînna tihthar leh nân a ni. Eng vângin maw? E le, indona chu Lalpa indona a ni tih an hriat tlat vâng maw le! Amah chu hnehna leh hlawhtlinna chantîr thîntu a ni. Isua pawhin he thu tho hi tawngkam dang deuh hmangin a lo sawi chhuak a: “A ram leh a felna chu zawng hmasa ber phawt ula; chutichuan, hêng thil dang zawng zawngte pawh hi pêk belh in ni ang” (Mat. 6:33, NKJV) tiin. Kan ni tin nun hian thil pawimawh chi hrang hrang, hmanhmawhthlâk tak tak ni bawk si ti tûrin min nawr deuh reng mai niin a lang a. Chutiang avâng chuan kan nuna thil pawimawh ber, ni tina Krista hnêna inhlan thar lehna hun pawh kan insiam theihnghilh fo thîn a nih hi.

`Thil “pawimawh” zâwkte nia i ngaih i tih avânga Pathian nêna inpâwlna hun hman i ngaihthah tumte kha ngaihtuah teh. Enga ti nge chutianga tih chu a awlsam viau? Engtin nge chumi chu kan do lêt theih ang?`