---
title:  "Rinawmna Tâwpkhâwp: Indona Hmuna Pathian Chibai Bûkna"
date:   08/11/2025
---

### Chhiar tûrte

Josua 5:1–7; Exod. 12:6; 1 Kor. 5:7; Josua 8:30–35; Deut. 8:11, 14; Heb. 9:11, 12.

> <p>Chângvawn</p>
> “A ram leh a felna chu zawng hmasa zâwk rawh u; tichuan, chûng zawng zawng chu a pêk belhchhah dâwn che u nia” (Matthaia 6:33).

Tûn kârah hian Ram Tiama Israel-te an awm tawh hnua thil thleng pawimawh tak tak thenkhat kan en ho dâwn a. Hetih hun hi hlauhawm an hmachhawn lâi niin, chutianga hlauhawm an tawh lâi chuan Lalpa hnênah an inhlân thar leh ziah thîn bawk. Josua hian thil tih âwm loh tak nia lang eng eng emaw tih a nei a: Israel-te chu an hmêlmate ram Gilgal hmunah an serh a tansak a (Josua 5:1–9); an hmêlmate nêna an inbeih hma lawkin Kalhlên Kût hman a rawt a (Josua 5:10–12); Kanaan ram lâk ngei tuma an beih ngawrh lâi takin mâichâm a siam a, Lalpa chibai an bûk mauh mai bawk a (Josua 8:30–35); Israel hnam pasarih ngawtin an pual tûr ram an la neih ve hmain Lalpa biak bûk an lo zâr hmanhmawh bawk (Josua 18:1, 2).

Kan ni tin nun buai takah hian mihring nunin keimahnia a rawn thlen thil chi hrang hrang kan ngaihtuah thîn a. Pathian hnêna kan inhlan thar lehna tûr hun tha leh thâwl bâkah, kan tâna thil a lo tih tawh leh ni tina a la tih chhunzawm zêlte avânga kan lâwmzia sawina hun tûr pawh kan insiam hlei thei meuh thîn lo. Chutianga thil chi hrang hranga kan buai thin êm avâng chuan zîng lam leh tlâi lama amah chibai bûk leh chhûngkaw mâichâm siam takngial pawh harsa kan ti tawh a. Nimahsela, kan thinlung chhûngril takah chuan Pathian pâwlna neih leh kan hmangaihte nêna hun hman ho chu he leia kan dam chhûnga thil tha ber a ni tih kan hre tho bawk si a ni.