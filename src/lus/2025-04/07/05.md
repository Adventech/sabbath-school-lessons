---
title:  Lungahte ziak a ni
date:   12/11/2025
---

`Josua 8:32–35 chhiar la. Josua thil tih hi eng nge ni a awmzia ni a, keini tûnlâi huna mite’n kan lo tangkâipui ve theih dân kawng eng nge awm?`

Ebal tlâng tih hi Deuteronomy-ah (Deut. 11:29; Deut. 27:4, 13) leh Josua lehkhabu-ah (Josua 8:30, 33) chauh hian sawi lan a ni. He tlâng hi Gerizim tlâng ang bawkin, thuthlungin a ken tel malsâwmnate leh ânchhiate chu sawi chhuah hmun tûr a ni a. Deuteronomy 11:29 leh Deuteronomy 27:4, 13-ah phei chuan ânchhia lawhna tûr hmun liau liau ni âwma sawi a ni nghe nghe. Hemi hmunah hian Israel-te chu thuthlung bâwm zâwntu puithiamte hmaah an ding a (Josua 8:33), a zâtve chu Ebel tlâng pangah an awmin, a zâtve dang chu Gerizim tlâng pangah an awm ve thung. Chutiang chuan hetia ti hian thuthlungin a phût titute chan tûr leh ti duh lotute chan tûr an lo entîr a. Inthâwina an hlante hian ama duh thu rênga thuthlung ânchhia zawng zawngte phurtu Isua kha entîrin, amah ringtute zawng zawng chuan thuthlungin a ken tel malsâwmnate chu an lo chang thei dâwn a ni (Gal. 3:13, 2 Kor. 5:21).

`Mi zawng zawngin an hmuh theih nâna thuthlung ziah chhâwn a tûl chhan hi eng nge ni? (Deut. 4:31; Deut. 6:12; Deut. 8:11, 14; 2 Lalte 17:38; Sam 78:7 te hi en la.)`

Mihringte hi haihawt tak, thil hriat reng tûr pawh theihnghilh hmin dêr leh mai thîn kan ni a. A ni têla tih tûr tûl kan neih belh zêl lâiin hun erawh kan nei tlêm telh telh bawk si. Kan hmuh reng loh thilte emaw, pawimawh vak lo nia kan ngaihte chu kan theihnghilh zui nghâl mai zêl a nih hi. Lalpa Zanriah kan han kîl ho hian Lalpa hnêna inhlan thara, amah nêna thu kan thlun that leh theihna tûr hun hlu tak kan nei a. He hun hi a mi mal anga tihthianghlimna kan chan theihna remchâng a nih mai bâkah, a kohhran anga Pathian nên thu kan thlun thar leh theihna tûr hun tha tak pawh a ni nghâl bawk. Tûnlâi chhanah mi tin hian mal tlat nuam kan ti telh telh theuh niin a lang a, chutiang chu a nih tawh avângin kan thil thlîr dân anga thlîr, kan ngaihhlut zâwng thilte ngâihlu ve leh kan rin ang ring, keimahni ang bawka chanchin tha hril darh tuipui ve thotute zînga tel hi a manhla a ni tih kan hriat thar leh a tûl khawp mai. 

`Kan tûnlâi khawtlâng buai leh hmanhmawhthlâk takah hian Lalpa hriat chan loh châng leh, nangma chakna leh thiltihtheihna hmanga thil tih mai tum châng i nei thîn em? Engtiang takin nge chutianga tih mai chu i tâna thil a kal tluan viau lâi phei chuan thil awl tak a nih le?`