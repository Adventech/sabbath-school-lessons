---
title:  Inzawm thar lehna mâichâm
date:   11/11/2025
---

`Josua’n Lalpa tâna mâichâm siam a duh chhan hi eng nge ni? Josua 8:30, 31; Deut. 11:26–30; Deut. 27:2–10 te hi chhiar la.`

Israel hnam thlahtu bulte hun lâi khân ram tiam pana zin mêk an ni tih chhinchhiah nân mâichâm siam thin niin, khâng mâichâmte kha Pathianin a lo tiam tawh ram chu an ta a ni tih entîrna a ni a. Tûna mâichâm an han siam thar leh tâkna hmang hian an thlahtute hnêna Pathianin a lo tiam tawhte chu a takin a lo thleng ta tih hmutu an ni tih an lantîr a. Chutiang chuan, Mosia’n a lo hrilh dân ang tak khân mâichâm chu an siam leh ta a ni (Deut. 11:26–30, Deut. 27:2–10).

Josua 8:30–35 hi Josua lehkhabuin Pathian thu a kalpui dân târ langtu pawimawh tak a ni a. Hetia thawnthu râpthlâk leh tharum thawhna chanchin (indo thu) a sawi zawh hnu chiaha thu dang daih—thuthlung nemngheh (chibai bûkna) thar a nih thu—a sawi zui hian a lehkhabu tîr lama a lo sawi tawh thupui pawimawh tak takte zînga pakhat kha min hriat thartîr leh âwm e. Pathian chuan Josua hi thuthlung zâwm tûra Israel fate kâihruai tûrin mawhphurhna a pe kha a ni a (Josua 1:7). He thu tho hi a lehkhabu tâwp lamah pawh kan hmu leh bawk (Josua 24).

Ram Tiam lâk tuma hma an lâkna leh an beihna te hi thil tûl leh pawimawh tak ni tho mah se, a âia pawimawh zâwk thil dang a awm a, chu chu Pathian dânin a phûtte zawm a ni. Ram Tiam an lâk hi chu Israel-te tân leh mihring zawng zawng chhandamna atâna Pathianin ruahmanna a lo siamah a rahbi pakhat ni ve mai chauh a ni a. Dân lehkhabua thupêkte rinawm taka kan zawm emaw, zawm loh emaw ang zêlin chatuana kan chan tûr pawh rêl fel a ni ang. Tichuan, Josua hian mâichâm an siamna lung ni lo lung dang lian tak tak (Deut. 27:2–8 nên khâikhin rawh), rawng vâr an hnawihahte Mosia’n dân (Thu Sâwm Pêkte hi a ni maithei) an lo ziah kha a ziak chhâwng ta a. Hêng lungte hi mâichâm sîrah phun niin, Israel-te chu thuthlunga hamthatna an chante leh tih ve tûr an neihte a hriat thartîr thîn a ni.

Josua hian Thuthlung Thar lehkhabute’n a chanchin an sawi Jehoshua (Isua) a lo entîr a. Jehoshua’n a tih tûrte zînga pakhat chu Pathian thu âwih tûra mihringte hruai kîr leh a ni. Chu hna chu a hlen chhuah theih nân sual thiltihtheihnate nêna an inbeih a ngâi a. A thiltum lian ber pawh kan âi awha thuthlungin a phûtte hlen chhuah a ni: “Pathian thutiamte chu eng zât pawh ni se, amahah chuan ‘A ni’ tih a awm si a; chutichuan, amah avâng pawhin ‘Amen’ tih chu a awm bawk a ni, keimahni vânga Pathian ropuina tûrin” (2 Kor. 1:20).

`Hmânlâi huna mâichâm an lo siam chhan ang khân keini tûnlâi huna mite’n Pathian nêna kan inzawmna thar thawh lehna tûra thil kan tih theih awmte chu eng nge ni?`