---
title:  Pathian awmpuina chan thlahlelin
date:   13/11/2025
---

`Josua 18:1, 2 chhiar la. Josua’n hnam hrang hrangte hnêna an chanpual ram sem hna a thawh mêk tichatlak rihtu thiltih a neih chu eng nge ni?`

Jordan lui thlang lama awm hnam lian tak tak pahnihte leh Manasea hnam zâtve-te hnêna an chanpual tûr ram sem a nih hnuin, Israela thlah mipuite chu hnam tênau deuh deuh pasarihte hnêna an chanpual tûr ram sem ve leh an nihna hmun Silo khuaah an kal khâwm a.

Inbiakna puan in, Pathianin “ka biak bûk” tia a sawi zâr thar leh a han ni hian Pathianin a mite zînga chên ve a lo tiam kha (Exod. 25:8; Lev. 26:11, 12) a takin a lo thleng ta a ni tih a entîr a. Chu mai ni lovin, Josua lehkhabu thuchah laimu ber: Israel-te’n Kanaan ram an luah theih chhan hi Pathian awmpuina an chan vâng a ni tih leh, Pathian awmpuina chu Israel-te tân leh Israel-te kal tlanga hnam zawng zawngte’n malsâwmna an chan chhunzawm zêl theih chhan tûr a ni tih pawh a puang chhuak nghâl bawk (Gen. 12:3). Ram Tiam neitu dik tak chu Pathian a ni a, chu ram an va hnehna leh hnam tin chanpual theuh tûr sem a nihna chungah lam pawh thu a nei tih hi a sawi uar duh lâi leh ngaih pawimawh ber ni bawk a ni a. Biak bûk leh a hnua an sak Temple te khân an zîngah Pathian a awm a ni tih leh, amah nêna thu an lo thlun kha vawng tlat tûr an nihzia an hriat reng theih nân a tanpui dâwn a ni.

`Hebrai 6:19, 20; Hebrai 9:11, 12; leh Hebrai 10:19–23 te hi chhiar la. Keini Kristian, kan zînga Pathian a lo chên ve theihna tûr biak bûk nei ve tawh lote’n Josua hnên atanga zirlâi zir chhuah theih kan neih chu eng nge ni?`

Josua 18-a biak bûk zâr a nih thu lo lang leh nawlh hi mak kan ti vak tûr ni lo va, a chhan pawh biak bûk thupui hi Josua lehkhabu hmun hrang hrangah thuthlung bâwm hmanga a lo lan tawh vâng a ni. Thuthlung bâwm chu Hmun Thianghlim Bera bungraw awm chhun a ni a, chu bâkah Josua lehkhabua thil thleng pawimawh tak tak kan hmuh pahnih: Jordan lui an kân lâi leh Kanaan ram an lâk lâi te khân a langsâr ber a ni thîn bawk. Hetia hnam hrang hrangte hnêna an chanpual tûr ram sem a nih mêk lâi khera biak bûk an han zâr leh rih phawt hian Israel-te tâna biak bûk pawimawhzia a hriattîr a, a nun pêng tin mai kha leia Jehova rawn chênna hmun biak bûkin a kâihhruai vek a ni tih an lo hre thei dâwn a ni.

Hlimthla rawngbâwlnate’n an lo entîr Tlanna Ni tak tak huna chêng mêk keini Kristiante phei chuan vân biak bûk lam ngaihtuah hi kan rinna, kan beisei leh thlarau lama kan rochan te min tichhiatsak thei tûnlâina thil chi hrang hrangte nêna kan inbeih reng avângin a pawimawh zual êm êm a. Krista’n Krawsa a hlen chhuah tawh leh vân biak bûka a la thawh mêk chu rin chhanin, a mite zînga Pathian a chên leh hun tûr chu rinnain kan lo thlîr lâwk thei a, chutih hunah chuan kumkhuain amah nên kan chêng ho tawh ang (Thup. 21:3 chhiar la.)