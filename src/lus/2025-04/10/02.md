---
title:  Bible-a hlimthla awmzia zirna
date:   30/11/2025
---

`Hêng Bible châng hrang hrangte hi chhiar la; tichuan, Bible-in entîrna/hlimthla a hman dân hrilhfiah tum ang che: Rom 5:14, 1 Kor. 10:1–13, Heb. 8:5, and Heb. 9:23.`

Tirhkoh Paula chuan “hlimthla,” “entîrna” (Grik tawngin, typos) tih emaw, “hlimthla-in a entîr a tak” (Grik tawngin, antitypos) tih emaw chu Thuthlung Hlui thu emaw, Thuthlung Hluia thil thleng emaw leh, ama hun lâi emaw, a nih loh pawhin hun lo la awm tûra a awmzia ni tûr nên a inzawm dân a lo sawi ang kha kâwkin a hmang a.

Sap tawnga “typology” (ti-paw-law-ji) an tih chu Isua emaw, chanchin thaa tel ve thil dang eng eng emaw lo entîrtu mihringte emaw, thil thlengte emaw leh rawngbâwlnate emaw awmzia hrilhfiahna ti ila kan hrethiam thei âwm e. Hlimthla chuan a tak lo entîrin—thil eng emaw a tîra mi entîrna atâna a lem an lo siam ang deuh hian—a tak tak a entîr thîn a; tin, a tak chuan a hlimthlain a lo entîr âi maha chiang leh fiah zâwkin a nihna a rawn tilang ta nghe nghe thîn bawk. Chuvângin, Bible-a kan hmuh hlimthlate hi a tak tak emaw, a thu mai emaw-a Pathian rilrua lo awm tawh thin anga lo siam chhuahte a ni hlawm a, anmahni ang lo la lang tûrte awmzia min lo hriatthiamtîrtu pawh a ni nghâl bawk.

Thuthlung Thar lehkhabu ziaktute hian an thil sawi tum tifiahtu atân Thuthlung Hluia hlimthla thenkhatte hi anmahni ngaihdânin a awmzia an lo hrilhfiah ve ngawt ngâi lo tih kan hriat a pawimawh a. Thuthlung Hlui lehkhabute’n an lo sawi hlimthlate’n an entîr chu Thuthlung Thar lama a tak a lo lan hma hauh pawhin zâwlneite khân an lo puang vek tawh zâwk a ni.

**Thuthlung Hluia Davida hming a lan dânte hi en la; tichuan, Thuthlung Thar lama a chanchin sawi a nih dân pawh en ve leh bawk ang che. Chuta tang chuan entîrnate leh hlimthlate’n hna an thawh dân chungchângah eng zirlâite nge zir chhuah theih kan neih?**

`a. Davida (Sam 22:1, 14–18)`

`aw. Davida thar (Jer. 23:5; Isaia 9:5, 6; Isaia 11:1–5)`

`b. Davida’n a entîr Davida tak tak (Joh. 19:24)`

Hêng Bible chângte hi ngun takin han chhiar ila, Thuthlung Hlui lehkhabute hian Pathian Lehkhabu-a hlimthlate awmte zu hmu thiama, chûngte chuan eng nge an entîr tih kan hriat thiam theihna tûr min lo hrilh vek a ni tih kan hmu ang. A awmzia chu, Thuthlung Thar ziaktu, an Pathian Lehkhabu atâna Thuthlung Hlui pawmtute hi “tûnlâi hun atâna thu tak,” a bîk takin Isua leh a rawngbâwlna chungchang puan chhuahna atâna Thuthlung Hlui hlimthlate hmang tûrin Thlarau Thianghlimin a lo thâwk khum a ni.