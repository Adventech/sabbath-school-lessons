---
title:  Josua, a tak entîrtu hlimthla chu
date:   02/12/2025
---

`Bible-in hlimthla leh hlimthlain a entîr a tak chûngchâng a sawina êngah Mosia nun leh Josua nuna thil inang leh inzûl tam tak awmte hian eng nge awmzia a neih han ngaihtuah teh. Exod. 3:1, 2; Josua 1:1–3; Num. 13:1, 2; Josua 2:1; Exod. 3:5; Josua 5:15 en la.`

Chawlhkâr hmasa bera kan lo zir chhuah tawh ang khân Josua hi Mosia thar, Israel hnam chhuan hnihnate nuna Aigupta ram ata kal chhuahna rahbi pawimawh ber berte rawn zawh tharpui lehtu a ni a. Mosia ang chiah khân ani pawh hi Pathianin a mite hruai tûra mawhphurhna a pêk a ni. Anni pahnih hruaina hnuaiah hian Israel-te chu hnam hrang hrangte zînga hmingthang leh an hlauh rawn an ni thîn a. Mosia ho khân Tuipui Sen kânin, Josua ho hian mak tak maiin Jordan lui an lo kân ve leh bawk a nih kha. Hêng hruaitu pahnihte hi serh tan a tûl thu leh Kalhlên Kût pawimawhzia hrilh an ni ve ve a. Mosia hun lâi khân vân ata mana lo tla tanin, Josua hun a lo inher chhuah chiah khân a tla chhunzawm ta lo va. An pheikhawk phelh tûra hrilh an ni ve ve a. Tin, an hmêlmate nêna an indo lâia an bân a phar khân Israel-te’n hnehna an chang thîn bawk. Mosia khân hnam hrang hrangte hnêna an ram chan tûr theuh sem dân tûr lo hrilhin, inhumhimna khawpui siam a tûl thu pawh a lo sawi bawk a. Chûngte chu Josua khân a rawn tipuitling ta a ni. An pahnih hian Israel mipuite hnênah inthlahna thu an sawi ve ve a, chu mai ni lovin, an rawngbâwl tâwp dâwn hnaih lamah Israel mipuite chu Pathian nên thu thlung thar leh tûrin an hrilh ve ve bawk.

`Deuteronomy 18:15–19, Deuteronomy 34:10–12, Johana 1:21, Tirhkohte 3:22–26, leh Tirhkohte 7:37 te hi chhiar la. Mosia’n amah ang zâwlnei an lo la chhuah tûr thu a sawi kha tuin nge rawn tifamkim ta? Engtiangin nge Josua hi Mosia’n a lo sawi kha a nih a rinawm?`

Josua kha Mosia’n a lo hrilh lâwk lo thlen tâkna a nihna chen thui tak a awm a (Deut. 18:15, 18). Amaherawhchu, amahah khân azawng aza chuan a thleng famkim ta chu a ni chuang lo. Mosia’n a lo hrilhlâwk ang tak rawn hlen chhuak (tifamkim) vek theitu tûr awm chhun chu Messia a ni a. Ani chuan Pa a hriat chian bâkah (Joh. 1:14, 18), dik taka Pathian nihna lan chhuahtîrtu pawh a ni nghâl bawk (Luka 10:22, Joh. 14:6, Mat. 22:16). A hmûiah Pathianin a thute a dah a (Joh. 14:24). Chutiang chuan, Mosia nun leh Josua nun kha lo la lang tûr Messia, Isua lo entîr lâwktu an ni.

`Engtiang takin nge Isua hi Lalpa nêna in lên dunna kawnga mi pawimawh a nih ve le? Eng vângin nge Isua leh i tâna Isua thil lo tih tawh kha Kristian i nihna anga i thil tawn zawng zawng innghahna lungphûm a nih ngei a tûl?`