---
title:  Josua leh keini
date:   04/12/2025
---

`Josua hian hlimthla a nih angin, Isua Krista rawngbâwlna bâkah Krista taksa kohhranho nuna Isua rawngbâwlna lo famkim tâkna pawh min hmuhtîr a. Engtiangin nge Israel-te’n Josua hova râl an donate khân thlarau lama kohhranin râl a beihte a lo entîr? Engtiangin nge a danglam? 1 Tim. 1:18; 2 Tim. 4:7; Eph. 6:10–12; 2 Kor. 10:3–5; leh Tirh. 20:32 te en la.`

Thuthlung Thar ziaktute hian Josua kha kohhran lo entîrtu a ni tih an hria a. Krista taksa, kohhhran member-te chu sual sipaite beia indonaah hian an tel vek a ni. Chutih rual chuan, Pathian khawngaihnaah thlamuang takin an châwl tho mai a, chu mai ni lovin, thlarau lam malsâwmnate pawh an chang bawk.

`Hêng chângte hian Josua a entîr lo thlen famkim tâk dân engtin nge an sawi hlawm? 1 Pet. 1:4, Jol. 3:24, Thup. 20:9, Thup. 21:3.`

A famkim leh a tâwpna ber tûr ni bawk atâna Josua’n a entîr lo thlen hun tûr chu Isua Krista lo kal leh hunah a ni dâwn a.

Josua nun khân Pathian nungchang a târ lanna lâi a tam êm avângin a nunphung leh mize thenkhat khân Messia mizia leh hnathawh tûr a lo entîr lâwk a ni.

Keini tûnlâi huna mite tân chuan Messia hi a lo kal daih tawh a. Chuvângin, a rawngbâwlna lo entîrtu chhinchhiahnate pawh kha kan mamawh hran ve tawh lo. Nimahsela, a nungchang ang erawh kan la lantîr thei reng thung a—chu a nungchang chu a ropuina niin, a zirtîrte hnênah pêk a châk êm êm thin a ni (Joh. 17:22). Keini pawh hian a nungchang kan ngaihtuahna hmangin kan lo nei thei ve ta bawk a (2 Kor. 3:18). Isua’n kan ngaihtuahna a luah tam poh leh a nungchang mâwi tak chu kan nun dânah kan lan chhuahtîr ve ang. Hei hi ni tina Krista’n min hruaina lamtluang kan zawhnaah hian a lungphûm a ni. Chuvâng chuan, ni tina Pathian Thu zir thin hi thil pawimawh tak a ni rêng a. Tin, Isua nun, a nungchang leh a zirtîrna thute ngaihtuahna atân hun kan hmang thîn bawk tûr a ni. Amah kan thlîr hian kan lo danglam thin si a. 

`Josua, a tak lo entîrtu hlimthla khân “Lalpa, in thlahtute Pathianin a lo pêk tawh che u ram hi eng chen nge luah lova in la muan dâwn le?” (Josua 18:3, NKJV) tiin Israel mite kha a zâwt a. He thu hi Josua’n a lo entîr a tak Isua’n sawi ve dâwn ta se, eng tawngkam nge a hman ang?`