---
title:  Josua Dik Tak Chu
date:   29/11/2025
---

### Chhiar tûrte

1 Kor. 10:1–13; Mat. 2:15; Josua 1:1–3; Tirh. 3:22–26; Heb. 3:7—4:11; 2 Kor. 10:3–5.

> <p>Chângvawn</p>
> “Tin, chûng chu entîrna tûrin an chungah a lo thleng a nih kha; keini, hun tâwp lo thlennate hi min zilhna tûrin an ziak a ni bawk a” (1 Korinth 10:11).

Josua lehkhabu hming putu Josua nun hian amah âia ropui zâwk daih mi/thil dang tu/eng emaw a entîr niin a lang a. Chutiang chu Bible hmun hrang hrangah hian kan hmu tam hle, entîr nân, Kanaan ram tih pawh hi kan beisei leh nghahhlelh êm êm lei thar lo entîrtu a ni a. Chutiangin, lei biak bûk rawngbâwlna pawh khân rawngbâwlna ropui zâwk, vân biak bûka Isua Krista rawngbâwlna a lo entîr bawk: “Nimahsela, Krista chu thil tha, lo awm turahte chuan kuta sak loh (chu chu hêng thilsiam zînga mi a ni lo tihna a ni) biak bûk ropui leh famkim zâwk nên Puithiam Lalber angin a lo kal a” (Heb. 9:11, NKJV).

Amaherawhchu, zawhna eng eng emaw a awm tlat mai: Engtiangin nge Josua lehkhabu hian nakîna thil lo la thleng tûr chu a lo sawi? Engtin nge chutianga Josua bu kan hrilhfiahna chu a dikin a pawmawm hle a ni tih kan hriat theih? Josua bu-in a sawite hi Thuthlung Thar lehkhabuahte leh tâwpna huna thil thlengahte hmeh bel theih a nih tih kan hriatna tûra kaihhruaina dân awmte chu engte nge ni?

Tûn kârah hian Bible-a kan hmuh chhinchhiahnate leh entîrnate hrilhfiah dân hrang hrang kan zir ho ang a. Bible-ah ngei hian chûng entîrnate’n an sawi hrilhfiahna chu a awm a ni tih zir chhuakin, Josua nun hian Messia rawngbâwlna a lo entîr bâkah, kohhranah leh mihring chanchin tâwp dâwn hnaiha a lo thlen famkim tâk dân pawh hriat kan tum bawk dâwn a ni.