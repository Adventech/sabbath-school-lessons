---
title:  Zir belhna
date:   05/12/2025
---

“He leia Krista lo kal chhan leh a hnathawhte chu a hun lâia mite khân an hre thiam lo va. . . . An thurochhiahte, an inkaihhruaina thufingte leh an dân siam chawpte khân Pathianin zirtîr a tumte chu an hriat theih loh nân a hliah tlat a. Hêng thufingte leh thurochhiahte hi sakhaw dik an hriatthiamna leh a nunpuina tûr dâltu a lo ni ta a ni. Tichuan, Isua Kristaa a Tak a lo kal pawh khân amaha hlimthla rawngbâwlnate’n an entîr lo thlen famkim tâkna chu an hmu thei ta lo rêng a. A tak chu hnarin hlimthlate leh tangkâina nei tawh lo serh leh sângte chu an la vuan tlat mai a nih kha. Pathian Fapa chu a lo kal tawh reng a; anni lah chuan chhinchhiahna an la phût cheu bawk si. ‘Sim rawh u; vân lalram lo thlen hun chu a hnâi tawh si a” tih thu a sawi lawm lawm chung pawhin a lakah thilmak an phût tlat a. . . . Chhandamtu ni lova, chhinchhiahna zâwk an phût tlat avângin Krista chanchin tha ngei pawh hi an tân chuan dâltu lungpui lian takah a lo chang ta zâwk a ni. Messia chu Messia a ni ngei tih finfiah nân ramte hneh duai duai a, chûng ram a hneh tâkte hmun hluiah ngei chuan a lalram rawn din tûrin an beisei a. Chu an thil beisei chu buh chi thehtu tehkhin thu-in a chhâng ta a. Pathianin lalram chu sipai chakna emaw, tharum thawhna emaw hmanga hnehna chang tûr a ni lo va, mihringte thinlunga dân thar dahna hmanga chan tûr a ni zâwk.”—Ellen G. White, Krista Tehkhin Thute, pp. 14, 15.

“Kohhran hian Kaleba leh Josua te anga rinawm, Pathianin a phût thuâwihna hmanga chatuan nunna chan tumtute a mamawh a. Kan kohhrante hi hnathawhtu mamawhin an rûm a. Khawvêl pum hi kan thlawhhma a ni. Khawpuiahte leh thingtlâng kilkhâwr tak takahte hian chanchin tha puangtu tûr mamawhna a nasa hle a. Chûng mite chu hmânlâi Khawchhak rama chêngte âi pawh khân milem biakna hian a phuar ngheh zâwk avângin thutak êng hi an la hmu ngâi rêng rêng lo. Nimahsela, ram thim veina rilru chuan kan kohhrante hi a tînsan mêk a, kohhran member-te thinlungah pawh thlarau bo hmangaihna leh Krista hnêna thlarau bote hruai thlen châkna a awm tawh meuh lo. Tih tak zeta hna thawktu tûr kan mamawh a. ‘Lo kal ula, min pui rawh u’ tia ram tin kil tin atanga kohna kan dawn hi chhângtu tûr kan awm miah lo em ni le?” —Ellen G. White, Testimonies for the Church, vol. 4, p. 156.

**Sawi ho tûrte:**

`Engtiangin nge Bible typology hian nangma tâna Isua rawngbâwlna awmzia hrethiam tûrin a tanpui che?`

`Engtiang kawngtein nge thlarau lama indona kan hmachhawn hi Israel-te’n Kanaan lâk tuma an beihna nên khân a inana, engtiangin nge a danglam bawk?`

`Josua’n a lo entîr lo thlen famkim tâk dân chu ngaihtuah la. Engtiangin nge natna, hrehawm tawrhna leh thihna awm tawh lohna khawvêl chuan ni tina harsatna chi hrang hrang kan tawh kârah hian beiseina dik tak min pêk ang?`

`Josua hian Pathian nungchang leh zia puin, Krista rawngbâwlna hial pawh a lo entîr bawk a. Nangma nuna Krista’n a nungchang a lan chhuahtîr chian leh zual theih dân tûr kawng thenkhatte chu eng nge ni?`