---
title:  Hlimthla leh hlimthlain a lo entîr a tak
date:   01/12/2025
---

Bible thu hrilhfiahtute hian Thuthlung Hluia a eng lâi hi nge hlimthla chu ni a, engtiangin nge chu hlimthlain a entîr chu Thuthlung Tharah leh a hnu lama pawh a lo thlen famkim tâk tih thu-ah anmahni ngaihdân angin thutlûkna an lo siam ve ngawt thiang lo. Amah Bible ngei hian chûng hlimthlate leh hlimthlate’n an lo entîrte hrilhfiah dân chu a lo sawi sa vek zâwk a.

Chutiang chiah chuan, Thuthlung Thar hian hlimthlate’n an lo entîr chu chhâwng thuma a lo thlen tâk dân hetiang hian a sawi: (1) Isua nunah khân a lo thleng (Kristaa a lo thlen famkimna, (2) kohhran nunah leh thil tawnah a lo thleng (kohhrana a lo thlen famkimna), leh (3) tâwpna hunah a lo thleng (tâwpna huna a lo thlen famkimna).

Hêng hlimthlate leh an entîr a tak lo thleng tate chu Bible hmun hrang hrangah hian kan hmu a, Bible thu awmzia bâkah, Isua chungchâng, chhandamna chungchâng leh beiseina ropui tak kan neih chungchânga Pathian Thu-in thutak min hrilhte awmzia kan lo hriatthiam theihna tûra tangkâi tak an ni hlawm bawk.

**Thuthlung Hluia hlimthla kan hmuh thenkhat: Israel tih te, Aigupta ram atanga Israel-te kal chhuahna tih te leh biak bûk rawngbâwlna tih te hi engtiangin nge chhâwng thum (Kristaah, kohhranah, tâwpna hunah) theuh zêlin a lo thlen famkim hlawm?**

1. Israel
	- a. Kristaa a lo thlen famkimna (Mat. 2:15)
	- aw. Kohhrana a lo thlen famkimna (Gal. 6:16)
	- b. Tâwpna huna a lo thlen famkimna (Thup. 7:4–8, 14)
2. Aigupta ram atanga Israel-te kal chhuahna 
	- a. Kristaa a lo thlen famkimna (Mat. 2:19–21)
	- aw. Kohhrans a lo thlen famkimna (2 Kor. 6:17)
	- b. Tâwpna huna a lo thlen famkimna (Thup. 18:4)
3. Biak bûk rawngbâwlna
	- a. Kristaa a lo thlen famkimna (Joh. 1:14, Joh. 2:21, Mat. 26:61)
	- aw. Kohhran a lo thlen famkimna (1 Kor. 3:16, 17; 2 Kor. 6:16)
	- b. Tâwpna huna a lo thlen famkimna (Thup. 3:12, Thup. 11:19, Thup.21:3, Thup. 21:22)

“Pathian Lehkhabu hi mi pakhat, Pathian kutchhuak a nih miau avângin lehkhabu hrang hrangte leh thu hrang hrangte hi a inrem vek a. . . . Bible-a kan hmuh thurinte leh zirtîrnate hi inrem tlâng vek niin, a khawi lâi thu pawh hi hrilhfiah ila, chu kan hrilhfiahna chu hmun dang zawng zawnga chumi chungchâng sawi a nihnate nên a inrem vek zêl dâwn a ni.”—Handbook of Seventh-day Adventist Theology, p. 65.

`Bible-a châng thenkhat hi chu a awmzia hriatthiam har tak takte a ni hlawm a. Chûng chângte i chhiar châng chuan engtin nge i tih thin?`