---
title:  Josua dik tak, hlimthlain a lo entîr chu
date:   03/12/2025
---

Josua chanchin hi hlimthla leh hlimthlain a entîr hrilhfiahna (typology) tarmit atanga thlîr tûr a ni a. Josua’n a beih indonate hi a tak taka thil thleng ngei niin, Israel-te chanchina hmun pawimawh tak luahtu a ni nghe nghe bawk. Hêng indonate hi Israel fate’n Ram Tiam an luah theihna tûra beih a ni a. Chu ramah chuan thlamuang takin an tâna Pathianin a lo ruat tawh rochan chu an luah theih dâwn bâkah, Pathian dân beh chhana siam khawtlâng inrêlbâwlna dân thar an din thei bawk ang.

Hemi hnu hian Thuthlung Hlui lehkhabu ziaktu hrang hrang, entîr nân, Isaia pawhin Josua bua lo lang nawn fo tawngkam ang hi hmangin, Messia hna a rawn thawh tûr chu [Pathian mite hnêna] “rochan ram tiau tawh” luahtîr leh a nih thu an lo sawi a (Isaia 49:8). Josua kova tla mawhphurhna chu Israel hnam hrang hrangte hnêna an ram chan theuh tûr pêk a ni angin, Josua thar anga târ lan Messia pawhin Israel thar kohhranhote hnênah thlarau lama an rochan tûr chu a sem ve dâwn a ni.

`Hebrai 3:7–4:11 chhiar la. Engtiangin nge Thuthlung Thar hian Mosia thar Josua kha Isua Krista lo entîrtu chhinchhiahna a ni tih a sawi?`

Thuthlung Thar ziaktute hian Isua Krista rawngbâwlna hrang hrangte kha Josua hnathawh nêna inang tak tak a nih hlawm dân an sawi a. Josua chu thlalêra kum 40 chhûng zet an zin kual hnu-ah Kanaan ram a lût ta ang khân “Josua’n a lo entîr” (a tak) Isua pawhin ni 40 chhûng thlalêra fianrial hun a hman hnu-ah a lei rawngbâwlna a tan ve chiah a nih kha (Mat. 4:1–11, Luka 4:1–13). Tin, thlân atanga a thawh leh hnu khân ni 40 chhûng chu leiah hian a la cham leh rih phawt a, chumi hnu chuan vân biak bûka a rawngbâwlna hi a tan ta a ni (Tirh. 1:3, 9–11; Heb. 1:2).

Isua’n Jordan luia baptisma a chan hnu khân (“Jordan lui a kânna” [Mat. 3:13–17, Marka 1:9–11]), chanchin tha bu ziaktute chuan Messia chungchâng ziahna Sam 2:7 leh Lalpa Chhiahhlawh hrehawm tuartu chanchin phuah chhuahna hla Isaia 42:1 hi an sawi chhâwng hlawm a (Mat. 3:17, Marka 1:11, Luka 3:22). Chutiang chuan, a baptisma channa hmang hian Pathian sipai râl do mi, thi khawp hiala Pathian thu zâwm leh a laka rinawm a nihna hmanga sual sipaite la dotu tûr nia târ lan a ni. A nun leh krawsa a thihna khân Setana chu vân ata a hnawt chhuak ta a, thlarau lama kan hmêlmate chu min hnehsakin, a mite hnêna thlarau chawlhna a pêk bâkah tlante tân rochan a siamsak ta bawk (Eph. 4:8, Heb. 1:4, Heb. 9:15).

`Krista’n kan tâna a lo tih tawha “châwl” tih hi eng nge ni a awmzia? Setana chu kan âiawhin Isua’n a lo hneh tawh a ni tih hi engtin nge chiang taka kan hriata kan rin ngam bawk theih ang?`