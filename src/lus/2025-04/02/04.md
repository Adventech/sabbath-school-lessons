---
title:  Rinawmna thar
date:   07/10/2025
---

`Josua 2:12–21 leh Exodus 12:13, 22, 23 chhiar la. Engtiangin nge Exodus bu-in a sawi hian enthlatute leh Rahabi te inrem dân hrethiam tûrin a tanpui che?`

Rahabi thil duh chu a chiang a: ama nunna hial thâpa a lo hum avângin a nunna zuahsak ve a phût a, an chungah khawngaihna a lo lantîr avângin anni pawhin a chungah khawngaihna an lantîr lêt ve a beisei bawk. He lâi thua (Josua 2:12) a tawngkam hman, “khawngaihna” tih hi Hebrai Bible-ah chuan chesed a ni a, a awmzia a ril leh zau êm avângin thumal pakhat leka lehlin chhuah a harsa hle. Thuthlunga rinawmna a kâwk ber a, chutih rual chuan rinawmna, lainatna, khawngaihna, hmangaihna leh duhsakna tihte pawh huam vek bawk.

Rahabi thil sawite hian Deuteronomy 7:12 thu kha min hriat chhuahtîr leh a, khatah khân Jehova chuan Israel mite hnêna thu a lo tiam tawh leh a khawngaihna (Hebrai tawngin, chesed) chu a vawn reng tûr thu a sawi a nih kha. “Chutichuan, heti hi a ni ang a, hêng rorêlna thute hi in ngaihthlâka, in zawma, in tih bawk avângin Lalpa in Pathian chuan in pi leh pute hnêna chhia a lo chham, thuthlung leh khawngaihna [chesed] chu in chungah a hlen ngei ang” (Deut. 7:12, NKJV).

Thil ngaihnawm deuh chu, hemi bungah (Deuteronomy 7) vêk hian Kanaan mite tiboral vek tûra Israel fate thu pêk (Hebrai tawngin, cherem) an nih thu kan hmu hi a ni. Chutih lâiin, tihboral tûr hnamte zînga mi ni ve tho Rahabi lah chuan Israel mite hnêna pêk thutiamte chu rinnaa lo chan ve ngei a tum mauh mai bawk si a. Chumi avâng chuan chhandamin a awm ta rêng bawk a ni.

Rahabi leh enthlatu pahnihte inbiakna atang hian kan rilru-ah thil pakhat lo lang nghâl a awm a, chu chu Israel fate’n Aigupta ram an chhuahsan dâwn zâna an hman Kalhlên Kût kha a ni. Khami zân khân Israel mite chu humhima an awm theih nân anmahni in chhûngah theuh an awm vek a tûl a; tin, an kawngka luchung leh kawngka biangahte khân Kalhlên Kût sa atâna an talh berâmno thisen an tah theuh a tûl bawk a nih kha.

“Thisen chu in tân in chênna in chhinchiahna a ni ang. Tin, thisen chu ka hmuh hunah ka kal hlên/kân ang a; chutichuan, Aigupta ram ka hrem hunah nangmahni tiboral tûrin in chungah hri rêng rêng a lêng lo vang” (Exod. 12:13, NKJV; Exod. 12:22, 23 pawh chhiar bawk ang che).

“Mipuite chuan an rinna chu thuâwihna hmangin an tilang tûr a ni a. Chuvângin, Krista thisen zâra chhandam nih inbeisei zawng zawngte chuan chhandamna chang tûrin thil eng emaw an tih ngei a tûl a ni tih an hre tûr a ni. Dân bawhchhiat avânga kan tawrh tûr hremna lak atanga min tlan chhuak theitu awm chhun chu Krista a ni ngei mai tak a; chutih rualin, sual kalsana thuâwih nun nei zâwk tawh tûr pawh kan ni tho bawk. Thil tha tih vâng ni lovin, rinna avânga chhandam tûr kan ni a; mahse, kan rinna chu kan thiltihte hmanga lantîr tûr kan ni.”—Ellen G. White, Thlahtu Bulte leh Zâwlneite, p. 274.

Chutiang chu a nih avângin, thisen kha thihna thlentu Pathian vântirhkoh kut atanga anmahni chhandamtu chhinchhiahna a ni a. Hremna hnuhnûng ber a thlen lâia Pathianin Israel mite nunna a lo humhim ang khân Israel mite pawh hian thihnain Jeriko khawpui a rawn thlen hunah Rahabi leh a chhûngte chu an humhim ve ang. 

`Hêng chanchin pahnihte atanga chanchin tha thuchah pawimawh tak kan lo hmuh theih chu eng nge ni? Hêngte atang hian eng zirlâite nge zir chhuah theih kan neih?`