---
title:  Beisei lohna hmuna mi tha tak
date:   06/10/2025
---

`Josua 2:2–11, Hebrai 11:31, leh Jakoba 2:25 te chhiar la. Hêngte hian Rahabi chungchâng eng nge an sawi hlawm?`

Rahabi chanchina langsâr ber pakhat chu enthlatute humhim nâna dâwt a sawi hi a ni âwm e. Hnam sual tak, an sual êm avânga Pathian pawhin a tihboral tâk vekte (Gen. 15:16, Deut. 9:5, Lev. 18:25–28) zînga khawsa a nih miau avângin atân dâwt han sawi mai chu a harsa lo vang tih hria ila. Thuthlung Thar lehkhabu ziaktute hian a rinna an fak viau hlawm tak naa, a thiltih chungchâng an sawi dân ngun taka han zir chian hi chuan tu mahin a thiltih zawng zawngte kha an pâwng fak fâi vek hauh lo va, hemi tuma a dâwt sawi pawh hi dik an tihsak hek lo tih kan hre thei thung. 

Hebrai 11:31 thuin a fak pawh hi a hnampui mi sual tak takte zînga awm zui ve reng âia enthlatute lo hum a thlang ta zâwk kha a ni a. Tin, Jakoba 2:25 pawhin Israel hnam enthlatu pahnihte a lo thlenga, him taka an kîr leh theih dân tûr a lo ruahmansak kha a fak hle bawk. Chutiang hnam leh khawtlâng nun tenawm taka chêng ve Rahabi nunah hian Pathian chuan a khawngaihnain amah a chhandam theihna tûr rinna mei si lo de ve ve chu a rawn hmu ta a ni. Rahabi hi nawhchizuar mai ni mah se, amaha thil tha awm chhun—Pathian a ring tih a tilang leh Pathian mite zînga tel ve a duhna—chu a hman tangkâi ta a; a thiltih dangte erawh a sawimâwisak chuang lo. Rahabi a ngaihhlut chhan hi a huaisen êm vâng leh tîm hauh lova a rinna a tihlan vâng a ni a, Israel fate’n chhandamna an chan theihna hmanruaa tan a inhuam leh Israel-te Pathian a lo thlang ve ta hial hi a fakawm rêng bawk a ni.

Thil thleng zawng zawngte a han hmuha a hriatthiam hnu chuan “Lalpa in Pathian chu chung lam vânah leh hnuai lam leiah Pathian a ni si a” (Josua 2:11) tiin a sawi ta hial a. Kanaan hmeichhia ni siin an hnam sakhaw pathiante hnêna tawngtâina an hlan thinna hmun in chungah ngei Pathian dik awm chhun chu Jehova chauh a ni tih thu a puang ta mai hi a chhinchhiah tlâk ngawt mai.

Rahabi tawngkam hman ang hi kan hmuhna dang awm chhun chu Pathian chauhin chibai bûk a phu thu sawinaah khân a ni a (Exod. 20:4, Deut. 4:39, Deut. 5:8). A tawngkam hmante hian ama rilru puak chhuak rêngin, ama chhia leh tha hriatna thiang tak hmang ngeiin Israel-te Pathian chu Pathian dik awm chhun a ni tih a pawmzia a tilang. A thu sawi hian Pathian thiltihtheihzia leh engkim chunga rorêltu a nihzia a hria tih a tilang bawk a, chumi a nih avâng tak chuan Jeriko khawpui pawh a tiboral dâwn rêng a ni tih pawh a lo hmu tlang vek a ni.

Jehova rorêlna êngah chuan duh thlan tûr pahnih chiah a nei tih a hrethiam a: Pathian lakah hel chhunzawm zêlin a tâwpah tihboral a ni ang nge ni a, rinnain a hnênah a inpe mai zâwk ang? Israel-te Pathian rawngbâwl chu a lo thlang ve ta zâwk a, chumi avâng chuan Jeriko khawpuia chêng zawng zawngte tân Israel-te Pathian khawngaihna chan chu himna a ni tih entîrtu a lo ni zui ta nghe nghe bawk a ni.

`Engtiangin nge Rahabi chanchin hian Pathian laka rinawm tlat pawimawhzia min zirtîr le?`