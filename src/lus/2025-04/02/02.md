---
title:  Hun tha dang leh
date:   05/10/2025
---

`Josua 2:1 chhiar la, Numbers 13:1, 2, 25–28, 33 leh Numbers 14:1–12 te pawh chhiar bawk ang che. Enga ti nge Josua hian Ram Tiam lâk tuma a beihna hi enthlatute tîra bul a tan le?`

Enthlatu pahnihte a tirh chhuahna hmun, Saptawng Bible (NKJV) lama “Acacia Grove” tih hi Hebrai Bible-ah chuan “Shittim” tih niin, chumi zûl zui chuan Mizo Bible-ah pawh “Sitim” tia dah a ni a. Hemi hmun hian Israel-te chanchina thil thleng duhawm lo tak tak pahnihte kha min hriat chhuahtîr leh âwm e.

Pakhat chu enthlatu sâwmte tirh an nih thu kha a ni a (Numbers 13), khami tum pawh khân tûn tuma enthlatute tirh an niha an thil tih angte hi an ti ve tho: Kanaan rama chêngte awm dân va enthla tûrin tirh an ni a; a rûkin an hmêlmate ram chhûngah an va lût a; an thil hmuhte chu Mosia hnênah an sawi a; chumi beh chhan chuan chêt lâk dân tûr an ngaihtuah ta a nih kha.

Sitim hmuna thil thleng dang pakhat chu Israela thlahte’n Pathian nêna thu an lo thlun tawh bawhchhiaa, Pathian huat zâwng tak milem biakna suala an tlûk takna kha a ni ve thung a. Balaama thurâwn angin Israel mipate chuan Moab hmeichhiate an mutpui a, an pathiante pawh chibai an bûkpui ve hial bawk (Num. 25:1–3, Num. 31:16). Chutiang chuan, Sitim tih hming hrim hrim hian tûn hmaa thil sual râpthlâk tak tak an lo tihte kha a hriat chhuahtîr leh a. Tûnah hian Ram Tiam bul hnâi maiah chuan awm lehin, tûn hmaa thil an lo tih sual tawh ang kha an ti nawn leh ang em? Nge ni a, kum kha leh chen an lo nghah tawh thutiam lo thlen famkim tâkna thlentu thil tha leh dik an ti tawh zâwk ang? 

`Johana 18:16–18, 25–27 leh Johana 21:15–19 chhiar la. Israel hnam hnêna hun tha dang pêk leh a ni leh Petera hnênah pawh pêk ve leh a ni bawk hian eng nge inanna a neih?`

Pathian hi hun tha dang min pe leh thîntu Pathian a ni a. Chu hun tha dang min pêk leh thin chu “khawngaihna” tia sawi niin, a awmzia pawh kan phu miah loh thil eng emaw kan dawng tihna a ni. Bible-ah hian mihringte’n kan phu miah loh khawngaihna kan dawn thu kan hmu tam hle a (Rom 5:2, Eph. 2:8, Rom 11:6 te hi chhiar ang che). Pathian chuan mi a khawngaih êm avângin mi tin hnênah a thar hlaka bul kan tan that leh theih nân hun tha dang min pe thîn. Petera khân he khawngaihna hi a takin a lo chang tawh a, kohhranhote pawh khawngaihnaa lo thang lian zêl tûrin a chah bawk. Thil lâwmawm lehzual êm êm mai chu hun tha dang hi vawi hnih khat mai ni lo, vawi tam tak pêk kan ni a. Chutianga pêk nawn fo chu lo ni ta lo ila, kan chan a chhe hlawm khawp ang le!

`Israel fate thil tawn, Kanaan ram luh theihna hun tha dang pêk leh an ni leh, Petera’n a Lalpa a phat hnua khawngaihna chantîr leh a nih chungchâng hi ngun takin ngaihtuah la. Hêng thil thleng pahnihte hian a mamawhtute hnêna khawngaihna lantîr thîntu kan nih a pawimawhzia min hriatthiamtîr em?`