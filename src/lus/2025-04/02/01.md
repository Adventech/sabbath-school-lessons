---
title:  Beisei Loh Khawngaihna Chang
date:   04/10/2025
---

### Chhiar tûrte

Josua 2:1–21, Num. 14:1–12, Heb. 11:31, Exod. 12:13, Josua 9, Neh. 7:25.

> <p>Chângvawn</p>
> “Rinnain Rahabi, nawhchizuar kha âwih loho zîngah chuan a boral ve ta lo, enthlatute chu tlang taka a lawm avângin” (Hebrai 11:31).

Enga ti nge he thil hi ka tih leh tâk aw?” He thu hi tu paw’n kan lo sawi tawh theuh a ni âwm e. Khawvêl chanchina thil thleng tawhte kha a hnu-ah pawh a lo thleng nawn leh thîn tih a ni a. A nihna takah chuan, thil thleng tawhte kha a lo thleng nawn leh thîn ni mai lovin, mi zawng zawng hian, keimahni ngei pawhin thil sual leh dik lo kan lo tih tawh ang chiah kha a hnu lamah pawh kan ti nawn leh fo thîn chu a nih hi!

Israel fate hian a tum hnihna atân Ram Tiama luh theihna hun remchâng tha tak an nei leh ta a, Josua pawhin chu hun tha chu bawlh pelh loh a tum ruh hle. A tih tûr hmasa ber chu an hmachhawn tûr mite nihna chiang taka hriat phawt a ni a. Chutichuan, chumi ram leh a mi chêngte chanchin va zir chiang tûrin enthlatu pahnih a tîr a, anni hian Kanaan ram mite’n râl laka invênna an neih dân te, anmahni do tûra lo thawk hmêlma sipaite lo do lêt tûra inbuatsaihna an neih dân te, khawpuia chêngte’n an mamawh tui an lâk luhna kawng te leh anmahni rawn rûn tûra lo thawk hmêlma sipaite laka an rilru put hmang te chu va hriat vek an tum dâwn a ni.

Pathian chuan Israel fate hnênah hian pêk a tiam tawh miau a; chuvângin, anni hi chuan tih tûr an nei ve hran lo niin kan lo ngâi a ni maithei e. Mahse, Pathianin tanpui min tiam avâng ngawt hian keini chuan tih tûr kan nei ve lo tihna a ni lo. Israela thlahte chu a tum hnihna atân Kanaan ramri dep maiah an inkhuar leh ta a. An beisei pawh a sâng khawp mai. A hma pawh khân ramri hi chu a lo va thleng tawh tho a; mahse, Ram Tiam chu an lût ta lo chiang hle a nih kha.

Tûn kârah hian Josua lehkhabu-a thil thleng chanchin ngaihnawm tak tak pahnih luh chilhin, chûngte chu keini tûnlâi huna mite’n rinna kawnga kan tangkâipui theih dân tûr hmuh chhuah kan tum dâwn a. Pathian khawngaihna chuan kan hriatthiam phâk bâkin hna a thawk thîn a ni tih pawh kan lo hre thar leh bawk ang.