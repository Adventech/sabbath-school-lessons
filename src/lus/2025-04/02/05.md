---
title:  Thutlûkna siam harsa
date:   08/10/2025
---

`Josua 9:1–20 chhiar la. Rahabi chanchin leh Gibeon mite chanchinin inanna leh danglamna an neihte chu eng nge ni? An inanna leh an danglamna hriat chu eng vângin nge a pawimawh?`

Josua 9 tîr lamah hian khawpui lian vak lo chunga rorêltu Kanaan ram lal pangate chu Israelte beih rawn tuma an inhâwr khâwm thu kan hmu a. Hetih lâi hian Gibeon khuaa awmte erawh chuan Israel-te nêna inremna thuthlung ziah hrâm an lo tum ve thung a.

Josua leh Israel hnam puipate chu buma, anmahni nêna thu an thlun ngei theih nân ram hla tak atanga lo kal palâi angah an insiam a. An sabengtungte chu ip hlui tak tak phurhtîrin, anmahni pawhin thawmhnaw chhe tak tak an inbel bawk. Deuteronomy 20:10–18 han chhiar hian, Pathian pawhin Kanaan mite leh Ram Tiam pâwn lama chêngte chu huang khatah a dah lo a ni tih a hriat theih a. Kanaan mite chu tu mah zuah lo tûra thu a pêk lâiin, Ram Tiam pâwn lama chêng hnamte chungah erawh zahngaihna lantîr tûrin a hrilh thung.

“Fing vervêk takin” tia an lo lehlin Hebrai thumal hi thil tha lam kâwkin, “fîmkhur thiam” ti te, “fing” ti te pawha lehlin theih ve tho a ni a (Thuf. 1:4; Thuf. 8:5, 12); chutih rual chuan, a tha lo lam kâwkin, thil sual leh tha lo tak tih tuma ruahmanna siam thu sawina atân pawh hman theih a ni bawk (Exod. 21:14, 1 Sam. 23:22, Sam 83:3). Gibeon mite chungchângah hi chuan an thiltih vervêk tak phênah hian thil pawi lian tham eng mah a awm hran lo va, an sahimna atân hetiang thu hi an phuahchawp ta mai a ni ang.

Gibeon mite thil sawi hi Rahabi’n enthlatute hnêna a sawi nên khân a inanna lâi a awm a. Gibeon mite leh Rahabi te hian Israel-te Pathianin thiltihtheihzia an hriat bâkah, Israel mite’n hnehna an chan thin chhan chu anmahni theih vâng rêng a ni lo tih pawh an hre chiang hle bawk. Kanaan hnam dangte ang lo takin anni hi chuan Jehova’n Israel mite hnêna Kanaan ram pêk a tum chu an lo dodâl ve lo bawk a, amah Lalpa ngeiin Kanaan ram lo luahtu hnam hrang hrangte chu Israel mite tân a ûm chhuak vek dâwn a ni tih an pawm thlap mai a ni. Aigupta ram atanga hruai chhuah an nih dân leh, Sihona leh Oga te chunga hnehna an chan dân te kha Rahabi leh Gibeon mite hian an lo hre vek tawh a; chuvângin, anmahni nêna inremna siam mai chu thil finthlâk tak a ni tih an hre chiang hle a ni. Amaherawhchu, Gibeon mite hi chuan Rahabi’n a lo tih anga Israel-te Pathian hnêna intûk luh tawp mai chu an hreh deuh a; chuvângin, hetiang hian finrâwl an chhuah kual vêl ta niin a lang.

Mosia dân chuan hetiang thila Pathian duh dân leh thiltum an hriat nân an tih tûr a lo sawi lâwk sa vek tawh a (Num. 27:16–21). Chuvângin, Josua hian Lalpa’n tih tûra a duh chu eng nge ni tih a hriat theih nân leh Gibeon mite’n an bum thlûk loh nân Lalpa an lo râwn hmasa phawt tûr a ni.

Israel mite chunga rorêltute leh Kristian kohhran hruaitute tih tûr pawimawh tak chu Pathian duh dân hriat tum a ni a (1 Chron. 28:9, 2 Chron. 15:2, 2 Chron. 18:4, 2 Chron. 20:4). Mahse, he thil hi Josua leh Israel hnam puipate khân an lo ngaihthah hlauh avângin dinhmun khirh takah an din phah ta a ni. Ram Tiam an lâk theihna tûra an tih ngâi awmte chu an bawhchhe then dâwn nge nia, Lalpa hming chhâl meuha chhia an lo chham tawh chu an sût leh mai zâwk dâwn tih thu-ah thutlûkna an siam ngei a tûl a. A khawi emaw zâwk zâwk hi lo ti dâwn pawh ni se, Pathian laka thu an lo tiam tawh khân a la phuar tho dâwn a ni. 

`Bible-in sawi ve ve ni si, mahse, inkalh ni tlat bawk si nia langte hian i rilru a tihbuai châng a awm ve thîn em? Chutiangah chuan engtin nge tih zâwk tûr i hriat theih ang?`