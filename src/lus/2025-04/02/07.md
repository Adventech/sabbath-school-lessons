---
title:  Zir belhna
date:   10/10/2025
---

Ellen G. White-i lehkhabu, Thlahtu Bulte leh Zâwlneite bung 44, “Jordan Lui Kân” (phêk 502–508) chhiar ang che.

Rahabi chanchin hi Josua lehkhabua kan hmuh bâk chu Thuthlung Hlui lehkhabu dangah kan hmu zui tawh lêm lo va; amaherawhchu, Isua thlahtute chhuinaah hian a hming a rawn lang ve leh nawlh thung. Chutah chuan Juda hnama mi, Boaza pa Saloma nupui a nih thu sawi a ni a; tin, Isua thlahtute zînga hming lang ve tho Ruthi pasal nu pawh a ni bawk (Mat. 1:5; Ruth 4:13, 21 pawh chhiar ang che). Tihboral vêk hmabâk Jeriko khawpuia chêng nawhchizuar ve mai ni kha Pathian a rin avângin Davida thlahtute leh Messia thlahtute zîngah chhiar tel hial a lo ni ta a. Hei hi rinna— antam chi tiat lek pawh a ni maithei—kal tlanga Pathianin hna ropui tak a thawh theihzia tilangtu pakhat a ni (Mat. 17:20, Luka 17:6).

“Rahbi hi Pathianin milem be mi ni si, a thuneihna an pawm avânga a khawngaihna an chantîr tâk awm chhun a ni lo. Kanaan ramah hian an milem pathian biak thin kalsan ta mi tam tak—Gibeon mite—an awm a, chûng mite chuan Israel mite rawn zawm ve-in, thuthlung malsâwmnate pawh an lo chang ve ta hial a nih kha.

“Pathian chuan mi tu mah hi a hnam ang zâwng te, a chi leh kuang ang zâwng te-in a thliar ve lo va. Ani chu mi zawng zawng Siamtu a ni. Mi zawng zawng hi a siamte vek kan nih avângin chhûngkhat vek kan ni a; tin, tlanna azârah pumkhat kan lo ni ta vek bawk. Krista kha inthen hranna bang zawng zawng tichim tûr leh, Pathian biak in tuala dâidanna pal zawng zawngte thiat vek tûrin a lo kal a, mi tinin zalên taka Pathian an biak pawh theuh theih nân a nun hial pawh a hlân ta a nih kha. A hmangaihna chu a zau va, a thûk a, a huam kim a, hmun tin hi a luh chhuah vek a ni tawp mai. Setana sala tâng, a bumna thute’n lo phuar beh tlat thinte chu a chhanchhuak a, thutiam entîrtu chhimbâlin a hual vêl Pathian lalthutphah hnaih takah a dah thîn. Kristaah chuan Juda mi emaw, Grik mi emaw a awm hran chuang rêng rêng lo va, bâwih pawh, bâwih ni lo pawh angkhat vek an ni.”—Ellen G. White, Zâwlneite leh Lalte, p. 319.

**Sawi ho tûrte:**

`“Hun tha dang pêk leh” chungchâng hi sawi ho ula, mi dangte hnêna hun tha dang kan pêk leh dân tûr pawh sawi tel ang che u. Chutih rual chuan, he thu hi dik lo taka kan hman loh nân engtin nge kan fîmkhur theih ang? Entîr nân, nu pakhat chu a pasalin a tiduhdah hle mai a; chutih lâiin, a thiante leh a chhûngte lah chuan la tuar hrâm hrâm (“khawngaihna lantîr”) tûrin an lo hrilh ve reng bawk si. A châng chuan hun tha dang kan inpêk leh hian kan sim phah lêm lo niin a lang. Engtin nge hun tha dang inpêk leh pêk loh chungchâng hi inbûk tâwk takin kan kalpui theih ang?`

`Rinna kawnga Rahabi entawn tlâkzia hi sawi ho teh u. Engtin nge Pathian laka mite inhawnna hi, an nun dân chu Bible nêna inrem lo tak ni tho mah se, ngaihhlut nachâng kan hriat theih ang?`

`Josua khân Gibeon mite’n an bum avâng leh Lalpa râwn nachâng a hriat loh avânga harsatna a tawh chu dikna leh khawngaihna kal kawptîrin a ching fel ta a ni a. I nuna dikna leh khawngaihna i kal kawptîr a tûl hun kha ngaihtuah teh. Dik leh khawngaihna hi i kal kawptîr dân tûr chu eng engte nge ni?`