---
title:  Beisei loh khawngaihna
date:   09/10/2025
---

`Josua 9:21–27 chhiar la. Engtiangin nge Josua thiltih hi thil dik tak leh khawngaihna lantîrna ni bawk a nih?`

Israel mite hian Gibeon mite chu beih ngei lo duh pawh ni se, an hnam puipate’n chhia a lo chham miau tawh avâng khân an beih phalsak a ni dâwn chuang lo. Chhia an lo chham tawh khân—Pathian duh loh zâwng thil dik lo leh tha lo tak a tihtîr te a nih hran loh chuan—a phuar tlat a (Ror. 11:29–40), anmahni tawrhna tûr pawh ni se an bawhchhiat a thiang chuang lo.

Thuthlung Hlui lehkhabute ngun taka han chhiar hian, chhe chham hmaa ngaihtuahna thui tak lo sên hmasak phawt leh, mahni chhe lo chham tawh vawn zui tlatte chu mi thianghlim leh dikte awm dân a ni tih kan hmu a (Sam 15:4; Sam 24:4; Thuh. 5:2, 6). Israel hnam puipate pawh hian an Pathian Jehova hming chhâl meuha chhia an lo chham tawh miau avângin an tidanglam leh thei tawh lo.

Chutianga an hruaitute’n chhia an lo chham tawh tlat avâng chuan an zîngah kumkhuaa an chên zui ve zêl a ngâi dâwn ta a. Dik takin, Gibeon mite hnathawh hi Pathian in atâna thing fawmtu leh tui châwitu tia sawi a nih tlat avângin Israel fate Pathian chibai bûkna leh inkhâwmnaa apianga tel ve zêl tûr an lo ni ta nghe nghe bawk. Israel hnam puipate kha chuan “Israel mi zawng zawng” chhiahhlawh ni se an duh a (Josua 9:21, NKJV); chutih lâiin, Josua erawh hi chuan ânchhe dawng an nih tâk thu hrilh tho mah se, chu ânchhia chu an tâna malsâwmnaah a chantîr ta hlauh zâwk a ni (2 Sam. 6:11 nên khâikhin rawh).

A hnua an chanchin kan hriat leh zêl dânin an hna hi tha leh fel takin an thawk a, Israel mite lakah pawh an rinawm êm avâng Pathian pawhin a duhsak hle niin a lang. An laka Israel mite’n thu a lo tiam tawh kha chhuan lo awm leh zêlah pawh an chhawm chho zêl a, Babulon atanga Israel fate an lo chhuaha, Jerusalem kulh sak that hna an han thawh lâi pawh khân Gibeon mite hian an rawn pui ve nghe nghe (Neh. 7:25). An thiltihte hian kumkhua atân a tha zâwngin nghawng a nei tawh dâwn a; a chhan erawh Pathian khawngaihna vâng chauh a ni thung ang.

Gibeon mite hian a nihna thup lovin, Rahabi ang khân, khawngaihna dîl tawp zâwk mai ta se eng thil nge thleng ang? Humhimin an awm tho ang em? A chhânna chu “Kan hre lo” tih a ni ang a; chutih rual chuan, Israel mite hian Pathian lo râwn ta zâwk pawh ni se, Gibeon mite zuah tûrin a hrilh tho maithei bawk. Pathianin a duh leh a tum ber chu mi sualte hrem ni lovin, mi sualte’n an sual an sima, an chunga khawngaihna lantîr zâwk a ni a (Ezek. 18:23 leh Ezek. 33:11). Gibeon mite’n finrâwl chhuaha an nihna an thup pawh hi Pathian khawngaihna, a zahngaihna leh a dikna chan theih hlauh an beisei vânga ti ni-ah ngaih tûr a ni ang. Hetih lâi hian Kanaan mite erawh chuan an sual an sim duh loh mai bâkah, Pathian thiltumte pawh an pawisa lo lui ngat ve thung a; chuvâng chuan, tihboralin an awm ta rêng bawk a nih kha (Gen. 15:16). Pathian chuan Gibeon mite’n a thiltihtheihzia leh chungnunzia hriaa an pawm tih an tilang hi a lo châwimâwi a. Israel mite nêna indo âi chuan inremna siam an duh leh, an milem pathiante hnâwla Pathian dik tak awm chhun biak an lo tum ve ta zâwkte hi a lâwm êm êm bawk a ni.