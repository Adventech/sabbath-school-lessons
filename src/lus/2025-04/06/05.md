---
title:  Beiseina kawngka
date:   05/11/2025
---

`Josua 8:1–29 chhiar la. Hemi chanchin hian Pathianin kan lo hlawhchham nasat berna pawh thil dik leh tha tih leh theihna rêmchanga a siam theih dân engtin nge a sawi?`

Jehova râlrêl dân hian Israel-te lo tlâwm tawhna kha indo awm leh huna chan tha zâwk chan theih dân kawng hriat chhuahna remchângah a chhuah ta hlauh zâwk a, Akor (Hebrai tawnga “buaina” tih an sawina) Ruam chu beiseina kawngkaah a chantîr ta a ni (Hosea 2:15 nên khâinkhin rawh). Ai khuaa chêngte hian, Israel-te an lo hneh ve tawh miau avâng khân mahni inrin tâwkna an lo nei lian leh lutuk ta a, a hmaa an lo tih dân ang bawk khân tih leh an tum a. Nimahsela, tûn tumah hi chuan Israel sipaite hi tlâwm ta ni âwm takin an tlânchhe der ang a. Tichuan, anmahni ûm tûra Ai khaw mipui zawng zawng an tlân chhuah fel vek hnu-a khaw hnung lama tanhmun lo rêm sa rân (Josua 8:4) Israel sipai 30,000 zette chu khawpui chhûngah lûtin khua an hâl dâwn a ni. Josua 8:7 thu hian hnehna an chan theih chhân tûr chu anmahni râlrêl thiam vâng ni lovin, hnehna chantîrtu tûr leh an hnêna Ai khawpui petu Lalpa Pathian vâng zâwk a ni tih chiang takin a sawi a. Chutiang chuan, bung dang zawng âia sipai lam thilte sawi tam a nihna ber bung, bung 7-ah ngei pawh hian thu pawimawh êm êm, hnehna an chan chu Jehova thilthlâwnpêk a nih thu uar taka sawi a ni.

An inbeihnaa a pawimawh lâi ber chu Ai khaw mipuite’n Israel sipaite an ûma, an khawpui an chhuahsan vek lâi hian a lo thleng ta a. Tûn hi bung 8 pum puia Pathianin Ai khua an bei dân tûr a hrilh hnua an indona chu a vil thu a tum hnihna a ni. Heta tang hi chuan Israel sipaite hian hnehna an chang dâwn tih a chiang ta hle a ni. 

Josua’n râlthuam a ken hi Mizo Bible-ah “fei” a ti mai a; mahse, tûnlâia kan fei hriat ang hi chu ni lovin, chemte kual emaw, khandaih emaw a ni zâwk ang. Chutiang chu Josua hun lâi khân râlthuam tak tak anga ngaih ni chiah lovin, thuneihna nei tih entîrtu chhinchhiahna anga hman a ni thîn a. Tin, he chem hi zaizira Israel sipaite thil hrilh nân hman a nih bâkah, Ai khaw hneh a nih chhan kha Pathian thiltihtheihna vâng a ni tih pawh a lantîr bawk. Josua’n Israel-te’n hnehna an chan hma loh chemte keng chunga a bân a phar reng hian Tuipui Sen an kân lâia Mosia mawhphurhna (Exod. 14:16) ang kha a famkimin a kova a lo tla ta a ni tih a entîr a. Amalek mite nêna an indo pawh khân amah Josua hi râl hmatâwngah a lo tang tawh nghe nghe a ni (Exod. 17:11–13).

Tûn tumah hi chuan hmuh theiha Pathian inrawlhna mak tak lo thleng eng thil mah a awm hran lo va; chutih rual chuan, Ai khua an hneh theih chhan hi Pathian tanpuina an dawn avâng niin, chu chu Aigupta sipaite lakah hnehna an chan theih chhan leh Jeriko khawpui an lâk theih chhân âi khân a nêp bîk chuang hauh lo. Hnehna an chan theih chhan pawimawh tak chu Josua’n Lalpa thu a rinchhan ngam leh thuâwih taka a zawm mai vâng a ni a. He indona chanchina thu pawimawh tak lo lang hi tûnlâi huna Pathian mite tân—khawi hmuna chêng pawh niin, an chona hmachhawn chu eng pawh ni se—a la tangkâi êm êm reng tho a ni.