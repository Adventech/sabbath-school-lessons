---
title:  Thuthlung bawhchhiatna
date:   02/11/2025
---

`Josua 7 chhiar la. Ai khuaa chêngte laka Israel fate tlâwm chhan lian deuh deuh pahnihte chu eng nge ni?`

Thil ngaihnawm angreng deuh chu, keini he thu lo chhiartute’n a tîr phat atanga Jehova thinrim chhan leh thil sual titu hming kan lo hre nghâl vek hi a ni. Josua leh Israel mite kha chuan Akana thiltih hi an la hre ve si lo va; chuvâng chuan, Ai khaw laka an tlâwm ta mai kha a ngaihna an hre lo hle ta rêng a ni. Thuthlung Hluia Bible bung dang tam takte ang bawkin Josua 7 pawh hian thu inrem dân fel tak a nei a. A thu laimu, a pawimawh lâi berah hian Israel-te’n Ai khua an beih hmasak tuma an lâk theih loh chhan kha sawi chhuah a ni ta a ni.

Ai khuaa chêngte’n Israel-te an lo hneh theih chhan kha pahnih a awm a, chûngte chu: Akana’n thil sual tak a lo tih avâng leh Israel-te’n anmahni chakna an rin chhan luattuk vâng a ni. Anmahni chakna an rin chhan luattuk avâng hian an thil tih tûra Pathian râwn nachâng pawh an hre ta lo va, an hmêlmate pawh ngaihnêp sa ringawtna rilru a puttîr bawk.

Josua 7:1, 11–13 hi ngun takin han chhiar ila, Akana’n hluihlâwn thil a lo la hi an tlâwm chhan chu ni ngei tho mah se, a hnam pum pui hian a thil sual tihah khân mawh an phur ve tho a; tin, chu a thiltih avâng chuan an tuar tlâng ta vek bawk tih kan hria ang. Pathian chuan Akana sualna hi châng 11-ah, “ngei” tih thumal emaw, “bawk” tih thumal (Hebrai tawngin, gam) emaw hmangin a sawi fiah a, chu chuan, a tahtawl-in a thil sual tih runthlâkzia a lantîr nghâl bawk. A hmasa berin “sual” tih sawina atâna Hebrai thumal hman tlânglâwn ber, khata’ a hmang a. Chumi zawhah chuan, a thil sual tih dang pangate pawh Hebrai tawnga “bawk” tih an sawina thumal, gam nên a sawi kawp ta zêl a ni. Hetiang hian: (1) ‘abar, “an bawhchhia a,” (2) thil hluihlâwna (kherem) mi pawh kha an la (laqakh) bawk a, (3) an ru (laqakh) bawk a, (4) an zêp ru (kakhash) bawk a, (5) hluihlâwn thil (kherem) an lo lâkte chu a bungraw zîngah ngei an thukru (sim) a ni.

Jehova leh Israel-te inkâra thuthlun awm hian mi mal tin leh a hnam pum pui kha a phuar vek a. Thuthlung mitah chuan Israel hnam hi a mi mal anga lâk hran theih loh Pathian hnam thlan an ni. Chuvâng chuan, mi pakhat thil sual tih emaw, mi thenkhat thil sual tih emaw khân a zavâiin a nghawng vek thîn a. Lalpa’n, “Israel-ho hian thil an tisual a ni e; a ni ka thuthlung pawm tûra thu ka pêk kha an bawhchhia a nih hi” a lo tih ang khân (Josua 7:11).

`Mi thenkhat thil sual tih avânga a hnam pum emaw, a khawtlângin emaw, a kohhranin emaw a tawrh hrep theih dân leh lo tawrh tawh dân kawngte chu eng nge ni? Chutiang thil lo thlen tawh dân chu sawi tûr i hria em? Chu chuan engtin nge hnam, khawtlâng leh kohhran pum a nghawng?`