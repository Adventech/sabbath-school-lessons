---
title:  Thih leh dam thlentu duhthlannate
date:   04/11/2025
---

`Josua 7:19–21 chhiar la. Akana hi engti tûrin nge hrilh a nih? Josua’n Akana a ngenna hi eng nge a pawimawhna awm? Akana inpuanna hi engtiangin nge kan lo hriatthiam?`

Josua hian Akana hi thil pahnih, Pathian faka châwimâwi tûr leh engmah zêp then awm lova a thil lo tih rûk chu pung vek tûrin a hrilh a. A awmzia chu, Akana hi thil sual leh pawi tak a lo ti a ni tih inhriaa Pathian châwimâwi tûr a ni tihna a ni. Heti lâia Hebrai thumal a hman (todah) hian lâwmthu sawi tih a kâwk thei a (Sam 26:7, Isaia 51:3, Jer. 17:26), chutiangin, sual puang/thupha châwi tih pawh a kâwk thei tho bawk (Ezra 10:11).

Vânduaithlâk takin Akana hian a thil sual tiha inchhîrna leh sim tumna thinlung a pu miah lo niin a lang a. Man chhuah a ni hma kha chuan zêp char char a tum bawk. A rilru puthmang atang hian mi luhlul tak leh Pathian pawh zah miah lo a ni tih a hriat a, amah ang hi chu Mosia dân pawhin an chipuite zîng ata tuithlâr tûr niin a sawi nghe nghe (Num. 15:27–31 en la).

Josua 7:21-a Akana thil sawite hian suala Evi leh Adama te a tlûk thu kha min hriat chhuahtîr a. Evi khân thing rah chu ei châkawm (Hebrai tawngin, khamad) tak niin a hmu (ra’ah) a; tichuan, a rah thenkhat chu a lo (laqakh) va, a ei ta a nih kha (Gen. 3:6). Akana hi inpuangin, râllâk zînga mi Babulon ram puan mâwi leh tha tak tak te, tangkarua sekel 200 leh rangkachak tlang sekel 50 te chu a hmu (Hebrai tawngin, ra’ah) a, a awt (khamad) lutuk a, a la (laqakh) ta mai tih a sawi ta nge nge a. Chutiang chuan, Evi leh Adama te chungchângah pawh a ni ang chiah khân, a duhthlanna siam hian awhna sual chu rin lohna sual a ni tih a tilang. Pathian chu a thilsiamte tâna a tha ber duhsak lo niin an ngâi a, vâna awmte chauhin an chan tûr thil tha leh duhawm tak takte chu an lak ata a thup bo daihah an chhuah bawk.

Akana rilru puthmang hi Rahabi rilru puthmang (Josua 2:1–13 chhiar la) nên khân a inang lo hle a ni tih pawh a lo lang a. Rahabi chuan enthlatu pahnihte kha a in chungah hruai chhovin Jeriko khawpui vêngtu sipaite lak ata a thukru a; chutih lâiin, Akana hi chuan râllâk thilte chu lo lain Josua lak ata a thukru ve thung. Rahabi khân Israel mi enthlatute lakah ngilneihna lantîrin hnehna an chan theih nân a tanpui a; chutih lâiin, Akana erawh hi chuan a duhâm avângin Israel mite zîngah buaina nasa tak a thlentîr a, amah avâng hian an hmêlmate lakah an tlâwm ta nghe nghe bawk. Rahabi khân Israel-te thu a thlunpui a; Akana erawh hi chuan Jehova nêna thu an lo thlun kha a bawhchhe ve thung. Rahabi kha chuan amah leh a chhûngte chhanhimin, Israel ramah khua leh tui zah kâi tak an lo ni nghe nghe a; Akana erawh hi chuan amah leh a chhûngte thihna thlenin, entîrna zahpuiawm tak a lo ni ve ta thung a ni.

`Awhna sual chungchâng hi ngaihtuah la. Kan nei tam emaw, nei tlêm emaw pawh ni se, engtin nge he sualah hian lût lo tûrin kan invên theih ang? (Luka 12:15.)`