---
title:  Zir belhna
date:   07/11/2025
---

Ellen G. White-i lehkhabu, Thlahtu Bulte leh Zâwlneite bung 45, “Jeriko Khawpui A Chim” (phêk 509–520) chhiar ang che.

“Akana nun tichhe vektu sual pawi tak kha sual azawnga hluar ber leh, chutih ruala ngaihzam hlawh ber ni bawk si awhna sual atanga lo piang chhuak a ni a. . . .

“Akana khân thil sual a ti a ni tih a hre ngei a; nimahsela, a inpuang tlâi lutuk a, awmzia a awm tawh lo a ni. Ai khaw mite’n an lo hneh hnua lo kîr leh Israel sipai rilru hnual takte chu a lo thlîr reng a; mahse, a thil sual tih puang tûrin a rawn pên chhuak duh chuang bawk si lo. Thu-a sawi chhuah theih pawh ni lo khawp lungngaihna an neih avânga Josua leh Israel hnam puipate an kun tlawk tlawk pawh chu a lo hmu reng a. Khatih lâi khân a thil sual tih chu puang ni se chuan a inchhîr tak tak a ni tih a lantîr tûr a ni a; mahse, a ngâwi tlat si. Thil sual lian tak khawih an awm tih thu an puan te chu a lo hre vek a, chu mi chuan eng thil sual nge a tih tih pawh a hre chiang hle bawk. Mahse, a kâ a chîp tlat a. Tichuan, thil sual titu zawn chhuah hna chu thawh tan a ni ta. A chi-te thur chhuah an niha, chumi hnu-ah a hnamte thur chhuah an han nih leha, an chhûngkua thur chhuah an han nih ve leh lâi te chuan hlauvin a lo khûr zawih zawih mai a. Nimahsela, Pathianin amah a rawn kawh chat hma chuan a la inpuang duh chuang lo. A thil sual tih chu a thup thei ta ngang si lo va, thu dik tak a sawi ta nge nge a ni. Mi tam tak chu Akana ang deuh hi kan ni a, kan thil sual tihte chu kan thup theih ngang tawh loh hnu-ah chuah kan puang thîn a. Thil sual kan ti ngei a ni tih finfiah a nih hnu-a inpuan hnuhnawh leh kan kan thil sual tih chu keimahni leh Pathian chauhin kan la hriat lâia inpuan mai hi thil inang miah lo a ni. Akana pawh hian a inpuan khân a thil sual tih nghawng hremnate chu pumpelh theih inring lo se chu a inpuang hauh lo vang. Nimahsela, a inpuanna chuan hremna a hmachhawn tûr chu dawn a phu rêng a ni tih a lantîr ta zâwk si a. Ama lamah hian simna, inchhîrna, thil tih tum thlâkna leh sual huatna tak tak a awm lo rêng rêng a ni.”—Ellen G. White, Thlahtu Bulte leh Zâwlneite, pp. 519, 520.

**Sawi ho tûrte:**

`Thil chhuak thar leh tha apiang fakna leh neih zêl duhna khawvêlah hian engtin nge Thu Sâwm Pêka a sâwmna (Exod. 20:17) hi a takin kan zawm theih ang? Engtin nge kan thil mamawh leh kan thil duhte chu kan thliar hran ang? Eng vângin nge chumi thliar hran thiam chu thil pawimawh tak a nih?`

`Daniela 9:4–19-a Daniela tawngtâina hi chhiar la. Daniela’n Israel mite sual a puana hêng thil tha lo tak takte hi “kan” lo ti a tih tawngkam a hmang zêl hi eng nge ni a chhan? Amah tak hi chuan thil sual leh tha lo a tih thu pakhat mah kan hre bawk si lo va.`

`Ningani zirlâi tâwpa zawhna kha ngun takin ngaihtuah la. Enga ti nge Israel-te’n Pathian thuruatte leh a rorêlte an zawm hi hnam dangte laka thuhretu an nihna kawngah thil pawimawh tak a nih? Engtiangin nge chutiang tho chu keini a la bâng kohhrante-ah pawh hian a la nih reng? Pathianin min pêk zawng zawngte hi a tak takin zâwm ni ta ila, engtiang takin nge thuhretu kan nihna kawngah hian kan thawh hlâwk lehzual theih ang?`