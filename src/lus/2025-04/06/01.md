---
title:  An Zînga Inphûm Ru Hmêlma
date:   01/11/2025
---

### Chhiar tûrte

1 Pet. 1:4, Josua 7, Sam 139:1–16, Ezra 10:11, Luka 12:15, Josua 8:1–29.

> <p>Chângvawn</p>
> “Kei Lalpa hi mi tin awm dân ang zêl leh an thiltih rah ang zêla pe tûra rilru en chhuaktu leh thinlung fiahtu ka ni” (Jeremia 17:10).

Joshua 7 hi Israel mite’n thil râpthlâk tak an tawnna atanga thuthlung awmzia leh bawhchhiatnain nghawng pawi tak tak a neihte an lo zir chhuah tâk dân kan hmuhna hmasa ber a ni a. Thuthlungin a phûtte chu an âwih a nih chuan an hmêlmate nêna an indonaah hnehna an chang ang a, an âwih lo a nih erawh chuan hnehin an awm zâwk thung ang. Sipai lama Israel hlawhtlinna hi an tam leh tam lohah te, râlrêl an thiam leh thiam lohah te, ruahmanna fing an neih leh neih lohah te a innghat lo va, Râl Do Mi Pathian awmpuina an chan leh chan lohah a innghat zâwk.

Ram Tiam lâk ngei tuma an beih lâia an hmêlma hlauhawm ber chu an riah hmun pâwn lama awm hnam dangte ni lovin, anmahni zînga mi ngei zâwk an ni tih an lo hriat chhuah a ngâi a, chu chu thil harsa tak pawh a ni bawk. An hmaa chona lian ber pawh Kanaan mite kulh ropui tak takte emaw, an hmêlmate râlthuam neih tha tak takte emaw a ni lo va, anmahni zînga mi tlêm azâwngte’n luhlul chhuaha Lalpa thu sawi an ngaihthah luih tlat reng kha a ni.

Keini pawh hian vân ata kan rochan (1 Pet. 1:4, Kol. 3:24) kan lo nghah chhûng hian Israel fate’n chona hrang hrang an hmachhawnte ang tho kha kan hmachhawn ve a. Kan chênna khawvêl leh Ram Tiam inrina lâia kan awm mêk lâi hian kan rinawmna fiahin a awm a, Isua Krista hnêna kan inpe a nih chauhin hnehna kan chang thei ang.