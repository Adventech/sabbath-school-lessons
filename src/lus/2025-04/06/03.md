---
title:  Akana sualna chu
date:   03/11/2025
---

`Josua 7:16–19 chhiar la. Thil sual hre chhuak tûra thil an tihte hian engtin nge Pathian leh Akana chanchin min hrilh?`

Pathian chuan thil sual titu nihna chu puangzâr nghâl mai lovin, a rorêlna dikzia leh khawngaihna ngahzia tihlan dân tûr a duang chhuak ta zâwk a. Ai khaw laka an tlâwm chhan a hrilha, mipuihote chu intithianghlim tûra a hrilh hnuah hun âwl tlâktîr leh tê tê-in, chumi chhûng chuan Akana hian an thil sual tih kha a lo puang thei dâwn bawk a ni. Chutiang bawkin, a nupui fanaute pawhin (an pa thiltih chu an lo hriatpui ve a nih chuan) a thil sual tih hi an zêppui dâwn nge ni a, an puanzârsak mai zâwk dâwn tih thuah thutlûkna siamna hun thâwl tha tak an nei bawk a. Kora fapate’n an pa lama tan an duh lohva, tihboralna an pumpelh ta ang khân (Num. 16:23–33, Num. 26:11) anni pawh hian thihna an pumpelh ve thei dâwn a ni.

An harsatna tawh chin fel dân tûr Pathianin a hrilh chu Israel-te hnêna harsatna a lo luh dân leh a tihbuai tâk vêk dân letling chiah kha a ni ve thung. A hnam pum anga an sualna chu hual chêp thla zêlin chi pakhatah an insâwr bing leh phawt a; chi pakhat atang chuan hnam pakhatah an insâwr bing leh a; hnam pakhat atang chuan chhûngkaw pakhatah zîm tâwt lehin, tichuan, chumi chhûngkuaa mite chu a mal malin an han dâwp ta a. An thil tih vêl dân hian thil sual titu a hriat chhuahtîr mai bâkah, thil sual ti ve lote pawh a fihlîmtîr pah nghâl zêl bawk. Hetianga thil sual titu zawn chhuah leh hrem hi a pawimawhin a him hle bawk a, amah Pathian ngei chu tu mahin an hmuh loh Akana thil sual tihah khân thuhretuah a tang a ni.

Pathianin thil sual titu chu Akana a ni tih a hriat chhuahtîr dân hi a ngaihnawm ngawt mai. Akana lah hian man chhuah loh hlauh a nih inbeiseiin a ngawltâwt a lo chhuah ve tlat bawk si a. A ti mak hle a ni. Pathian hmuh loh tûra thuhrûk theih engmah a awm si lo va (Sam 139:1–16, 2 Chron. 16:9), ani chuan mihring thinlunga awmte lam hian a hre vek a ni (1 Sam. 16:7, Jer. 17:10, Thuf. 5:21).

Josua hian Akana chu “ka fapa” tiin a ko tih lo chhinchiah ila. He tawngkam hian Josua hi kum lamah Akana pa rual leh Israel-te hotu a ni tih a lantîr mai bâkah, he sipai hotu ropui tak hian rorêlna dik a thlen theihna tûra rilru thianghlim tak a putzia pawh a lantîr a. Thil sual titu chunga hremna chelek tûrin hrilh chu ni mah se, Akana hi a lainat êm êm tho a ni. Chutiang rilru chu puin hawihhâwm lo taka thil ti ngâi lo, tul lo taka tawngkam hriam hmang ngâi lo, mite rilru natna tûr thu chhâk chhuak ngâi lo Isua Krista ngilneihna, rilru nêmna leh hmangaihna kha a lo entîr a. . . . Isua khân zâm miah lovin mi zawng zawng hriatah that derna, rin lohna leh bawhchhiatna te a dem thu a sawi thîn a; mahse, tawngkam hriam tak tak hmanga mite a zilhna âw kha mittuiin a pawlh thîn a ni.”—Ellen G. White, Chatuan Nghahfâk, p. 392.

`Pathian chuan i thiltih zawng zawng, i zêp leh thup thente nên lam a hre vek a ni tih i hriatna khân engtiangin nge i nunah nghawng a neih? Engtianga nghawng nei tûr nge a nih bawk?`