---
title:  Pathian thiltihtheihzia hmutu
date:   06/11/2025
---

Kan lo hriat tawh ang khân (zirlâi pangana kha en leh la), Pathian chuan milem be hnamte kha amah an lo hriata, an thil sual tihte an hawisan theih nân hun tha leh remchâng tak a lo pe tawh thîn a. Nimahsela, Pathian sâwmna chu an hnâwl tlat si avângin a rorêlna an hmachhawn ta nge nge a nih kha.

`Josua’n an chunga chhiatna a lo thlena a lo dawnsawn dân inziahna Josua 7:6–9 chhiar la, châng 9 hi lo chîk zual ang che. A thil sawiahte hian eng thu pawimawh tak nge lo lang?`

Han chhiar thuak chuan, Josua hi Israel fate’n Aigupta ram an chhuahsan hnua harsatna an han tawha an phunnâwi ang khân a phunnâwi ve niin a ngaih theih a.

Israel fate’n an sawi chu: “Aigupta rama sa bêl bula kan thut lâi te leh chhang kham khawp kan ei lâi te khân Lalpa kutah lo thi ta zâwk mai ila aw! Nang hian mipui pungkhâwmho zawng zawngte hi thlalêrah hian riltâma thi mang vek tûrin min hruai chhuak a nih hi le!” tih hi a ni. Hetiang deuh chiah hian Josua paw’n a sawi ve a: “E khai âw, eng atân nge Lalpa Pathian, mipuiho hi tihboral tûra Amor-ho kuta pêk atân Jordan lui hi min hruai kâi tehlul ni. Jordan lui râlah khân lungâwi taka lo awm hle tâk zâwk tûr aw!” (Josua 7:7, NKJV) a ti.

Amaherawhchu, hemi hnu hian Amor-ho laka an tlâwmna chuan Pathian hming tihliauvin a zahawmna pawh a tihniam dâwn nia a ngaih thu a sawi nghâl bawk a: “Kanaan-hote leh hêng lâi rama chêng zawng zawng hian an hria ang a, min rawn hual ang a, lei ata hi kan hming an tiboral daih dâwn a nih hi. I hming ropui tak hi engtin nge i tih tâk ang le?” (Josua 7:9) tiin.

Hei hian Israel-te tâna Pathian thil ruahmana tel ve thu pawimawh tak a tilang a. Pathian hian Israel-te chheh vêla awm milem be hnamte chu a thu zâwmtu a mite tâna thil ropui tak tak a tih tûrte lo hmu se a duh rualin, Rahabi’n Israel fate’n hnehna an chante atanga Pathian chanchin a lo hria ang khân, anni pawh hian a chanchin lo hre ve se a duh hle a ni. Kawng leh lamah chuan, tûna an tawn tâk chiah ang hian milem be hnamte lakah khân chiang takin tlâwm ta sela, chûng hnamte chuan Israel-te Pathian chu Pathian chak lo leh engmah tih theih nei lo ni-ah an ngâi mai dâwn thung a (Num. 14:16, Deut. 9:28 en la), Israel mite hi an zuam sawt bawk ngei ang.

Tawngkam danga sawi chuan, Hebrai mite’n Kanaan ram an lâk thu-ah pawh hian thil pawimawh leh lian tham tak tak a inzep tel teuh a. Chûng zîngah chuan Israel-te leh milem be hnamte ngei pawhin an beisei awm chhun Pathian hnêna châwimâwina leh ropuina hlan pawh a tel a ni.

`Deuteronomy 4:5–9 chhiar la. Engtiang kawngtein nge khawvêl hnêna Israel mite’n mawhphurhna an neih leh keini Seventh-day Adventist-te’n mawhphurhna kan neih hi a inan?`