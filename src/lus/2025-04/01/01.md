---
title:  Hlawhtlinna Chang Tûra Tih Ngâite
date:   27/09/2025
---

### Chhiar tûrte

Deut. 18:15–22; Josua 1; Heb. 6:17, 18; Eph. 6:10–18; Sam 1:1–3; Rom 3:31.

> <p>Chângvawn</p>
> “Ka chhiahhlawh Mosia’n zawm tûra a pêk che dân zawng zawng i zawm theih nân chak tak leh huai takin awm phawt mai rawh; i kalna apianga i lo hmuingîl zêl theihna tûrin i ding lamah emaw, i vei lamah emaw pênsan hauh suh ang che” (Josua 1:7, NKJV).

Boston Philharmonic Orchestra-a music director, Benjamin Zander-a chuan thahnemngâi takin rimâwi awmzia hrilhfiahna class-ah a zirtîr mawlh mawlh a. A zirlâite chu a hmaa lo kala, rimâwi an rawn tum apiangin an hlauthâwng thîn hle a ni tih hrethiam mai a. Chuvâng chuan, a zirlâite’n rilru hahdam tak chunga an tuma, anmahnia theihna awm chu a famkima an rawn pho chhuah theih nân an class neih tan ni bîka an rimâwi tumah chuan an zavâiin “A” grade an hmu theuh dâwn tih a puang ta a. Zander-a zirlâite hnêna “A” grade a pêk chhan hi “A” grade hmu theuh tûra a phût vâng ni lovin, “A” grade hmu theuh thei an ni tih hriattîr a duh vâng a ni zâwk. A zirlâite’n an tih tûr awm chhun chu semester/term tîr lam chawlhkâr hnih chhûng ngeia lehkhathawn ziaha, mahse, chu lehkhathawn chu semester/term tâwpa theh luh a ni a. He an lehkhathawn ziah hian grade sâng tak hmuh phu an nih chhan chu a hrilhfiah vek dâwn a ni.

Josua lehkhabu hi thil thar eng emaw tih theih a nih dân sawina a ni pawh kan ti thei âwm e. Kum 40 chhûng zet Israel fate lo hruai tawhtu Mosia kha tûnah chuan hun liam taa mi a ni tawh a. Aigupta ram atanga kal chhuahna (exodus) mai bâkah, hel hmang leh luhlul tak an nihzia lo lan chhuahna thlalêra an vahvai hun chhûng pawh kha a lo tâwp ta bawk. Tûnah chuan chhuan thar, Pathian thu zawm zêl tumtute lo lang ve thung tawhin, chûng mite chu Ram Tiama lût tûrin an inpeih at ta a. Mahse, chu ram chu anmahni sual chhuah ni lovin, Pathianin a pêk a nih avâng chauha luah thei tûr an ni zâwk.

Aw le, tûnah chuan Israel fate nuna Pathianin bung thar a hawn dân kan lo zir tan tawh ang a, chuta tang chuan keimahni nuna bung thar a hawn theih dân tûr pawh hriat kan tum bâwk dâwn a ni.