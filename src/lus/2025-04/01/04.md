---
title:  Thutiam rochûntute
date:   30/09/2025
---

Josua 1:2-ah chuan Lalpa’n Israel fate hnênah Kanaan ram a pe dâwn tih Josua a hrilh thu kan hmu a. Chutih lâiin, a châng dawt leh chiahah erawh a pêk vek tawh thu a sawi thung bawk si. Eng nge ni a awmzia ni ang?

Kanaan ram hi a neitu dik tak Lalpa hnên atanga a thlâwna an dawn a ni tih lo hre hmasa phawt ila. Josua 1:2, 3-a “pe” tih sawina thumal a hman hian awmze pahnih neiin, Kanaan ram an luah theih chhan pawimawh tak tak pahnih a târ lang nghâl bawk. A hmasa zâwk hian Kanaan ram luahtîr an nih dân chu a târ lang a. Hetih lâi vêla Israel-te’n an luah tawh chin chu Jordan râl/chhak lam ramte chauh niin, Ram Tiamin a huam chin ram tam zâwkte kha chu an la la rih lo.

Josua 1:3-a a thumal hman “pe” tih hi chu thil thleng fel tawh sawina a ni ve thung a, a awmzia chu, Kanaan ram hi Israel mite hnênah pêk fel vek tawh a ni tihna. Chutiang thilte titu chu Pathian a nih rêng rêng chuan, puan a nih rualin a lo thleng nghâl nia ngaih a ni thîn a. Ama Thu-a a thutiam kan hmuhte hi a dika a chian êm bawk avângin a taka lo thleng tawh reng ni angin kan ring ngam thei ta thîn rêng a ni.

Châng 3-ah hian “in” tih tawngkam a hman avângin Kanaan ram hnehna thutiam hi Mosia hnênah chauh ni bîk lovin, Israel mipui zawng zawng hnêna pêk a ni tihna a ni a. Mosia hnênah khân pêk a lo ni tawh tih thu a sawi chhuak leh pawh hian Pathian thutiam chu pêk a nih tirh ata a la nung chhunzawm zêl a ni tih a tilang bawk.

Tin, Josua 1-ah hian “zawng zawng” ti emaw, “apiang” ti emaw leh “tinrêng” ti emawa lehlin thin Hebrai thumal, kol kan hmu tam hle bawk a. Hei hian Josua hnêna Pathianin tih tûr a sawi hi Josua’n a tih theih nân thawh hona tha leh inlungrual tlânna a awm a tûlzia a tilang a. Ram Tiam lâk tuma hmalâkna chu a hlawhtlin ngei theih nân Pathian leh Josua leh Israel mite hi an inlungrual thap tûr a ni.

`Josua 1:4–6 leh Hebrai 6:17, 18 chhiar la. Hetih lâi tak hi chuan Ram Tiam hi thutiam mai a la ni rih a. Mahse, Pathian erawh chuan Israel fate ta, an rochan ni angin a sawi thung. Pathian thutiam rochuntute tih hi eng nge ni a awmzia?`

Pathian thutiamte hi mak leh dangdâi taka lo thleng tûr a ni chuang lo va. Anmahniah hian a taka an lo thlen famkim theihna tûrin thiltihtheihna engmah a awm hran lo bawk. “I hnênah ka awm zêl dâwn e” tia sawitu Pathian awmpuina an chan avânga lo thleng tûr a ni hlawm zâwk a. Israel hnam dam khawchhuahna hrim hrim pawh hi Lalpa awmpuina an chan leh chan lohah a innghat thui hle bawk. A awmpuina an chang lo a nih chuan hnam tam tak zînga pakhat a ni ve mai chauh ang a, a bîk taka kohna dawng, tih tûr leh nihna nei an ni hran bîk lo bawk ang (Exod. 33:12–16). Josua’n hlawhtlinna a chan theihna tûra a mamawh tak pawh hi eng dang ni lovin, Lalpa awmpuina a ni.

Hei hi tûnah pawh a nih dân a la ni reng a; chuvâng tak chuan a ni Matthaia 28:20-a kan hmuh thutiam pawh hi pêk kan nih rêng ni.