---
title:  Chak takin awm rawh!
date:   01/10/2025
---

`Josua 1:7–9 chhiar la. Enga ti nge Josua hi Lalpa’n vawi hnih ngawt chak tak leh huai taka a awm a tûl thu a hrilh?`

Josua hnêna Pathianin mawhphurhna a pêk hi a lianin hlen chhuah pawh a harsa hle dâwn nghe nghe bawk. Kanaan ram khawpui hungna kulhte lah chu chu tihchim emaw, lâwn liam emaw rual a ni bawk si lo va. Tin, a mi chêng pawh tha taka indo dân lo zir chhuak tawhte an ni hlawm bawk si. Chutih lâiin, Israel-te erawh hi chu khaw hmun nghet pawh la nei lova pêm kual vêl mai mai, Kanaan ram khawpui hungna kulh chhah tha tak la tûra indona râlthuam mâwl ber ber pawh nei zo lo an ni ve thung a. Hetih lâi huna ram chak leh thiltithei ber chu Aigupta a niin, mahse, anni meuh pawh khân Kanaan khawpuite hi chu an lo la thei ngâi bîk chuang lo a ni an ti.

Chak tak leh huai taka awm hi indona hmun atân leh râl rêlna kawngah chauh a pawimawh a ni bîk lo va. Rinawm taka dân thu (Torah) an zawm theih nân leh, dân thute’n an phût, Jehova nêna thu an thlun sawifiahtu ni bawkte chu an tih ngei theihna atân pawh a tûl êm êm bawk a ni. 

`Ephesi 6:10–18 chhiar la. Tûnah hi chuan indona muala lûta, râlthuam tha tak takte chelek tûra phût kan ni tawh hlawm lo va. Nimahsela, Josua hnêna Pathianin fuihna thu a sawite hi engtin nge ni tina kan beih thlarau lam indonaah hian kan lo tangkâipui ve theih tho ang?`

Kristiante hian kan chunga Krista’n mawhphurhna a nghah hlen chhuah kan tumna kawngah Josua’n chona a hmachhawn angte kha kan hmachhan ve mêk a. A awmzia chu, thil sual tih châkna kan neih tlatna lakah te, he khawvêl lalte, thiltihtheihnate leh thuneihnate lakah te leh sual sipaite lakah hian indo kan puang tûr a ni tihna a ni. Josua ang khân keini pawh hi Krista awpuina chantîr tiam kan ni a, ani chuan “Khawvêl tâwp thleng pawhin in hnênah ka awm zêl ang” tiin min tiam a nih kha (Mat. 28:20, NKJV). Josua kha, Lalpa awmpuina a chan avângin a hlauhna zawng zawng a kiang ta vek a, khatiang chiah khân Krista awmpuina chu kan rinhlelhna leh kan hluahna tibo vek tûrin a tâwk zo êm êm a ni tih kan hre tûr a ni.

Kan tâna chona ni ta chu Pathian leh kan hnêna thu a lo tiam tawhte ring ngam thei tûra amah hriat chian a ni a. Chuvâng tak chuan alâwm, amah nêna mi mal taka inzawmna neih hi thil dang zawng âia kan mamawh hmasa ber a nih rêng ni. 

`Keini tûnlâi huna mite’n chona kan hmachhawn hi Josua’n a lo hmachhawn tawh tho kha a ni a, a danglamna engmah a awm hran lo. Chuti a nih chuan, Pathian Thu-in a sawi hi, mite ngaihvên zâwng ni lo leh tih rem lo tak pawh ni mah se, engtin nge kan zawm ngei tho theih ang?`