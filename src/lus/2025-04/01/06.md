---
title:  Hmuingîl leh hlawhtling
date:   02/10/2025
---

`Josua 1:7–9 chhiar la, chumi zawhah Genesis 24:40, Isaia 53:10 leh Sam 1:1–3 te hi chhiar leh ang che. Hêng chângte’n an sawi atang hian hmuingîl tih leh hlawhtling tih hi eng nge ni a awmzia?`

Hebrai tawnga “hmuingîl” (Josua 1:8) tih sawina thumal, tsalakh hian lo ruahman lâwk ang taka thil eng emaw hlen chhuk tih a kâwk a; tin, kan duh dân ang taka thil lo thleng tih pawh a kâwk thei tho bawk.

Tin, “lo fin theih nân” (Josua 1:8) tia lehlin Hebral thumal, sakal pawh hi “hmuigîl” ti emaw, “hlawhtlinna chang” ti emaw pawha lehlin theih a ni a. Chutih rual chuan, “fîmkhur” tihna emaw, “fing taka thil ti” tihna emaw pawh a ni thei tho bawk. He tawngkam hi Joba lehkhabu-ah te, Thufingte lehkhabu-ah te leh Sam lehkhabu-ah te a lang tam hle a, hêng a lo lanna hrang hrangahte hian hlawhtlinna chu Pathian tih leh a Thu zâwma fing taka thil tihna nên inzawm tlat anga hman a ni zêl thîn.

Kan han sawi tâk atang hian hlawhtlinna chu sum leh pâi lama hmuingîlna tia hrilhfiah ngawt theih a ni lo tih a chiang a; chu chu ni ve thei tho mah se, a ni ber chuang lo tihna a ni. Hlawhtlinna dik tak chu Pathian thil ngaihhlut zâwngte nên inrem taka awm hi a ni zâwk a, chu chu Pathian dânah hian târ lan niin, a thilsiam hrang hrangte innghahna lungphûm pawh a ni bawk.

Pathian thutiamte, a bîk taka rinna avânga chauha chhandamna chang kan nih thu-a innghah ngamna leh Pathian dân zawm thatna hi a inkalh rêng rêng lo va. Inkalh chu sawi loh, pawisa thîrin hmâi pahnih a nei ang deuh hian, Pathianin min chhandamna atâna ruahmanna a siama mi ve ve an ni zâwk.

`Rom 3:31 chhiar la. He thu hian engtin nge dân leh rinna inkungkaih tawn dân a sawi?`

Kan âi awha Isua thihna leh tlanna siam kha kan ring e tih avânga Pathian dân zawm a tûl tawh lo kan lo ti mai a nih chuan ngaihdân dik lo tak leh hlauhawm êm êm ni bawk kan nei tihna a ni ang. Dân leh khawngaihna hi thil kal dûn rial a ni a. Dânin hna a thawh hi kan lo hrethiam tak tak lo a nih chuan “dân” leh “khawngaihna” te hi thil inkalh a ni emaw kan ti mai rêng dâwn a ni.

Thuthlung Hlui lehkhabu ziaktute hian dân hi an dah sâng hlawm hle mai a, an lâwmna thlentu ber niin an ngâi nghe nghe (Sam 1:2; Sam 119:70, 77, 174). Dân hian—a nihna dik tak kan hriaa a hman dân tûr dik taka kan hmang a nih bawk chuan—chiang zâwkin keimahni sualna min hriat chhuahtîr ang a (Rom 7:7), Krista felna mamawh kan nihzia pawh min hriatthiamtîr bawk dâwn a ni (Gal. 3:24).

`Pathian khawngaihna azârah a dânte hi tha taka zawm kan han tum ve ngial thîn tak naa, kan beisei ang tak erawh kan thleng hleithei thîn si lo. Hei hian engtiangin nge Krista felnaa hliah khuh i ngaihzia a hriattîr che?`