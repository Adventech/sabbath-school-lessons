---
title:  Kân ula! La ula? Sem ula! Rawngbâwl rawh u!
date:   29/09/2025
---

`Josua 1 chhiar la. He bung atang hian Josua lehkhabu kalhmang leh thu hrang hrangte inrem khâwm dân eng nge hriat theih kan neih sawi ang che.`

Josua bung khatna hi a lehkhabu thuhmahruai ang a ni a. Hemi bungah hian Josua lehkhabu-a thu hlâwm hrang hrang pali-te rawn târ langtu Pathian thu sawite chu kan hmu. Chûng thu hlâwm hrang hrangte chu: Jordan lui kân thu (Josua 1:2–9) te; Kanaan ram lâk thu (Josua 1:10, 11) te; hnam hrang hrangte hnêna an chan theuh tûr ram sem (Josua 1:12–15) te; dân thu tha taka zawmna hmanga Pathian rawngbâwl (Josua 1:16–18) te a ni.

Josua lehkhabu hi a mite tâna Pathianin hma a lâkna hrang hrangte târ lanna a ni ti pawhin a sawi theih a. Hêng a hma lâkna hrang hrangahte hian Josua hnênah Kanaan ram an hneh theihna tûra a tih ngâite chu hriattîr zêlin, chu thil chu tih zawh a nih hnu-ah sawi chhuah a ni leh zêl thîn bawk.

Tichuan, Ram Tiam an luah theihna tûra Pathianin thu a lo tiamte kha a lo thleng famkim ta vek a ni tih an hmu dâwn a. Chutianga a thutiam zawng zawng a lo thlen famkim tâk vek hnu chuan Kanaan ram luah leh luah loh pawh anmahni Israel-te kutah awm tawhin, chu chu rinna dik tak leh rinnain a hrin chhuah thuâwihna azârah chauh hlen chhuah theih a ni bawk ang.

Tawngkam pathum—“kân ula” tih te, “la ula” tih te leh, “insem ula” tih te hmanga sawi chhuah Pathian hmalâknate hi Israel mite’n an lo dawnsawn dân azirin a tak ram an chang thei dâwn a. Pathianin ti tûra a hrilh apiangte chu an ti zêl a nih phawt chuan Pathian pawh an hnênah a awm zêl ang.

Josua lehkhabu hi hlâwm lian deuh deuh pali-a then theih a ni a, chûng hlâwm tinte chu tawngkam pakhat hmanga khâikhâwm theih a nih theuh bawk. Hetiangin:

1) Kân ula (Josua 1:1–5:12)
2) La ula (Josua 5:13–12:24) 
3) Insem ula (Josua 13:1–21:45)
4) Rawngbâwl ula (Josua 22:1–24:33).

Chutiang chuan, Josua lehkhabu kalhmang hrim hrim pawh hian a lehkhabu thuchah pui ber chu a târ lang a, chu chu: Pathian hmalâkte hi amaha lo inhlen chhuak ve tawp mai a ni lo tih hi a ni. A mite’n amah ring ngam chunga an lo chhân lêt ve a phût tlat thîn a. A awmzia chu, Pathianin thil min lo tihsak tawh zawng zawngah hian—keimahni’n kan tih theih loh min tihsak zawng zawngte nên lamin—keimahni tâna kan tih ve theihte chu ti ve tûra koh kan ni a, chu chu Pathianin ti tûra thu min pêkte thuâwih taka ti tihna pawh a ni zâwk bawk. Chutiang a nihzia chu Israel-te chanchinah hian chiang takin kan hmu thei a, keini hunah pawh a la ni chhunzawm ve ta zêl bawk. Entîr nân, Thupuan 14:12-a kan hmuh Pathian mite nihna pawh hian chutiang chu chiang takin a târ lang a: kan tâna Pathianin thil a lo tih tawh rinna hian a thuâwihnaah mi a hruai thîn a ni.

`I tâna hlu êm êm Pathian thutiam thenkhatte chu ngaihtuah la. Chûng thutiamte chu a taka i lo chan theih nâna nangma’n tih ve tûr i neih chu eng nge ni?`