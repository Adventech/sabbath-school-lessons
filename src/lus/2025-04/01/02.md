---
title:  Mosia thar
date:   28/09/2025
---

`Deuteronomy 18:15–22 leh Josua 1:1–9 chhiar la. Josua lehkhabu tîr lamah hian Pathianin Mosia thih hnua thil thleng tûr a lo sawi kha sawi chhuah leh a ni a. Enga ti nge he thu hi sawi chhuah leh kher a nih?`

Mosia kha chu thi tawhin, hruaitu thar atân Josua ruat ni tawh bawk tho mah se, hêng hruaitu pahnihte hian inanna eng eng emaw an nei a. An pahnih hian Pathianin an thlahtute hnêna a lo tiam tawh rama an mite an hruai luh tûr thu a hrilhte ve ve an ni. Heti hian Lalpa chuan Josua hnênah a sawi a: “Mosia hnêna ka lo sawi tawh ang khân, i kephaha i rah chin apiang chu ka pe vek tawh che a ni” (Josua 1:3, NKJV). Josua hian Mosia hnêna Pathianin a lo pêk tawh hna chu a rawn thawk zo dâwn a. A awmzia, Josua hi Mosia thar a ni tihna a ni.

`Exodus 33:11; Numbers 14:6, 30, 38; Numbers 27:18; Numbers 32:12; Deuteronomy 1:38; Deuteronomy 31:23; leh Deuteronomy 34:9 te hi chhiar la. Hêng chângte hian engtin nge Mosia chungchâng thu an sawi hlawm?`

Hetih hunah tak hi chuan, Pathianin Mosia ang zâwlnei a “siam” tûr thu a lo sawi kha (Deut. 18:15) a taka lo thleng tawh ni lovin, thleng thei mai chauh a la ni rih a. Josua lehkhabu tîr lam thute hian a chhiartu chu he thutiam hi hriat chhuahtîrin, a taka a lo thlenna hmuh beiseina pawh a neihtîr ngei bawk ang.

Mosia kha mitthi tawh ni mah se, Josua lehkhabu bung khatnaah hian a chanchin kan la hmu tam hle tho a. A hming pawh vawi sâwm emaw zêt sawi lan niin, Josua hming erawh vawi li chauh sawi lan a ni. Mosia kha “Lalpa chhiahhlawh” tia sawi niin, Josua erawh “Mosia rawngbâwltu,” “Mosia puitu” tia sawi a ni ve thung a (Josua 1:1, NKJV). Josua hian “Lalpa chhiahhlawh” tia koh ve a nih theih nân a dam chhûnga Lalpa thu a zawm leh rinawm taka a rawng a bâwl a tûl dâwn a ni (Josua 24:29, NKJV).

Josua lehkhabu bung khatna hian Israel hnam hruaitu ropui pui tak tak pahnihte chanchin leh hruaitu inthlâk dân min hrilh ngei mai tak a; nimahsela, a pawimawh ber leh langsâr ber ni bawk chu Lalpa a ni. He lehkhabu hi Lalpa’n a lo sawi tawh thute hmangin a intan a, a lehkhabu luah khattu ber pawh Israel fate a hruai dân chanchin a ni. Chuvângin, Israel hnam hruaitu tak tak chu tu dang ni lovin, amah Lalpa Pathian ngei hi a ni tih rinhlelh rual a ni lo.

`Khawvêl chanchin kal tawhte kan thlîr kîr chuan hun hrang hrangah khân a mite hruai tûra Pathianin mi tu tute emaw a koh chhuah thin dân kan hmu ang a. Enga ti nge kohhran hruaitu dik tak, mita kan hmuh theih si loh chu Pathian a ni tih hriat hi a pawimawh êm êm le?`