---
title:  Zir belhna
date:   03/10/2025
---

Ellen G. White-i lehkhabu, Thlahtu Bulte leh Zâwlneite bung 44, “Jordan Lui Kân” (phêk 502–508) leh Tlanna Thu bung 23, “Ram Tiama Luh Thu” (phêk 151–157) chhiar ang che.

“Isua thutiamte leh vaukhânna thu sawite hi ka tân vek a lo ni. Pathian chuan khawvêl hi a hmangaih êm avângin a Fapa mal neih chhun pawh a lo pe hial a ni a, amah chu ka ring a nih phawt chuan ka boral lo vang a, boral chu sawi loh, chatuana nunna ka nei zâwk dâwn a ni. Pathian Thu Bible-a tu tute emaw-in thil an tawn inziakte hi keima thil tawnte an ni ve tûr a ni a. Tawngtâina leh thutiam, thupêk leh vaukhânna thuchah te hi keima tân vek a ni. . . . Rinnaa thutak ban pawimawh tak takte hi ka lo pawma, ka nuna ka lan chhuahtîr bawk a nih chuan keima nihphung ve rêngah lo changin ka nun kâihruaitu ber a lo ni ang a. Ka nuna bet ta Pathian thu chuan ka ngaihtuahnate siam thain ka nungchang a chher puitling chho zêl bawk dâwn a ni.”—Ellen G. White, Chatuan Nghahfâk, phêk 435.

“Mi tin rilru-ah hian suala tlu tawh hnu mihring tân ama thil tha tihte avânga chhandamna chang thei a ni lo tih hriatthiamna chiang tak a awm tûr a ni a, chu chu thutak dang zawngte âi pawha a ngaihtuah nawn fo tûl pawh a ni bawk. Chhandamna chu Isua Krista kan rinna azâra chang ve thei chauh kan ni ti hi kan hre reng tûr a ni.”—Ellen G. White, Faith and Works, p. 19.

**Sawi ho tûrte:**

`Josua nun leh a thil tawnte hi keini nun leh thil tawn ve-te nên inang lo hlawm hle mah se, a nun atang hian keimahni nuna kan lo hmeh bel ve tûr thlarau lam thupui eng engte nge kan lâk chhuah theih ang? Chutih rual chuan, enga ti nge ani hun leh kan hun hi a inang lo hle tawh a ni tih erawh kan hriat reng a pawimawh bawk?`

`Pathian thutiamte leh Pathian thu kan zawmna inlaichîn dân chu eng nge ni? Engtiangin nge an intanpui tawn? Pakhat zâwk hlamchhiah khawpin pakhat dang hi ngâi pawimawh viau ta ila, hlauhawm a awm thei ang em? A awmzia chu, khawngaihna hlamchhiah hial khawpin dân châwisâng ta ila, eng hlauhawm nge lo thleng ang? Chutiang bawkin, dân hlamchhiah hial khawpin khawngaihna châwisâng ta ila, eng hlauhawm nge lo thleng bawk ang?`

`Tûn kâr zirlâi beh chhan hian, engtin nge Bible thlîrna atanga hlawhtling tih awmzia i hrilhfiah ang? Kristiante’n hlawhtlinna tih kan hrilhfiahnaah hmuingîlna tih hian hmun a chang ve em?`

`Josua’n Mosia thih hnua Israel hnam hruaitu nihna a rawn chana a rilrua thil awm tûr âwm angte chu han suangtuah chhin teh. He mawhphurhna ropui tak a hlen chhuah theihna tûra amah tanpuitu Pathian thutiam a dawnte chu eng nge ni (Josua 1:5)?`