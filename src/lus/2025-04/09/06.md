---
title:  Ram neih lêt lehna
date:   27/11/2025
---

`Jeremia 24:6; Jeremia 31:16; Ezekiela 11:17; Ezekiela 28:25; leh Ezekiela 37:14, 25 te chhiar la. Ram Tiama Israel-te an kîr leh chungchânga Pathianin thu a lo tiam chu eng nge ni a, chu chu engtin nge a lo thlen famkim tâk?`

Israel mite hian Babulon sala an tân chhûng khân mahni ram pawh nei lo nih hrehawmzia chauh ni lovin, Pathian nêna an inlaichînna nghehzia pawh an zu hre chhuak thar a. Pathian chuan chênna tûr ram pêk tiam tho mah se—a thutiam chu hlenin Ram Tiam a hruai thleng ngei bawk a nih kha—chumi rama (Ram Tiama) an la awm loh lâi pawhin a ngaihsak êm êm reng tho a ni. Israel-te hian an sual an puan a, an sim a, an thinlung zawng zawnga amah an han zawn tâkah khân a thutiam chu a tihlawhtling nawn leh ta a, a din thar leh ta a ni tih entîrna atân an ramah chuan a hruai kîr leh ta a. A awmzia chu, anmahni rama an awm loh lâi pawh khân an Pathian a lo la ni reng tho tihna a ni.

Ameherawhchu, Israel-te’n kumkhuain Kanaan ram an la luah ang tih thutiam kha thudelhkilh awm a ni ang bawkin (Deut. 28:63, 64; Josua 23:13, 15; 1 Lalte 9:7; 2 Lalte 17:23; Jer. 12:10–12), Kanaan ram an luah leh anga, chumi ramah chuan sal an tânna ram ata kîr lehin, Lalpa’n a tihmuingîl leh dâwn tih thutiam pawh hi thudelhkilh awm tho a ni a. Hetih lâi hian, Thuthlung Hlui zâwlneite khân Davida lalthutthlênga la thu tûra chuan Israel hnam a rawn din thar leh tûr thu pawh an lo sawi bawk a (Isaia 9:6, 7; Zak. 9:9, 16). He thutiam hi Isua nun, a thihna leh a thawhlehnaah khân lo thlengin, amahah chuan hmâsâng Israel-te hnêna thu a lo tiam zawng zawngte kha thlen famkimtîr a ni ang. 

Thuthlung Tharah hian Ram Tiam tih tawngkam ngau ngau hi chu hman a ni lêm lo va; chutih rualin, Pathian thutiamte chu Isua Kristaah leh Isua Krista kal tlangin a lo thleng famkim ta tih erawh hrilh kan ni thung (2 Kor. 1:20, Rom 15:8). Chutiang chuan, Krista êngah ram tih hian awmze thar a lo nei ta a, Pathianin tûnah leh nakîna zêlah pawh a mi rinawmte hnêna pêk a tum thlarau lam malsâwmna chhinchhiahna a lo ni ta a ni (Eph. 2:6).

Pathian thutiam chawlhna, hnianghnârna, hrilsêlna leh hlimna tak tak chu sual leh a nghawng zawng zawngte lâka fihlîm tawh lei tharah a lo thleng dâwn a. Chuti a nih chuan, Kristian kan nihna anga kan beisei chu Krista’n ka lo kal leh ang a, vâna kum 1,000 ro kan rêl ho hnu-ah lei tharah ka chatuan lalram chu ka din ang tia a lo tiam hi a ni a. Hei hi ram chungchânga thutiam awm zawng zawngte a taka a lo thlen famkim tâkna chu a ni bawk ang.

`Johana 14:1–3, Tita 2:13, leh Thupuan 21:1–3 te chhiar la. Hêngahte hian kan tân eng beiseina nge awm a, eng vângin nge Isua thihna khân Pathian thutiam hi a takin a lo thleng ngei dâwn a ni tih min rin ngamtîr ang?`