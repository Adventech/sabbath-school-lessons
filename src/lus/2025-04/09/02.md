---
title:  Eden leh Kanaan
date:   23/11/2025
---

`Genesis 2:15 leh Genesis 3:17–24 chhiar la. Suala mihringte tlûknain nupa hmasa berte’n an hriat theih china nghawng a neihte chu eng nge ni?`

Pathian chuan Evi leh Adama te kha chênna atâna hmun duhthusâm, an mamawh engkim awmna leh mâwi êm êm ni bawk si-ah a dah a. Chutiang chuan nupa hmasa berte khân an taksa mamawh zawng zawng pe thei hmun nuam leh duhawm êm êmah an Siamtu an lo hmu thîn a ni. Pathianin tawngkaa a rawn biak thîn bâkah, Eden huan pawh kha zirna hmun pui niin, khatah khân Evi leh Adama te chuan Pathian nungchang leh Pathianin nung tûra a duh dân pawh an lo hre thei bawk a. Chuvâng chuan, an Siamtu nêna an inrin tawnna leh inlaichînna an lo tihchhiat tâkah chiah khân Eden huan nêna an inzawm dân pawh inthlâk ve nghâlin, an inzawmna chu a lo chhe ta a ni tih entîr nân Eden an chhuahsan a lo ngâi ta hial a nih kha. Pathianin a pêk ram chu a lo chân ta a. Chutiang chuan, Eden huan chu nun tam entîrtu atâna hman lo ni ta zêlin, Ram Tiam thupui atang hian chumi nun chu eng engte nge ni tih hriat chhuah kan tum dâwn a ni.

`Israel hnam thlahtu bulte khân engtiangin nge ram tiam tih hi a awmzia an lo hriatthiam thin? (Gen. 13:14, 15; Gen. 26:3, 24; Gen. 28:13 chhiar la.) Keini Adventist-te tân hian thutiam rochuntute kan nihna angin eng nge a awmzia ni ve bawk ang (Heb. 6:11–15)?`

Abrahama’n Pathianin a lo entîr ram a han rah chiah khân rinnain chu ram chu amah leh a thlahte hnêna pêk Ram Tiam a lo ni ta nghâl a. Chutiang chuan kum 400 chhûng zêt chu Ram Tiam a ni zui ta zêl a ni. Israel hnam thlahtu bulte khân a tak tak chuan an luah hman miah lo va; anmahni ta bil liau liau, an thlahte hnêna an hlan chhâwn zêl theih tûr chi pawh a la ni chiah lo bawk. Eden huan kha Pathian ta a ni ang chiahin, he ram pawh hi Pathian ta a ni a. Evi leh Adama te khân Eden huan nei thei tûrin engmah tih an nei lo ang chiah khân Israel-te pawh hian Ram Tiam luah phu nihna tûrin eng thil mah thawh an nei bîk chuang lo. Pathianin ama duh thu ve rênga a pêk tawp mai a ni a. Israel-te hi chuan rochun tûrin emaw, ta cheia chei tûrin emaw dikna chanvo an nei miah lo (Deut. 9:4–6); a luah theih chhan tûr chu Pathian khawngaihna zârah liau liau a ni ang.

Abrahama te, Isaaka te, Jakoba te kha Pathianin an hnêna thu a tiamte lo thlen famkim hma zawng ro luahtute an lo ni rih a. Keini Krista zuitute hian thutiam tha zâwkte chu tûnah lo chang ta-in, chûng thutiamte chu “rinna leh nghah peihna hmanga thutiamte rochung tawhte entawntu” (Heb. 6:12, RSV) kan nih hunah a lo thleng famkim ngei dâwn a ni.