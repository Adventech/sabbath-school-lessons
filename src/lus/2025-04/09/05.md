---
title:  Jubili
date:   26/11/2025
---

Ram hi Pathian hnam thlan an nihna anga Israel-te awm chhunzawm zêlna atân thil pawimawh tak a ni a. Hnam chak deuh emaw, chhûngkaw hung leh thiltithei deuh tlêm azâwngte’n an pum bilh mai theih lohna tûrin hnam hrang hrang leh chhûngkaw hrang hrang hnênah an chanpual atân sem darh vek tûr a ni (Num. 34:13–18).

`Leviticus 25:1–5, 8–13 chhiar la. Ram chawlhtîr kum leh Jubili kum siam a nih chhan hi eng nge ni?`

Israel mite tâna Pathianin a tum chu Aigupta ram, a khua leh tuite’n an hmunhma an châna, Pharaoa chhiahhlawh an lo nih nge nge tâk thinna ang ni ve lovin, engtikah mah zalên tawh ngâi rêng rêng lova an awm palh theihna tûr lo dangtu dân tha tak siamsak a ni a. Tute hnam emaw, chhûngkua emaw hnêna lo pêk tawh ram chu anmahni hnama mi emaw, chhûngkuaa mi emaw ni ve lo tân neihsak ngawt theih a ni lo. Dik takin, Pathian ruahman dân ang chuan ram hi mi dang hnêna hralh theih a ni lo hrim hrim a; Jubili kum lo awm leh tûr a lo thlen hmaa kum la awm zât atangin a hlutna chhût a nih hnu-ah, chumi ang chuan lo inluah/inhman hawhtîr theih erawh a ni chauh zâwk a ni. Chutiang chuan, retheih luat avânga a rochun ram “hralh” ngei ngâi tu emaw lo awm ta sela, chumi laichîn hnâite chuan Jubili kum a lo thlen hma ngeiin an unaupa’n ram a lo hralh tâk chu an tlan lêt leh ang—chu chu ama duh leh duh lohva thu pawh ni lovin, a tih ngei tûr a ni zâwk (Lev. 25:25).

Hetiang dân hnuaia ram sem a ni hian Pathian rilru-a awm chu min hriattîr nghâl a. Kan vân Pa a ni angin a mite hi mi harsate laka thilphal tûr leh, an ram pawh kum sarih kum apianga mi dangte châwmtu atâna hahchawlhtîr phal tûrin a duh a ni. He ram chawlhtîr kum dân a lo siam hi zau zâwka Sabbath thupêk awmzia a hriatthiamtîrna kawng pawh a ni nghâl a. Thawhrimna hi ngaihhlûta zah tûr a ni teh meuh mai, chutih rual chuan, ei leh bâr leh khawsak lama harsatna tâwkte chu ngaihsakin, an laka khawngaihna kan lantîr thin pawh thil pawimawh tak a ni bawk.

Ram neitu nihna dân hian an nu leh pate atanga bâwih lo ni sa an ni emaw, anmahni duh thu rênga bâwih lo ni ta emaw pawh ni se, zalênna an lo chan leh theihna tûr kawng a hawnsak a. Mi tin tân nun bul tan thar leh theihna tûr hun remchâng a siamsak bawk.

Hei hi chanchin tha-in a tum ber pawh a ni rêng a: mi hausa leh mi rethei, hnathawk atâna mi dangte chhawrtu leh miin an chhawr, hamthatna changtu leh chang ve phâk lote inkâra dâidanna bang awm chu thiata, Pathian khawngaihna mamawhtu theuh kan nih tih mi pawmtîr a tum a ni.

Vânduaithlâk takin Israel-te khân Pathianin thu a pêk hi an ngaihthah tlat a, kum za eng emaw a ral leh meuh chuan, an hnêna a lo pêk ram atang ngei hian a hnawtchhuak ve leh ta nge nge thung a ni (2 Chron. 36:20, 21).

`Engtiangin nge Israel hnêna ram sem a nih dân leh Sabbath thupêk te hian Pathian mitah chuan mi zawng zawng hi intluk tlâng vek kan ni tih min hriat thartîr leh thin theih ang? Engtiangin nge Sabbath serhna hian kan khawtlâng nun tichhetu, chin tâwk awm lêk lova thil neih belh leh zêl tumna lak atang hian mi a vên theih ang?`