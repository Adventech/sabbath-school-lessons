---
title:  Ram luah tûra chona an hmachhawnte
date:   25/11/2025
---

`Josua 13:1–7 chhiar la. Kanaan ram hi Pathian hnên ata a dawn chu ni tho mah se, luah tûra an beihna kawnga harsatna an hmachhawn thenkhatte chu eng nge ni?`

Israel mite hi kum za eng emaw zât chhûng zet sala lo awm tawh a nih avângin Kanaan ram hneh tûr meuh tûr chuan theihna leh thiamna an nei chau hle mai. Kanaan ram hi Israel-te lo chhawr thîntu Aigupta ram sipaite ngei pawhin, indo dân zir chhuak leh râlthuam pawh tha tak tak an nei chungin an awp nghet thei tak tak ngâi bîk lo va. An khawpui kulh bangte lah a ngheh that hlawm êm avângin tu tân mah tihchhiat tak tak theih a ni lo. Chutiang chu a nih lâiin, sal chhuak hlim hlawt Israel-te chu, anmahni lo chhawr thîntute pawhin an lâk theih loh ram la tûra hrilh an ni mauh mai a. Ram chu an nei dâwn a nih ngâi chuan, anmahni’n an beih vak vâng ni lovin, Pathian khawngaihna avâng liau liau a ni zâwk dâwn a ni. 

Josua 13 atanga 21-ah hian Israel hnam hrang hrangte hnêna an ram chan tûr sem a nih dân kan hmu a. Hêngte hian an luah tûr ramte chuan an hneh tawh chinte chauh ni lovin, an la lâk belh leh zêl tûrte pawh a huam tih kan hre thei ang. He ram, an rochan atâna Pathianin a lo pêk tawhah hian thlamuang takin an chêng thei dâwn a. Pathian thuneihna hnuaiah ram luah hawhtu dik tak, tu mahin an rawn chuhpui theih loh an ni ang. Nimahsela, Pathian hmalâkna chu mihringte’n an lo chhân lêt ve a ngâi thung a. Josua lehkhabu chanve hma lam zawng hian Pathianin Kanaan mite hnawtchhuaka Israel mite hnêna a pêk tâk dân sawiin, a chanve dang zawng hian ram chu Israel-te’n luaha an lâk belh leh zêl dân min hrilh ve thung a ni.

Israel-te’n Kanaan ram an luah kim theih nâna ram an lâk belh zêl a ngâi hian kan chhandamna hnathawh vêl dân a entîr a. Israel-te ang bawk khân keini pawhin kan chhandamna chang tûr hian tih theih pakhat mah ka nei lo (Eph. 2:8, 9). Ram chu Pathianin anmahni fel vâng ni miah lova (Deut. 9:5 en la), amah nêna thu an lo thlun tawh anga a pêk tâk a ni ang chiah khân, kan chhandamna pawh hi Pathian thilthlâwnpêk kan dawn a ni.

Amaherawhchu, Israel-te khân Pathian thilthlâwnpêk chu a taka an chan theih nân Kanaan rama an chênnain a ken tel mawhphurhnate chu an kova an lâk ngei a ngâi thung a. Chutiang chiah chuan, keini pawh hian Pathian ram khua leh tuite kan lo nih ve theihna tûra thil tih ngâite chu thuâwih taka tiin tihthianghlimna hi kan pal tlang ve ngei a ngâi ang. Thil thuhmun chiah chu ni lo mah se, khawngaihnaa ram pêk an ni leh keini pawh khawngaihnaa chhandamna chantîr kan ni hi a inhnaih hle a. Thilpêk ropui tak chu dawng tawh tho mah ila, kan fîmkhur lo a nih chuan kan chân leh daih thei bawk si a ni. 

`Tûnlâi Kristiante hian engtiangin nge Israel-te’n Ram Tiam an luah dâwn lâi vêla chona an hmachhawn angte kha kan hmachhawn ve le? Phil. 2:12, Heb. 12:28 te en la.`