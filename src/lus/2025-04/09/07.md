---
title:  Zir belhna
date:   28/11/2025
---

Ellen G. White-i lehkhabu, Indona Ropui bung “Indona Chu A Tâwp Ta” (phêk 662–678) chhiar ang che.

“Khawpui kawngkhârte kan luh tlang hunah chatuan atân chhandam kan ni tawh ang a. Tichuan, chhandam kan ni a, chatuan atân chhandam kan nih tâk avângin lâwmin kan zâi ang. Nimahsela, chumi hun a lo thlen hma zawng chu Tirhkoh Paula’n, “I hlau ang u; chuti lo chuan a chawlhnaa luhna thutiama la awm reng siin, in zîngah tu pawh tling lo angin in lo awm hlauh dah ang e’ [Hebrai 4:1] tia min hrilh hi kan ngaih pawimawh hle a ngâi rih dâwn a. Israel fate kha Kanaan ram chanchin hre tawh, Kanaan ram hlate lo sa ve fo thîn leh Kanaan ram luh pawh nghâkhlel êm êm an nih avâng ngawtin ram tiama grêp huanahte leh olive hmunahte chuan luhtîr an ni rêng rêng lo. A taka an luaha, an tih ve tûrte an tiha, Pathiana rinna an nghaha, a thutiamte an ta neih a nih chauhin anmahni tâ-ah an chantîr thei dâwn zâwk a ni.”—Ellen G. White, The Youth’s Instructor, February 17, 1898.

“Bible-ah hian chhandamte rochan tûr chu ‘ram’ tia sawi a ni a Hebrai 11:14–16. Chumi hmunah chuan vân Berâmpu-in tui nung lui luanna lamah a berâmte a hruai thîn ang. Nunna thing chuan thla tin rah a chhuah ziah ang a, a thing hnahte pawh hnam tinte damna a ni ang. Engtik lâi pawha luang her her reng, a tui lah chu dârthlalang ang maia fîm fiah lui eng emaw zât a awm ang a, chûng lui kamahte chuan thing mâwi tak tak awmiin, a bul vêla lo kal Lalpa tlan sate chu a hlim hnuaiah nuam ti takin an kal thîn ang. Tin, phâizâwl cham pût mai leh mual pâwng mâwi tak takte, Pathian tlâng lian leh sâng tak takte pawh a awm bawk a. Chûng phâizâwlahte leh lui te kam vêlahte chuan kum kha leh chen lo vâkvâi tawh Pathian mite chu an la chêng dâwn a ni.”—Ellen G. White, Indona Ropui, p. 675.

**Sawi ho tûrte:**

`Ram Tiam tih hi Krista’n amah zuitute hnêna a lo tiam nun tam (Joh. 10:10) entîrna ni angin ngaihtuah la. Engkim hnianghnârna rama chên nawm leh manhla tûrzia a sawi hian engtin nge chhandamnain a thlen malsâwmnate chu a târ lan?`

`Ram khua leh tui nih leh chumi rama chêngte nun dân tûr anga nun tih hi eng nge a inzawmna awm? Engtiangin nge a innghawng tawn? Pathian ram khua leh tui nihnain a phût thil thenkhat chu eng nge ni?`

`Mi dangte thutiamte leh keimahni thutiamte ngei pawhin min tibeidawng fo thîn a. Chutiang a nih lâi chuan eng vângin nge Pathian thutiamte hi kan rin ngam theih ang?`

`Engtin nge nakina kan la chan tûr lei thar thutiam hi tûnah ngei pawh hian a taka kan lo chantîr nghâl theih ang?`