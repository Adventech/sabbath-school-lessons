---
title:  Ram chu a thlâwna an dawn a ni
date:   24/11/2025
---

`Exodus 3:8; Leviticus 20:22; Leviticus 25:23; Numbers 13:27; Deuteronomy 4:1, 25, 26; Deuteronomy 6:3; leh Sam 24:1 te hi chhiar la. Pathian, Israel leh Ram Tiam te inzawm kual vek dân chu eng nge ni?`

Ram hian a mi chêngte chu a hnam anga an nihna inhriatna a neihtîr thîn a. Tin, an chênna hmun ang zêla a mi chêngte eizawnna leh nun dân phung pawh hriat nghâl mai theih a ni thîn bawk. Salte chu tobul mumal pawh nei lo an ni a, khawi ram mi mah an nei hek lo; an hnathawh zâr pawh mi dangin an lo zo daih zêl a ni. Ram nei tih awmzia chu zalênna nei tihna a ni nghâl bawk a; chutiang chu a nih avângin hnam thlante tân pawh hian chênna tûr ram an neih ngei a tûl hle.

Pathian leh Israel leh ram inkârah hian inzawmna thûk tak a awm kual vek a. Israel mite hian ram chu Pathian hnên ata a thlâwna dawngin, chu chu tu ma chhuhsak theih loh, a ta bil liau liau erawh a ni lo. Hnam thlante hian ram chu Jehova nêna thuthlunga inzawmna an neih chhûng leh thuthlunga an tih ve tûr awmte rinawm taka an ti a nih chuan an luah reng ang a. A awmzia chu, Pathian malsâwmna tel lo chuan ram leh a malsâwmna an chang thei dâwn lo tihna a ni.

Chutih rualin, Ram Tiam chuan Israel-te hnênah Pathian nungchang an lo hmuh fiah theih nân a enna tûr tarmit tha tak a pe a ni tih pawh hi thu dik tak a ni bawk a. Chu rama an chênna chuan Pathian rinawmzia, thutiam vawngtu a nihzia leh rintlâkzia a hriat thartîr reng ang. Ram emaw, Israel hnam emaw te hi Pathianin hma la lo ni se chuan awm rêng rêng lo tûr an ni a, ani chu an lo awm theih chhan leh an innghahna lungphûm ni bawk a ni. Aigupta rama Israel-te an awm lâi khân Nile lui leh Nile lui atanga tui an lâk pên zawng zawngte khân, nasa taka hna an thawhna nên, an khawsakna atâna an mamawh thlâi chi hrang hrang a pe thîn a. Kanaan ram erawh chutiang a ni lo. An thlâi chînte’n hlâwk taka rah an chhuah theih nân ruah tui tlaa a innghah a tûl thung a, sik leh sa leh ruah chunga thuneitu chu Pathian a ni bawk. Chutiang chuan, ram hian Pathiana a innghah reng a tûlzia a hriattîr dâwn a ni.

Israel-te hian ram chu Jehova hnêna ata a thlâwnin lo dawng tawh mah se, amah Pathian hi a neitu dik tak zâwk a la ni reng tho va. Leilung zawng zawng neitu (Sam 24:1) a ni angin Israel-te hnêna ram pe thei emaw, chhuhsak leh thei emaw pawh a ni rêng a ni. Pathian hi ram neitu a nih chuan, Israel-te leh mi zawng zawng pawh hi mikhual leh khualzin mai kan ni tihna a ni a, tûnlâi tawnga kan sawi dâwn chuan, he ram/leia Pathian mikhual châm rei takte kan ni hlawm tihna a ni ang. 

`1 Petera 2:11 leh Hebrai 11:9–13 chhiar la. Mikhual leh khualzin, Pathian ngeiin a lo duan leh a sak ni bawk khawpui chu thlîr ni âwm rênga i nun dân tûr chu eng nge ni?`