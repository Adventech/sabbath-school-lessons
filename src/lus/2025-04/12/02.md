---
title:  A zavâiin a lo thleng ta a
date:   14/12/2025
---

`Josua 21:43–45 hian engtin nge Pathian nihna a sawi? Engtin nge hêng a tawngkam hmante hi Israel fate hnêna pêk Ram Tiamah chauh khân ni bîk lovin, kan chhandamnaah pawh hmehbel ve theih tho a nih (2 Tim. 2:11–13)?`

Josua 21:43–45 hi Josua lehkhabua a pawimawh lâi ber a ni a, a Pathian thu kalpui dân khâikhâwmna pawh a ni bawk. Hêng chângte hian Josua lehkhabua thupui pawimawh tak tak kan hmuhte zînga pakhat, Jehova chu thu a thluna rinawm êm êm, a thutiamte vawng tlat thîn leh chhia a lo chham tawh chu hlen chhuak ngei zêl a ni tih hi chiang takin a târ lang a. He lâi thu tâwi tê hian Josua lehkhabu kan zir tawh chin zawngte kha a khâikhâwm nghâl bawk. Josua 21:43 hian Kanaan ram an luah tâk thu leh awmhmun an khuar ngheh tâk thu a sawi a, chutih lâiin, a châng dawt leh chiah, Josua 21:44 hi chuan an hmêlmate an hneha, Kanaan ram an lo neih tâk thu min hrilh ve thung (chumi chanchin chu Josua 1–12-ah kan hmu). Hêng thil thleng tawhte chanchin hi Pathian rinawmzia hre reng chunga ziah a ni a. Israel-te hian—Pathianin an thlahtute hnêna thu a lo tiam tawh kha hre reng lo se chuan—an hmêlmate lakah hnehna an chang thei dâwn lo va, Ram Tiam pawh an luah thei hauh lo vang tih an hre reng tûr a ni.

Pathian chuan Israel-te hnênah hian “ram zawng zawng chu a pe” ta a (Josua 21:43), “an hmêlma zawng zawngte pawh tu mah an hmaa tang thei rêng an awm lo” (Josua 21:44), “chhechham meuha a lo tiam tiam tawh” ang ngei khân (Josua 21:44) “eng kim a lo thleng ta” a ni (Josua 21:45). Hêng châng pathum lekah hian Hebrai tawnga “zawng zawng”/”eng kim” tih sawina thumal, kol chu vawi ruk lâi hman niin, hei hian ram chu Pathian thilthlâwnpêk liau liau a nih avângin anmahni theihna ve rênga luah ta emaw an ti tûr a ni lo tih uar takin a târ lang a. An hnêna “pêk” lo tiamtu leh an kuta an hmêlmate “pe ta-tu” chu Lalpa a ni.

Israelte’n hlawhtlinna an chan zawng zawngte hi Pathian hnathawh leh a rinawm êm avânga lo thleng thei chauh vek a ni a. Chutiang chu kan chhandamna chungchângah pawh hian thu dik a ni ve tho mai: “Rinna avânga khawngaiha chhandam in ni; nangmahni thawh chhuah a ni lo va, Pathian thilpêk a ni zâwk; thiltih avâng a ni lo ve, chuti lo chuan miin an chhuang dah ang e” (Eph. 2:8, 9).

Paula vêkin heti hian a lo ziak leh bawk a: “He thu hi a rin tlâk a ni: a thihnaah kan thih tawh si chuan, a nunnaah pawh kan nung ve bawk ang; hrehawm kan tuar a nih chuan, ama hovin ro kan la rêl ang; amah kan phatsan a nih erawh chuan, ani pawhin min phatsan ve ngei ang; keini hi rinawm lovin awm mah ila, ani erawh rinawmin a awm reng a—amah leh amah a inphat thei lo” (2 Tim. 2:11–13, ESV).

`Pathian chu thu a lo tiam tawhah a rinawm êm êm a ni tih kan hre ta a. Chumi kan hriatna chuan engtiangin nge a thutiam dangte pawh hi a hlawhchham dâwn lo a ni tih rinna min neihtîr le? (1 Kor. 10:13, 2 Kor. 1:18–20.)`