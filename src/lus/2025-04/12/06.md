---
title:  Pathian vuan rawh u
date:   18/12/2025
---

Israel mite’n milem pathiante be tûra thlêmna leh Pathian thinurna an pumpelh theih dân awm chhun chu thuthlunga “suh u” tihte hi an hriat reng ni lovin, Lalpa laka an rinawmna an vawn nun chhunawm reng zâwkin a ni ang. He tawngkam, Lalpa “vuan” (Deut. 4:4 en la) tih tho hi nupui leh pasal inkâra awm tûr inneihna thuthlung (Gen. 2:24) leh Naomi laka Ruthi rinawmzia (Ruthi 1:14) sawifiah atân pawh hman a ni bawk a. Josua phei chuan hetiang taka an rinawm hi “tûn thlenga” an la dam chhan niin a ngâi nghe nghe. Vânduaithlâk takin, he thu hi an hnam chanchin kal zêlah khân a dik zui ta zêl lêm lo tlat mai a, Rorêltute bu-ah pawh pathian dangte laka an uire thin thu lungchhiatthlâk tak tak kan hmu tam hle a ni (Ror. 2:2, 7, 11; Ror. 3:7, 12; Ror. 4:1, leh a dangte pawh.)

`Josua hian Israel mite chu Lalpa an Pathian hmangaih tûrin a hrilh a (Josua 23:11; Deut. 6:5 pawh chhiar rawh). Hmangaih tûr hian intihluih theih a ni lo; a chhan pawh kan intilui a nih chuan hmangaihna dik tak a ni thei tawh dâwn si lo va. Chutiang chu ni mah se, engtiangin nge hmangaih tûr hian intih theih a nih tho bawk si?`

Israel-te hian thuthlungin malsâwmna a kente chu an dawn chhunzawm zêl theih nân Lalpa laka an rinawm zui zêl a ngâi a. Josua tawngkam hman hi a Hebrai lamah phei chuan a khauh angreng hle, a ngialngana lehlin dâwn chuan, “Nangmahni nunna atân fîmkhur hle rawh u” tih tûr a ni ang. Hebrai tawnga “hmangaih” tih an sawina, ’ahaba hian a huam zau khawp mai a, chûng zîngah chuan thian inngainatna te, mipat-hmeichhiatna hman châkna te, nu-in a fa a hmangaihna te, hmeichhia leh mipa inngaihzâwnna te leh Pathian laka rinawmna te pawh hi a tel vek a. Pathian kan hmangaihna hi a hnêna kan inpêkna leh kan inhlanna ni anga kan ngâi a nih chuan Josua’n Lalpa hmangaih tûra Israel-te thu a pe pawh hi a awmzia dik tak kan hrethiam ngei ang (Joh. 13:34 nên khâikhin teh). Pathian chuan a thupêkte an zawmna chu amah nên mi mal taka an inzawmna atanga lo chhuak ni se a duh a (Exod. 19:4 [“Ka hnêna ka hruai thlenzia che u hi in hmu a”], Deut. 6:5, Mat. 22:37 pawh chhiar ang che), anmahni a khawngaih leh hmangaih êm avânga thil a lo tih tawhte kha hre reng se a duh hle a ni.

Pathian hmangaih tûra thu pêk an ni hian Pathian hmangaihna chu amah leh mihringte inhmangaih tawnna a ni tih pawh a târ lang nghâl bawk a; chutih rualin, intluk tlângte inhmangaih tawnna chu a ni lo tih erawh hriat tûr a ni. Pathianin a duh ber chu a hmangaihna lo chhâng lêttu apiangte nêna mi mal tak leh innêl taka inzawmna neih a ni a. Chutiang chuan, mi zawng zawng a hmangaih vekna hian keimahni’n kan duh thu rênga kan hmangaih lêt ve theih nân kawng a lo sial rêng a lo ni.

`Isua khân a zirtîrte hnênah thupêk thar a pe a. Engtiangin nge he thupêk hi thupêk thar a nih rualin, thupêk hlui pawh kha a ni tho bawk? Joh. 13:34, Joh. 15:17, leh 1 Joh. 3:11; Lev. 19:18 te hi chhiar ang che.`