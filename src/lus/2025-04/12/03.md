---
title:  Vênthâwn tûr
date:   15/12/2025
---

He lâi thu ropui tak (Josua 21:43–45) hian Pathian thutiamte lo thlen famkimna chu Israel fate’n a thu an zawm leh zawm lohah a innghat ve bawk a ni tih târ lang. Hlawhtlinna hi holam mai maia ngaih tûr a ni lo va; Pathian Thu-in a sawi âwihna leh zawmna nên a inkungkaih tlat thîn. Chuvângin, Israel fate’n Ram Tiam an luah tâkna pawh hian, an laka Pathian rinawmzia tilangtu a nih bâkah (Neh. 9:8), an rilru puthmang azîra hlawhtlinna dangte pawh la chang leh zêl tûr an ni tih a hriattîr nghâl a. Pathianin a lo pêk fel tawhte chu an hum zêl thei ang em le?

`Josua 23:1–5 chhiar la. Josua thuhmahruai sawia a târ lan duh pawimawh tak takte chu eng nge ni?`

Josua hian Pathianin an kohva a nghah ram lâk belh zêl hna thawktu tûrte hnênah khân a upat tawh thu leh a tar tâk hle thu a sawi a. Kanaan ram an lâk theih chhan chu Lalpa’n anmahni a dosak vâng a nih thu pawh chiang takin a hrilh bawk. Aigupta ram an chhuahsan hnu khân Pathian lakah rinawm lovin, a thu an zâwm lo fo bawk a; chuvâng chuan, indona an hmachhawn thin pawh a tûl ta rêng a nih kha. Chutiang chu ni mah se, Kanaan ram an neih theih chhan hi chu anmahni chakna vâng a ni chuang hauh lo va, Pathianin atâna hna a rawn thawh avâng liau liau a ni zâwk.

Pathian chuan Israel mite hi an hmêlmate lak ata chawlh hahdamna a pe tawh a; nimahsela, an ram an chhuhsak leh tûr hnam eng emaw zât an la awm tho bawk. Hnehna chu a pumhlûma an la chan rih loh, a chan erawh an chan ngei tûr ni bawk a ni a. Amaherawhchu, Pathian laka an rinawma, a tanpuinaa an innghat a nih chauhin an chang thei ang.

`Israel-te’n Josua kaihhruaina hnuaia Kanaan ram an hneh dân leh Kristiante’n thlarau nuna hnehna kan chan dân hi a inanna lâi eng engte nge awm? Josua 23:10, Kol. 2:15, 2 Kor. 10:3–5, Eph. 6:11–18 chhiar ang che.`

Israel-te’n hnehna an chan theih chhan hi anmahni chak vâng leh râlrêl an thiam êm vâng lam a ni lo. Chutiang chiah chuan, sual leh thlêmna laka thlarau lam hnehna kan chan theih chhan pawh hi Isua Krista inhlanna leh thawhlehna vâng chauh a ni a. Chuvângin, Pathian mite chuan hnehna nun an chan zêl theih nân Thlarau Thianghlimin min pêk thlarau lam chawte hi kan ei reng a tûl a ni.

`Sual laka hnehna thutiam ropui tak tak kan nei teuh chunga suala kan tlu leh mai thîn bawk si hi eng nge a chhan ni ang?`