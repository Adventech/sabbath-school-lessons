---
title:  Zir belhna
date:   19/12/2025
---

Ellen G. White-i lehkhabu, Thlahtu Bulte leh Zâwlneite bung 49, “Josua Thu Hnuhnûng Sawite” (phêk 545–549) chhiar ang che.

“Setana chuan Pathianin a mite a hmangaihna hi a ropui êm mai a, anmahnia sual awm pawh haiderin a ngâidam zêl dâwn tih thu hmangin mi tam tak a bum mêk a; tin, Bible-a vaukhânna thu awmte pawh hi mi a tihthaihna mai mai, a tak taka lo thlêng ngâi lo tûr niin a sawi bawk. Nimahsela, Pathian hian a mihring siamte chunga ro a rêl dânah a nihna ang taka sual pho langin dikna dânte chu a kengkawh tlat zêl a—sualna chuan hrehawmna leh thihna a thlen ngei ngei thîn a ni tih pawh a târ lang thîn bawk. Thudelhkilh awm miah loha sual ngaihdam ngawt ang hi chu a kalphung a ni lo va. Chutiang ngaihdamna chu Pathian sawrkâr innghahna lungphûm, felna dânte thlauhthlâkna niin, suala tlu ve lote chênna vânah khian manganna leh chi-âina a thlentîr mai ang. Pathian chuan rinawm leh rintlâk takin sualin nghawng a neihte chu a kâwk chhuak thîn a, hêng vaukhânnate hi thu dik lo ni ta se, engtin nge a thutiamte pawh a lo thlen famkim theih bîk chuan ang? Rorêlna dik tak sîra hnâwltu khawngaih thil tih chu, khawngaihna thiltih dik tak ni lovin, chak lohna zâwk a ni ngei ang.

“Pathian chu nunna petu a ni a. A tîr atang rêgin a dân zawng zawngte hian nunna an lo pe tawh thîn rêng bawk. Nimahsela, Pathianin a lo siam a dân chu sualin rawn bawhchhiain, khawvêlah buaina a lo thleng ta a. Sualna a awm chhûng chuan hrehawm tawrhna leh thihna pawh thleng ve zêl tawh ang. Tlantu’n sual ânchhia chu kan âiawha a lo phurh tawh avâng chauhin beiseina kan lo nei leh thei ta a, ama zârah sual nghawng râpthlâk takte chu kan lo pumpelh thei ta bawk a ni.”—Ellen G. White, Thlahtu Bulte leh Zâwlneite, p. 522.

**Sawi ho tûrte:**

`I nuna Pathian rinawmzia lo lannate kha han thlîr kîr leh teh. Eng engte nge sawi tûr i neih? Chutih rual chuan, i lo beisei ang emaw, i lo dîl thin ang emaw ni lova thil a kal châng leh, Pathianin thu a lo tiam tawhte chu a tak ram chang leh si lo ni anga a lan chângte hian engtin nge i tih thin?`

`Bible-a Pathian thinrim thu kan hmuhte hi han sawi ho teh u. Engtin nge Lalpa thinurna tih thu hi chanchin tha pêng pakhat a nih dân i sawifiah ang?`

`Tûn kâr zirlâi atang hian ring lo mite nêna inzawmna neih chungchângah eng kaihhruaina thu pawimawh tak takte nge kan lâk chhuah theih ang? Engtin nge ring lo mite hi kan Pathian thupêk bawhchhe lo tâwk siin kan tanpui anga an thatna tûrin thil kan tihsak theih ang?`

`I thinlung zawng zawnga Lalpa i vawnna tûr dâltu thil thenkhatte chu han sawi teh.`