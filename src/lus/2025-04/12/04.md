---
title:  Ramri kham chiang leh fiah takte
date:   16/12/2025
---

Josua hian a lehkhabu tîr lama kan hmuh (Josua 1:7, 8), ama hnênah Pathianin a lo sawi tawh thu kha sawi chhâwng lehin, Israel-te hmaa awm tih tûr chu râlthuam hmanga indona a ni ber lo tih a sawi a. Thlarau lama inbeihna ni mah zâwkin, Pathianin Mosia ziah Dân bu-a (Hebrai tawngin, Torah) a duhzâwng a lo puan chhuahte chu thuâwih taka an zawm a ngâi dâwn a ni.

`Josua’n an chheh vêl hnamte nên inzawmna engmah nei lo tûra Israel fate a hrilh chhan hi eng nge ni ang? (Josua 23:6–8, 12, 13).`

Israel-te’n hlauhawm an hmachhawn chu a chhehvêla awm hnam la awmte nêna inhmêlmâk ni lovin, anmahni nêna inthian that a ni zâwk. Chûng hnamte’n râlthuam an neih tha tak takte chu Israel-te tân hian thil hlauhawm a ni hran lêm lo va. Nimahsela, an thil thlîr dân leh thil ngaih hlut zâwngte chu sipai huaisen leh râlthuam tha tak takte âi pawha hlauhawm zâwk a ni thei tlat mai. Chuvâng chuan, Josua hian Israel hnam puipate chu ko khâwmin, an beih tûr hmasa ber leh pawimawh ber ni bawk chu thlarau lam indona a ni tih a hrilh ta a. Israel-te hian hnam danglam bîk leh Pathian dik awm chhun betu an nihna kha an vawnhim reng a tûl hle a ni.

Pathian dangte hming lam te, an hming chhâla chhechham te, an rawngbâwl emaw, chibai bûk emaw te chu milem biakna a nih avângin a khap tlat a. Hmânlâi Bible ram vêlah chuan an pathian hmingte hming khân an thiltihtheihna leh an nihna a entîr zêl niin an ngâi a. Chuvângin, chibai inbûkna emaw, insumdâwn tawnna emawa hnam dangte pathian hming lo lam ve chu chûng pathiante thuneihna leh thiltihtheihna pawm tihna a ni a, puih ngâi nia an inhriat hunah an tanpuina an dîl tawh mai ang tih a chiang reng (Ror. 2:1–3, 11–13 pawh chhiar ang che).

Tin, Kanaan rama la châng bâng hnamte nêna an inneih pawlh a nih chuan thlarau lama an fîrna, an la thianghlimna chu pawlh dal a ni dâwn bawk a. Inneih pawlh lo tûra Mosia’n thu a pêk chhan hi chi inthliarna kalpui a duh vâng lam ni lovin, thlarau lama an tlûkchhiatna thlen thei milem biakna an pumpelhna tûr a ni zâwk. Hnam dangte nêna inneih pawlhnain thlarau lama nghawng tha lo tak a neih theihzia chu Solomona chanchinah hian chiang takin a lang a (1 Lalte 3:1, 1 Lalte 11:1–8); Thuthlung Thar lamah pawh Kristiante chu ring lo mite nêna inneih pawlh lo tûra vaukhânna thu khauh tak pêk an ni bawk (2 Kor. 6:14). Chutih rualin, ring lo mite nêna lo inneih laklawh tawhte chu an kawppui ring lo mite then leh hnuhnawh tûra thurâwn pêk an ni chuang lo thung a, then kher lovin, an kawppuite chu an nun dân tha tak hmanga Pathian hnênah hruai tum zâwk tûrin a fuih a ni (1 Kor. 7:12–16).

`Josua’n hnam dangte nêna inzawmna nei lo tûra Israel mite thu a lo pêk hian engtiang chena thûkin nge “khawvêl” nên inzawmna kan neih ang tih zawhna min neihtîr ta a. Engtin nge kan chhehvêla awm kohhran dang, sakhaw dang betute nên hian inlaichînna him chin kan neih theih ang?`