---
title:  Lalpa thinurna
date:   17/12/2025
---

`Josua lehkhabu (Josua 23:15, 16) leh Bible hmun danga (Num. 11:33; 2 Chron. 36:16; Thup. 14:10, 19; Thup. 15:1 te pawh hi en ang che) Pathian thinur thu leh phuba lâkna chanchin kan hmuhte hi engtin nge a awmzia kan hrilfiah ang?`

Israel-te hian thlalêra an awm lâi (Num. 11:33, Num. 12:9) khân leh Ram Tiam an thlen hnu-ah (Josua 7:1) pawh Pathian thinurna an lo tawng leh tawh a; chuvâng chuan, thuthlung bawhchhiata Pathian thinurna chawh thawhin nghawng a neih râpthlâkzia an hre chiang hle. Josua 23:15 16-a Josua tawngkam hmante hi a hriam angreng hlawm khawp mai lehnghâl a, Lalpa’n chuan Israel mite—Kanaan mite tihboral vek an nih thu sawina atâna a lo hman tawh tawngkam ang chiah kha hmang ve leha—a tihboral tûr thu a sawi hi mak tih loh rual a ni lo. Israel-te’n malsâwmna an dawn tûr thu Lalpa’n a lo sawite kha a sawi ang takin a lo thleng ta rêng hlawm ang chiah khân, thuthlung an hnâwla an chan tûr ânchhiate pawh hi a lo thleng ve leh ngei bawk ang (Leviticus 26, Deuteronomy 28). Kanaan mite hnawhchhuah an ni leh tihborala a awm ta khân Jehova chu lei zawng zawng chunga rorêltu a nihzia a tilang a. Ani chuan khawi hmunah pawh ni se, sual lakah indo a puang zêl thîn. Israel-te hi indona thianghlim an beih avâng maia thianghlim ta leh, Pathian mittlûng lo ni ta an ni rêng rêng lo. Pathian chuan milem be hnamte ngei pawh—an thianghlim vâng leh an fel vâng ni miah lovin—a hnam thlante hremna hmarua atân a hmang ve leh tho a nih kha.

Chuvângin, Israel-te hian hma lam hun ropui leh êng tak neih an duh a nih chuan Pathian thuâwih an thlan a ngâi a. Hun liam tawha an thil ropui tak tak an tawn angte kha an tawn nawn leh tawn nawn tawh loh chu anmahni duhthlannaah a innghat thui hle.

A tîrah chuan, Bible-a kan hmuh Pathian thinur thu hi Pathian chu hmangaihna a ni (Joh. 3:16, 1 Joh. 4:8) tih thu sawina chângte nên hian inrem thei lo niin kan lo ngâi a ni maithei a. Nimahsela, Pathian thinur thu sawina châng ngeite hi Pathian chu hmangaihna a ni tih Bible-in a lo sawi dikzia tilang chiangtu a ni zâwk. A hmasa berin, Bible hian Pathian chu hmangaihnaa khat, dawhthei, thinnel, ngaihdamna ngah tak ni angin a sawi phawt a (Exod. 34:6, Mika 7:18). Amaherawhchu, sualin a tihchingpen tawh khawvêlah hian Pathian thinurna chu sual leh thil tha lo a lo thlen chânga a thianghlimzia leh felzia tilangtu a ni hlauh zâwk thîn. A thinur chhan hi a thinchhiat vâng emaw, phuba lâk a châk vâng emaw, a buluk vâng emaw a ni rêng rêng lo. Thuthlung Thar hian Krista chu kan tân sual lo niin (2 Kor. 5:21), a thihna azârah Pathian nên kan lo inrem leh ta (Rom 5:10) tih min hrilh a. Chuvângin, amah ringtu apiangte chuan Pathian thinurna an hmachhawn lo vang (Joh. 3:36, Eph. 2:3, 1 Thes. 1:10). Pathian thinurna tih thu hian Pathian chu lei leh vân chunga rorêltu fel tak a ni tih a lantîr a. Dikna tungdingtu a nih tlat avângin mi sualte a hrem hunah pawh dik takin thil a ti dâwn a ni tih kan ring ngam thei a ni (Sam 7:11, Sam 50:6, 2 Tim. 4:8).