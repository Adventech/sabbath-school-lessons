---
title:  Pathian Chu A Rinawm A Ni
date:   13/12/2025
---

### Chhiar tûrte

Josua 21:43–45; 2 Tim. 2:11–13; Josua 23; Thup. 14:10, 19; Deut. 6:5.

> <p>Chângvawn</p>
> “Lalpan Israela chhûngte hnêna a tha lam thu a lo sawi zawng zawng kha a thlâwn rêng rêng a awm lo va, a lo thleng vek a ni” (Josua 21:45).

America ram president lo ni tawhte zînga hmingthang ber pakhat John F. Kennedy-a’n president atâna lâk luh a nih ni, January 20, 1960-a thu a sawi kha a tâwi tek tawk hle mai. Thumal 1,366 chauh a ni a; mahse, hemi tuma a thusawi tâwi tê hian America mite rilru-ah an nuai reh theih tawh ngâi loh tûr chhinchhiahna a hnutchhiah ta tlat si a ni. A ram mipuite chu hamthatna an chan theihte ni lovin, ram laka mawhphurhna an neihte zâwk ngaihtuah tûrin a fuih a, “Kan lâwmman dawn tur chiang tak chu kan chhia leh tha hriatna a ni tih leh kan thiltihte dik leh dik loh rêltu tûr chu history a ni tih te hre reng chungin kan hmangaih kan ram hi hma lam pan tûrin i hruai tlâng ang u. Pathian hnênah a malsâwmna leh a tanpuina dîl ila; chutih rual chuan, he leia kan awm chhûng hian Pathian hna hi keimahni hna a ni tûr a ni tih pawh i hre reng bawk ang u” tiin a sâwm a ni.

Israel-te hruaitu upa tawh tak Josua pawh hian a hun tâwp lam a hnaih tawh hle a ni tih hriain, Israel mipuite leh an hnam puipate hmaa thu sawi ngei a tum ta a (Josua 23 leh 24). Josua 23 hi Israel-te hma lam hun leh Pathian rawng an bâwl dân tûr sawina a ni deuh ber a. Josua 24 erawh hi chuan hun kal tawha Pathian thiltihte kha sawi ve thungin, a sawi chhan pawh Jehova chauh hi chibai bûk tûr awm chhun a ni tih an lo hriat chian theih nân a ni.

Tûn kuartarah hian Josua thusawi hmasa zâwk, Israel-te’n hnehna an lo chan tawh dânte a thlîr lêtna chu kan zir ho ang a. Hêng thute a sawi chhan hi a hma lam hunah hnehna an chan chhunzawm leh zêl theih nân a ni tih kan lo hre dâwn bawk nia.