---
title:  Pathianin A Beihsak Dâwn Che U
date:   25/10/2025
---

### Chhiar tûrte

Gen. 15:16; Lev. 18:24–30; 2 Tim. 4:1, 8; Exod. 23:28–30; Deut. 20:10, 15–18; Isaia 9:6.

> <p>Chângvawn</p>
> “Lalpa Israel-te Pathian chuan Israel-hote a dopui avângin hêng lal zawng zawngte hi an ram chawpin Josua’n tum khatah a man ta vek a ni (Josua 10:42, ESV).

Josua lehkhabu-ah hian kan hriatthiam mai thei loh thu harsa angreng tak a awm nual a. Pathian indona ti emaw, indona thianghlim ti emawa an sawi mai thin, Pathianin tute hnam emaw hnam dang tute emaw tiboral vek tûra thu a pe ni anga lang hian zawhna chhân har tak a siam thîn.

Thuthlung Hluia kan hmuh Pathian thupêk anga Israel fate’n hnam dangte an do thîn hi hriatthiam a harsatna chin a awm a. Thuthlung Hluiah hian Pathian chu lei leh vân zawng zawnga rorêltu Lalber ni anga a lan avângin thil thleng eng pawh hi ama thupêk emaw, a phalna emawa thleng ni anga ngaih loh theih a ni lo rêng a. Chuvângin, he zawhna, “Engtin nge chutiang thilte chu Pathianin a thlen a phal le?” tih hi kan zâwt lo thei ta lo thîn a ni. Chawlhkâr liam taah khân amah Pathian ngei hi mihringte chanchina lo thleng tawh indona zawng zawng âia ropui zâwk daih leh kan nun pêng hrang hrang fan chhuak vektu indonaah chuan a inrawlh a ni tih kan lo sawi tawh a. Chu mai ni lovin, Bible leh khawvêl chanchina thil thleng hrang hrangte pawh hi sual leh tha indona a thleng mêk a ni tih kan pawm a nih chauh a awmzia kan hrethiam tak tak thei bawk ang.

Tûn kârah hian Pathianin hnam dangte do tûra Israel-te thu a pêk chungchâng bawk kha kan zir chhunzawm leh dâwn a. Do tûra thu a pêk chhan leh Israel-te tih tûr chin a bituksak dân te, Thuthlung Hli zâwlneite’n an tlângaupui remna leh muanna kumhlun chungchâng te, leh chûng indonate’n thlarau lama pawimawhna an neih dân te pawh kan thlîr tel bawk dâwn a ni.