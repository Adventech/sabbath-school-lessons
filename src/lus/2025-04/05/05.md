---
title:  Duhthlanna zalên
date:   29/10/2025
---

`Deuteronomy 20:10, 15–18; Deuteronomy 13:12–18; leh Josua 10:40 te hi chhiar la. Israel-te hnêna Pathianin indo dân tûr leh milem be mite khua chunga an chêt dân tûr a hrilh hian engtiangin nge Israel-te’n an hmêlmate an beih kawnga an tih tûr chin leh tih loh tûr chin hrethiam tûrin mi a tanpui?`

Hebrai Bible lamah chuan indonaa tihboralte sawina atân tawngkam pakhat hman bîk a awm a, chu chu cherem tih a ni. He thumal hian thil eng emaw/tute emaw “ânchhia lawh,” “thiamloh chantîr” leh “tihboral tûra hlân” tih tawh kâwk a. A tam berah chuan, Pathianin a duh anga a tih tûra mihring emaw, ran emaw leh nunna nei lo thil eng emaw dah tih entîrin, indonaah a nih chuan hêngte hi tihboral an ni ngei thîn a ni. Cherem chu indonaah hmêlmate a bo a bâng awm lova tihboral vekna a ni tih awmzia hi Jehova leh boruak lal Setana sipaite inkârah indona a thleng mêk a ni tih kan hria a nih chauhin kan hrethiam thei dâwn a. He indona hi Setana’n dik lo taka Pathian nungchang leh a dân a sawichhiat avânga thleng niin, Pathian tân pawh beih lêt ve loh theih a ni lo.

Khawvêla sual a lo luh tâk chinah khân tanna lam bîk nei lova awm a theih ta lo va: Pathian lama tang kan ni lo a nih chuan amah dotu kan ni tihna a ni nghâl. Pathian lama kan tang a nih chuan nunna, chatuana nunna kan chang ang a, Setana lama kan tang a nih erawh chuan thihna, chatuana thihna ka chang thung ang.

Hetianga Israel-te’n an hmêlmate an tichimit vek mai thîn hian sual leh thil tha lo lakah Pathianin dik taka ro a la rêl dâwn a ni tih a lo entîr a. Kanaan mite chunga ro a rêlna bîk hi chu a hnam thlan hmâsâng Israel-te kutah khân a lo dah a ni. He hna hi ama thuneihna hnuaiah leh phal chin ang zêl chauha thawh a ni a, an thawh hun chhûng tûr (Kanaan ram an lâk lâi) leh an thawhna hmun tûr (hmâsâng Kanaan ramah) pawh chiang takin a hrilh sa vek bawk. Nimin zirlâia kan lo sawi tawh ang khân, tihboral tûra ânchhia lawh ni tawhte rêng rêng chu Pathian thiltum hmusita hel khum ngar ngartute an ni thîn a. Chuvângin, Pathianin tihboral mai a duh ta pawh hi ama thu a duh luattuk vâng emaw, Israel mite a hmangaih bîk vâng emaw a ni chuang rêng rêng lo.

Chu bâkah, Israel-te ngei pawh hian Kanaan mite nun dân anga an nung a nih chuan hetiang tho hi an tâwk ve dâwn a ni tih an inhre tûr a ni a (Deuteronomy 13 chhiar la). Indona thianghlimah hian a khawi lam lam pawh an chan tûr lo ruat fel sa vek tawh niin lang mah se, pâwl pakhat atanga leh lam pâwla va insawn daih pawh thil awm thei a ni; chutiang a nihzia chu Rahabi te, Akana te leh Gibeon mite chungchângah pawh kan la hmu ang.

Mi tute mah a pâwng a puia vênhim tûr emaw, tihboral tûr emawa ruat sa an awm lo va. Jehova nêna inlaichînna tha tak an neih avânga hamthatna lo chang tawh thînte ngei pawhin, a lakah an hel leh si a nih phawt chuan an hamthatna dawn tawh sa pawh an chân leh thei a, chutiangin, tihboral tûrte zînga awmte ngei pawh Jehova hnêna an inpe a nih chuan an nunna zuahsak leh an ni hlauh thei bawk. t

`Kanaan mite’n Pathian an pawisak lohna atang hian thlarau lamah zirlâi zir chhuah theih kan nei em? Duh thlanna zalên kan neih kan hman dânin nghawng a neih thinte chu eng nge ni?`