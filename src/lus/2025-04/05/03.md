---
title:  Lei leh vân chunga Rorêltu
date:   27/10/2025
---

`Genesis 18:25; Sam 7:11; Sam 50:6; Sam 82:1; Sam 96:10; leh 2 Timothea 4:1, 8 te hi chhiar la. Hêng chângte hian engtin nge Pathian felna leh thatna chungchâng an sawi? Engtiangin nge Pathian chu lei leh vân chunga rorêltu a ni tih hian hnam dangte do tûra Israel-te thu a pêk chhan hre thiam tûrin min tanpui?`

Pathian nungchang chu a thianghlim a; chuvâng chuan sual pawh a ngaithei lo rêng bawk. A dawhthei êm êm a. Nimahsela, sual hian a rah pawi ber leh hnuhnûng ber ni bawk thihna chu a seng ngei dâwn si a ni (Rom 6:23). Jehova chuan sual lakah indo a puang a, sual awmna hmun apiang chu—Kanaan mite zîngah a ni emaw, Israel mite zîngah a ni emaw pawh ni se a do tho ang. Israel hnam hi indona thianghlima an tel ve avânga lo thianghlim ta an ni rêng rêng lo va (Deut. 9:4, 5; Deut. 12:29, 30). Hnam dangte hi Pathianin a hnam thlante laka a rorêlna a thlentîrna hmanrua atâna a hman châng awm thîn a; mahse, chûngte avâng chuan an thianghlim ta e tihna a ni chuang lo ang chiah kha a ni. Israel mite hian hmâsâng Bible ram (Near East) vêla chêng ve hnam dangte ang lo takin indona thianghlima a tlâwm zâwk chan an chan tum an tawng zauh zauh a. Chutiang hunah chuan Pathianin dosak lovin anmahni a do zâwk a, an hmêlmate’n an hneh a phal thîn a ni (Josua 7 nên khâikhin la).

Indona thianghlim tih thu hi a awmzia hrethiam tak tak tûr chuan Pathianin rorêltu a nihna anga thil a tih dân kan hriatthiam phawt a tûl a. Chutianga kan hriatthiam hunah chuan Israel-te’n hnam dangte an do thin chhan hi kan lo rin loh dân deuh a ni tih kan hre chhuak ngei ang. Israel-te’n hnam dangte an do hi chu hmâsâng khawvêla an lo tih thin dân ang (tûnlâi hunah pawh a la ni tho mai), mahni intihropuina atân leh an ram zauhna atâna ram dangte rûn ngawt ang kha ni ve lovin, Pathian rorêlna leh remna leh muanna thlentîrna tûr a ni a. Chuvângin, indona thianghlim tih awmzia hrethiam tûr chuan Pathianin engkim chungah thu a nei tih leh rorêltu a ni tih hi kan hriat phawt a ngâi rêng a ni.

Râl do mi Jehova chu rorêltu pawh a ni bawk a, rorêltu a ni angin a nungchang târ lanna dân rorêlna hlen chhuah, tihngheh leh vawn nun tlat chu a tum a ni bawk. Râl do mi ni anga sawi a nihna hian, rorêltu leh lal ni anga sawi a nihna ang bawkin a dân nghet tak hel khumna chu kumkhuain a dawh reng dâwn lo tih a lantîr a. Jehova thiltum ber chu a indo ngawr ngawr emaw, hnehna chan ngawr ngawr emaw ni lovin, rorêlna dik leh remna leh muanna tun din thar leh a ni zâwk. Chutiang chu a nih avângin, Pathian thiltih a nih phawt chuan indo a puan te, rorêlna dik a thlentîr te leh hremna a chelek te hi thil thuhmun vek a ni rêng a ni. 

`Pathian chu rorêltu dik, tham theih loh leh duhsak bîk nei lo a ni tih thu hi ngun takin ngaihtuah la. Engtiangin nge Pathian chuan sualna, inrah behna, pawi sawi lote tawrhtîrna leh mi hnuaihnung zâwkte tihduhdahna te hi kumkhuain a en liam reng dâwn lo a ni tih thu hi chanchin tha pêng pawimawh tak a nih ve le?`