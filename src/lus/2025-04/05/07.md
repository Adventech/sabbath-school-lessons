---
title:  Zir belhna
date:   31/10/2025
---

Ellen G. White-i lehkhabu, Thlahtu Bulte leh Zâwlneite bung 45, “Jeriko Khawpui A Chim” (phêk 509–520) chhiar ang che.

Bible thute hi a sawi/ziah a nih lâi hun leh ziah a nih chhan bâkah, a chheh vêl thilte pawh kan hriat tel a pawimawh hle a. Kan sawi tâk ang khân, lei leh vâna indona thleng leh Rorêltu anga Pathian sawi a nih dân hriat pawh hi Kanaan mite laka Israel fate chêt dân hriatthiamna atân a pawimawh êm êm a ni.

“Pathian hi thinnel tak a ni a. Hnam sual tak takte pawh kha ama chanchin leh a nungchang an lo hriat theih nân khawngaihna hun a lo pe vek tawh thîn. An hnêna êng pêk a nih ang zêlin an chungah ro a rêl a, êng an dawn chu an pawm duh loh avâng leh Pathian kawngte âia anmahni kawngte zawh zâwk an thlan avângin thiam loh chantîr an ni ta a ni. Pathian chuan Kanaan mite a hnawhchhuah nghâl mai loh chhan hi a lo sawi a. Amor-hote bawhchhiatna chu a la famkim lo va, an bawhchhiatna chuan Pathian dawhtheihna pawhin a tlin tawh loh chinah hnûk lûtin, tihboral mai loh chu kawng dang a awm ta lo. Chumi hun a thlan hma zawng leh an bawhchhiatna a la famkim hma kha chuan Pathian phuba lâkna pawh tihkhawtlâi rih a ni. Kanaan rama chêng hnam zawng zawng hi simna hun pêk an ni vek a. Nimahsela, Pathian dân engah maha ngâi lotute chu sualna atangin sual leh zualnaah an lût a. Fate lahin a nu leh pate helna rilru kha rawn chhawmin, an chunga Pathian thinurna a rawn tlâk hma chuan an pate thil sual tih âi pawha la pawi lehzual zâwk thil sual an ti chhunzawm zêl mai thîn. A hrem lawk loh avângin hian an thil sual tih a nêp deuh zâwk tihna a ni lo.”—Ellen G. White Comments, The SDA Bible Commentary, vol. 2, p. 1005.

**Sawi ho tûrte:**

`Pathian chu kan chunga rorêltu leh lei leh vân zawng zawng chunga Rorêltu a ni tih thu awmzia hi sawi ho ula. Eng vângin nge Pathian chu Rorêltu a nih tih thu hi chanchin tha leh kan chhandamna lungphûm a nih?`

`Engtiangin nge Kanaan mite chunga thil thleng hi Pathian dawhtheihzia leh rorêlna felzia min hriatthiamtîrtu a nih? Engtin nge kan mihringpuite laka kan chêt dânah Pathian nungchang kan lan chhuahtîr theih ang?`

`Duhthlanna zalên kan nei tih thu hi ngun takin ngaihtuah la. Pathianin kan duhthlanna min zahsak chhan hi eng nge ni? Engtiangin nge hmangaihna leh duhthlanna zalên hi a inzawm?`

`Thuthlung Hluiah hian innghirnghona leh indona chanchin tam tak kan hmu a. Nimahsela, Bible thuchah ber chu remna famkim lo la thlen tûr thu a ni bawk si. Kristiante’n hian kan chhehvêla remna a thlen theih nân eng thilte nge kan tih ang?`