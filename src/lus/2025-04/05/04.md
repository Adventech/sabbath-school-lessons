---
title:  Ram chhuhsak nge tihchimih vek zâwk?
date:   28/10/2025
---

`Exodus 23:28–30; Exodus 33:2; Exodus 34:11; Numbers 33:52; leh Deuteronomy 7:20 te hi Exodus 34:13; Deuteronomy 7:5; Deuteronomy 9:3; Deuteronomy 12:2, 3; leh Deuteronomy 31:3, 4 nên khâikhin la. Hêng chângte hian engtin nge Israel mite’n Kanaan ram an lâk chhan leh an khawpui an tihchhiat dân te an sawi?`

A tîra Pathianin ruahmanna a siam dân chuan Kanaan mite hi tihchimih vek ni lovin, an lo chênna thin ram chhuhsak zâwk a ni a. Israel-te’n Kanaan ram an lâk dân tûr sawina thu hrang hrangte hi ngun takin han bih ila, Kanaan rama lo chêng hmasate ram chhuhsak, hnawhchhuah leh ûm darh tih sawina tawngkam an hmang hlawm a ni tih kan hre thei ang. Tihboralna leh tiboraltu tûr pawh Israel-te ni anga sawina tawngkamte pawh hian an kawh chu nunna nei lo thil, entîr nân, milem pathiante biakna atâna an hman thin thil chi hrang hrangte tihchhiat a ni deuh ber a. Kanaan mite sakhaw biaknaa a pawimawh ber berte chu an pathiante chibai an bûkna hmun leh an hnêna inthâwina an hlanna hmun mâichâmte kha a ni.

Chutiang chuan, indona thianghlimin a bitum ber chu Kanaan mite sakhua leh khawtlâng nun tenawm tak kha a ni a. Israel-te hian chûngte chu an tih ve loh nân a zavâia an tihchhiat vek a ngâi rêng a ni. Amaherawhchu, Kanaan rama chêng zawng zawngte leh, an ram hneh a nih hma leh beih an nih lâi ngei pawha Pathian thiltihtheihzia lo hre hmante chu him taka an tlân chhuah phalsak an ni tho bawk a (Josua 2:9–14; Ror. 1:24–26 nên khâikhin rawh). Kanaan mite zînga tihhlum ngei tûr awm chhunte chu an khawpui kulh chhûnga tan khawh tlat, luhlul chhuaha Pathianin Israel-te tâna ruahmanna a siam pawm duh lo lui leh an thinlung tisak ngar ngarte chauh kha an ni (Josua 11:19, 20).

Amaherawhchu, hei hian zawhna pawimawh tak a hring chhuak tlat mai: a tîra Pathian thiltum chu Kanaan rama lo chêng hmasate tihchimih vek ni lovin, hnawhchhuah mai a nih chuan enga ti nge Israel-te hian mi tam tak an thah a ngaih tho bawk si le?

Kanaan ram lâk thu sawina Bible châng hrang hrangte hi ngun takin han kan zir mah ila, a tîra Pathianin a tum chu a mi chêngte hnawhchhuah a ni tih kan hre ngei ang. Amaherawhchu, Kanaan mite zînga a tâm zâwk daihte hian, Aigupta lal pharaoa ang bawk khân an thinglung an tikhauh tlat a; chuvâng chuan, an sakhua leh hnam nun chawpa tihboral vek a tûl phah ta nge nge a ni ber mai. 

`Nangma nungchang leh thil chin thinahte khân eng thilte nge a zung chawpa pawh phâwi leh tihchimih vek ngâi awm le?`