---
title:  Kanaan mite sualna
date:   26/10/2025
---

`Genesis 15:16, Leviticus 18:24–30, Deuteronomy 18:9–14, leh Ezra 9:11 te hi chhiar la. Hêng thute hian Pathianin Israel-te hnêna Kanaan ram pêk a tum chhan engtin nge an sawi hlawm? Ruahmanna lian zâwk a neih chu eng nge ni?`

Kanaan rama chêng hnamte sualna tih awmzia hi hrethiam tak tak tûr chuan Josua lehkhabu bâkah lehkhabu dangte pawh kan chhiar tel tûl ang. Deuteronomy bu kan chhiar chuan, hêng hnamte hian thil tenawm tak tak: an pathian hnêna an fate hlan te, thum vâwr te, mitlâk dâwi te, dâwi thiam te, ramhuai zâwl te, mitthi tawh thlarau biak te an chîng hle a ni tih kan hria a (Deut. 18:9–12).

Ras Shamra atanga Ugaritic thuziak an hmuhchhuahah chuan Kanaan mite sakhua leh khawtlâng nun dân chanchin a lo inziak nual a. Chûngte chuan Pathianin hêng hnanmte thil tih dân a lo duh lo êm êm hi thil hriatthiamawm tak a nih bâkah, Thuthlung Hluia kan hmuh thatna dân atanga teh pawhin duh loh âwm tak a ni rêng a ni tih a lang.

Kanaan mite sakhua kha an pathiante leh pathiannute’n mipat-hmeichhiatna an hmanna hmangin leilung dân an thunun a ni tih rinnaa innghat a ni a. Chutianga mipat-hmeichhiatna an hmanna chuan chi thatna thlenin, buh leh bâla malsâwmna an lo chan theih phah thîn niin an ngâi bawk. Anmahni’n mipat-hmeichhiatna an han hman khân an pathiante pawhin lo hman ve an châk phah thîn niin an ngâi a; chuvâng chuan, an pathiante leh pathian nute tisa châkna tihthawhsak nân mipat-hmeichhiatna hman pawh sakhaw serh leh sâng angin an kalpui rêng a ni. Hetiang ngaihdân hian nawhchizuar “thianghlim” an tih mai chu a hring chhuak a, nawhchizuarnute leh nawhchizuarpate chuan mipat-hmeichhiatna hi serh leh sâng anga ngâiin an hmang ho ta thîn a ni.

Eng hnam pawh ni se, dikna leh thatna kawngah an biak pathiante âia sâng zâwk an awm thei ngâi lo va. Kanaan mite pawh an pathiante thil tih duh dân han hriat hian, an sakhaw biaknaa Bible-in chiang taka a khap, pathian hnêna fate hlan an lo ti thîn hi a mak lo letling zâwk. Hmâsâng thil hluite laih chhuahna atanga thil lang chiang tak chu, Kanaan mite hian chibai an bûk pathiante (chûng chu ramhuaite an ni mai a) hnênah an fate zînga lo piang hmasa ber an hlân thîn tih hi a ni a. Hluma siam ûm lian tak takah naupang ruhro a ni tih hriat reng tam tak hmuh niin, chûng hlum bêlahte chuan an pathiante hnêna an hlan a ni tih tilangtu thuziakte pawh a chuang hlawm bawk.

Chutiang chu a nih avângin, Kanaan mite tihchimih vek hi ngaihtuah chhuah chawp, Pathianin Israel mite hnêna Kanaan ram pêk a tum avânga a rilrua lo awm ta mai a ni lo va. Kanaan rama chêngte hi inlam lêtna hun tha, khawngaihna hun pêk belh pêk niin, chumi chhûng chuan an zînga lo chêng ve tawh Israel hnam thlahtu bulte hnên atang khân Pathian leh a nungchang hriatna remchâng tha tak an lo nei tawh thîn bawk. Nimahsela, an hun tha nei chu an lo khawh riral mai mai a ni tih a chiang a, Lalpa’n a tihtâwp nge nge hun a thlen hma chuan an thil tih thin râpthlâk tak takte kha an ti chhunzawm zêl mai a ni.