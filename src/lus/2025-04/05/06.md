---
title:  Remna Lal
date:   30/10/2025
---

`Hêng thute hian engtin nge Pathianin a mite tâna ruahmanna a neih chu an lo sawi? Isaia 9:6, Isaia 11:1–5, Isaia 60:17, Hosea 2:18, Mika 4:3.`

Tûn kâr zirlâiin a luh chilh ber hi Thuthlung Hluia kan hmuh, Pathian thupêk leh tanpuia Israel-te’n hnam dangte an do thu ni mah se, a tluk thova pawimawh êm êm thupui dang pawh kan sawi lan ve a ngâi a. Chu chu Thuthlung Hlui zâwlneite thuziaka kan hmuh Messia rorêlna hun muanawm tak lo la thlen tûr thu a ni. Messia chu “Remna Lal” tia sawi a ni a (Isaia 9:6). Ani chuan sakeibaknei leh berâmnote tlat za-na hmun inngeih tlânna ram a rawn din ang (Isaia 11:1–8). Chu ramah chuan intihnat emaw, intihchhiat emaw awm tawh lo vang a, thlamuanna chu hotu niin (Isaia 60:17), remna pawh luipui angin a luang tawh dâwn a ni (Isaia 66:12).

`2 Lalte 6:16–23 chhiar la. Hemi tuma thil thleng hian engtin nge Pathianin a mite leh mihringte tâna tih a tumte chu hrethiam tûrin min tanpui?`

Elisha thurâwn anga Suria sipaite ei leh in tûr pêk an nih thu hi ngaihtuah teh. That chimit vek lovin an chungah thatna leh khawngaihna an lantîr ta zâwk a (2 Lalte 6:22), chu chu Pathianin a mite tâna a duh rêng thin pawh a ni bawk. Elisha hian an hmêlma sipaite hualtu vân sipaite tamzia leh chakzia a hre chiang hle a (2 Lalte 6:17). Pathian chu kan chênna lei pawh rawn nghawng tel vektu vân indonaa tel ve ni mah se, tlannain a tum bulpui ber erawh tâwpin tâi awm lova indo reng emaw, chatuan atân a hmêlmate sala awmtîr emaw ni lovin, remna tluantling thlentîr a ni a. Tharum thawhna chuan tharum thawhna bawk a hring chhuak thîn angin (Mat. 26:52), remna pawhin remna vêk a thlentîr thîn. Chutiang chu a nih avângin, 2 Lalte 6-a Suria sipaite tlâwm thu pawh hi, “Tichuan, Suria sipaite chu Israel ramah chuan rûn tûrin an lo kal tawh ngâi lo” (2 Lalte 6:23, ESV) tia a tlângkawm a ni ta rêng bawk a ni.

`Isua kan entawn theih dân tûr, remna siamtute kan nih theh dân tûr kawng hrang hrang awmte chu ngaihtuah la. Tûna i nun dân kha eng nge ni? Buaina i hmachhawn chu eng pawh lo ni se, engtiang kawngtein nge buaina ni lovin, remna thlentu zâwk i lo nih theih ang?`