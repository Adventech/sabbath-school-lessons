---
title:  Samuelan Pathian Tân Thu A Sawi
date:   25/01/2025
---

### Chhiar tûr
1 Samuela 12; Thlahtubulte leh Zawlneite (2nd Edition, 2014), pp. 637–651.

> <p>Châng vawn</p>
> “A hming ropui tak avâng hian Lalpa chuan . . . ama mitea siam che u chu a lâwmzâwng tak a ni si a,” 1 Samuela 12:22.

> <p>Thuchah</p>
> Pathianin a faah min siam a, amah pawh a hlim.

_I nu leh pate leh zirtîrtute pawhin ṭha an tihpui lem loh che thil eng emaw tih duh deuh tlat chang i nei tawh ngâi em? Chutiang chu Israelten Pathian chungah an ti a ni._

Israelten Pathian hruaina zui aiin anmahni puala lal neih an thlang zâwk a. An chhehvêl hnamte ang nih ve an duh a ni. Chutiang chuan Samuela hnênah kal khâwmin, lal neih an duh thu chu an thlen a.

Samuelachuan Pathian hnênah a thlen a. Pathianin an lal atân Saula a pe ta a ni. Saula hruainain Israelten indonaah hnehna an chang a, chu vâng chuan lal atâna siam ngheh law law an tum ta a ni.

Samuela chuan, “Hawh u, Gilgal-ah i kal ang u. Lal chu lallukhum khumtîrin, Lalpa hnênah inthâwina kan hlan dâwn nia,” a ti a.

TichuanSamuela, Lalber Saula, leh Israel mipuite chu hun pui hmang tûrin an lo pung khâwm a. Inthâwinate hlanin, Lalpa chibai bûkna an nei a. Chutah Samuela, upa tawh tak, lu ṭuak vâr vo tawh chuan thu sawi tûrin, mipuite chu ngâithla tûrin a sâwm a.

Samuela chuan, “In ngên angin Pathian chuan a tihsak ta che u a. In hruaitu atân lal a pe ta che u a ni. Kei hi engtin nge ni ve ta ang? Ka tlângval lâi aṭangin ka lo kaihruai tawh ṭhîn che u a. Min hrilh teh u: Ka lo bum ngâi tawh che u em? In thilte ka chhuhsakin, ka ruksak ngâi che u em?” a ti a.

![](image1.png)

Mipuite chuan, “Ngâi lo. Min bum ngâi lo va, min tina ngâi hek lo tih dik takin kan sawi thei a ni,” an ti a.

Samuela chuan, “A ṭha e. Tûnah chuan hetah hian dingin, lo ngâithla teh u. Lalpa chu in lal a nih lâia Pathianin nangni leh in thlahtute tanathil ṭha a lo tihsak che u zozai kha ka hrilh dâwn che u a ni,” a ti a.

Samuelachuan Pathianin Aigupta ram aṭanga hruai chhuak tûra Mosia leh Aarona A rawn tirh dân te a hrilh a. Mipuite pawhin chûng an la hre reng a.

Samuela chuan, “Israelten Lalpa theihnghilh a, milim an biakte kha hre reng rawh u. Chutiang avâng chuan Lalpan Sisera chhiahhlawha an ṭan A phalsak a. Chutah mipuiten eng nge an tih tâk kha?” a ti a.

Mipuite chuan, “Anmahni chhanchhuak tûrin Lalpa an ngên,” tiin an chhâng a.

Ṭhenkhat chuan, “Lalpa rawngbâwl zêl tûrin an intiam,” tiin an chhâng bawk a.

Samuela chuan, “Chutiang chuan an ti nawn deuh fo mai ṭhîn a. Vawi tam tak chu Israelten Lalpa theihnghilhin, milem pathiante an biaksan a, chu vâng chuan bâwihah an tang ṭhîn a ni. Chutiang hunah chuan, ‘Kan lo tisual ta a ni; pawi kan ti hle mai, min ngâidam la, min chhan chhuak rawh’ an ti leh ṭhîn a. Lalpa chuan ngâidamin a chhanchhuak leh zêl ṭhîn a ni,” a ti a.

Samuela chuan, “Tûnah chuan, lal neih in lo dîl ta a. Lalpan in thil dîl chu a pe ta che u a ni. In lalin ti tûra a ngiat che u chu in tih chakzawng a ni dâwn lo. Mahse, in lal chu zah ula, rinawm takin Pathian rawng bâwl zêl ang che u,” tiin a chah a.

“Tûnah hian Lalpan thil a tih tûr hi lo thlîr teh u. Buhseng hun lâi a ni a, mahse Pathian hnênah khawpui ri leh ruah dîlin ka ṭawngṭâi dâwn a ni. Hei hian Pathian hruaina zui aia lal in dîl zâwk vânga thil sual in tih tak chu a entîr dâwn che u a ni,” a ti a.

Samuela chuan Lalpa chu a au va. Chumi ni chuan nasa takin khawpui a ri dur dur a, ruahpui vânawn a lo sûr chiam bawk a. Mipuite chuan hlau, huh leh vawt ti tak, khur zâwih zâwih chungin an kimki châwih châwih a.

Samuela hnênah chuan, “Lal neih kan lo dîl hi kan tisual a ni. Min chhanhim hram rawh,” tiin an au va.

Samuela chuan, “Hlau suh u. Lalpa chuan a hming ropui tak avângin ama mia neih che u hi a lâwmzawng a ni,” (1 Samuela 12:22) tiin ṭawngkam ṭha takin a hrilh a.

Mipuite chu tlêmin an ngaih a ngam ta deuh a. Pathianin ama mite ni tûrin a thlang a ni tih an inhriat avâng chuan rilru nuam takin an awm ta a ni.

Samuela chuan, “Thil chu in tisual ngei mai a, mahse chuti chungin Pathian mite in la ni reng tho a ni. Ka ṭawngṭâisak ang che u. ‘Kawng ṭha leh dik chu’ in zui theih nân ka zirtîr zui zêl ang che u. In thinlung zawng zawngin Lalpa rawng bâwl zêl ula. Milimte chibai bûk suh ang che u,” a ti a.

Tichuan Pathian mite chu rilru nuam takin an awm a. Pathianin an tana thil a lo tihsak tawhte chu hre reng tûrin an intiam thar leh bawk a.

![](image2.png)

### Tih Tûrte

**Sabbath**

- In chhûngte nên Bible thawnthu hi chhiar ho ula. Ruah do va, a nân che u angin inngaihruat tlâng ang che u. In châng vawn kha Bible aṭangin (1 Samuela 12:22) ring takin chhiar rual ang che u.
- Pathian fate in nih avângin a hnênah lâwmthu sawi ula.

` `

**Sunday**

- In chhûngte nên 1 Samuela 12:6–25 chhiarin, sawi ho ang che u.
- Châng vawn thu mal tin ziah nân chhum angin lehkha chep ula, in ziak nghâl zêl bawk dâwn nia. Chawhpâwlh leh vek ula, chutah indawt dik takin in rem leh thlap dâwn nia. Ni danga hman leh tûrin in dah ṭha rih ang che u.
- Tûn kâr chhûnga ni tina khaw chin awm dân chhinchhuahna siam ang che u.
- Ruah avângin Pathian hnênah lâwmthu sawi ula.

` `

**Thawhṭanni**

- Chhum lema châng vawn in ziahna kha, châng vawn sawi pahin dik takin rem leh teh u.
- In chhûngte nên, he zirlâia târ lan Samuela thu sawi (1 Samuela 12:1–3, 5a, 6–17, 20–25) kha chhiar ho ang che u.
- Pathianin in tana thil ropui a tihsak che u pathum chu in chhûngte hnênah hrilh ula. Chutiang a tihsak che u avâng chuan lâwmthu sawi ang che u.

` `

**Thawhlehni**

- Chhûngkaw worship lâiin, mipuiten Samuela hnêna an thil sawi (1 Samuela 12:4, 5b, 19) chu chhiar ho ang che u. Israel lal hmasa ber kha (Saula lal hmain) tu nge ni? (En tûr: 1 Samuela 12:12.)
- Isua hming ropui tak tak panga ngaihtuah ula, entîr nân, Lalberte Lalber tih angte. “King of Kings” (He Is Our Song, no. 69) hi hmui chip chungin sa teh u, a nih loh leh rimâwi tum ngâithla ula. In châng vawn chhuma in ziah kha dik takin rem leh ula. Chutah en lovin nâl takin sawi tum teh u.
- Pathian fate in ni tih in hriat reng theih nân a ṭanpuina dîl ang che u.

` `

**Nilaini**

- Chhûngkaw worship-naah, 1 Samuela 12:9,12 chhiarin, sawi ho teh u. Israelte hmêlmate ziak chhuak ula. Nangni hmêlmate in nei ve em?
- In hmêlmate Pathianin a chinfelsak theih dân che u chungchâng in chhûngkuain sawi ho ula. Nangmahni chunga ngilnei lo takte tan ṭawngṭâisak ang che u.
- In châng vawn kha sawi ho ula.

` `

**Ningani**

- In châng vawn kha in ṭhiante hriatah sawi ula. Mahni ṭawngkauchhehin a awmzia in hrilh bawk dâwn nia.
- Chhûngkaw worship-nah, khaw chin (awm dân tûr) Samuelan a sawi dân, 1 Samuela 12:16–18 chhiar ula. Wheat (buh) seng hun lâia ruah lo sûr chu thil ṭha nge ṭha lo zâwk? Eng vâng nge? (En tûr: 1 Samuela 12:17.) Huit hmanga ei tûr siam chi hrang hrang lem chu han ziak teh u.
- Ei tûrte in neih avângin Pathian hnênah lâwmthu sawi ula.

` `

**Zirtawpni**

- Chhûngkaw worship-naah, in chhûngte hnêna châng vawn zirtîr nân chhum lema in ziah kha hmang ṭangkâi ula. Sawi fiah ula, engtin nge in awm tih pawh in hrilh dâwn nia.
- In Bible zirlâi aṭanga thil pathum in hriat rengte chu in chhûngte hnênah hrilh ve ula. Eng zirlâi pawimawh tak nge in zir chhuah? A huhovin, 1 Samuela 12:22, 23 leh Nehemia 9:17 chhiar ang che u. In rilrute tihnat saktu che u chungah eng ti tûrin nge Pathianin a duh che u?
- Hla sak tûr: “God Is So Good” (Sing for Joy, no. 13), chutah in chhûngkaw chunga Pathian ṭhatna avângin lâwmthu sawi ang che u.

` `