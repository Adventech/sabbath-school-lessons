---
title:  Lungpui leh Ṭiauvut
date:   22/02/2025
---

### Chhiar tûr
Matthaia 7:12–29; Malsâwmna Tlâng (2nd Edition, 2011), pp. 140–144.

> <p>Châng vawn</p>
> “Lalpa chu ka lungpui leh, ka inhumhimna a ni,” Sam 18:2.

> <p>Thuchah</p>
> Isuaa kan nun ka chherin ka hlim ṭhîn.

_Tuipui kam ṭiauvut hmangin kulh lemte in siam ve tawh ngâi em? Mâwi leh rinawm tak angin in siam pawh a ni thei e, mahse tuipui fâwnin a rawn chim leh hunah chuan engtin nge a awm ang le? Chutiang chungchâng chu hmânlâi hunah khân Isuan a lo sawi tawh a ni._

Ni khat chu Isua chu tlâng panga ṭhuin, a kiang vêla hlobet chunga mipui ṭhute chu a zirtîr a. Ani hian thlipui leh tuilian chungchâng a hre hle a. A kiang vêla ṭhute pawh chuan an hre ve viau hlâwm a. An zînga mi tam zâwkte hi chu Galilee Dîl kam khuaa chêngte an ni hlâwm a. An naupan lâite khân dîl kamah an infiam ve ṭhîn pawh a ni maithei e.

Isuan mipuite hi a ngâina êm êm a. Pathian chungchâng dik taka an hriat pawh a duhsak bawk a. Chu chauh ni lovin, hlim taka an khawsak theih pawh a duhsak a. Tuipui kam ṭiauvut hmanga inlem sak chu entîrnaa hmangin, thawnthu a hrilh ta a ni.

Hetiang hian a sawi a: “Ṭum khat chu mi pakhat hian insak a tum a. Tui lianin a in a chim phak lohna tûrin lung chung ko sâng lam a thlang a. Chutiangah chuan lungphum nghet taka siamin, a nghet ṭha hle dâwn a ni.

![](image1.png)

“Chu pa chuan rim takin a thawk a, lung lamah chuan insakna hmanruate chu a thiar ṭhîn a. Insak a zawh hnu chuan ruah a lo sûr ta a ni. Thli a lo thaw a, a chhem na tial tial bawk a. Lui tui pawh chu a lo lianin, a chim sâng zêl a, a kuang a luang liam ta hial mai a ni. Manganpuiawm khawpin lui lian chu a zual zêl a. Mahse, chu in chu a him hlauh mai. A chhan chu lungpui chunga lungphum nghet taka sak tlat a nih vâng a ni.”

Chu thu chuan awmzia a nei viau a ni lo’m ni? Mipuite chuan chik takin an ngaihtuah zui vâng vâng a. Pawmpui takin an lu an bu nghat nghat pawh a ni maithei e. Isuan an hnênah, “Pathian thu in âwih a, keima tân in nung a nih phawt chuan, Lungpui chunga in sa chu in ni dâwn a ni,” tiin a hrilh a.

Dik ti tak leh pawmpui chungin mipuite chu an zain an bu nghat nghat pawh a ni maithei e. Lungpui chunga nghet taka insak

chu thil ṭha tak a ni rêng a. Tichuan Isuan a sawi zawm leh ta zêl a. A thawnthu sawi chu a la tâwp lo deuh a ni.

“Mi pakhat dang pawhin in a sa ve a. A sakna hmun atân luipui kam hrûl chu a thlang thung a. Ani pawh chuan in ṭha tak a sa ve pawh a ni maithei e. Rim taka thawkin a sa ve tho pawh a ni mahna!

“In sak a zawh hnu chuan, nasa takin ruah a lo sûr tlawrh tlawrh a. Thli lo thâwin, a rawn chhêm na tial tial a. Lui tui pawh a lo lian ta pung pung mai a, a chîm sâng zêl a, nakin deuhah chuan a kuang a luang liam ta dul dul a. Chu in awmna pawh chu a chim a. Tui fâwn chuan chu in chu a rawn nam sawk sawk a, a hnuai lam leite chu a hawrh a. Chu in chu a chim ta rup mai a ni, a chhan chu a lungphûm a ngheh tâwk loh vâng a ni.”

Mipuite pawh chuan Chu pa chu a va â ve! Tih dân ṭha zâwk pawh a hre âwm reng si a tiin an ngaihtuah pawh a ni maithei e. Ni e, chutiang aia rinawma sa tûr a ni rêng a ni. Eng nge Isuan a sawi zawm zêl le?

“Miten ka thu sawi ngâithlâin atakin a nunpui si loh chuan, chu insatu a zâwk ang chu an ni a. Mi hlim leh chak nih an beisei thei lo ang. Mi fing erawh chuan ngâithla liam ve ngawt lovin, ka sawi chu a takin a nunpui zâwk a ni,” tiin a sawi a.

Isua thu sawi an ngaihthlâk chuan, mak ti takin mipuite chu an meng kâwk kâwk a. Zirtîrna an lo dawn tawh ṭhîn, dân zirtîrtute zirtîr dân nên ani zirtîr dân chu dang an ti tlâng hle mai. An zînga ṭhenkhatte phei chuan Sam 18:2-a Davidan, “Lalpa chu ka lungpui leh, ka kulhpui leh, mi chhanhimtu a ni; ka Pathian, ka lungpui nghet tak a ni,” a tih kha an hre chhuak rum rum pawh a ni maithei a ni.

Khami nia Isua thu sawi ngâithlatu mi eng zât khân nge a thu sawi ring a, Isua chunga an nungchang chher chho ta kan hre chiah lo. Pathian thute zir leh a taka nunpui duhtu kan ni tûr a ni. Nangni chutiang chu nih in duh em?

![](image2.png)

### Tih Tûrte

**Sabbath**

- A remchân chuan in chhûngte nên lungpui lian tak chungah lâwn ula, a nih loh leh luipui kam ṭiau (balu) hmunah kal ula. Chutah chuan in zirlâi hi chhiar ula, chutah “The Wise Man and the Foolish Man” (Sing for Joy, no. 62) hla kha hlim takin in sa ho dâwn nia.
- Ring deuh lauhin Sam 18:2 chhiar ula. Châng vawn kha zir ṭan ang che u.

` `

**Sunday**

- In chhûngte nên Matthaia 7:24–29 chhiarin, sawi ho ang che u.
- Lung phêk te te 10 zawng khâwm ula. Chutah chuan in châng vawn thumal tin in ziak zêl dâwn nia. A nih loh leh, lehkhain lung lem siamin in ziak ve mai dâwn nia.
- A remchân chuan, in nu leh pate nên in sak mêk lâi tlawh ula. A lungphûm ngheh leh ngheh loh hriat in tum dâwn nia.

` `

**Thawhṭanni**

- In châng vawn ziahna lung phêk kha indawt dik takin rem teh u.
- Helâi thu aṭang hian lungpui nihna phûr chhuak deuh apiang thai bial hnân zêl ang che u:

TLO [_]()

RIT [_]()

NÊM [_]()

DANGLAM LO [_]()

NGHET [_]()

HNIP [_]()

CHANG [_]()

THINRIM [_]()

- Thumal in thâi zawngte chu Isua nên tehkhin ula. Chûng thumal leh Isua nihna a inhmeh ve em? A khawi nên chuan nge inhmeh deuh ber? Lungpui nihna inhmeh ber thlang la, hawrawp tin chu thumal bulṭan nâna hmangin, hla han phuah teh u le.

` `

**Thawhlehni**

- Worship hunah, bang te, kawng te leh lung hmanga thil siam dangte lem en ula. Miten lung an hman ṭhîn chhan chu a tlo ang a ni. Engtin nge Isua chu lungpui ang a nih dân? A huhovin 2 Samuela 22:2 chhiar ang che u.
- Lung phêka châng vawn in ziah kha indawt dik takin rem ula, en lovin in sawi nghâl dâwn nia.

` `

**Nilaini**

- Chhûngkaw worship-naah châng vawn sawi rual ṭhap ṭhap ula. Chutah Sam 23 pawh in sawi rual dâwn nia.
- Sam 23 aṭangin châng vawn nêna thu inzul deuh zawng chhuak teh u.
- Hla sak tûr: “Lalpa kan lungpui kan himna” (The Seventh-day Adventist Hymnal, no. 528).

` `

**Ningani**

- Vawiin worship-naah Matthaia 7:24 chhiar ula.
- Thlêngah balu (a nih loh leh chini emaw chi emaw pawh) chhûng ula. Thlêng danga lung phêk dah bawk ula. Tui han far khum teh u. Balu a zu far hnân khân engtin nge a awm? Lungphêkah engtin nge a awm bawk? Lungah hian thil pil bo thei a awm em? Isua chu lungpui anga nghet leh rinawm a ni.* *Adapted from Kathie Reimer, 1001 Ways to Help Your Child Walk With God (Wheaton, Ill.: Tyndale House Publishers, Inc., 1994), p. 85.
- In chhûngte nên châng vawn sawi rual leh ula.

` `

**Zirtawpni**

- Chhûngkaw worship-naah, ‘lungpui’ tih telna lam hla, in duh tak sa ho ang che u.
- Pathian chibai bûk leh Lungpui chunga nungchang in sak nân Pathian Thu thinlunga vawn hi a ṭangkâi hle a ni. Tûn kuartar chhûnga in zirlâi châng vawn in zir takte kha in chhûngte hriatah han sawi zâr zâr teh u le.
- Lung lian tâwk worship-naah rawn la ula, chutah chuan marker-in in hming in sign dâwn nia. In chhûngte pawh chutianga ti ve tûrin sâwm ula. Ring takin Isaia 26:4 chhiar lauh lauh ang che u. Chutah Pathian chu chak leh nghet, in chhûngkaw tâna innghah ngamna a ni tih in hriat reng theih nân a ṭanpuina dîl ang che u. Ani chu chatuan atâna in Lungpui a nih avângin lâwmthu in sawi dâwn nia.†

† Adapted from Lisa Flinn & Barbara Younger, Making Scripture Stick (Loveland, Colo.: Group Books, 1992), p. 127.

` `