---
title:  Ներկայացնել բուն թեման
date:  07/12/2023
---

`Կարդացեք Գործք առաքելոց 17.24–34 համարները։ Ինչպե՞ս է Պողոսը շարունակում իր վկայությունը։`

Հետաքրքրական է, որ Պողոսը մեջբերում է հույն որոշ գրողների աստվածաշնչյան ճշմարտություններին բավականին մոտ գաղափարներ։ Սա Պողոսին հնարավորություն է տալիս ավելի հետաքրքրել իր լսարանին և շարունակել ներկայացնել իր միտքը։ Նա սկզբում ներկայացրեց, որ ծանոթ է նրանց համոզմունքներին, ընդհանուր թեմա գտավ նրանց հետ, հետո արդեն սկսեց խոսել բուն թեմայից։ Սա հրաշալի մեթոդ է։ Եթե ուզում ենք մարդկանց տանել բարի լուրը, պետք է կիրառենք Պողոսի մեթոդը։

Ուշադրությո՛ւն դարձրեք, որ Պողոսն օգտագործում է նրանց հետ ընդհանուր թեման՝ ներկայացնելու այն, ինչի համար եկել էր՝ Հիսուսի հարությունը և այն հույսը, որ այդ հարությունն առաջարկում է նրանց բոլորին։ Ղուկասը նկարագրում է Հիսուսի հարության մասին Պողոսի վերջին խոսքերի վերաբերյալ արձագանքները։ Ոմանք հեգնեցին այդ գաղափարը, մյուսներն ասացին, որ ցանկանում են կրկին լսել Պողոսին այս հարցի շուրջ խոսելիս, իսկ ոմանք հավատացին։ Կարևորն այս պատմության մեջ այն է, որ նրանք բոլորն էլ լսեցին լուրը։ Պողոսը հենց սկզբից դա էր փափագում։

Մենք գիտենք, որ որոշ մարդիկ կմերժեն Ավետարանը, բայց պետք է ամեն ջանք գործադրենք, որպեսզի նախքան մերժելը նրանք հասկանան, թե ինչ են մերժում։ Պողոսը աթենացիների մեջ աշխատելու իր մեթոդով և ռազմավարությամբ հասավ նրան, որ այս մարդիկ պատրաստակամորեն լսեցին այն Աստծո գոյության մասին, որին իրենք չէին ճանաչում, բայց որն իրենց Արարիչն էր։ Այս Աստվածը սիրում էր նրանց և ուզում էր, որ նրանք Իրեն ճանաչեին։ Նա ողորմած էր նրանց հանդեպ՝ չնայած նրանց անտեղյակությանը։ Բայց Դատաստանի օրը մոտենում էր։ Եվ եթե այս ամենը չափազանց անհավանական էր թվում, ապա դրա մեծագույն ապացույցը Քրիստոսի հարությունն էր։

Այժմ, երբ մարդիկ լսել և հասկացել էին ուղերձը, պետք է ընտրություն կատարեին՝ մերժե՞լ այս լուրն անհապաղ կերպով, թե՞ շարունակել ուսումնասիրել։ Ոմանք շարունակեցին ուսումնասիրել թեման, ինչի շնորհիվ դարձան Հիսուսի հետևորդները (Գործք առաքելոց 17.34)։

`Առաջադրանք. աղոթքի ժամանակ Աստծուց հատուկ առաջնորդություն խնդրեք՝ իմանալու, թե ինչպես լավագույնս վկայություն տալ ձեզ ծանոթ մեկին։`

`Ինչ անել. փորձեք պարզել, թե ում կարող եք ներկայացնել Ավետարանը՝ օգտագործելով Պողոսի մեթոդը։`