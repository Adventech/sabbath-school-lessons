---
title:  Հրեան Աթենքում
date:  03/12/2023
---

`Կարդացեք Գործք առաքելոց 17.1–16 համարները։ Ինչպե՞ս Պողոսը հայտնվեց Աթենքում և ինչպե՞ս արձագանքեց այնտեղ տեսածին։`

Աթենք քաղաքը «կուռքերով լի» էր (Գործք առաքելոց 17.16)։ Քաջատեղյակ լինելով իր ժողովրդի պատմությանը և կռապաշտության նկատմամբ նրանց հակվածությանը (չնայած անվերջ նախազգուշացումներին)՝ Պողոսի հոգին խռովվեց, երբ տեսավ Աթենքը լի կուռքերով։ Անկասկած, Պողոսի դրդապատճառը կարեկցանքն էր աթենացիների նկատմամբ, որոնք այդպես էլ իրենց մեղքերի մեջ կմեռնեին, եթե չիմանային ճշմարիտ Աստծո մասին։

Այսօր մեր քաղաքները ևս լի են կուռքերով, թեև դրանք պակաս ակնհայտ են, քան Պողոսի տեսածները։ Եվ ցավոք, շատ հավատացյալներ անգործ նստած են տարատեսակ կուռքերով լի այս քաղաքներում։ Իսկ Պողոսն ականջալուր էր Սուրբ Հոգուն և գործում էր Նրա առաջնորդությամբ։ Պողոսը լայնահայաց էր՝ ի տարբերություն որոշ հավատացյալների, որոնք չէին ընկալում այն պարզ ճշմարտութույնը, որ բարի լուրն աշխարհում ապրող բոլոր մադկանց համար էր։ Պողոսը քաջ գիտակցում էր, որ Աստված կամենում էր նաև աթենացիների փրկությունը։ Նա հասկանում էր, որ համաշխարհային առաքելության գաղափարը նշանակում էր բարի լուրը հասցնել նրանց, ովքեր այդ մասին դեռ բացարձակապես ոչինչ չգիտեին՝ ներառյալ կռապաշտ հեթանոսները և փիլիսոփաները, որոնց կարելի էր անընդհատ հանդիպել Աթենքի փողոցներում։

Այդ նպատակով Պողոսը հաճախ գնում էր շուկա, որտեղ ամենայն հավանականությամբ հույս ուներ հանդիպելու այդ մարդկանց: Կարելի է ասել, որ նա ստեղծեց առաջին համաշխարհային առաքելության ուսումնական կենտրոնը՝ դրան ծառայեցնելով շուկան՝ ուսումնասիրելու և փորձարկելու հեթանոսների սրտերին և մտքերին դիպչելու եղանակները։

Պողոսը գիտեր՝ աթենացիների նկատմամբ մոտեցումը պետք է տարբերվեր հրեաների, նույնիսկ աստվածավախ հեթանոսների հանդեպ ցուցաբերած մոտեցումից։ Այս մարդկանց համար Իսրայելի Աստվածը կամ Նրա գործերն Իսրայել ազգի մեջ ոչ մի նշանակություն չունեին։ Եվ որքան էլ որ դրանք կարևոր էին հրեաների և նույնիսկ աստվածավախ հեթանոսների համար, ոչ մի կշիռ չունեին այն մարդկանց համար, որոնց Պողոսը հանդիպում էր Աթենքի շուկայում։ Ուստի նրան հարկավոր էր միանգամայն նոր մոտեցում։

Այսօր մենք հաճախ ենք փորձում բարի լուրի մասին պատմել մարդկանց, ում կյանքն ու արժեքները ոչ մի ընդհանուր աղերս չունեն «հուդա-քրիստոնեական» ժառանգության հետ։ Ուստի, պետք է վարվենք ինչպես Պողոսը՝ միանգամայն նոր մոտեցում մշակելով։ Որովհետև Բուենոս Այրեսում մեծ հաջողություններ գրանցած մոտեցումը կարող է անօգուտ լինել Բանգկոկում։

`Ի՞նչ կուռքերի են մարդիկ պաշտում ձեր հասարակության մեջ, և ինչպե՞ս կարող եք բացել նրանց աչքերը, որպեսզի հասկանան, թե որքան անիմաստ է այդ ամենը։`