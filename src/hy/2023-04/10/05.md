---
title:  Ծանոթություն նոր Աստծո հետ
date:  06/12/2023
---

Երբ Պողոսին հաջողվեց գրավել Աթենքի մտածողների ուշադրությունը, նա իր ունկնդիրների հայացքն ուղղեց դեպի երկնքի Աստվածը։

`Կարդացեք Գործք առաքելոց 17.24–27 համարները։ Ի՞նչ մոտեցում էր ցուցաբերում Պողոսն այստեղ՝ փորձելով դիպչել այս մարդկանց սրտերին։`

Այն ժողովրդի համար, որ այնքան մեծ տեղ էր տալիս հոգևոր արժեքներին, որ զոհասեղան էր կառուցում անծանոթ աստծո համար, Պողոսի խոսքերը հետաքրքրական հնչեցին. Արարիչ Աստվածը, Ով չի բնակվում տաճարում, մարդկանցից ոչինչ չի սպասում, փոխարենը ապահովում է նրանց բոլոր կարիքները։ Հունական դիցաբանության մեջ թաթախված մշակույթի համար, որտեղ աստվածներն անկանխատեսելի, եսակենտրոն և դաժան էին, Պողոսի նկարագրած Աստծո գաղափարը հետաքրքիր ու խիստ զարմանալի էր։ Եվ Արիսպագոսի մարդիկ իրենց առաջին փոքր քայլերն արեցին դեպի սիրո Աստվածը։

Իրականում կարելի էր ճանաչել այս Աստծուն, որին նրանք չէին ճանաչում։ Նա նույնպես ուզում է, որ Իրեն ճանաչեն։

Պողոսը հավանաբար ավելի երկար է խոսել Արիսպագոսում, քան մեզ ներկայացված այս մի քանի նախադասությունները։ Ղուկասը պարզապես ամփոփել է Պողոսի ճառը։ Հավանաբար Պողոսը մինչ այժմ ներկայացված յուրաքանչյուր մտքի ավելի մանրամասնորեն է անդրադարձել։ Ուստի Պողոսի ճառը կարող ենք բաժանել հետևյալ մասերի.

Պողոսը նախ գովաբանում է նրանց հոգևոր ընկալումն ու անկեղծությունը։

Այնուհետև նա ցույց է տալիս, որ ուսումնասիրել է նրանց համոզմունքները և գտել է որոշ բաներ, որոնք հարգանքի են արժանի։

Հետո նա անդրադառնում է մի կոնկրետ կետի, որը բացահայտել էր այս մարդկանց կրոնի ուսումնասիրության ժամանակ. նրանք ընդունում են, որ չեն հասկանում այդ կրոնը։

Դրանից հետո նա տեղեկացնում է այն Աստծո մասին, որը կա, սիրում է նրանց և մոտ է նրանց։ Ըստ Պողոսի՝ լսարանն այս տեղեկության կարիքն օդի-ջրի պես ուներ։

Իր ելույթի վերջում Պողոսը զգուշացնում է նրանց, թե ինչ է նշանակում մերժել այս Աստծո գիտությունը, որին նրանք դեռ չեն ճանաչում։

Պողոսը կարողացավ նրանց հասցնել կենդանի Աստծո մասին բարի լուրը իրենց իսկ հավատամքի մասին խոսելով։ Դա մեծ առաջընթաց էր։

`Ուշադրությո՛ւն դարձրեք, թե ինչպես է Պողոսը ներկայացնում արարված աշխարհը և Աստծուն՝ որպես Արարչի (տե՛ս նաև Հռոմեացիներին 1.18–25)։ Ինչո՞ւ սա կարող է մարդկանց մեծամասնության համար լավ մոտեցում լինել, առնվազն սկզբի համար։ Ի՞նչն է արարված աշխարհում այդքան զորեղ կերպով մատնացույց անում Աստծուն։`