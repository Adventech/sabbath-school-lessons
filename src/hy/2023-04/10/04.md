---
title:  Պողոսը և անծանոթ Աստվածը
date:  05/12/2023
---

Ուշադրությո՛ւն դարձրեք, որ Պողոսը չէր պարսավում աթենացիների կեղծ կրոնը կամ կեղծ աստվածներին։ Նա թվարկեց այն սակավաթիվ դրական կետերը, որոնք կարողացավ գտնել, և փորձեց օգտագործել դրանք հօգուտ ճշմարիտ կրոնի։

`Կարդացեք Գործք առաքելոց 17.22, 23 համարները։ Ինչպե՞ս էր Պողոսը փորձում Ավետարանի բարի լուրը հասցնել մարդկանց։`

«Ո՛վ աթենացիներ, տեսնում եմ, որ դուք ամեն առումով պաշտամունքասեր եք» (Գործք առաքելոց 17.22)։ Պողոսը հաճոյախոսություններ էր անում հեթանոսներին։ Չնայած նրանց կրոնը կեղծ էր, միևնույն է, Պողոսը գովաբանում է նրանց նվիրվածությունը, քանի որ նվիրվածությունը անգամ կեղծ կրոնին ավելի գովելի է, քան հոգևորության նկատմամբ ընդհանրապես անտարբեր լինելը։

Պողոսը շարունակում է. «Որովհետև շրջելիս և ձեր պաշտամունքի առարկաները դիտելիս. . .» (Գործք առաքելոց 17.23)։ Նկարագրելով աթենական կրոնի իր ուսումնասիրությունը՝ Պողոսը հարգալից վերաբերմունք է դրսևորում մարդկանց նկատմամբ։ Նա չէր փորձում ինքնակոչ փորձագետի պես շատ արագ այս մարդկանց ներկայացնել նրանց հուզող բոլոր հարցերի պատասխանները։ Նա իսկապես փորձագետ էր և իսկապես ուներ անհրաժեշտ բոլոր հարցերի պատասխանները, սակայն չկամեցավ այդպես ներկայանալ այս լսարանին։ Այլապես նրան ուղղակի ուշադրություն չէին դարձնի։ Փոխարենը, նա հանրության կողմից ընկալվեց որպես մեկը, ով հոգ էր տանում մարդկանց մասին և բարին էր կամենում նրանց։

Պողոսը կառչեց «ԱՆԾԱՆՈԹ ԱՍՏԾՈՒՆ» (Գործք Առաքելոց 17.23) մակագրությունից և օգտագործեց այն որպես ընդհանուր թեմա այս մարդկանց հետ զրուցելիս։ Նրանցից շատերը հավատում էին աստծուն, ինչը հիանալի սկիզբ էր իր ուզած թեմային անցնելու համար, քանի որ այն ժամանակներում շատ շատերը պարզապես հերքում էին ցանկացած աստծո գոյություն։ Նա չէր ծաղրում անծանոթ աստծուն զոհասեղան կառուցելու գաղափարը։ Ընդհակառակը, գնահատում և հիանում էր այն մարդկանցով, որոնք այնքան են կարևորում հոգևոր հարցերը, որ ջանք ու ծախսեր են անում երկրպագելու մի աստծո, որին անգամ չէին ճանաչում՝ չկամենալով հանկարծ որևէ կարևոր բան բաց թողնել։

Նրանք մոլորվա՞ծ էին։ Անշո՛ւշտ։ Սակայն կարևորն այն էր, որ անգամ այս մոլորության մեջ նրանք հավատարիմ էին, և հենց նման հոգիները բաց էին Սուրբ Հոգու աշխատանքի համար։ Պողոսը գտել էր խոսակցության ընդհանուր թեմա, որը կշարժեր նրանց հետաքրքրությունը։

`Ի՞նչ ընդհանուր թեմաներ կարող եք գտնել, որոնք հնարավորություններ կբացեն ավելի խորը զրույցի համար այն մարդկանց հետ, ում հետ շփվում եք։`