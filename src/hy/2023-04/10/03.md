---
title:  Պողոսը Արիսպագոսում
date:  04/12/2023
---

Պողոսը կատարում էր Աստծուց իրեն տրված հանձնարարությունը և քարոզում էր Ավետարանը ամեն տեղ, ուր գնում էր։ Դա հենց այն է, ինչ նա անում էր Աթենքում։

`Կարդացեք Գործք առաքելոց 17.18–21 համարները։ Շուկայի հեթանոսներն ինչպե՞ս էին արձագանքում Պողոսի ելույթին։`

Բնականաբար, իր «օտար աստվածներով» Պողոսն այս մարդկանց վրա տպավորություն թողեց (Գործք առաքելոց 17.18), և նրանք նրան տարան Արիսպագոս՝ քաղաքի այն մասը, որտեղ իրավական և կրոնական հարցեր էին լուծվում, բայց կարծես թե ամեն ինչ տեղի է ունենում խաղաղ հանգամանքներում, և Պողոսին դատավարություն չի սպառնում։ Սա ասես նրա համար իր «նոր վարդապետության» (Գործք առաքելոց 17.19) մասին պատմելու հնարավորություն էր։ Անհնար էր չնկատել Պողոսի պերճախոսությունը, տաքարյունությունն ու խելքը, նույնիսկ եթե նա այս մարդկանց տարօրինակ թվացող գաղափարներ էր քարոզում։

Գործք առաքելոց 17.21 համարում ասվում է, որ աթենացիները վերջին գաղափարների մասին տեղեկանալուց և դրանք քննարկելուց բացի ոչինչ չէին անում։ Արդյո՞ք Ղուկասը նրանց մեղադրում էր ծուլության մեջ։ Հավանաբար ոչ։ Ավելի հավանական է, որ նա ընդգծում է նրանց փորձառու մտածողներ և բանավիճողներ լինելը։ Ի վերջո, հույներից են սերվել այնպիսի մարդիկ, ինչպիսիք են, օրինակ, Սոկրատեսը, Պլատոնը և Արիստոտելը, փիլիսոփաներ, որոնց ազդեցությունը հասել է մինչև մեր օրերը։ Աթենքը դարեր շարունակ համարվել է ինտելեկտուալ և փիլիսոփայական մտքի կենտրոն։ Ու թեև այս մտածողներից ոմանք աթեիստ չէին, նրանց փիլիսոփայական գաղափարների մի մասն արմատապես տարբերվում էր քրիստոնեության ուսմունքներից։ Օրինակ՝ էպիկուրյան փիլիսոփայության և ստոիցիզմի մեջ շատ բարդ է տեղ գտնել հարություն առած Մեսիայի համար։

Աթենքում Պողոսն ակնկալում էր, որ Սուրբ Հոգին կօգտագործի իր գիտելիքներն ու հռետորական հմտությունները, որոնք նա իր կրթության ընթացքում ձեռք էր բերել Գամաղիելի մոտ։ Բայց իրականում Սուրբ Հոգին ավելի մեծ չափով օգտագործեց Պողոսի այն կրթությունը, որը նա ստացել էր Աթենքի փողոցներում։ «Նրա լսարանի ամենաիմաստունները զարմանում էին նրա տրամաբանության վրա։ Նրանք տեսնում էին, որ Պողոսը ծանոթ էր իրենց արվեստի գործերին, գրականությանը և կրոնին»։ Էլեն Ուայթ, Գործք առաքելոց, էջ 237։

`Հեթանոսների և փիլիսոփաների հետ Աթենքում ունեցած այս փորձառությունից հետո Պողոսը կորնթացիներին գրում է. «Մտադիր չէի ձեր մեջ մի ուրիշ բան իմանալ, բացի Հիսուս Քրիստոսից՝ խաչվածից» (Ա Կորնթացիներին 2.2)։ Ի՞նչ դաս պետք է քաղենք այն մասին, թե որքան կարևոր պետք է լինի Քրիստոսի մասին լուրը մեր ուղերձում՝ անկախ նրանից, թե ում ենք քարոզում։`