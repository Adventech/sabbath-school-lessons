---
title:  Նաբուգոդոնոսոր
date:  26/11/2023
---

Որպես յոթերորդ օրվա ադվենտիստներ՝ մենք հավատում ենք «անսահմանափակ քավության» գաղափարին։ Սա նշանակում է, որ, ի տարբերություն որոշ քրիստոնյաների, մենք հավատում ենք, որ Քրիստոսի մահը ողջ մարդկության, այլ ոչ թե Աստծո կողմից փրկության համար կանխորոշված մարդկանց հատուկ խմբի համար էր։ Քանի որ Աստված «կամենում է, որ բոլոր մարդիկ փրկվեն և ճշմարտության ճանաչմանը հասնեն» (Ա Տիմոթ 2.4), Հիսուսն Իր կյանքը տվեց որպես զոհ «մեր մեղքերի համար, և ոչ միայն մեր, այլ նաև ամբողջ աշխարհի» (Ա Հովհաննես 2.2)։ Ահա թե ինչու բոլորն ընտրվեցին Նրա միջոցով «աշխարհի ստեղծումից առաջ» (Եփեսացիներին 1.4), նույնիսկ եթե ի պատասխան ոչ բոլորն են ընտրում լինել Նրա հետ։ Ահա թե ինչու Աստվածաշնչում ներկայացված են պատմություններ ամենատարբեր մարդկանց մասին, որոնց Աստված դարձնում է դեպի Իրեն։

`Կարդացեք Դանիել 4-րդ գլուխը։ Ի՞նչ է պատահում թագավորին այստեղ, և ի՞նչ է այս պատմությունը մեզ ասում աշխարհի ամենահզոր մարդկանցից մեկի փրկության մասին։`

Նաբուգոդոնոսոր թագավորի պատմությունն Աստվածաշնչի ամենավառ օրինակներից մեկն է, թե ինչպես է Աստված Իրեն դարձնում հզոր անհավատներին։ Աստծո դատաստանը թափվեց նրա վրա այնպես, ինչպես իսրայելացի որոշ թագավորների (տե՛ս, օրինակ, Բ Մնացորդաց 32.25, 26, Գ Թագավորների 14.21–31, Ա Թագավորների 28)։ Նաբուգոդոնոսորի պատմությունը, ով ուշքի եկավ և ճանաչեց Արարիչ Աստծուն, ցույց է տալիս, որ Աստված հոգ է տանում հարուստների և իշխանություն ունեցողների մասին այնպես, ինչպես թույլերի ու կարիքավորների։ Երկրի ամենահզոր մարդը հայտարարեց. «Արդ ես՝ Նաբուգոդոնոսորս, գովաբանում, մեծարում և փառաբանում եմ երկնքի Թագավորին, որովհետև Նրա բոլոր արարքները ճշմարիտ են, և Նրա ճանապարհներն արդար են, և որը կարողանում է նսեմացնել հոխորտանքով ընթացողներին» (Դանիել 4.37)։ Եթե միայն բոլոր հարուստ, հզոր և ամբարտավան մահկանացու էակները հասկանայի՜ն այս ճշմարտությունը։

Ի՞նչ կարող ենք քաղել այս պատմությունից։ Աստված Դանիելի նման հավատարիմ հավատացյալներին օգտագործում է որպես կամուրջ իշխանություն ունեցող անհավատներին հասնելու համար։ Երկրորդ, Աստված կարող է ուղղակիորեն միջամտել վկայության գործընթացին։ Աստված խոնարհեցրեց Նաբուգոդոնոսորին նրա հպարտության և ամբարտավանության համար։ Սա իհարկե շատ դրամատիկ պատմություն է, Աստված օգտագործում է բազում տարբեր եղանակներ հարուստներին, հզորներին և ամբարտավաններին խոնարհեցնելու համար։

`Նույնիսկ եթե մենք այս աշխարհի հարուստների և ուժեղների շարքերում չենք, ինչո՞ւ մեզ համար ևս կա վտանգ, որ կցուցաբերենք այն ամբարտավանությունը, որն ուներ այս թագավորը, և ինչո՞ւ է այդքան կարևոր խուսափել դրանից։ Ըստ ձեզ՝ ինչո՞ւ է այդ ամբարտավանությունն ունենալն ավելի հեշտ, քան մեզ թվում է։`