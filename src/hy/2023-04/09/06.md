---
title:  Առաքելություն իշխանավորների համար
date:  30/11/2023
---

Հիսուսը գիտեր, թե ինչպես ընկերանալ իշխանավորների հետ։ Այս մարդկանցից շատերը հիանում էին Նրանով ու հարգում Նրան, սակայն միևնույն ժամանակ շատերն էին արհամարհում Նրան։ Հիսուսի մոտ օգնության եկած հարուստ ու իշխանավոր մարդիկ, անկասկած, զգում էին, որ Նա անտարբեր չէ իրենց խնդիրների նկատմամբ։ Շատերն էլ անմիջապես չեկան Հիսուսի մոտ. նրանք սպասեցին և համոզվեցին, որ Հիսուսն իսկապես Աստծո Որդին էր, ինչպես, օրինակ,Նիկոդեմոսը և Արիմաթիայից Հովսեփը։

`Կարդացեք Մատթեոս 27.57–60 համարները (տե՛ս նաև Մարկոս 15.43–47, Ղուկաս 23.50–53 և Հովհաննես 19.38–42)։ Ի՞նչ է ասում այս պատմությունը մեզ այն մասին, թե ինչպես Տերն օգտագործեց մի հարուստ մարդու, որի վրա ակնհայտորեն մեծագույն ազդեցություն էր թողել Հիսուսը։`

Մինչ այս մենք ոչինչ չենք լսել Հովսեփ Արիմաթիացու մասին։ Հանկարծ այս հարուստ մարդը հայտնվում է ասես ոչ մի տեղից և ծառայում է որպես մարգարեությունների իրականացում։ Աստված միշտ օգտագործել է և կշարունակի օգտագործել հարուստներին Իր նպատակների իրականացման համար։ Ուստի մենք պետք է առաքելություն կատարենք նաև նրանց համար։

Ամենաբարդ հարցերից մեկն է, թե ինչպես սկսել նրանց հետ մտերմանալ։ Ավելի լավ է ճնշում չգործադրել նրանց վրա. թող նրանք գան ձեզ մոտ։ Հիսուսն այդպես էր վարվում. նրանք լսում էին Նրա քարոզները, լսում Նրա կատարած բժշկության մասին և դառնում Նրա աստվածատուր զորության վկան։ Նրանք իրենց սրտերում արդեն իսկ համոզված էին, որ Նա իսկապես Աստծո Որդին է։

Իշխանություն ունեցող մարդիկ կհամագործակցեն ճշմարիտ և շիտակ ծառայություն իրականացնող մարդկանց հետ մի շարք պատճառներով։ Նրանք ուզում են մաս կազմել մի բարի բանի, որը փոխում է մարդկանց կյանքերը, և նրանք գիտեն, որ դրա շնորհիվ կփոխվի նաև իրենց կյանքը։ Այսպես շատ հարուստ ու իշխանավոր մարդիկ բավարարում են իրենց հոգևոր կարիքները՝ առանց դրանք հրապարակայնորեն ներկայացնելու։

Հաջորդ քայլն այնպիսի ծառայություն սկսելն է, որի շրջանակներում հարուստ և իշխանություն ունեցող մարդիկ կկարողանան ծառայել Աստծուն։ Ժամանակ տրամադրեք ձեր հասարակության հարուստ և ազդեցիկ մարդկանց հետ մտերմանալուն։

`Առաջադրանք. ձեր ամենօրյա աղոթքի ցուցակում ավելացրեք ազդեցիկ մեկին, ով հավատացյալ չէ, և ում հետ կարող եք ժամանակ առ ժամանակ շփվել։`

`Ինչ անել. նամակով դիմեք ազդեցիկ դիրք գրավող ինչ-որ մեկին, նույնիսկ եթե անձամբ չեք ճանաչում այդ մարդուն, և ասեք, որ աղոթում եք նրա համար։`