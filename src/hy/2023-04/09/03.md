---
title:  Նեեման
date:  27/11/2023
---

Քրիստոսը մահացավ բոլորի համար՝ անկախ մարդու ծագումից, նյութական ապահովվածության մակարդակից, էթնիկ պատկանելությունից կամ կարգավիճակից։ Աստված դիպչում է աշխարհի հզորների սրտերին և ակնկալում, որ նրանք ապրեն իրենց բացված լույսի համաձայն (տե՛ս Էլեն Ուայթ, Գործք առաքելոց, էջ 416)։

`Կարդացեք Դ Թագավորների 5.1–19 համարները։ Ի՞նչ կարող ենք քաղել այս պատմությունից մարդկանց Տիրոջ մոտ բերելու մասին։`

Դ Թագավորների 5.17–19 համարներում Նեեմանը երկու արտասովոր խնդրանք է ներկայացնում այն բանից հետո, երբ Աստված նրան բժշկում է բորոտությունից։ Նախ, նա խնդրեց Իսրայելից երկու ջորու բեռի չափով հող տանել Ասորեստան՝ կենդանի Աստծուն երկրպագելու նպատակով։ Նա ասաց. «Որովհետև քո ծառան Տիրոջից բացի այլևս ուրիշ աստվածների ողջակեզ կամ զոհ չի մատուցելու» (Դ Թագավորների 5.17)։ Նեեմանը նաև թույլտվություն խնդրեց խոնարհվելու իր թագավորի հետ, թեև նա այլևս չէր երկրպագելու իր թագավորի աստվածներին։

Նեեմանն այժմ հավատում էր միակ ճշմարիտ Աստծուն։ Այդուհանդերձ, նա դեռևս ուներ որոշակի հեթանոսական հավատալիքներ։ Այն, որ նա Իսրայելից հող վերցրեց, ցույց էր տալիս, որ դեռ լիովին չի ընկալում Արարիչ Աստծուն։ Գուցե նա ենթադրում էր, որ Աստված տարածքային պատկանելություն ունի, ինչպես իր նախկին աստվածները, դրա համար էլ հարկավոր էր այդ Աստծո տարածքից հող վերցնել, կամ գուցե ուզում էր զոհասեղան կառուցել Իսրայելից տարված հողի վրա։ Երկու դեպքում էլ Աստծո հանդեպ նրա ունեցած հավատը խառնվում էր իր հին հավատալիքներին։ Նեեմանի պատմությունը մեր օրերում ոչ քրիստոնյաների՝ Աստծուն դառնալու մեծ օրինակ է։ Այս պատմությունից կարևոր դասեր պետք է քաղենք. աշխարհայացքն ակնթարթորեն չի փոխվում, դրա համար ժամանակ է պետք։

Երկրորդ խնդրանքն ավելի մտահոգիչ էր։ Ինչո՞ւ էր Նեեմանը թույլտվություն խնդրում իր թագավորի հետ խոնարհվել կուռքերին, հետո խնդրում Աստծուն ներել իրեն։ Մարգարեի պատասխանը մեզ համար հուշում է ծառայում. «Գնա՛ խաղաղությամբ» (Դ Թագավորների 5.19)։ Որպես Ասորեստանում իշխանական բարձր դիրք զբաղեցնող մարդ՝ Նեեմանն ուներ պարտականություններ, որոնք մարտահրավեր էին ներկայացնում նրա նոր հավատի համար։ Կարևոր է, որ նորադարձները, հատկապես նրանք, որ նախկինում այլ դավանանք են ունեցել, ստանան աջակցություն և առաջնորդություն, երբ առնչվում են իրենց անցյալ կյանքի մշակութային և սոցիալական պահանջներին։

Հիշեք, որ Նեեմանը իր անաստված երկրից եկավ որպես բորոտ և վերադարձավ որպես բժշկված մարդ և Արարիչ Աստծո աշակերտ։ Նա նոր էր սկսել իր ճանապարհը։ Նրան ժամանակ էր պետք աճելու համար։

`Ի՞նչ դասեր պետք է քաղենք այս պատմությունից այն մասին, որ չպետք է շտապեցնենք մարդկանց, հատկապես նրանց, որ դարձի են եկել ոչ քրիստոնեական դավանանքից կամ մշակույթից։`