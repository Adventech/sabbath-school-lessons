---
title:  Վկայել ուսյալներին՝ Նիկոդեմոս
date:  28/11/2023
---

Նիկոդեմոսը ուսյալ մարդ էր։ Աստվածաշունչը նրան ներկայացնում է որպես հրեաների իշխանավոր (Հովհաննես 3.1)։ Հիսուսը նրան դիմում է որպես Իսրայելի վարդապետ (Հովհաննես 3.10)։ Նա շատ լավ գիտեր Աստվածաշունչը և մեծ հոգևոր քաղց էր զգում Տիրոջ հանդեպ։ Կարելի էր կարծել, թե Աստծո հետևորդ է։ Նա պահում էր բոլոր պատվիրանները, հարգված առաջնորդ էր հրեաների մեջ։ Նա հզոր էր և հարուստ։ Շատերը այդ ամենին նայում էին որպես Աստծո առատ օրհնության նշաններ։ Սակայն այս ամենը միայն արտաքին պատկերն էր։

`Կարդացեք Հովհաննես 3.1–12 համարները։ Ի՞նչ է բացահայտում այս պատմությունը Նիկոդեմոսի հոգևոր կարիքների մասին, և ինչպե՞ս Հիսուսն անմիջապես փորձեց լուծել այդ կարիքները։`

Երբ Նիկոդեմոսը եկավ Հիսուսի մոտ, փորձեց մնալ իր դիրքերում, չզիջել դրանք։ Բայց Աստված գիտեր նրա սիրտը։ Աստված այսօր էլ գիտի բոլոր հարուստների և իշխանավորների սրտերն ու կարիքները՝ անկախ նրանց կյանքից։ Նիկոդեմոսը եկավ Հիսուսի մոտ, քանի որ Հիսուսի ուսմունքում ճշմարտություն տեսավ։ Նրա հպարտությունը թույլ չտվեց նրան Հիսուս Քրիստոսին բացահայտորեն որպես Տեր ընդունել, բայց այդ գիշերը մեկընդմիշտ փոխեց նրա կյանքը։ Նույնիսկ այն բանից հետո, երբ համոզվեց, որ Հիսուսն ուղարկվել էր Աստծո կողմից, նա դեռևս վարանում էր բացահայտորեն ընդունել, որ Հիսուս Քրիստոսի հետևորդն է։

`Կարդացեք Հովհաննես 7.43–52 և Հովհաննես 19.39 համարները։ Ի՞նչ են մեզ ասում այս տեքստերը Նիկոդեմոսի և Հիսուսի մասին։`

Այս տեքստերը հուշում են, որ Հիսուսը, ակնհայտորեն, մեծ ազդեցություն է ունեցել Նիկոդեմոսի վրա։ Վերջինս ձգտում էր պաշտպանել Հիսուսին Նրա կենդանության օրոք, իսկ Հիսուսի մահից հետո պատվել Նրան։ Կասկած լինել չի կարող, որ Հիսուսը դիպել էր Նիկոդեմոսի սրտին, ով, նույնիսկ իր մեծագույն գիտությամբ և իմաստությամբ, մեծապես զգում էր Փրկչի կարիքը, ինչպես և բոլորս։

`Ինչո՞ւ պետք է ծուղակ համարենք այն միտքը (և բնականաբար զգուշանանք դրանից), որ քանի որ «մենք ունենք ճշմարտությունը» (և դա ճշմարտություն է), ապա այս ճշմարտության իմացությունը բավական է մեզ փրկելու համար։ Քանի՜-քանի՜ մարդիկ կկորչեն, ովքեր փրկվելու համար ունեցել են ավելի քան բավարար գիտելիքներ, իմացել են նույնիսկ երեք հրեշտակների լուրը։`