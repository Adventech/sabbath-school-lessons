---
title:  Առաքելություն հարուստների համար
date:  29/11/2023
---

`Կարդացեք Մատթեոս 19.16–22 համարները։ Ի՞նչ դասեր կարող ենք քաղել այս պատմությունից, որում, ի տարբերություն Նիկոդեմոսի, մարդը չընդունեց Հիսուսին։`

Հիսուսի երկխոսությունը հարուստ երիտասարդի հետ ցույց է տալիս, թե որքան վտանգավոր ծուղակ կարող է լինել հարստությունը։ Ուշադրությո՛ւն դարձրեք այս խոսքերին. «Բայց դարձյալ ասում եմ ձեզ. ուղտն ասեղի ծակով ավելի հեշտ կանցնի, քան հարուստը Աստծու արքայություն կմտնի» (Մատթեոս 19.24)։ Սա բնավ չի նշանակում, թե հարուստները չեն կարող փրկվել։ Սա նշանակում է, որ եթե այդ մարդիկ զգույշ չլինեն, նրանց հարստությունն իսկապես կարող է խոչընդոտ հանդիսանալ փրկության համար։

Ի վերջո, հարուստներն էլ, աղքատներն էլ մահանում են։ Եվ բոլորս էլ գիտակցում ենք, որ հարուստները, ինչպես անխտիր բոլոր մարդիկ, հուսահատորեն փրկության կարիք ունեն։ Փողով հնարավոր է շատ բան գնել, սակայն երբեք ոչ անմահություն։ Անմահությունը տրվում է բացառապես պարգևի տեսքով Հիսուսի կողմից, Ով այն անվճար նվիրում է բոլոր նրանց, ովքեր կընդունեն այն հավատով։ «Ես եմ հարությունը և կյանքը. ով հավատում է Ինձ, թեկուզ և մեռնի, կապրի» (Հովհաննես 11.25)։

`Կարդացեք Ղուկաս 19.1–10 համարները։ Ինչո՞վ է այս պատմությունը տարբերվում հարուստ երիտասարդի պատմությունից։`

Զաքեոսի արձագանքը Հիսուսին դրականորեն տարբերվում էր հարուստ երիտասարդի արձագանքից։ Կարևոր է այն փաստը, որ Հիսուսը Զաքեոսից չպահանջեց վաճառել ունեցածը և բաժանել աղքատներին։ Հիսուսը շատ լավ գիտեր, թե ինչքան կապված էր իր փողերին հարուստ երիտասարդը, ուստի և նրանից պահանջեց հարստությունը վաճառել։ Ու թեև մենք ամենայն մանրամասնությամբ չգիտենք Զաքեոսի տանը տեղի ունեցող խոսակցությունը Հիսուսի հետ, Զաքեոսն ակնհայտորեն հանդիմանվեց Հիսուսի ներկայությունից և հասկացավ, որ պետք է որոշ բարեփոխություններ մտցներ իր կյանքում, հատկապես, կապված հարստության հետ։

`«Մարդուն ի՞նչ օգուտ, եթե ամբողջ աշխարհը շահի, բայց իր կյանքը կորցնի, կամ մարդն ի՞նչ փրկագին կտա» (Մատթեոս 16.26)։ Ի՞նչ պետք է այս խոսքերն ասեն մեզ բոլորիս։`