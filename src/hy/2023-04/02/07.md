---
title:  Հետագա ուսումնասիրության համար
date:  13/10/2023
---

Որպեսզի վկայություն լինի բոլոր ազգերին։ ««Դուք աշխարհի լույսն եք» Փրկչի խոսքերը մատնանշում են այն փաստը, որ Նա Իր հետևորդներին է հանձնարարել համաշխարհային մի առաքելություն»։ Ինչպես որ արևի շողերն են ներթափանցում երկրագնդի ամենահեռավոր անկյուններն անգամ, այնպես էլ Աստված նախագծել է, որ Ավետարանի լույսը հասնի երկրագնդի վրա ապրող յուրաքանչյուր մարդու։ Եթե Քրիստոսի եկեղեցին իրականացներ մեր Տիրոջ նպատակը, խավարում և մահվան շուքի ձորում գտնվող բոլոր մարդկանց վրա լույս կսփռվեր։ Եթե միասին մի վայրում հավաքվելու և սեփական պատասխանատվությունից ու խաչից խույս տալու փոխարեն եկեղեցու անդամները սփռվեին ամբողջ երկրով մեկ, և նրանցից շողար ու փայլատակեր Քրիստոսի լույսը, եթե նրանք Քրիստոսի նման գործեին՝ ի նպաստ մարդկանց փրկության, «արքայության Ավետարանը» շատ արագ կտարածվեր ամբողջ աշխարհում»։

«Բոլոր երկրներից հնչում է մակեդոնական կոչը. «Ե՛կ և օգնի՛ր մեզ*»։ Աստված մեր առջև դաշտ է բացել։ Երկնաբնակները համագործակցում են մարդկանց հետ։ Նախախնամությունը գնում է մեր առջևից, իսկ աստվածային զորությունը համագործակցում է մարդկանց ջանքերի հետ։ Պետք է որ կույր լինեն այն աչքերը, որոնք չեն տեսնում Տիրոջ գործը, և խուլ՝ ականջները, որոնք չեն լսում ճշմարիտ Հովվի կոչը՝ ուղղված Իր ոչխարներին։ Ոմանք լսել են Աստծո կոչը և արձագանքել են դրան։ Թող յուրաքանչյուր սրբագործված սիրտ այժմ արձագանքի ձգտելով հռչակել կենարար պատգամը։ Եթե մարդիկ խոնարհությամբ և հավատարմությամբ ստանձնեն իրենց աստվածատուր աշխատանքը, աստվածային զորությունը տեսանելի կդառնա շատերի՝ դեպի ճշմարտությունը դարձի գալու մեջ։ Հրաշալի կլինեն նրանց ջանքերի արդյունքները»։ Էլեն Ուայթ, Ադվենտ ռևյու ընդ Սաբաթ հերալդ, 1912, նոյեմբերի 14։

**Հարցեր քննարկման համար**

`Եկեղեցու ազդեցության արժեքը պայմանավորված է հիմնականում նրանով, թե ինչպես ենք մենք՝ Քրիստոսի մարմնի անդամները, մեր կյանքում դրսևորում Աստծո սերը Նրա առաքելությունն իրականացնելիս։ Ինչպե՞ս եք դուք անձամբ պատասխանում այս մարտահրավերին։`

`Ըստ ձեզ՝ ձեր եկեղեցին ինչպիսի՞ կարծիք է ձևավորում իր ոչ ադվենտիստ հարևանների շրջանում։ Եթե այդ կարծիքը դրական է, ինչպե՞ս կարելի է ավելի ամրացնել այն, և եթե բացասական՝ ի՞նչ կարելի է անել՝ փոխելու այն։`

`Ինչո՞ւ է այդքան կարևոր աշխարհի համար արվող մեր առաքելության կենտրոնում միշտ ունենալ «հավիտենական ավետիսը»։ Մի՞թե մենք կարող ենք որևէ մեկին որևէ հույս տալ, եթե այդ հույսի հիմքը «հավիտենական ավետիսը» չէ, որը պատմում է, թե ինչ է մեզ համար արել Հիսուսը խաչի վրա։`