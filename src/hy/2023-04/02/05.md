---
title:  Աստծո ժողովուրդը. առաքելության միջնորդներ
date:  11/10/2023
---

Պատմության ընթացքում Աստված միշտ ունեցել է հավատարիմ մարդիկ, ովքեր ներկայացրել են Նրա բնավորությունը և հնազանդորեն կատարել են Նրա նպատակները։ Աստծո ժողովուրդը նրանք են, որ անսացել են Նրա կանչին և ընդունել Նրա հրավերը՝ հաղորդակից լինել Իր շնորհին։ Նրանք բոլորը եղել և շարունակում են լինել Աստծո գործիքները՝ Նրա առաքելության իրականացման ճանապարհին։

`Կարդացե՛ք Ծննդոց 12.1–3 և Բ Օրենք 7.6, 11, 12 համարները։ Ո՞րն էր Աստծո սկզբնական նպատակն Իր ժողովրդի համար Հին Կտակարանում։`

Աբրահամի և նրա սերունդների հետ կապած Աստծո ուխտը կոնկրետ նպատակ էր հետապնդում։ Աստված նրանց կանչեց, լիազորեց և հանձնարարեց լինել Իր առաքելության գործակալները՝ ազգերին տրվող օրհնության միջնորդներ (համեմատե՛ք Բ Օրենք 28.10, Եսայի 49.6 համարների հետ)։ Այդուհանդերձ, նրանց ընտրված լինելու առհավատչյան պետք է լիներ Աստծո հետ ուխտի հարաբերությունները, որի համար հիմք պետք է ծառայեր հավատի և հնազանդության պայմանը (Ծննդոց 22.16–18, Ելք 19.5, 6, Բ Օրենք 28.1, 2, Բ Մնացորդաց 7.14)։ Շրջապատի ազգերին դեպի Իսրայելը ձգելն ու գրավելը Հին Կտակարանում Աստծո «ռազմավարությունն» էր։

Նոր Կտակարանում Աստծո առաքելությունը շարունակվում է։ Մեր հարություն առած Տերն ու Փրկիչն այժմ «նոր ռազմավարություն» է գործարկում (տե՛ս Մատթեոս 28.18–20, Գործք առաքելոց 1.8), որի համաձայն Քրիստոսի աշակերտները, որոնք կազմում են եկեղեցին, առաքելությունն իրականացնելու համար գնում են դեպի աշխարհ, մինչդեռ հին Իսրայելի դեպքում աշխարհը պետք է գար դեպի Իսրայելը։ Առաքելությունը եկեղեցուց չի ծագում։ Ընդհակառակը, եկեղեցին շարունակում է իր գոյությունը, քանի որ Աստծո առաքելությունը դեռևս պետք է իրականանա, և Աստված հենց եկեղեցու միջոցով պետք է այն իրականացնի։

Այդուհանդերձ բաց է մնում հետևյալ հարցը. ո՞րն է եկեղեցու առաքելությունը։ Այն նույնն է այն Մեկի առաքելության հետ, Ով կյանքի կոչեց եկեղեցին. «Որովհետև Մարդու Որդին եկել է կորածին փնտրելու ու փրկելու» (Ղուկաս 19.10)։ Թեև մեզնից ոչ ոք չի կարող եկեղեցում փրկել որևէ մեկին, բայց մենք կարող ենք և պետք է մարդկանց ուշադրությունը հրավիրենք այն Մեկի՝ Հիսուս Քրիստոսի վրա, Ով կարող է փրկել։

«Քրիստոսի եկեղեցու առաքելությունը կործանվող մեղավորներին փրկելն է։ Դրա նպատակն է Աստծո սերը մարդկանց հայտնի դարձնել և նրանց շահել Քրիստոսի համար այդ սիրո միջոցով»։ Էլեն Ուայթ, Վկայություններ եկեղեցու համար, հատոր 3, էջ 381։ Ինչպիսի՜ առավելություն և ի՜նչ ահռելի պատասխանատվություն։

`Եկեղեցու համար առաքելություն ունենալն օդի ու ջրի պես կարևոր է։ Ինչպես մենք կմեռնենք առանց օդի ու ջրի, այնպես էլ եկեղեցին կմեռնի առանց առաքելության։ Անձամբ դուք ի՞նչ կարող եք անել՝ ապահովելու եկեղեցու կենսունակությունը։`