---
title:  Եռամիասնական Աստված. առաքելության ծագումը
date:  08/10/2023
---

Սուրբ Գրքում Հիսուսը ներկայացվում է որպես Աստծո առաքելության կենտրոն՝ փրկության միակ ճանապարհ։ Քրիստոսն Ինքը հայտարարում է. «Ես եմ ճանապարհը, ճշմարտությունն ու կյանքը. ոչ ոք Հոր մոտ չի գա, եթե ոչ Իմ միջոցով» (Հովհաննես 14.6)։ Սակայն Նա նաև օգնում է մեզ հասկանալ, թե որքան կարևոր դեր ունեն երրորդության մյուս անձերն Իր առաքելության մեջ։

Հիսուսի արած ամեն բան կա՛մ Իր երկնային Հոր համար էր, կա՛մ Նրանից (տե՛ս Հովհաննես 4.34, Հովհաննես 5.30, Հովհաննես 12.45)։ Այդուհանդերձ, մենք պետք է ՄԻՇՏ հիշենք, որ Հիսուսի երկիր գալով չէ, որ սկսվել է Նրա առաքելությունը։ Նա այդ առաքելությունը Հորից ստացել է մեր աշխարհի ստեղծումից առաջ (համեմատե՛ք Եփեսացիներին 1.4, Ա Պետրոս 1.20 համարների հետ)։

Այսպիսով, Աստված ծրագրել էր մարդկությանը փրկելու Իր առաքելությունը, նախքան կդներ մեր մոլորակի հիմքերը։ Նա միտումնավոր կերպով կազմեց մարդկության պատմության մասնիկը, որպեսզի հասնի այս նպատակին։

Որդին արարեց աշխարհը (Հովհաննես 1.3), և «երբ ժամանակի լրումը հասավ» (Գաղատացիներին 4.4), Աստված ի ցույց դրեց Իր սերը՝ երկիր ուղարկելով Որդուն (Հովհաննես 3.16, 17)։ Որդին եկավ, մահացավ խաչի վրա և պարտության մատնեց մահին։ Այնուհետև Հայրն այս աշխարհ ուղարկեց Հոգուն (Հովհաննես 14.26, Հովհաննես 16.7), որը հանդիմանում է աշխարհին (Հովհաննես 16.8–11) և այսօր էլ շարունակում է Հոր և Որդու առաքելությունը՝ Աստծո ժողովրդին առաքելության կատարման համար զորացնելով (Հովհաննես 14.26, Հովհաննես 16.13, 14)։

`Կարդացե՛ք Հովհաննես 20.21, 22 համարները։ Այն փաստը, որ առաքելության նախաձեռնողները հավասարապես Հայրը, Որդին և Սուրբ Հոգին են, ինչպե՞ս պետք է ուղղորդի առաքելության մեր կատարումը։`

Թեև «երրորդություն» բառն Աստվածաշնչում չի հանդիպում, սակայն հանդիպում են առաքելության կատարմանն ուղղված եռամիասնական Աստծո գործունեության բազմաթիվ ապացույցներ։ Օրինակ՝ հարությունից հետո հայտնվելով Իր աշակերտներին՝ Քրիստոսը նրանց խոստացավ. «Ահա Ես Իմ Հոր խոստումը ձեզ եմ ուղարկում, իսկ դուք նստե՛ք Երուսաղեմ քաղաքում, մինչև վերևից զորություն ստանաք» (Ղուկաս 24.49)։ Այստեղ, ընդամենը մեկ նախադասության մեջ ականատես ենք լինում եռամիասնական Աստծո առաքելությանը. Հոր խոստումը, Որդու հավաստիացումը, որ խոստումը կիրականանա, և հենց խոստումը՝ Սուրբ Հոգու հեղումը (տե՛ս Ղուկաս 3.16, Գործք առաքելոց 1.4, 5, 8)։

Սրանից բխում է, որ առաքելությունը մերը չէ։ Այն պատկանում է եռամիասնական Աստծուն, և այն չի ձախողի։

`Հայրը, Որդին և Սուրբ Հոգին ներգրավված են մարդկանց փրկության գործում։ Ինչո՞ւ պետք է այս միտքը մեզ այդքան մեծ մխիթարություն տա։`