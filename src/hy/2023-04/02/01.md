---
title:  Աստծո առաքելությունը մեզ համար (մաս 2)
date:  07/10/2023
---

> <p>Այս շաբաթվա ուսումնասիրության համար կարդացե՛ք.<p>
> Հովհաննես 20.21, 22, Մատթեոս 28.16–20, Հայտնություն 14.6, 7, Բ Օրենք 7.6, 11, 12, Հայտնություն 7.9, 10։

### Հիշելու համարը.
«Արդ գնացե՛ք, աշակե՛րտ դարձրեք բոլոր ազգերին՝ նրանց մկրտելով Հոր, Որդու և Սուրբ Հոգու անունով» (Մատթեոս 28.19)։

Ամբողջ Սուրբ Գրքում անընդհատ հանդիպում է այն գաղափարը, որ Աստված առաքելության Աստված է։ Այս թեման մարդկության պատմության փուլերը միացնող թելն է և ի ցույց է դնում Աստծո նպատակն Իր արարչագործության համար։ Բացի այդ, այն միաբանում է աստվածային հայտնությունը հիմնական նպատակի հետ՝ Աստծո պատկերի վերականգնումը Նրա մեղանչած զավակների մեջ (համեմատե՛ք Կողոսացիներին 3.9, 10, Ա Հովհաննես 3.2 համարների հետ)։

Աստծո առաքելությունը ծառայում է նաև որպես ֆոն, որի միջոցով մենք պետք է տեսնենք ու հասկանանք մեզ ուղղված Աստծո խոսքը։ Աստվածաշունչը կարդալիս տեսնում ենք, որ Աստված գիտակցված կերպով ձգտում է մեզ հետ շփման։ Ի հեճուկս մեղքի առաջացրած բաժանության (Եսայի 59.2)՝ Իր առաքելության միջոցով Աստված շարունակում է վերականգնել քայքայված հարաբերությունները մարդկության հետ մինչև այն փառավոր պահը, երբ Նա ամեն բան նոր դարձնի (Հայտնություն 21.5)։

Միաժամանակ Աստված որոշեց Իրեն մեզ ներկայացնել այնպիսի ճանապարհով, որ մենք կարողանանք հասկանալ Իր բնույթը և նպատակը, և ամենից առաջ իրական և տևական հարաբերություններ ունենանք Իր հետ։ Այլ կարպ ասած՝ մենք ոչ միայն ճանաչում ենք Նրան, այլև ուրիշների հետ կիսվում ենք Նրա հետ ունեցած մեր փորձառություններով և Նրա փրկարար սիրով։

Սուրբ Գրքում Աստված ներկայացնում է Իր առաքելության հիմնական տարրերը։