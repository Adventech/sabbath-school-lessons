---
title:  Աշակերտ դարձնել. առաքելության նպատակը
date:  09/10/2023
---

`Կարդացե՛ք Մատթեոս 28.16–20 համարները։ Այս հատվածում աշակերտության ի՞նչ բնորոշ հատկանիշներ կարող եք թվարկել։`

Մատթեոս 28.16–20 համարներում հռչակված է աստվածաշնչյան հրահանգը, որը սովորաբար անվանվում է «Մեծ հանձնարարություն» (Մատթեոս 28.18–20), որում Հիուսը հրահանգում է Իր հետևորդներին գնալ երկրի ծայրերը և ազգերին աշակերտ դարձնել՝ սովորեցնելով նրանց հավատ և համայնքին միանալու կոչ անելով (տե՛ս նաև Մարկոս 16.15, 16, Ղուկաս 24.44–49, Հովհաննես 20.21–23, Գործք առաքելոց 1.8)։

Մատթեոս 28.16–20 համարներն իրենց մեջ ներառում են չորս պարզ տեսանկյուն. 1) Հիսուսն Իր աշակերտներին հրահանգում է գնալ Գալիլեա՝ Իր հետ լինելու նպատակով (Մատթեոս 28.16, 17), 2) Հիսուսը գալիս է նրանց մոտ՝ հայտնելու Իր տիրակալության ու գերիշխանության մասին (Մատթեոս 28.18), 3) հետո Հիսուսն Իր աշակերտներին հստակ առաջադրանք է տալիս՝ աշակերտ դարձրեք ( Մատթեոս 28.19, 20), և վերջապես 4) Հիսուսը խոստանում է Իր աշակերտների հետ լինել մինչև վերջ (Մատթեոս 28.20)։

Աշակերտ դարձնելը «Մեծ հանձնարարության» հիմնական նպատակն է, ինչպես նաև առաքելության կարևորագույն առաջադրանքը։ Հունարենում Մատթեոս 28.19 համարն ասում է. «Ուստի գնացե՛ք, աշակե՛րտ դարձրեք»։ «Ուստի» բառը ցույց է տալիս, որ այս հանձնարարության հիմքում նախորդ համարում ներկայացված իրողությունն է՝ Հիսուսի զորությունը, տիրակալությունն ու գերիշխանությունը Նրա հարությամբ ձեռք բերված հաղթանակի միջոցով է։

Կարևոր է ընդգծել, որ «Մեծ հանձնարարության» մեջ «աշակերտ դարձնել» բայը դրված է հրամայական եղանակով և իր մեջ գուցե որոշակի պարտադրանք է պարունակում։ Բոլորին սովորեցնելը, նրանց մկրտելը և ամբողջ աշխարհի հետ Հիսուսի ուսմունքով կիսվելը աշակերտության բնորոշ գծերն են։ Այստեղ Հիսուսը հստակ կերպով ուղղորդում է Իր աշակերտներին ընդամենը մեկ նպատակի՝ աշակերտ դարձնելուն։ Սա Սուրբ Գրքում հանդիպող առաքելությանը վերաբերող իսկապես ամենահզոր հատվածներից մեկն է։ Այն ավարտվում է մշտապես Իր հետևորդների հետ լինելու Հիսուսի խոստմամբ։

Ակնհայտ է, որ «Մեծ հանձնարարությունը» նախատեսված չէր բացառապես առաջին աշակերտների համար, որոնք հայտնվել էին այդ կոնկրետ հանգամանքներում։ Նրանք միայնակ չէին կարող աշակերտ դարձնել «բոլոր ազգերին», որպեսզի իրականացնեին վերջերս իրենց նորանշանակ առաքելությունը։ Ուստի իր ծավալով այս հանձնարարությունը համամարդկային է. Հիսուս Քրիստոսի յուրաքանչյուր ճշմարիտ հետևորդ պետք է ներգրավված լինի աշակերտ դարձնելու այս առաքելության մեջ։ Չէ՞ որ այն լուրը՝ Հիսուս Քրիստոսի հավիտենական ավետիսը, որը պետք է այս հանձնարարությունը կատարողները տեղ հասցնեն, նախատեսված է ողջ աշխարհի համար և չի ճանաչում աշխարհագրական, սոցիալական, էթնիկ կամ որևէ այլ սահմանափակում։

`Առաքելության իմաստն «աշակերտ դարձնելն է»։ Տիրոջ այս հանձնարարությունն ինչպե՞ս է ազդում ձեր կյանքի և ուրիշներին ծառայելու ձեր մոտեցման վրա։ Ի՞նչ կարող եք անել ձեր կանչվածության մեջ ավելի շատ ներգրավված լինելու համար։`