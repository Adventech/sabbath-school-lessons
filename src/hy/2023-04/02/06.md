---
title:  Աշխարհը. առաքելության իրականացման դաշտ
date:  12/10/2023
---

`Կարդացե՛ք Հայտնություն 7.9, 10 համարները։ Այս տեքստերում ինչպե՞ս է պարզ դառնում Աստծո առաքելության՝աշխարհագրական սահմաններ չճանաչող մասշտաբը։`

Այս շաբաթվա դասի ընթացքում քննարկվեցին առաքելությանը վերաբերող երկու կարևորագույն տեքստեր, որոնք ընդգծում են «Մեծ հանձնարարության» մեջ աշակերտ դարձնելու և հավիտենական ավետիսի լուրի կարևորությունը։ Հետաքրքրական է, որ այս երկու տեքստերն էլ ունեն առնվազն մեկ ընդհանրություն. դրանք դիտարկում են առաքելության վայրը։ Առաջինն ասում է. «Արդ գնացե՛ք, աշակե՛րտ դարձրեք բոլոր ազգերին» (Մատթեոս 28.19), երկրորդը՝ «Երկրի վրա բնակվողներին, բոլոր ազգերին ու ցեղերին, բոլոր լեզուներին ու ժողովուրդներին» (Հայտնություն 14.6)։

Այլ խոսքերով, Քրիստոսի Ավետարանը պետք է հասնի բոլոր դասակարգերին, բոլոր ազգերին, բոլոր լեզուներին և ժողովուրդներին։ Ավետարանի ազդեցությունը պետք է միաբանի փրկվածներին եղբայրության կապերով։ Մենք ընդօրինակելու ընդամենը մեկ օրինակ ունենք՝ Հիսուս Քրիստոսին։ Եթե մենք ընդունենք ճշմարտությունը, ինչպիսին այն Քրիստոսի մեջ է, կկոտրվեն նախապաշարմունքներն ու նախանձը, և ճշմարտության հոգին մեր սրտերը մեկ կդարձնի։

Երբ Հիսուսն ասաց. «Իմ վկաները կլինեք» (Գործք առաքելոց 1.8), Նա նկատի ուներ երեք տարբեր աշխարհագրական տարածքներ.

Առաջինը՝ «Իմ վկաները կլինեք Երուսաղեմում»։ Այն ժամանակ աշակերտները շատ մոտ էին Երուսաղեմին։ Ըստ էության, Հիսուսը նրանց ասում էր. «Սկսեք Աստծո հետ ձեր փորձառությամբ կիսվել ձեզ մոտ գտնվող մարդկանց հետ»։ Առաքելությունն սկսվում է տանը, հարևաններից ու ընկերներից։ Սա է առաքելության կարևոր ու հիմնական դաշտը։

Երկրորդը՝ Նա շարունակում է. «…ամբողջ Հրեաստանում ու Սամարիայում»։ Մեր առաքելությունը ներառում է նաև այն մարդկանց, որոնք կարծես թե մեզ մոտ են, սակայն միևնույն ժամանակ մեզնից հեռու են։ Այս դասակարգում այն մարդիկ են, որոնք խոսում են միևնույն լեզվով, միևնույն մշակույթի կրողներն են, սակայն չեն ապրում այն իրողության մեջ, որում մենք ենք ապրում։ Սա իր կարևորությամբ մեր առաքելության երկրորդ դաշտն է։

Երրորդ՝ այս ամենից հետո Քրիստոսն ասում է. «…մինչև աշխարհի ծայրերը»։ Աստծո առաքելությունը մեզ կոչ է անում լուրը հասցնել բոլոր վայրերի, ազգերի, խմբերի, լեզուների ու էթնիկ պատկանելութուն ունեցող մարդկանց։ Սա մեր առաքելության վերջին դաշտն է։

`Առաջադրանք. այս շաբաթ ամեն օր աղոթեք այն համայնքի համար, որը հաճախում եք։ Իզուր չեք հայտնվել հենց այդ համայնքում։`

`Ինչ անել. ծանոթացեք ձեր տեղանքում ապրող մարդկանց՝ ինչ կրոն են դավանում, ինչ սոցիալական կարգավիճակում են։ Աստծուց խնդրեք ցույց տալ ձեզ, թե ինչպես կարող եք այդ մարդկանց նկատմամբ դրսևորվող Աստծո սիրո միջնորդ դառնալ։`