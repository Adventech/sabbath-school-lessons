---
title:  Հավիտենական ավետիս. առաքելության լուրը
date:  10/10/2023
---

`Կարդացե՛ք Հայտնություն 14.6, 7 համարները։ Աստծո առաքելության ի՞նչ բնորոշ գծեր կարող եք նկատել «հավիտենական ավետիսում», որը ներկայացնում է առաջին հրեշտակը։`

Սա միակ տեղն է Աստվածաշնչում, որտեղ «հավիտենական» և «ավետիս» բառերը կապված են։ Ավետիսը Հիսուս Քրիստոսի միջոցով բոլորին առաջարկվող շնորհի բարի լուրն է։ Նա եկավ մեր աշխարհ՝ մեզ շնորհ և ճշմարտություն ցույց տալու (Հովհաննես 1.14)։ Նա ապրեց անմեղ կյանքով և մահացավ խաչի վրա որպես փոխարինող զոհ՝ մեր մեղքերի պատիժը կրելու (Եսայի 53.4, 5, Ա Պետրոս 3.18)։ Նա հարություն առավ, վերադարձավ երկինք, բարձրացվեց Հոր կողմից և այսօր բարեխոսում է մեզ համար երկնային Սրբարանում (Հայտնություն 1.18, Գործք առաքելոց 2.33, Եբրայեցիներին 7.25)։ Նա շուտով կիրականացնի Իր մեծագույն խոստումը՝ կվերադառնա մեծ զորությամբ ու փառքով և հազարամյակից հետո երկրի վրա կհիմնադրի Աստծո արքայությունը (Հովհաննես 14.1–4, Գործք առաքելոց 1.11, Հայտնություն 21.1–4)։ Սրանք են հավիտենական ավետիսի գլխավոր իրողությունները։

Այդուհանդերձ, նշանակալից է այն փաստը, որ այս ավետիսը հավիտենական է։ Կա միայն մեկ ավետիս, որը կարող է փրկել մեզ։ Եվ այն անփոփոխ կմնա մինչև Աստծո առաքելությունը լիարժեքորեն ի կատար ածվելը։ Երբեք ոչ մի այլ ավետիս չի լինի։ Մոլորեցնող ուսմունքներն ու վարդապետությունները գալիս են ու գնում (Եփեսացիներին 4.14), սակայն փրկության լուրը՝ հավիտենական ավետիսը, անփոփոխ է, և նրանք, ովքեր հավատում են այդ ավետիսին և ապրում են դրան հնազանդ կյանքով, կպարգևատրվեն (տե՛ս Բ Օրենք 5.33, Հռոմեացիներին 2.6)։

Առաջին աշակերտներին տրված հանձնարարությունը տրված է նաև մեզ։ Մենք պետք է շարունակենք ամենուր մարդկանց Քրիստոսի համար աշակերտներ դարձնելու առաջադրանքը։ Սակայն ինչպիսի՞ աշակերտներ։ Բարի, ազնիվ, լիարժեքորեն նվիրված և սիրող մարդի՞կ։ Այս գծերը կարևոր են, ինչ խոսք, սակայն բավարար չեն։ Մեր աշակերտները պետք է կենտրոնացած լինեն աշակերտության աստվածաշնչյան բաղկացուցիչների վրա (Ղուկաս 9.23, Հովհաննես 13.34, 35, Բ Կորնթացիներին 5.17), ինչի վերջնական նպատակը պետք է լինի պատրաստվել և ուրիշներին ևս պատրաստել Տեր Հիսուս Քրիստոսի երկրորդ գալուստին։

«Դատաստանի հռչակումը (Հայտնություն 14.6, 7) հայտարարում է, որ Քրիստոսի երկրորդ գալուստը դռներին է։ Եվ այս հռչակումը կոչվում է հավիտենական ավետիս։ Այսպիսով, Քրիստոսի երկորդ գալուստի հռչակումը և դրա շատ մոտ լինելու մասին հայտարարությունը կազմում են հավիտենական ավետիսի անքակտելի մասը»։ Էլեն Ուայթ, Քրիստոսի առակները, էջ 227, 228։

`Ի՞նչ կապ ունի դատաստանի գաղափարն առաջին հրեշտակի լուրի «հավիտենական ավետիսի» հետ։ Ինչո՞ւ պետք է ավետիսը կարևոր դեր զբաղեցնի դատաստանի գաղափարում։`