---
title:  «Մի այսպիսի ժամանակի համար»
date:  20/12/2023
---

`Կարդացե՛ք Եսթեր 4.1–14 համարները։ Ինչո՞ւ էր այս իրավիճակն ամենապատեհ պահը, որ Եսթերը բացահայտեր իր հրեա լինելը։`

Երբ Մուրթքեն եկավ Եսթերից օգնություն խնդրելու, Եսթերն արդեն մի քանի տարի էր, ինչ Ասուերոսի կինն էր, բայց համաձայն Պարսկաստանի օրենքի՝ ոչ ոք չէր կարող թագավորի գահին մոտենալ առանց վերջինիս հրավերի։ Այս օրենքը չհարգող յուրաքանչյուր ոք կարող էր հեշտությամբ կյանքից զրկվել։ Եսթերը, քաջ գիտակցելով այս վտանգը, այնուամենայնիվ, առանց հրավերի ներկայացավ թագավորի առաջ։

Մուրթքեն սեփական հավատով ձգտում էր արթնացնել Եսթերի հավատը։ Եսթեր գրքի սիրտը Եսթերին ուղղված Մուրթքեի խոսքերն են. «Մուրթքեն պատասխան ուղարկեց Եսթերին՝ ասելով. «Մի՛ կարծիր, թե թագավորի տանը դու կազատվես բոլոր հրեաներից։ Եթե դու այս միջոցին լռես, մի ուրիշ տեղից հրեաների համար ազատություն և փրկություն կգա, բայց դու և քո հոր տունը կկորչեք, և ո՛վ գիտե, գուցե մի այսպիսի ժամանակի համար ես դու թագուհության հասել»» (Եսթեր 4.13, 14)։

Եսթերի հավատը փորձության ենթարկվեց, երբ Մուրթքեն իր ժողովրդի հանդեպ իր սիրո կոչով դիմեց նրան։ Բացի Մուրթքեից, ոչ ոք չգիտեր, որ նա հրեա է, և երբ նա որոշում կայացրեց, առանց վարանելու խաղասեղանին դրեց նաև սեփական կյանքը։

Եսթերի հավատն առ Աստված ուժգին էր, և նա գիտեր, որ առանց Աստծո օգնության չէր կարող հաջողության հասնել։ Մուրթքեին ուղղված նրա պատասխանում բացահայտվում է նրա հավատը. «Գնա ժողովի՛ր Շուշանում գտնվող բոլոր հրեաներին, և ծո՛մ պահեք ինձ համար. երեք օր գիշեր ու ցերեկ ո՛չ կերեք և ո՛չ էլ խմեք։ Ես էլ իմ աղախինների հետ այդպես ծոմ եմ պահելու և այնուհետև թագավորի մոտ եմ գնալու, թեև օրենք չէ. և եթե մեռնելու եմ, թող մեռնեմ» (Եսթեր 4.16)։ Մուրթքեն այս տեղեկությունը ուղարկեց Շուշանի ողջ հրեական համայնքին, և մինչ նրանք ծոմ էին պահում և աղոթում, Եսթերը պատրաստվում էր թագավորի մոտ մտնելուն։ «Երրորդ օրը Եսթերը հագնվեց թագուհու ձևով և կանգնեց թագավորի տան ներքին գավթում՝ թագավորի պալատի դիմաց։ Թագավորը նստել էր իր արքայական աթոռի վրա՝ թագավորի պալատում, պալատի դռան դիմաց։ Երբ թագավորը տեսավ գավթում կանգնած Եսթեր թագուհուն, նա շնորհ գտավ նրա աչքի առաջ, և թագավորն իր ձեռքի ոսկե գավազանը դեպի Եսթերը մեկնեց։ Եսթերը մոտեցավ և դիպավ գավազանի ծայրին» (Եսթեր 5.1, 2)։

`Հրեաներն այնպիսի իրավիճակում էին, որ նրանց աղոթքը անպայման ուղեկցվում էր ծոմապահությամբ։ Ճիշտ է, նրանք աղոթում էին իրենց համար, իրենց կարիքի համար, սակայն այս իրավիճակում կարևորն այն միտքն է, որ նրանք աղոթում էին։ Ի՞նչ դաս կարող ենք քաղել սրանից։`