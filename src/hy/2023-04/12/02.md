---
title:  Գերիներ օտար մշակույթում
date:  17/12/2023
---

Երբեք հեշտ չէ հասուն տարիքում նոր կյանք սկսել օտար մշակույթում։ Թեև այսօր գուցե մենք ամենայն խորությամբ չհասկանանք, թե ինչի բախվեցին հրեաները՝ սկզբում բաբելոնացիների, ապա պարսիկների գերության ժամանակ։

Մեզնից ոչ ոք այսօր չի ապրում ադվենտիստական երկրում, որտեղ մեր հավատի սկզբունքները երկրի սահմանադրության կամ օրենսգրքերի հիմքը լինեն։ Բայց մինչ գերեվարվելը հրեա ժողովուրդն ապրում էր հենց այդպիսի երկրում. նրանց հավատի սկզբունքները ամրագրված էին նաև իրենց երկրի օրենսդրության մեջ։

Մի կողմից, որքա՜ն հեշտ կարող էր լինել Աստծուն հավատարիմ մնալը նման պայմաններում։ Պատկերացրե՛ք, թե որքան հեշտ կլիներ մեզ համար սուրբ պահել շաբաթը, եթե մեր երկրի սահմանադրությամբ և օրենսգրքերով շաբաթ օրն աշխատելն արգելվեր։

Մյուս կողմից, աստվածաշնչյան պատմությունը մեզ ցույց է տալիս, որ ինչպիսին էլ որ լինեն երկրի օրենքները, եթե անգամ հավատի համար ամենաբարենպաստ օրենքները լինեն, հավատարմությունը պետք է բխի սրտից, մարդու ներսից, այլապես մեղքը, ուրացությունը և կործանումն իրենց երկար սպասեցնել չեն տա։

«Տերն ասում է. «Որովհետև այս ժողովուրդը իր բերանով է մոտենում և իր շրթունքներով է Ինձ պատվում, իսկ նրա սիրտը հեռու է Ինձնից, և նրանց վախն Ինձնից մարդկանց սովորեցրած հրաման է» (Եսայի 29.13)։

Սրան հակառակ՝ նույնիսկ ամենաանբարենպաստ միջավայրը չի կարող սասանել այն մարդկանց հնազանդությունը, ովքեր վճռել են հավատարիմ մնալ Աստծուն։

`Կարդացե՛ք Դանիել 1.1–12, Դանիել 3.1–12 և Դանիել 6.1–9 համարները։ Յուրաքանչյուր իրավիճակ խիստ անհատական ու եզակի է, սակայն ի՞նչ են բացահայտում այս պատմությունները այն մարտահրավերների մասին, որոնց կարող է հանդիպել Աստծո ժողովուրդը՝ ապրելով օտար մշակույթում։`

Անկախ նրանից, թե ով ենք մենք և որտեղ ենք ապրում, կազմում ենք մի միջավայրի մաս, որն ինչ-որ չափով՝ կա՛մ օրենքներով, կա՛մ մշակույթով կարող է լուրջ մարտահրավեր լինել մեր հավատի և վկայության համար։ Դանիել գրքում արձանագրված այս պատմությունները թեև միշտ «երջանիկ» ավարտ են ունենում, այդուհանդերձ ցույց են տալիս, որ նույնիսկ դժվարին հանգամանքներում մարդիկ կարող են հավատարիմ մնալ Աստծուն։ Անգամ եթե այս պատմություններից ոչ մեկը լավ չավարտվեր հերոսների համար, կասկած չկա, որ նրանք ճիշտ էին վարվում։

`Ի՞նչ մարտահրավերների է բախվում ձեր հավատը ձեր սեփական մշակույթում։ Ինչպե՞ս եք վարվում դրանց հետ։`