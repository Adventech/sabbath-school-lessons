---
title:  Պուրիմի հրաշքը
date:  21/12/2023
---

Մեկնաբանները վաղուց են նկատել, որ Աստծո անունը չի շեշտվում Եսթեր գրքում։ Սա աստվածաշնչյան միակ գիրքն է, որտեղ ոչ մի անգամ չի հանդիպում «Աստված» բառը։ Այդուհանդերձ, հրեաները կարողացան հասկանալ, որ իրենց մեծագույն ազատագրումն Աստծո գործն էր, և այս գիրքը Աստծո ժողովրդի կողմից ընտրվեց լրացնելու Աստվածաշնչի կանոնիկ գրքերի շարքը։

Արդյո՞ք մեր առօրյա կյանքում կարողանում ենք նշմարել Աստծուն։ Աստծո գործողությունները կարող են սովորական, բնական իրադարձություններ լինել, և եթե ուշադրություն չդարձնենք դրանց, չենք նկատի Աստծո ներկայությունը։

`Կարդացե՛ք Եսթեր 9.1–12 համարները։ Ո՞րը եղավ Եսթերի ջանքերի արդյունքը։`

Պուրիմի հրաշքը խիստ արտասովոր ձև է ստանում։ Այն քողարկված է արտաքուստ բնական իրադարձությունների մեջ։ Հրեաներին ոչնչացնելու օրենքը չչեղարկվեց, բայց գրվեց նոր օրենք, որը թույլ էր տալիս հրեաներին պաշտպանվել։

Ուշադրությո՛ւն դարձրեք նաև, թե ուրիշ ինչ տեղի ունեցավ, և ինչպես Աստված կարողացավ գործել այս իրադարձությունների միջոցով։ Պարսիկները նկատեցին, որ Աստված գործում էր հրեաների համար։

Իսկ ո՞րը եղավ արդյունքը։

«Եվ այն երկրի ժողովրդից շատերը հրեա էին դառնում» (Եսթեր 8.17)։ Սա հիանալի օրինակ է, թե ինչպես Տերը կարողացավ գործել կորչող հոգիներին Իր մասին տեղեկացնելու համար։

Հրեա ժողովրդի առաջնորդները ճանաչեցին Աստծո գործը։ Երբ հրեաները հաղթանակ տարան, հայտարարեցին տարեկան տոն (որը կոչվում էր Պուրիմ)՝ ի հիշատակ իրենց հաղթանակի։ Հրեաները դեռևս ավանդաբար տոնում են այս տոնը, շնորհակալություն հայտնում Աստծուն ազատագրման համար։

`Առաջադրանք. աղոթեք, որ Աստված ձեզ քաջություն տա կիսվելու ինչ-որ բանով, որը Նա արել է ձեզ համար այս շաբաթ ձեր աղոթքի ցուցակում տեղ գտած մարդկանցից մեկի հետ։`

`Ինչ անել. սկսեք Աստծո՝ ձեզ համար արած փոքրիկ (կամ մեծ), բայց յուրահատուկ բաների օրագիր պահել։ Աղոթեք, որ Աստված ճիշտ ժամանակին դրանց մասին հիշեցնի ձեզ, որպեսզի կարողանաք դրանցով կիսվել որևէ մեկի հետ։`