---
title:  Օտար արքունիքում
date:  18/12/2023
---

Բաբելոնի անկումից և Մարա-Պարսկաստանի վերելքից հետո հրեաներից շատերը վերադարձան իրենց նախնիների երկիր։ Սակայն վերադարձան ոչ բոլորը։ Ոմանք նախընտրեցին մնալ այնտեղ, ուր ապրում էին արդեն մեկից ավելի սերունդներ։

Այս տեղեկությունը մեզ կարևոր համատեքստ է տրամադրում Եսթերի պատմության համար։ «Այն օրերին, երբ Ասուերոս թագավորը նստած էր իր գահին, որ Շուշան մայրաքաղաքում է» (Եսթեր 1.2)։ Այս պատմությունը զարգանում է Պարսկական կայսրությունում, վերը նշված թագավորի օրոք։

Առաջին գլխում նկարագրվում է, թե ինչպես է Վաշթի թագուհին կորցնում թագավորի բարեհաճությունը, վերջինս սկսում է մեկ այլ թագուհի փնտրել, որը կփոխարիներ նախկին թագուհուն։ Հենց այս համատեքստում էլ առաջին անգամ հանդիպում ենք Եսթերին ու Մուրթքեին։

`Կարդացե՛ք Եսթեր 2.1–9 համարները։ Ի՞նչ են մեզ տեղեկացնում այս տեքստերը Մուրթքեի և Եսթերի իրավիճակի մասին։`

Մուրթքեն նկարագրվում է որպես թագավորական պաշտոնյա, ով նստում է պալատի դարպասի մոտ և բնակվում է Շուշան քաղաքում իր որդեգիր դստեր համատեղությամբ նաև զարմուհու՝ Եսթերի հետ։ Նրանց դիրքը և բնակության միջավայրը ենթադրում էին, որ նրանք խորասուզված էին պարսկական մշակույթի մեջ։ Հավանաբար այս փաստը ևս կարևոր դեր է կատարել այն հարցում, որ Եսթերն ընտրվում է այն աղջիկների շարք, որոնք պետք է ներկայացվեին թագավորին. «Եսթերն էլ տարվեց թագավորի պալատ՝ կանանց պահապան Հեգեիի ձեռքի տակ» (Եսթեր 2.8)։

`Կարդացե՛ք Եսթեր 2.10, 20 համարները։ Ի՞նչ է նկարագրված այստեղ, և ինչո՞ւ է Մուրթքեն Եսթերին նման պատվեր տալիս։`

Թեպետ տեքստը պարզորոշ չի ասում, թե ինչու, սակայն դժվար չէ կռահել։ Լինելով գերեվարված ազգի ներկայացուցիչներ օտար մշակույթի և կրոնի պայմաններում, որոնք, ինչպես հետագայում կտեսնենք, կարող էին թշնամաբար տրամադրվել նրանց նկատմամբ, նրանք խելամտորեն են վարվում՝ լռելով իրենց ազգային պատկանելության ու ժողովրդի մասին։

`Ըստ ձեզ՝ ի՞նչ հանգամանքներում կարող է ավելի խելամիտ լինել մեր հավատի մասին լռելը։ Թե՞ նման բան երբեք չպետք է անենք։ Հիմնավորե՛ք ձեր պատասխանը։`