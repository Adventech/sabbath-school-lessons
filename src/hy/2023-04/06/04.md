---
title:  Սպասում և առաքելություն
date:  07/11/2023
---

Ղուկաս 24-րդ գլուխն ավարտվում է Հիսուսի երկինք համբարձվելով (Ղուկաս 24.50–53)։ Բայց սրանով պատմությունը չի ավարտվում։ Ղուկասը պատմությունը շարունակում է Գործք առաքելոց գրքում։ Երկինք համբարձվելուց անմիջապես առաջ Հիսուսն աշակերտներին հանձնարարեց առաքելություն, տվեց խոստում և ցուցումներ Երուսաղեմում սպասել «վերևից զորություն» ստանալուն (Ղուկաս 24.49, տե՛ս նաև Գործք առաքելոց 1.4–8)։

Հիսուսը հրահանգեց աշակերտներին սպասել Երուսաղեմում, մինչև Ինքը կկատարեր Իր խոստումը՝ ուղարկել Հոր խոստացածը (Սուրբ Հոգին), որը նրանց զորացրելու էր վկաներ լինել Երուսաղեմում, Հրեաստանում, Սամարիայում և դրանց սահմաններից դուրս։

`Կարդացեք Գործք առաքելոց 1.12–26 համարները։ Այժմ մոտ 120 տղամարդ և կին կազմող այս աշակերտներն ինչո՞վ էին զբաղված, մինչ սպասում էին։`

Հիսուսը հստակ առաքելություն էր տվել աշակերտներին. նրանք պետք է լինեին Իր վկաները աշխարհով մեկ։ Եվ սպասելու ընթացքում նրանք պատրաստվում էին իրենց առաքելությանը երկու ձևով։ Նախ, Ղուկասն ասում է, որ նրանք անընդհատ միասին աղոթում էին։ Նրանցից ոչ մեկի մտքում հարց չէր առաջանում, թե ինչ առաքելություն էր Հիսուսը տվել իրենց։ Նրանցից յուրաքանչյուրն ընդունել էր այդ առաքելությունը։ Սա ոգեշնչեց նրանց միավորվել աղոթքի մեջ։ Ղուկասը չի մանրամասնում, թե ինչի մասին էին նրանք աղոթում, բայց կարող ենք վստահ լինել, որ նրանք աղոթում էին իմաստություն, ուժ և քաջություն ստանալու առաքելությունը միասին կատարելու համար։ Ի՜նչ օրինակ է սա մեզ համար։

Երկրորդ, սպասելու ընթացքում նրանք կազմակերպչական առումով պատրաստվում էին իրենց առաքելությանը։ Հիսուսին մատնելուց հետո Հուդան ինքնասպան էր եղել։ Նրա տեղը թափուր էր։ Սպասման ընթացքում աշակերտներն Աստծո առաջնորդությամբ փոխարինող ընտրեցին։ Ըստ էության, աշակերտները միավորվեցին և ծրագրեցին իրենց առաքելության սկիզբը։ Այս որոշումները կայացնելիս Պետրոսը կարևոր դեր խաղաց։ Ոչ ոք չվիճարկեց նրա առաջարկը. բոլորն էլ դրա մեջ տեսան Աստծո իմաստությունը։ Բոլորը վստահ էին, որ Աստված գործում և աշխատում է իրենց մեջ, ինչպես նաև առաջնորդում է իրենց։ Նրանք պարապ նստած չէին սպասելիս, այս ժամանակը նրանք արդյունավետորեն էին օգտագործում առաքելությանը նախապատրաստվելու համար։

Սուրբ Հոգու հեղմանը սպասելիս, որը կօգնի մեզ ավարտին հասցնել Աստծո մեծ առաքելությունը, մենք պետք է միավորվենք քաջալերելու միմյանց (Եբրայեցիներին 10.24, 25)՝ աղոթելով Աստծո Սուրբ Հոգու համար։ Հարկավոր է նաև միշտ հիշել Աստծո առաջնային մտադրությունը՝ փրկել կորածներին և մեր գործունեության ընթացքում առաջնորդվել այս գաղափարով։

`Ինչպե՞ս կարող եք սովորել սպասել Տիրոջը և չկորցնել ձեր հավատը։ Մինչ սպասում եք, ինչպե՞ս կարող եք լավագույնս օգտագործել ձեր ժամանակը, ինչպես աշակերտներն էին դա անում։`