---
title:  Վաղ եկեղեցու պատկերը
date:  09/11/2023
---

`Կարդացեք Գործք առաքելոց 2.41–47 համարները։ Վաղ եկեղեցու ինչպիսի՞ պատկեր են ներկայացնում այս տեքստերը։`

Գործք առաքելոց 2-րդ գլուխն ավարտվում է վաղ եկեղեցու գեղեցիկ նկարագրությամբ։ Գործք առաքելոց 2.41 համարում ասվում է, որ Խոսքը հոժարությամբ ընդունողները մկրտվեցին, և «նրանք … ավելացան»։ Առաջին հայացքից սա կարող է ընկալվել որպես պարզ մաթեմատիկական հաշվարկ. հավատացյալների նախկին թվին գումարվեց նորադարձների թիվը, և ստացվեց համայնքի անդամների ընդհանուր թիվը։ Սակայն սա այս տեքստի մակերեսային ընկալում է։ Այս տեքստում թաքնված է այն միտքը, որ նոր մկրտված հավատացյալները դարձան գոյություն ունեցող հավատացյալների համայնքի անդամ հավասար իրավունքներով։

Վաղ քրիստոնեական եկեղեցու հիմնական գործն աշակերտությունն էր։ Երբ նոր անդամներ էին ավելանում, նրանց աշակերտում էին՝ ուսուցանելով առաքյալների վարդապետությունը, և նրանք ընկերակցության մաս էին կազմում։ Այս տեքստում «վարդապետություն» և «ընկերակցություն» բառերը տառացիորեն նշանակում են «խրատ» և «եղբայրություն»։ Առաքյալների քարոզչությունը բախվում էր սխալ համոզմունքների և նոր բացատրություններ տալիս մարդկանց տեսածին և փորձառությանը։ Սակայն դա նրանց չէր սովորեցնում, թե ինչպես կիրառել այդ նոր ճշմարտությունն իրենց կյանքում։ Ճշմարտության կիրառումը կյանքում ավելի շատ տեղի էր ունենում խմբի անդամների՝ միմյանց հետ ունեցած հարաբերություններում։ Նորադարձներն ուշադրությամբ և նպատակամղված կերպով աշակերտում էին անմիջական ուսուցման շնորհիվ, ինչպես նաև մյուս հավատացյալների առօրյա կյանքին մասնակցելու միջոցով։ Այս ամենը տեղի էր ունենում հոգևորապես հասուն և ամուր կանգնած առաքյալների հսկողության և առաջնորդության ներքո։

Վատ քարոզիչը մարդկանց ասում է, թե ինչ անել, սակայն չի ասում, թե ինչպես դա անել։ Մարդը կարող է կարդալ ուղեցույցներ և գրքեր, լսել քարոզներ, որոնք բացատրում են, թե ինչպես պետք է անել իրեն հանձնարարվածը, սակայն դա երբեք չի փոխարինի նրան, որ նա սեփական աչքերով տեսնի, թե ինչպես են դա անում գիտակները և փորձի ընդօրինակել նրանց։ Պողոսը շատ լավ էր գիտակցում սա և պատվիրեց իր հետևորդներին նմանվել իրեն, ինչպես ինքը՝ Հիսուսին (Ա Կորնթացիներին 11.1)։ Երբ մարդիկ տեսնեն ձեզ և Քրիստոսի հետ ձեր ունեցած փորձառությունը, դա նույնպես ազդեցություն կթողնի նրանց վրա։

`Առաջադրանք. մտածեք, թե ձեր ծանոթների շրջապատից ում ամենաշատը կուզեիք, որ հավատացյալ լիներ։ Ամեն օր աղոթեք, որ նա անձնական փորձառություն ունենա Հիսուսի հետ։`

`Ինչ անել. ո՞ւմ եք դուք աշակերտում և օգնում անձնական փոխհարաբերություններ ունենալ Հիսուսի հետ։ Փնտրեք ուղիներ, թե ինչպես կարելի է նրան ընկերակցության մեջ ներգրավել այլ հավատացյալների հետ։`