---
title:  «Այն Հիսուսին, որին դուք խաչը հանեցիք»
date:  08/11/2023
---

Գործք առաքելոց 2-րդ գլխում արձանագրված է Սուրբ Հոգու հեղումը Պենտեկոստեի ժամանակ։ Երբ Հիսուսի հետևորդները աղոթում էին, կրակի լեզուներ իջան նրանց գլխին։ Նրանք հասկացան, որ Սուրբ Հոգու խոստացված զորությունը տրվել էր։

`Կարդացեք Գործք առաքելոց 2.1–41 համարները։ Ի՞նչ պատահեց աշակերտների հետ Պենտեկոստեի ժամանակ Սուրբ Հոգին ստանալու շնորհիվ։`

Աշակերտները սկսեցին խոսել այլ լեզուներով, «ինչպես որ նրանց խոսել էր տալիս Հոգին» (Գործք առաքելոց 2.4)։ Այստեղ կարևոր միտքն այն է, որ Աստված զորացրել էր յուրաքանչյուրին՝ հօգուտ անհավատների։ Օրհնությունը նախատեսված չէր բացառապես աշակերտների բարօրության համար։ Այս օտար լեզուներով խոսելու օրհնությունը նրանց չէր տրվել, որպեսզի մյուսներից ավելի շուտ կամ հեշտ հասնեին երկինք, կամ էլ ավելի հեշտությամբ վարեին իրենց գործերը օտարերկրյա գործընկերների հետ։ Դա նրանց տրվել էր կորածների համար իրականացվող Աստծո առաքելությունը կատարելու համար։ Այսօր Աստված կոչ է անում Իր հետևորդներից ամեն մեկին օգտագործել իրենց անձնական պարգևները, որպեսզի կատարեն անհավատների համար արվող Իր առաքելությունը։ Ի՞նչ ավելի մեծ կոչ կարող է մեզ արվել մասնակցել առաքելությանը, քան օգտագործել մեզ տրված պարգևներն ուրիշներին բարի լուրը հասցնելու համար։

Սուրբ Հոգու հեղումը հանգեցրեց նրան, որ շատ մարդիկ ապաշխարեցին, որ մերժել էին Մեսիային։ Ակնհայտ է, որ ներկաներից ոմանք Երուսաղեմում էին Հիսուսի խաչելության ժամանակ։ Խորհեք այն զորության մասին, որով լցված Պետրոսն այս մարդկանց մեղադրեց Քրիստոսին խաչելու մեջ։ Ակնհայտ է, որ նրանք հասկանում էին, թե ինչ են արել, և հանդիմանություն զգալով՝ բացականչեցին. «Ի՞նչ պիտի անենք, եղբայրնե՛ր» (Գործք առաքելոց 2.37)։

Եվ նույնիսկ նրանք կարող էին ներում ստանալ։ Պետրոսն ասաց նրանց. «Ապաշխարե՛ք, և ձեզանից յուրաքանչյուրը մեղքերի թողության համար թող Հիսուս Քրիստոսի անունով մկրտվի, և դուք Սուրբ Հոգու պարգևը պիտի ստանաք» (Գործք առաքելոց 2.38)։

Աշխատելով Սուրբ Հոգու և միմյանց հետ ներդաշնակությամբ՝ Հիսուսի այս հետևորդներն ապաշխարություն և մեղքերի թողություն էին քարոզում անգամ նրանց համար, ովքեր անմիջական մասնակցություն էին ունեցել Հիսուսի խաչելությանը։ Հենց սա է Ավետարանի զորությունը։ Եթե այդ լուրը մեզ չի մղում առաքելության իրականացման, ապա էլ ի՞նչը կարող է։ Մենք կանչված ենք Ավետարանի բարի լուրը հասցնելու աշխարհին, մեղավոր, ընկած, ապականված աշխարհին, որտեղ ապրում են նույնքան մեղավոր, ընկած և ապականված մարդիկ։ Մեր գործը նրանց դատելը չէ. մեր գործը նրանց Հիսուսի փրկարար զորության մասին տեղեկացնելն է։

`Այն գաղափարը, որ փրկություն է առաջարկվել նույնիսկ նրանց, ովքեր մեղսակից են եղել Քրիստոսի խաչելությանը, ինչո՞ւ պետք է (1) խրախուսի մեզ մեր իսկ փրկության համար և (2) խրախուսի մեզ վկայել ուրիշներին՝ անկախ նրանից, թե որքան սարսափելի և ընկած վիճակում են նրանք մեզ թվում։`