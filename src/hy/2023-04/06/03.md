---
title:  Մարգարեական հիմք
date:  06/11/2023
---

`Կարդացե՛ք Ղուկաս 24.36–49 համարները։ Ի՞նչ է կատարվում այստեղ, և ինչո՞ւ էր դա այդքան կարևոր փորձառություն առաքյալների համար։`

Հետաքրքրական է, որ սկզբում աշակերտները վախից չհավատացին։ Հետո, տեսնելով Հիսուսին և ստանալով հավաստիացում, որ Նա իսկապես կենդանի էր, ուրախությունից (Ղուկաս 24.41) չհավատացին։ Երբևէ ունեցե՞լ եք զգացողություն, որ ինչ-որ բան ճշմարիտ լինելու համար չափազանց լավն է։ Դա հենց այն էր, ինչ զգում էին վերնատանը հավաքված աշակերտներն ու մյուս հավատացյալները։

Եթե Հիսուսը համբարձվելուց հետո աշակերտներին միայն այս փորձառությամբ թողներ, նրանց հավատը կարող էր սասանվել։ Ժամանակի ընթացքում փորձառության ազդեցությունը կարող էր խամրել. նրանք կմոռանային կամ գուցե նույնիսկ կասկածի տակ առնեին այն։ Ուստի և Հիսուսը չբավարարվեց միայն նրանց Իր սպիները ցույց տալով և նրանց հետ ձուկ ուտելով։ Փոխարենը, Նա նրանց ուշադրությունը հրավիրեց Խոսքի վրա և ցույց տվեց դրանում արձանագրված Իր աշխատանքի և ծառայության մարգարեական հիմքը։ Սա նշանակում է, որ անկախ նրանից, թե որքան մեծ փորձառություն էին աշակերտները վերապրել անձամբ Հիսուսի հետ, Նա կամենում էր, որ նրանց հավատի հիմքը լիներ Աստծո Խոսքը։

«Սրանք են այն խոսքերը, որ խոսեցի ձեզ հետ, քանի դեռ ձեզ հետ էի, թե պետք է կատարվեն Մովսեսի օրենքում, մարգարեների գրքերում ու սաղմոսներում Իմ մասին բոլոր գրվածները» (Ղուկաս 24.44)։

Այս հատվածում ևս մենք գտնում ենք առաքելության գործին նվիրվելու հզոր շարժառիթ՝ Աստծո Խոսքը։ Հիսուսը գիտեր, որ աշակերտների փորձառությունն ու հավատն ամրապնդելու համար նրանք պետք է հասկանային, թե ինչու Ինքը պետք է մահանար, և ինչ էր նշանակում Իր հարությունը։ Աշակերտները պետք է իրենց աշխարհայացքը քաղաքական և երկրային թագավորությունից ուղղեին դեպի մեղքի խնդրի մեծագույն լուծման և մահվան նկատմամբ Քրիստոսի տարած հաղթանակի ընկալումը։ Ավետարանը շատ ավելին էր, քան Իսրայելի քաղաքական ինքնուրույնության ձեռքբերումը։ Այն բացահայտեց Քրիստոսի հաղթանակը սատանայի նկատմամբ և երաշխավորեց, որ մի օր աշխարհի ողջ չարիքը կավարտվի, որ երկիրը կարարվի նորից, և Աստված կբնակվի Իր ժողովրդի մեջ։ Նա «նրանց միտքը բացեց» (Ղուկաս 24.45), որպեսզի նրանք կարողանային հասկանալ այս ճշմարտությունները, որոնք պետք է հասցնեին աշխարհին։

Հիսուսի հետ մեր ունեցած անձնական փորձառությունները չեն կարող հաստատուն հիմք լինել առանց Նրա Խոսքի՝ ներառյալ մարգարեությունները, որոնք ներկայացնում են պատմությունը, ինչպես նաև իրադարձությունները, ինչպիսիք են Քրիստոսի առաջին և երկրորդ գալուստները։ Այս ճշմարտությունները լավ հասկանալով՝ մենք պատրաստ և մոտիվացված կլինենք առաքելության իրականացման համար։

`Որքանո՞վ եք հաստատված Քրիստոսին և Նրա առաջին և երկրորդ գալուստները ներկայացնող մարգարեություններում։ Հատկապես վերջին օրերին ինչո՞ւ պետք է Աստծո Խոսքը՝ ներառյալ մարգարեությունները, լինի մեր հավատի հիմքը, և ինչո՞ւ է դրանք հասկանալն այդքան կարևոր հատկապես առաքելության իրականացման համար։`