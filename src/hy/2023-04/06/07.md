---
title:  Հետագա ուսումնասիրության համար
date:  10/11/2023
---

Մեր առաքելության աշխատանքը պետք է բխի խորը սիրուց և երախտագիտությունից այն ամենի համար, ինչ Հիսուսն արել և անում է մեր կյանքում։ Ցանկացած այլ դրդապատճառ կեղծ է։ Խոսքի մեջ խորասուզվելն ու Խոսքին ներդաշնակ ապրելը հաջող քարոզչության և ավետարանչության բանալին է։

«Մեր կյանքը պետք է կապված լինի Քրիստոսի կյանքի հետ. մենք պետք է անընդհատ ճաշակենք Նրանից, Ով կենդանի Հացն է, որ իջել է երկնքից։ Պետք է մեր ծարավը հագեցնենք մշտապես թարմ աղբյուրից, որը միշտ տալիս է իր առատ գանձերը։ Եթե միշտ մեր հայացքը հառենք Տիրոջը՝ թույլ տալով, որ մեր սրտերը երախտագիտություն և փառաբանություն մատուցեն Նրան, մեր հոգևոր կյանքը մշտապես հագեցած կլինի։ Մեր աղոթքները կլինեն Աստծո հետ զրույց, ինչպես կզրուցեինք մեր ընկերոջ հետ։ Նա մեզ անձամբ կհայտնի Իր խորհուրդները։ Հաճախ կունենանք Հիսուսի ներկայության քաղցր զգացումը։ Մեր սրտերը կվառվեն, երբ Նա մոտենա մեզ հետ հաղորդակցվելու, ինչպես Ենովքի հետ։ Երբ այս ամենն իրականում տեղի է ունենում քրիստոնյայի հետ, նրա կյանքում նկատվում է պարզություն, հեզություն և սրտի խոնարհություն, որոնք ցույց են տալիս նրա շրջապատին, որ նա ընկերակցում է Հիսուսի հետ և սովորում Նրանից»։ Էլեն Ուայթ, Քրիստոսի առակները, էջ 129, 130։

«Հոգևոր աճ և ճշմարիտ պտուղներ չեն կարող լինել այն մարդու կյանքում, որը կենտրոնացած է բացառապես իր անձի վրա։ Եթե դուք ընդունել եք Քրիստոսին որպես անձնական Փրկիչ, պետք է մոռանաք ձեր ես-ը և փորձեք օգնել ուրիշներին։ Խոսեք Քրիստոսի սիրո մասին, պատմեք մարդկանց Քրիստոսի անձնազոհ մահվան մասին, որին Նա գնաց հանուն իրենց։ ... Երբ ստանաք Քրիստոսի Հոգին՝ մարդկանց նկատմամբ անշահախնդիր սեր ցուցաբերելու և աշխատանք կատարելու Հոգին, կաճեք և պտուղ կբերեք։ ... Ձեր հավատը կաճի, համոզմունքները կամրապնդվեն, սերը կատարյալ կդառնա»։ Քրիստոսի առակները, էջ 67, 68։

**Հարցեր քննարկման համար**

`Ինչպե՞ս եք հասկանում Պողոսի խոսքերը փիլիպպեցիներին ուղղված նամակում այն մասին, որ Քրիստոսը քարոզվում է նախանձից, հակառակությունից կամ եսասիրական փառասիրությունից դրդված։ Ինչպե՞ս կարող ենք վստահ լինել, որ ինքներս մեղավոր չենք հենց այդ նույն հանցանքում։`

`Ո՞րն է եղել Աստծո և Նրա սիրո իրողության հետ կապված ձեր անձնական փորձառությունը։ Այսինքն՝ հիմնվելով ձեր սեփական փորձի վրա՝ կարո՞ղ եք ուրիշներին քարոզել Աստծո բարության և սիրո մասին անկեղծությամբ և ազնվությամբ։ Ինչպիսի՞ն կլիներ ձեր վկայությունը։`

`Ինչպիսի՞ն է եղել Տիրոջը սպասելու ձեր փորձառությունը, և ի՞նչ է այն ձեզ սովորեցրել Նրան վստահելու և ընդհանրապես հավատի մասին։`