---
title:  Կիսել բարի լուրը
date:  05/11/2023
---

`Կարդացե՛ք Ղուկաս 24.1–12 համարները։ Ինչպե՞ս արձագանքեցին նրանք, ովքեր լսեցին Քրիստոսի հարության լուրը։`

Ղուկասը պատմում է, որ Քրիստոսի մահից հետո, միաշաբթի օրը վաղ առավոտյան մի քանի կանայք գնացին Հիսուսի գերեզման։ Նրանք իրենց հետ անուշաբույր նյութեր էին տարել՝ հոգ տանելու Հիսուսի մարմնի մասին, որովհետև շաբաթն արդեն անցել էր։ Նրանք ցնցվեցին, երբ գերեզմանը դատարկ գտան. դրան նրանք ամենաքիչն էին սպասում։ Նրանց պատել էր վախի զգացումը և չգիտեին ինչ անել, սակայն շուտով հայտնվեցին շողացող հանդերձներով երկու մարդ, որոնք այս կանանց համար լուր ունեին։ Հիշեցնելով նրանց Հիսուսի խոսքերը՝ այս մարդիկ կանանց հայտնեցին, որ Հիսուսն իսկապես հարություն է առել, ինչպես որ ասել էր։ Սաստիկ ուրախացած այս լուրից՝ նրանք արագ վերադարձան այնտեղ, ուր գտնվում էին Հիսուսի աշակերտներն ու այլ հետևորդներ և նրանց հայտնեցին իրենց տեսածն ու լսածը, քանի որ ի վիճակի չէին պահելու իրենց հուզմունքը։ Այսինքն նրանք ուրիշների հետ կիսում էին այն, ինչ իմացել էին Քրիստոսի մասին։

Մի պահ փորձեք պատկերացնել, թե այս կանայք ինչ էին զգում։ Նրանք հենց նոր ցնցող փորձառություն էին ունեցել, որը նրանց համակել էր երկյուղով, սակայն աշակերտներն այս փորձառությունը «ցնորք» որակեցին և չհավատացին կանանց։ Իսկ Պետրոսը, որ չէր հասկանում՝ հավատա՞լ կանանց, թե՞ ոչ, վազեց գերեզման՝ անձամբ համոզվելու։

Ինչպես Պետրոսը, գուցե շատերս էլ երկմտենք հավատալու մի բանի, պարզապես որովհետև դա ասել է մեկ ուրիշը։ Թեև Պետրոսն ականջալուր եղավ կանանց, սակայն այդ պահին նրանց փորձառությունը չէր վերապրել։ Սկզբում նա տեսավ դատարկ գերեզմանը, ինչը ստիպեց նրան, նկարագրում է Ղուկասը, «իր մտքում զարմանալ» (Ղուկաս 24.12)։ Գերեզմանի մոտ ունեցած նրա փորձառությունը տարբերվում էր կանանց ունեցած փորձառությունից։

Կանայք նպատակադրվել էին կիսվել Հիսուսի հարության լուրով, և Պետրոսի արձագանքը նրանց չվհատեցրեց։ Առաքելության իրականացման համար կա՞ արդյոք ավելի մեծ դրդապատճառ, քան մարդկանց տեղեկացնելը, թե ինչ է իրենց համար արել Հիսուսը։ Փրկության բարի լուրը տարածելու համար կա՞ արդյոք ավելի մեծ դրդապատճառ, քան գիտակցելը, որ սա յուրաքանչյուր մարդու միակ հույսն է։

Իհարկե, մեզ հարկավոր է անձնական փորձառություն Աստծո հետ, որպեսզի կիսվելու բան ունենանք։ Առաքելության իրականացման համար մեր մեծագույն դրդապատճառը պետք է լինի ուրիշների հետ կիսվելը նրանով, ինչը մենք այդքան շատ ենք սիրում։ Չէ՞ որ չենք կարող կիսվել նրանով, ինչը չունենք։

`Աստծո ներկայության և Նրա սիրո ի՞նչ փորձառություններ եք ունեցել։ Ինչո՞ւ են դրանք այդքան կարևոր ձեզ համար և ինչպե՞ս են դրդում ձեզ ուրիշների հետ կիսվել բարի լուրով։`