---
title:  Բացառապես Քրիստոսի մեթոդը
date:  20/11/2023
---

**Ի՞նչ են մեզ սովորեցնում հետևյալ պատմությունները կարիքավորներին ծառայելու մասին։**

`Հովհաննես 5.1–9`

`Մարկոս 1.23–28`

Էլեն Ուայթը ներկայացնում է կարիքավորներին ծառայելու հինգ քայլից բաղկացած գործընթաց, որը հենց Հիսուսի մեթոդն էր. «Միայն Քրիստոսի մեթոդը իսկական հաջողություն կբերի մարդկանց բարի լուրը քարոզելու հարցում։ Փրկիչն ապրեց մարդկանց մեջ որպես Մեկը, Ով նրանց բարի էր կամենում։ Նա կարեկցում էր մարդկանց, ծառայում նրանց կարիքներին և շահում նրանց վստահությունը։ Ապա պատվիրում էր՝ «Հետևի՛ր ինձ»»։ Ապաքինման ծառայություն, էջ 143։

Նախ, մենք պետք է գտնվենք անօգնականների շրջապատում, ժամանակ հատկացնենք նրանց և նրանց կարիքները ճանաչելուն և մեր մտքում ունենանք նրանց լավություն անելը։ Տեսեք, թե ինչպես վարվեց Հիսուսն ավազանի մոտ պառկած անդամալույծի հետ։ Չէ՞ որ Նա հենց այնտեղ էր՝ շատ հիվանդների՝ կույրերի, կաղերի, գոսացածների մոտ (Հովհաննես 5.3)։

Երկրորդ, մենք պետք է կարեկցանք ցուցաբերենք։ Որոշ դեպքերում դա անելը բարդ է անվստահության պատճառով, քանի որ երբեմն մարդիկ օգտագործում են բարությունը շահադիտական նպատակներով։ Սակայն Աստված մեզ կոչ է անում ցուցաբերել կարեկցանք՝ փոխարենը ոչինչ չակնկալելով։

Երրորդ քայլը նրանց կարիքներին ծառայելն է։ Այս ծառայությունն ավելին է, քան դատարկ խոսքերը։ Ընկերոջ կամ նույնիսկ անծանոթի կարիքներին ծառայելը ջանքեր է պահանջում։ Հիսուսը խոսեց անդամալույծի հետ, հարցրեց, թե ինչ է նա ուզում և հետո հրաշք գործեց նրա համար։ «Պիղծ ոգով» բռնված մարդու դեպքում Հիսուսը լիովին Իր ձեռքը վերցրեց իրավիճակը՝ անօգնականի համար անելով այն, ինչ նա ինքնուրույն երբեք ի վիճակի չէր լինի անել։

Չորրորդ քայլը մարդկանց վստահությունը շահելն է։ Երբ մենք ծառայենք և օգնենք մարդկանց, նրանք կսովորեն վստահել մեզ և մեր ասածին։ Երբ նրանց պատմենք Հիսուսի մասին, նրանք ավելի բաց կլինեն և ավելի պատրաստակամորեն կլսեն։ Հիսուսը չէր ուզում նրանց միայն ֆիզիկական առողջություն շնորհել, Նա կամենում էր, որ այս մարդիկ հավիտենական կյանքը ժառանգեին (տե՛ս Հովհաննես 10.10)։

Վերջին քայլը նրանց դեպի Հիսուսն առաջնորդելն է։ Սա պահանջում է հավատ ինչպես ձեզանից, այնպես էլ նրանից, ում փորձում եք օգնել։

`Որպես կանոն՝ մեզ հասանելի չեն այն հրաշքները, որոնք արել է Հիսուսը։ Բայց որո՞նք են այն ուղիները, որոնցով մենք դեռ կարող ենք ծառայել նրանց, ովքեր օգնության կարիք ունեն։`