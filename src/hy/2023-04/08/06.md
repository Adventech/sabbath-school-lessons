---
title:  Ավելի մեծ սեր
date:  23/11/2023
---

Բոլորիս էլ քաջ հայտնի է, որ կարիքներին երբեք վերջ չկա։ Եթե դուք մտադիր եք մարդկանց օգնել, ապա ունեք անթիվ-անհամար հնարավորություններ։ Կարիքի մեջ կարող են լինել ինչպես ձեր մտերիմ ընկերները, այնպես էլ անծանոթ փախստականները, և մենք պետք է մեր ուժերի ներածին չափով անենք ամեն ինչ, որպեսզի օգնենք նրանց։ Իր երկրային ծառայության ողջ ընթացքում Հիսուսն օգնում էր նրանց, ովքեր չէին կարող օգնել իրենք իրենց։ Որոշ դեպքերում Հիսուսը նախաձեռնությունը վերցնում էր Իր ձեռքն ու անձամբ գնում կարիքավորների մոտ, այլ դեպքերում, ինչպես անդամալույծին տանիքից իջեցնող մարդկանց պարագայում, նախաձեռնությունը վերցնում էին ընկերները։

`«Ոչ ոք ավելի մեծ սեր չունի, քան նա, ով իր կյանքն է տալիս իր բարեկամների համար» (Հովհաննես 15.13)։ Ինչպե՞ս ենք մենք կիրառում այս սկզբունքն ուրիշների համար արվող մեր ծառայության մեջ։`

Մի միսիոներական ընտանիք վեց տարի ծառայել է Տրինիդադում և Տոբագոյում։ Առաջին երեք տարին նրանք ապրում էին հիմնականում հինդուիստների և մահմեդականների համայնքում։ Շատ հինդուիստներ բողոքում էին, որ քրիստոնյաները մերժում են իրենց հրավերը՝ մասնակցելու Գոհաբանության օրվա ծառայությանը։ Մի օր այս քրիստոնյաները որոշեցին ընդունել իրենց նոր հինդուիստ ընկերոջ հրավերը և մասնակցել Գոհաբանության օրվա ծիսակատարությանը նրա տանը։ Նրանք դա արեցին՝ հետևելով Հիսուսի օրինակին. Նա այցելում էր Իր ընկերներին, երբ նրանք հրավիրում էին Նրան իրենց հատուկ ոչ կրոնական տոնակատարություններին։ Հինդուիզմն ուսուցանում է, որ այցելուները կամ ընկերները օրհնություններ են բերում տանտիրոջ տուն ու եթե մասնակցենք էլ այդ տոներին չմոռանանք Աստծո նախանձախնդրությունը և չվիրավորենք Տիրոջը։

Եկեք այս շաբաթ փորձենք ընկերություն սկսել ինչ-որ մեկի հետ՝ օրհնություն լինելով նրա համար։ Նախ, ուսումնասիրեք ձեր տարածքը, համայնքը, գյուղը կամ քաղաքը. տեղյա՞կ եք արդյոք՝ մոտակայքում ապրո՞ւմ են փախստականներ կամ ներգաղթյալներ։ Գիտե՞ք, թե ով է ապրում ձեր փողոցում։ Բոլորին ճանաչո՞ւմ եք։ Անծանոթի հետ ընկերանալը հեշտ բան չէ։ Աղոթեք և Աստծուց օգնություն խնդրեք։ Նա ճանաչում է բոլորին և ճանաչում է անծանոթին, ում հետ կարող եք ընկերանալ։ Հիշեք, որ նպատակը նրանց հետ ընկերանալն է, որպեսզի կարողանաք առաջնորդել նրանց դեպի Աստված։

`Առաջադրանք. իմացեք ձեր գյուղում կամ քաղաքում ապրող օտարերկրացիների կամ ոչ քրիստոնյաների մասին։ Փորձեք պարզել, թե ինչով կարող եք նրանց օգտակար լինել։`

`Ինչ անել. ընտրեք մեկին ձեր շփման շրջանակից։ Սկսե՛ք պարբերաբար աղոթել այդ մարդու համար հետևյալ հարցերին պատասխանելուց հետո.`

`Արդյո՞ք այս մարդն իմ ընկերն է՝ ըստ Հիսուսի բարեկամության օրինակի։`

`Ես գիտե՞մ նրա կյանքի կարիքները։`

`Ինչպե՞ս կարող եմ նրան առաջնորդել Հիսուսի մոտ՝ բժշկվելու համար։`