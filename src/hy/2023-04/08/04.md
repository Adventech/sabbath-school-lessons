---
title:  Փախստականներ և ներգաղթյալներ
date:  21/11/2023
---

Ներգաղթյալների և փախստականների թեման դարձել է բուռն քննարկման առարկա, հատկապես այն պատճառով, որ այսօր նրանց թիվը գնալով աճում է։ Անկախ նրանից՝ տեղահանման պատճառը պատերազմն է, բնական աղետները, թե ավելի լավ տնտեսական ապագայի հույսը, միլիոնավոր մարդիկ ամբողջ աշխարհում հեռու են իրենց տներից և օգնության հուսահատ կարիք ունեն։

Մատթեոս 2.13, 14 համարներում ներկայացված Հիսուսը փախստական էր։ Նրա երկրային ծնողները՝ Հովսեփն ու Մարիամը, ստիպված եղան գիշերով փախչել Բեթղեհեմից և ապաստան փնտրել Եգիպտոսում՝ փրկվելու մարդասպան Հերովդեսի ձեռքից։ Աստվածաշունչը չի ներկայացնում Եգիպտոսում նրանց ապրած կյանքի մանրամասները, սակայն դժվար չէ պատկերացնել, որ այն լի էր մարտահրավերներով, միգուցե այն նույն մարտահրավերներով, որոնց բախվում են փախստականներն այսօր։ Իրականում, այնպես, ինչպես Հիսուսի ընտանիքն էր ապաստան փնտրում օտար երկրում, շատ մահմեդականներ, բուդդայականներ, հինդուիզմի հետևորդներ, քրիստոնյաներ և ոչ կրոնական անձինք այսօր ապաստան են փնտրում օտար երկրներում։

Միշտ էլ ավելի հեշտ է ընկերանալ մեր սեփական մշակույթի և լեզվի կրողների հետ, քանի որ մենք շատ ընդհանուր բաներ ունենք։ Սակայն ավելի դժվար է ընդհանուր լեզու գտնել ներգաղթյալների և փախստականների հետ, որոնք տարբերվում են մեզնից, չեն խոսում մեր լեզվով, չեն կիսում մեր կրոնական արժեքները և չեն ուտում մեզ ծանոթ սնունդ։ Ավետարանը մեզ կոչ է անում դուրս գալ էթնիկ, ազգային և մշակութային հարմարավետության գոտիներից և օգնության ձեռք մեկնել կարիքավորներին՝ անկախ նրանից, թե որքան տարբեր են նրանք մեզանից։

`Կարդացեք Բ Օրենք 10.19, Սաղմոսներ 146.9, Հռոմեացիներին 12.13 և Ղևտական 23.22 համարները։ Ի՞նչ կարևոր թեմա կա այստեղ, որը մենք պետք է հիշենք։`

Ինչպե՞ս կարող ենք ծառայել ներգաղթյալների և փախստականների կարիքներին։ Դժվար հարց է, քանի որ որոշ երկրներում այդ մարդկանց հետ շփվելը կամ նրանց օգնելը հակասում է երկրում ընդունված քաղաքական կոռեկտությանը։ Բայց մենք պետք է փորձենք անել ամեն բան պատեհ առիթներ որսալով՝ ծառայելու այս մարդկանց կարիքներին, որոնք, անշուշտ, շատ դժվարին ժամանակներ են ունեցել և մեր օգնության կարիքն ունեն։ Ինչ չափով որ կարող ենք, պետք է օգնենք։

Սկսեք աղոթքով, ապա տեղեկացեք ներգաղթյալների և փախստականների մասին։ Շատ վայրերում կան կազմակերպություններ, որոնք հոգ են տանում նրանց մասին։ Դուք կարող եք սկսել աշխատել նման կազմակերպությունների հետ, կամ գուցե ձեր տեղական համայնքի շաբաթօրյա դպրոցը կարող է ծառայություն սկսել ներգաղթյալների և փախստականների համար։

`Նույնիսկ եթե ձեր օգնությունը նման է ջրի մի կաթիլի օվկիանոսում, ի՞նչ կարող եք անել, որպեսզի օգնեք ներգաղթյալներին կամ փախստականներին։`