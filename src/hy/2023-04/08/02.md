---
title:  Ընկերների հավատը
date:  19/11/2023
---

Ավետարանում մի պատմություն ներկայացնում է, թե ինչի միջով են անցել որոշ մարդիկ՝ Հիսուսի մոտ բերելու կարիքավորի, հավանաբար իրենց ընկերոջը։ Այս պատմությունը մեզ հստակորեն ցույց է տալիս, որ կարիքավորին ծառայելը երբեմն պահանջում է մեր քրտնաջան աշխատանքը։

`Կարդացե՛ք Ղուկաս 5.17–26 համարները (տե՛ս նաև Մատթեոս 9.1–8, Մարկոս 2.3–12)։ Այս պատմությունից ի՞նչ դասեր կարող ենք քաղել առաքելության և ծառայության մասին։`

Նրան Հիսուսի մոտ բերելով՝ այս մարդիկ ստանձնեցին իրենց ընկերոջ մասին հոգ տանելու պատասխանատվությունը։ Աստված մեզ կոչ է անում նմանվել այս մարդու ընկերներին՝ կարիքավորներին առաջնորդել դեպի Հիսուս Քրիստոսը։ Այս աշխատանքը պահանջում է հավատ, գործեր, համբերություն և պատրաստակամություն, անհրաժեշտության դեպքում նաև ոչ միօրինակ որոշումներ կայացնելու ունակություն։ Այս մարդիկ եկան Հիսուսի մոտ, բայց հանդիպեցին խոչընդոտների։ Նրանց չհաջողվեց իրենց անօգնական ընկերոջը Հիսուսի մոտ բերել միօրինակ, ավանդական միջոցներով։ Բայց նրանք չհանձնվեցին. փոխարենը նորարարական միջոցների դիմեցին կարիքավորին Հիսուս Քրիստոսի մոտ հասցնելու համար։ Իրենց ընկերոջը տանիքից ցած իջեցրին։ Եվ, ըստ Ղուկասի, Հիսուսը հավանության արժանացրեց նրանց արածը (տե՛ս Ղուկաս 5.20)։

Հիսուսը կամենում է, որ մենք Իր մոտ բերենք մեր անօգնական ընկերներին։ Աստվածաշունչը Հիսուսին ներկայացնում է որպես Մեծ Բժիշկ, ով կամենում է ներել և բժշկել բոլոր տառապյալներին՝ անկախ նրանից, թե նրանք ով են։

Էլեն Ուայթը կոչ է անում օգնել անօգնականներին. «Մի՛ սպասեք, որ ձեզ ասեն ձեր պարտականությունը։ Բացե՛ք ձեր աչքերը և նկատե՛ք ձեր շուրջը գտնվողներին, ծանոթացե՛ք անօգնականների, տառապյալների և կարիքավորների հետ։ Մի՛ թաքնվեք նրանցից և աչք մի՛ փակեք նրանց կարիքների վրա։ Ո՞վ կարող է ապացուցել, որ վարվում է Հակոբոսի թղթում նշված սուրբ և անարատ կրոնասիրության համաձայն և ապականված չէ եսասիրության ախտով։ Ովքե՞ր են կամենում անել իրենց ուժերի ներածին չափով՝ իրենց լուման ունենալու փրկության մեծ ծրագրի իրականացման հարցում»։ Վկայություններ եկեղեցու համար, հատոր 2, էջ 29։

Հիսուսն ինքը ցույց տվեց կարիքավորներին օգնելու լավագույն ճանապարհը և կոչ է անում մեզ անել նույնը։ Նախ, մենք պետք է ընկերանանք նրանց հետ, հետո տեղեկանանք նրանց կարիքների մասին և վերջապես առաջնորդենք նրանց դեպի Հիսուսը, Ով միակն է, որ կարող է օգնել նրանց։ Սա հենց այն է, ինչ արեցին այս պատմության մեջ նկարագրված մարդիկ. մեզ անհրաժեշտ է նույնն անել ցանկացած իրավիճակում։ Առաջնորդեք մարդկանց դեպի միակը, Ով կարող է փրկել նրանց՝ դեպի Հիսուսը։

`Ո՞վ կա ձեր շրջապատում, որ անհապաղ օգնության կարիք ունի։ Ի՞նչ եք պատրաստվում անել նրա համար։`