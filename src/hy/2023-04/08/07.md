---
title:  Հետագա ուսումնասիրության համար
date:  24/11/2023
---

Ավետարանագիրները արձանագրել են Հիսուսի կյանքից օրինակներ, թե ինչպես էր Հիսուսը կամուրջներ կառուցում այլ մշակույթների մարդկանց հետ՝ նրանց փրկելու համար (Մատթ. 8.28–34, Մարկոս 5.1–20)։ Մենք նույնպես կոչված ենք ընկերներ ձեռք բերելու այլ մշակույթների մարդկանց շրջանում և ծառայելու նրանց կարիքներին։ Քրիստոսը մեռավ բոլորի համար՝ անկախ ռասայից, ազգությունից, հարստությունից կամ ծագումից։ Այս միտքը մենք երբեք չպետք է մոռանանք։ «Եվ Նա է քավությունը մեր մեղքերի համար, և ոչ միայն մեր, այլ նաև ամբողջ աշխարհի» (Ա Հովհաննես 2.2)։

«Մարդիկ չեն կատարում Աստծո մտադրությունը, երբ սեր են դրսևորում միայն իրենց ընտանիքում, ... և իրենց սիրուց զրկում են նրանց, ում կարող էին մխիթարել և օրհնել՝ թեթևացնելով նրանց կարիքները։

Երբ Տերը մեզ հորդորում է լավություն անել ուրիշներին, Նա նկատի չունի, որ մեր սերը մեր ընտանիքի հանդեպ պետք է նվազի, որ մենք ավելի քիչ պետք է սիրենք մեր ազգականներին կամ մեր երկիրը, քանի որ Նա կամենում է, որ մեր կարեկցանքը տարածվի նաև այլ մշակույթների կրողների վրա։ Բայց մենք չպետք է սահմանափակենք մեր սերն ու կարեկցանքը չորս պատի մեջ, չպետք է պարփակենք այն օրհնությունը, որն Աստված տվել է մեզ, որպեսզի ուրիշները չկարողանան վերապրել դրա հաճույքը»։ Էլեն Ուայթ, Ադվենտ ռևյու ընդ Սաբաթ հերալդ, 1895թ. հոկտեմբերի 15։

Հիսուսը հանձնարարել է մեզ օրհնություն լինել նրանց համար, ովքեր մեր շրջապատից չեն, և նշանակություն չունի՝ նրանք ա՞յլ մշակույթից են, թե՞ պարզապես անօգնական մարդիկ։ Սա մեր Փրկչի հանձնարարությունն է և ենթակա չէ վիճարկման (Գործք առաքելոց 1.8, Մարկոս 11.17)։

**Հարցեր քննարկման համար**

`Ո՞րն է ձեր սեփական հարմարավետության գոտին, և ինչո՞ւ պետք է պատրաստ լինեք անհրաժեշտության դեպքում դուրս գալ դրանից։`

`Ի՞նչ տեղի ունեցավ հետո, երբ Հիսուսին անվանեցին «ուտող և գինի խմող, մաքսավորների ու մեղավորների բարեկամ» (Մատթեոս 11.19)։ Ի՞նչ էր անում Հիսուսը, ինչը հարուցեց այդ մեղադրանքը, և ի՞նչ է դա մեզ սովորեցնում առաքելության իրականացման մասին։`

`Որքանո՞վ քրիստոնյան պետք է մասնակցի անհավատների տոնակատարություններին։ Քրիստոնյաներն ինչպե՞ս կարող են դա անել՝ առանց աստվածաշնչյան սկզբունքները զիջելու։`