---
title:  Օգնել տառապյալներին
date:  22/11/2023
---

Մեզանից ո՞վ չի զգացել, թե իրականում որքան ցավոտ է մեր աշխարհը։ Եվ բնավ կապ չունի՝ մարդը հարուստ և նյութապես ապահովվա՞ծ է, թե՞ աղքատ ու կարիքավոր։ Մարդիկ ցավ են զգում, տառապում, պայքարում։ Կարելի է ընդամենը կարդալ արևմտյան աշխարհում հակադեպրեսանտների վրա ամեն տարի ծախսվող ահռելի գումարների մասին և հասկանալ, որ միայն նյութական ապահովվածությունը չի կարող երաշխավորել երջանկություն կամ խաղաղություն։

`«Տիրոջ Հոգին Ինձ վրա է, որովհետև Ի՛նձ օծեց և Ի՛նձ ուղարկեց աղքատներին բարի լուրը ավետելու, սրտով բեկյալներին բժշկելու, գերիներին ազատություն քարոզելու և կույրերին՝ տեսողություն, հարստահարվածներին ազատ արձակելու» (Ղուկաս 4.18)։ Ի՞նչ է սա մեզ սովորեցնում այն մասին, թե ինչ արեց Հիսուսը, և թե ինչ պետք է մենք անենք մեր շրջապատի կարիքավորների համար։`

Աստված մեզ կոչ է անում մարդկանց կարիքներին ծառայելիս խտրականություն չդնել, նույնիսկ եթե չգիտենք, թե երբ նրանք կընդունեն Հիսուսին, կամ կընդունե՞ն արդյոք երբևէ։ Թեև նրանց Հիսուսի մոտ բերելը մեր առաքելության հիմնական նպատակն է, մենք պետք է օգնենք կարիքավորներին այն պատճառով, որ նրանք ունեն այդ օգնության կարիքը։ Մենք օգնում ենք նրանց, քանի որ ընդունել ենք Հիսուսին որպես մեր Տեր, և դա հենց այն է, ինչին Նա մեզ կոչ է անում։

Հիսուսը փորձում էր բավարարել բոլոր մարդկանց կարիքները, և սա է աստվածաշնչյան այն սկզբունքը, որին հարկավոր է հետևել։ Մենք չգիտենք՝ արդյոք Նրան որպես Փրկիչ ընդունեցի՞ն այն բոլոր մարդիկ, ում Նա օգնեց, թե՞ ոչ։

Մարդկանց օգնելու համար մենք պետք է գիտակցենք նրանց կարիքները։ Յուրաքանչյուր մշակույթ ունի ընկերոջ հետ վարվելու իր ուրույն մոտեցումը։ Հնդկաստանում ընդունված է այցելուներին հյուրասիրելիս ուտելիք կամ խմիչք մատուցել։ Գուցե ավելի հեշտ է անծանոթին գումար նվիրաբերել իր կարիքները հոգալու համար, քան մխիթարել ընկերոջը, ով կորցրել է սիրելիին։ Գուցե ձեր ընկերն ավելիի կարիք ունի, քան պարզապես փողի կամ նյութական օգնության։ Ձեր սրտացավ աջակցությունը մեծ կորստի ժամանակ կարող է շատ ավելի անհրաժեշտ լինել։

Եթե ուզում ենք լինել Հիսուսի օգնականը մարդկանց կարիքներին ծառայելու հարցում, պետք է հասկանանք կարևոր սկզբունք. նախ հարկավոր է անշահախնդիր սեր ցուցաբերել նրանց նկատմամբ, հետո փորձել հասկանալ նրանց կարիքները և օգնություն առաջարկել։ Օգնեք նրանց, նույնիսկ եթե հստակ կերպով չգիտեք, թե արդյո՞ք նրանք պատրաստ են հետևել Հիսուսին։

`Կարդացեք Մատթեոս 25.34–40 համարները։ Ի՞նչ ուղերձ կա մեզ համար այս տեքստերում։`