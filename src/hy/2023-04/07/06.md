---
title:  Բարի սամարացու պատմությունն այսօր
date:  16/11/2023
---

Ճիշտ պատասխանի համար օրենսգետին գովելիս Հիսուսն ասաց. «Դա արա՛ և կապրես» (Ղուկաս 10.28) և դիպավ այս մարդու սրտին։ Օրենսգետը գիտեր բոլոր ճիշտ պատասխանները, սակայն դրանք կյանքի կոչելն արդեն 2000 տարի շարունակ մնում էր մարդկության մեծագույն խնդիրը։ Այն նաև մեր խնդիրն է այսօր։ Օրենսգետն ուզում էր նեղը գցել Հիսուսին և պարծենալ իր գիտելիքներով։ Եվ նա տվեց հաջորդ հարցը. «Իսկ ո՞վ է իմ մերձավորը» (Ղուկաս 10.29)։

`Կարդացեք Ղուկաս 10.30–37 հատվածները։ Ինչպե՞ս կամփոփեք այս պատմությամբ արտահայտած Հիսուսի միտքը։`

Մեր շրջապատում կա՞ն մարդիկ, որոնց նկատմամբ ուրիշներն անարդար են վարվել։ Արդյո՞ք մենք ամեն ինչ արել ենք նրանց օգնելու համար։

Ցավոք ճիշտ է, որ երբեմն հովիվները, երեցները և անդամներն աչք են փակում այն մարդկանց խնդիրների վրա, որոնք իրապես օգնության կարիք ունեն։ Երբեմն այլ հավատի մարդիկ կարող են ավելի բարի լինել մեր համայնքի մարդկանց նկատմամբ, քան մենք ինքներս։ Մենք կարող ենք երկար-բարակ խոսել բարության և բարի վերաբերմունքի մասին, սակայն ուրիշներն ավելի պատրաստակամորեն կարող են ականջալուր լինել մարդկանց կարիքների նկատմամբ և լուծել դրանք, ինչը մենք չենք անում։ Եթե մեր հավատն ինչ-որ բան նշանակում է, մենք պետք է ձեռք մեկնենք և օգնենք կարիքավորներին։

Հիսուսը եզրափակեց բարի սամարացու պատմությունը՝ հարցնելով, թե երեքից ո՞ր մեկն էր կարիքավոր մարդու իսկական մերձավորը։

««Ո՞վ է իմ ընկերը» հարցի պատասխանը, այսպիսով, տրվեց բոլոր ժամանակների համար: Քրիստոսը ցույց տվեց, որ մեր ընկերը միայն նա չէ, ով պատկանում է մեր եկեղեցուն կամ հավատին: Ռասայական, ազգային կամ դասակարգային տարբերությունը ոչ մի նշանակություն չունի: Մեր ընկերը նա է, ով մեր օգնության կարիքն է զգում: Յուրաքանչյուր մարդ, ով վիրավորված և խոցված է սատանայից, մեր ընկերն է: Մեր ընկերները բոլորն են, որովհետև նրանք ամենքն էլ Աստծո սեփականությունն են»։ Էլեն Ուայթ, Դարերի փափագը, էջ 503։

`Առաջադրանք. սկսեք ամեն օր աղոթել մեկի համար, ով տարբերվում է ձեզանից, կամ նույնիսկ մեկի համար, ում դուք անձամբ չեք սիրում։`

`Ինչ անել. նշեք ձեր ծանոթներից առնվազն երեքի անունը (ոչ ադվենտիստներ), իմացեք նրանց կարիքները (հուզական, ֆիզիկական, սոցիալական) և մտածեք, թե ինչպես կարող եք անձամբ ծառայել այդ կարիքներին։ Ի՞նչ կարող եք գործնականում անել նրանց համար առաջիկա շաբաթվա ընթացքում։`