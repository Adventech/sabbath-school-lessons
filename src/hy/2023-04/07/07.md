---
title:  Հետագա ուսումնասիրության համար
date:  17/11/2023
---

Կարդացեք Էլեն Ուայթի Դարերի փափագը գլխի 497–505 էջերի «Բարի սամարացին» գլուխը։

Այսօր մեր աշխարհում կան բազմաթիվ սոված, կարիքավոր և վատ վերաբերմունքի ենթարկված մարդիկ։ Դուք կարող եք ձեր լուման ներդնել նրանց օգնելու գործում, որքան էլ այն «փոքր» թվա։ Մենք չենք պատրաստվում նախքան Հիսուսի վերադարձը լուծել աշխարհի բոլոր խնդիրները։ Մենք նման հանձնարարություն չենք ստացել։ Բայց մինչ այդ կարող ենք օգնել որևէ ծանոթ մարդու, ով բավարար սնունդ չունի, կամ եկեղեցու որևէ անդամի, ով բախվում է անարդարության, նույնիսկ մոլեռանդության, որը մեր աշխարհում նույնիսկ այսօր մեծ խնդիր է։

«Սուրբ և անարատ կրոնասիրությունն Աստծու ու Հոր առաջ այս է՝ որբերին և այրիներին նրանց նեղության ժամանակ այցելել և ինքն իրեն աշխարհից անարատ պահել։ Բարի գործերն այն պտուղն են, որը Քրիստոսը պահանջում է մեզնից. բարի խոսքեր, բարեգործություն, մեղմ վերաբերմունք աղքատների, կարիքավորների, տառապյալների նկատմամբ։ Երբ սրտերը կարեկցում են վհատությամբ և վշտով ծանրաբեռնված սրտերին, երբ ձեռքը բաց է՝ օգնելու կարիքավորին, երբ մերկը հագուստ է ստանում, օտարականին ընդունում են ինչպես տանը, այնպես էլ սրտում, հրեշտակները մոտենում են այդպիսի մարդուն, և դրան արձագանքում է նաև Երկինքը։ Արդարության, ողորմության և բարեգործության յուրաքանչյուր գործ բարեհունչ մեղեդի է դառնում երկնքում։ Հայրն Իր գահից դիտում է նրանց, ովքեր անում են ողորմության այս գործերը, և համարում է նրանց Իր ամենաթանկ գանձերը։ «Եվ նրանք Իմը կլինեն,- ասում է Զորքերի Տերը,- այն օրում, երբ ես կպատրաստեմ Իմ իսկ սեփականությունը»։ Կարիքավորների, տառապյալների հանդեպ ողորմածության յուրաքանչյուր քայլ համարվում է Հիսուսին արված քայլ։ Երբ աջակցում եք աղքատներին, կարեկցում տառապյալներին և ճնշվածներին և ընկերանում որբի հետ, ավելի եք մտերմանում Հիսուսի հետ»։ Էլեն Ուայթ, Վկայություններ եկեղեցու համար, հատոր 2, էջ 25։

**Հարցեր քննարկման համար**

`Ինչպե՞ս կարող ենք վստահ լինել, թե հասկանում ենք, որ Աստծուն և ուրիշներին սիրելու պատվիրանը գործերով փրկություն չէ։ Երբ հասկանում ենք, թե ով է Հիսուսը, և ինչ է արել Նա մեզ համար խաչի վրա (տես Փիլիպեցիներին 2.5–8), ինչո՞ւ է այդքան մեծ սխալ դառնում այն միտքը, որ մենք կարող ենք անել որևէ բան փրկություն վաստակելու կամ դրան արժանի լինելու համար։ Ինչպե՞ս կարող ենք տարբերակել փրկությունը վաստակելու համար գործեր անելը, ինչը ճակատագրական սխալ է, և մեր կյանքով այն փրկությունն ի ցույց դնելը, որն արդեն ունենք Հիսուսի մեջ։`

`Ինչպե՞ս կարող ենք ճանաչել մեզ բնորոշ նախապաշարմունքները, որոնք կարող ենք ունենալ մեզանից տարբերվողների հանդեպ։`

`Այս շաբաթվա դասի ուսումնասիրված հատվածներից բացի, ուրիշ ի՞նչ տեքստեր կարող եք գտնել Սուրբ Գրքում, որոնք հաստատում են այլոց հանդեպ բարություն ցուցաբերելու անհրաժեշտությունը՝ անկախ նրանից, թե ովքեր են նրանք։`