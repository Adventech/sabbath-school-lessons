---
title:  Ժառանգել հավերժական կյանքը
date:  14/11/2023
---

`Կարդացեք Ղուկաս 10.27, 28 համարները։ Ո՞րն էր օրենսգետի պատասխանը իր իսկ հարցին։`

Օրենսգետն էր հարցը տվել, և նա ինքն էլ պատասխանեց այդ հարցին. «Պիտի սիրես քո Տեր Աստծուն քո ամբողջ սրտով … և քո մերձավորին, ինչպես քո անձը» (Ղուկաս 10.27)։

Ո՞րն էր Հիսուսի արձագանքը։ Նա ասաց. «Ճիշտ պատասխանեցիր» (Ղուկաս 10.28)։ Հիսուսը շարունակեց նրան կոչ անել, որպեսզի օրենսգետը քայլեր աներ. «Դա արա՛ և կապրես» (Ղուկաս 10.28)։

Շատ հավատացյալներ հեշտությամբ կպատասխանեն վարդապետության և հավատքի վերաբերյալ բոլոր հարցերին։ Սակայն նրանց համար իրական մարտահրավեր է անել այն, ինչ իրենք գիտեն, որ ճիշտ է, և հետևել նրան, ինչին հավատում են։ Շատ մարդիկ, ովքեր ունեն բավականաչափ գիտելիքներ փրկվելու համար, կկորչեն, քանի որ չեն հնազանդվել իրենց բացված լույսին։ Ահա թե որքան լուրջ է այս հարցը։ Աստծուն և մերձավորին սիրելու մասին միայն իմանալը բավարար չէ։ Այդ տեղեկությունը պետք է կյանքի կոչել։

`Կարդացեք Հակոբոս 2.17–22 համարները։ Ի՞նչ զուգահեռ կա այս տեքստերի և օրենսգետին ուղղված Հիսուսի խոսքերի միջև։`

Եթե մենք սիրում ենք Աստծուն, ուրեմն կկարդանք Նրա Խոսքը, կաղոթենք, կպահենք Նրա պատվիրանները և հնազանդ կլինենք Նրա ձայնին «մեր ամբողջ սրտով»։ Եթե ես պնդում եմ, թե սիրում եմ մարդկանց, բայց չեմ մտածում նրանց մասին եկեղեցում, անտեսում եմ նրանց կարիքները, երբ կարող եմ օգնել, ի՞նչ օգուտ իմ հավատից։ Քրիստոնեությունն ընդամենը համոզմունքների հավաքածու չէ, այն ապրելակերպ է։

«Եթե մի եղբայր կամ քույր մերկ լինեն կամ օրվա ուտելիքի կարոտ, և ձեզանից մեկն ասի նրանց. «Գնացե՛ք խաղաղությամբ, տաքացե՛ք ու կշտացե՛ք», բայց մարմնին անհրաժեշտ բաները նրանց չտաք, ի՞նչ օգուտ է» (Հակոբոս 2.15, 16)։

`Որքա՞ն եք հոգ տանում ուրիշների բարօրության մասին։ Որքանո՞վ եք հետևում Պողոսի խոսքերին. «Միայն ինքներդ ձեր շահերը մի՛ փնտրեք, այլ ամեն մեկն իր ընկերոջինը ևս» (Փիլիպեցիներին 2.4)։ Աստծո շնորհով ինչպե՞ս կարող եք սովորել ավելի շատ հոգ տանել ուրիշների մասին։`