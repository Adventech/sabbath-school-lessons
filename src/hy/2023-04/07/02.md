---
title:  Հարցերի հարցը
date:  12/11/2023
---

Ո՞վ ենք մենք։ Ինչո՞ւ ենք մենք այստեղ։ Ի՞նչ է տեղի ունենում, երբ մենք մահանում ենք։ Ո՞րն է մեր վերջնական ճակատագիրը։ Սրանք, շատ առումներով, ամենակարևոր հարցերն են, որոնք կարող են տալ մահկանացու էակները, այն էակները, որոնք գիտեն, որ իրենք մահկանացու են (կենդանիները ևս մահկանացու են, սակայն չեն գիտակցում դա)։ Ղուկասի Ավետարանում ներկայացված է մի պատմություն, երբ ինչ-որ մեկը գալիս է Հիսուսի մոտ՝ տալու, ըստ էության, ամենակարևոր հարցը։

`Կարդացե՛ք Ղուկաս 10.25 համարը։ Ի՞նչ հարցրեց օրենսգետը, և ինչո՞ւ նա դա հարցրեց։`

Որքան էլ որ լուրջ է օրենսգետի տված հարցն ինքնին, Աստվածաշունչը հստակորեն նշում է, որ նա եկել էր Հիսուսին փորձելու։ Մենք գիտենք, որ երբեմն որոշ մարդիկ կարող են լինել թերահավատ, նույնիսկ անհավատ, կարող են նույնիսկ լուրջ չվերաբերվել իրենց սեփական հարցադրմանը, սակայն նրանց ևս հարկավոր է հասցնել բարի լուրը։ Հենց այդպես Հիսուսը վարվեց օրենսգետի հետ, թեև գիտեր, որ նրա մտադրությունը շիտակ չէր։ Հիսուսն այս հարցն օգտագործեց դրդելու օրենսգետին և ունկնդիրներին քննել սեփական սրտերը։ Անգամ քաջ գիտակցելով օրենսգետի դրդապատճառը՝ Հիսուսը չէր պատրաստվում անտեսել կամ անհարգալից կերպով վերաբերվել նրան։

Ի վերջո, կա՞ արդյոք ավելի կարևոր հարց, քան սա է. «Ի՞նչ անեմ, որ հավիտենական կյանքը ժառանգեմ»։ Հավատացյալի իրականացրած ցանկացած կրոնական ծեսի հետևում կանգնած է այս կարևոր հարցը։ Կա՞ արդյոք ավելի կարևոր բան այն էակների համար, որոնց կյանքը «մի գոլորշի է, որ մի կարճ ժամանակ երևում է, իսկ հետո անհետանում» (Հակոբոս 4.14)։ Որովհետև հավիտենական կյանքի միակ այլընտրանքը ոչ այլ ինչ է, քան հավիտենական մահը։

`Կարդացեք Ա Կորնթացիներին 15.30–32 համարները։ Ի՞նչ միտք է արտահայտում Պողոսն այստեղ, որն ընդգծում է հավերժական կյանքի կարևորությունը։`

Ինչքան էլ կասկածելի լինեին օրենսգետի դրդապատճառները, նա տվեց կարևոր հարց, և Հիսուսը, որ աչալրջորեն օգտագործում էր ցանկացած հնարավորություն առաքելության իրականացման համար, օգտվեց դրանից՝ մարդկանց սրտերին դիպչելու համար։

`Ինչպե՞ս կարող ենք մենք ևս ուշադիր լինել՝ օգտվելու վկայություն տալու ցանկացած հնարավորությունից, նույնիսկ եթե հանգամանքները կատարյալ չեն։`