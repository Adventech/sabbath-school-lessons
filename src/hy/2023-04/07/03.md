---
title:  Հիսուսի մեթոդը և պատասխանը
date:  13/11/2023
---

Աստվածաշունչը մեզ տեղեկացնում է, որ օրենսգետը եկել էր Հիսուսին փորձելու, բայց Հիսուսը գիտեր նրա մտադրությունը։ Աստված մեզնից լավ գիտի մեր սրտի փափագն ու ցանկությունը։ Իսկ մենք, բնականաբար, չգիտենք մեզ հարցաքննողների սիրտը կամ շարժառիթները, այնպես չէ՞։

Երբեմն այլ կրոնական հայացքների տեր մարդիկ հարցնում են մեր հավատի մասին։ Մեր մահմեդական ընկերները կարող են Հիսուսի աստվածության հետ կապված հարցեր տալ, ինչպես, օրինակ՝ «Աստվածաշնչում որտե՞ղ է Հիսուսն ասում, որ Ինքն Աստված է», կամ «Ինչո՞ւ եք ասում, որ Աստված մեկն է, երբ Երրորդությունը երեք անձից է բաղկացած»։ Թեև սրանք կանխամտածված հարցեր են, միևնույն է, այդ հարցերը տվողները կարող են սրտանց փափագել հանդիպել Հիսուսին, քանի որ խորը դատարկություն են զգում։ Մենք չենք կարող քննել նրանց սրտերը, և դրա կարիքը չկա էլ։ Հարկավոր է պարզապես լավագույնս ծառայել մարդկանց՝ անկախ նրանց ամենաթաքուն շարժառիթներից։

`Կարդացեք Մատթեոս 26.56, Գործք առաքելոց 17.11, Ա Կորնթացիներին 15.3 և Բ Տիմոթեոս 3.16 համարները։ Ինչպե՞ս են այս հատվածներն օգնում մեզ հասկանալ Հիսուսի պատասխանը օրենսգետին Ղուկաս 10.26 համարում։`

Երբեմն մենք պատասխաններ ենք ուզում, սակայն ինքներս ոչինչ չենք անում դրանք գտնելու համար։ Հիսուսն ասաց. «Օրենքում ի՞նչ է գրված, ինչպե՞ս ես կարդում» (Ղուկաս 10.26)։ Հիսուսը մատնանշեց սովորելու մի շատ կարևոր բաղկացուցիչ։ Միայն ուրիշներին լսելու փոխարեն՝ մենք ինքներս պետք է անձամբ կարդանք Սուրբ Գիրքը (Աստծո Խոսքը)։ Պատասխաններն արդեն կան, և Սուրբ Հոգին աշխատում է՝ մեր սրտերի վրա տպավորելու, թե ինչպես պետք է վարվենք։

Աստված մեզ տվել է Իր Խոսքը։ Դրանում կարող ենք գտնել ամբողջ ճշմարտությունը, որը պետք է իմանանք այն մասին, թե ինչպես է հարկավոր ապրել, ինչպես վերաբերվել ուրիշներին, և թե ինչպես կարող ենք «ժառանգել հավերժական կյանքը»։ Իհարկե, ուսուցիչներն ու ծառայողները մեծ դեր են խաղում այս գործում, բայց, ի վերջո, մենք պետք է անձամբ դիմենք Աստվածաշնչին կարևոր ճշմարտությունների համար։ «Քո խոսքը ճրագ է իմ ոտքերի համար և լույս՝ իմ ճանապարհի համար» (Սաղմոսներ 119.105)։ Այս տեքստը պարզապես պոեզիա չէ, դա սուրբ ճշմարտություն է, որը մեզ ցույց է տալիս Աստծո Խոսքը և դրա կարևորությունը հավատացյալի կյանքում։

`Հիսուսը՝ Աստծո մարմին հագած Խոսքը, միշտ մարդկանց ուշադրությունը հրավիրում էր դեպի Խոսքը։ Ի՞նչ պետք է սա մեզ ասի Աստվածաշնչի կարևորության մասին, և թե ինչու մենք պետք է մերժենք ցանկացած փիլիսոփայական կամ աստվածաբանական դատողություն, որը նվազեցնում է մեր վստահությունը Աստվածաշնչի հանդեպ։`