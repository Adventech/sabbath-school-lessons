---
title:  Սիրել դրացուն մեր անձի պես
date:  15/11/2023
---

`Կարդացեք Մատթեոս 22.37–40 համարները։ Ի՞նչ զուգահեռ կա այս տեքստերում Հիսուսի ասածի և Ղուկաս 10.27, 28 համարներում օրենսգետին Նրա տված պատասխանի միջև։`

Համաձայն Մատթեոս 22.37–40 համարների՝ Հիսուսը պարզ ասաց, որ ճշմարիտ հավատի ամենօրյա արտահայտությունը հիմնված է այս երկու պատվիրանների վրա։ Իսկ Ղուկաս 10.27, 28 համարներում հստակորեն ասվում է, որ եթե մարդ անի այս երկու բաները, ապա նա հավիտենական կյանք կունենա։

«Սերը երկնքում և երկրի վրա Աստծո կառավարման հիմքում ընկած սկզբունքն է, և այն պետք է լինի քրիստոնյայի բնավորության հիմքը ևս։ Միայն դա կարող է նրան անսասան և ամուր պահել։ Միայն դա կարող է նրան հնարավորություն տալ դիմակայելու փորձություններին և գայթակղություններին»։ Էլեն Ուայթ, Քրիստոսի առակները, էջ 49։

`Կարդացեք Գաղատացիներին 5.14, Միքիա 6.6–8 և Ա Հովհաննես 4.20, 21 համարները։ Ինչպե՞ս են այս տեքստերը հաստատում այն, ինչ Հիսուսն ասել էր մեզ։`

Պողոսն ասում է. «Որովհետև ամբողջ օրենքն այս մեկ խոսքի մեջ է կատարվում. «Քո ընկերոջը պիտի սիրես, ինչպես ինքդ քեզ»» (Գաղատացիներին 5.14)։ Ըստ Պողոսի՝ Աստծուն սիրելը գործնականում կարելի է տեսնել միայն այն դեպքում, երբ այդ սերը դրսևորվում է մարդկանց նկատմամբ մեր վերաբերմունքի մեջ։ Թեև նա նաև ասում է, որ «արդարը հավատով է ապրելու» (Հռոմեացիներին 1.17), այնուամենայնիվ հավատով ապրելը թաքնված, անհայտ կամ անտեսանելի բան չէ։ Պողոսը, Միքիան և Հովհաննեսը հստակեցնում են, որ գործերն են այն հավատի առհավատչյան, որը մենք պնդում ենք, որ ունենք։

Ա Կորնթացիներին 13-րդ գլխում Պողոսը խստորեն հայտարարում է, որ եթե մեկը պնդում է, թե ունի մեծ գիտություն կամ հավատ, և կամ մեծ գործեր է անում, նույնիսկ կյանքից է հրաժարվում, բայց սեր չունի, այդ մարդը նմանվում է «ձայն արձակող պղնձի կամ ղողանջող ծնծղայի» (Ա Կորնթացիներին 13.1)։

`Խորհե՛ք վերևում տրված Էլեն Ուայթի մեջբերման շուրջ։ Ուշադրությո՛ւն դարձրեք, թե ինչ է նա ասում այն մասին, թե ինչպես միայն սեր ունենալով մարդիկ կարող են հաստատուն մնալ և դիմադրել գայթակղությանը։ Ինչպե՞ս է այս գաղափարը ցույց տալիս, որ սիրելու պատվիրանը գործերով փրկություն չէ, այլ Հիսուսի հանդեպ ունեցած հավատի դրսևորում։`