---
title:  Դրացու համար արվող առաքելություն
date:  11/11/2023
---

> <p>Այս շաբաթվա ուսումնասիրության համար կարդացե՛ք.<p>
> Ղուկաս 10.25–37, Բ Տիմոթեոս 3.16, Հակոբոս 2.17–22, Մատթեոս 22.37–40, Գաղատացիներին 5.14, Միքիա 6.6–8։

### Հիշելու համարը.
«Նա պատասխանեց և ասաց. «Պիտի սիրես քո Տեր Աստծուն քո ամբողջ սրտով, քո ամբողջ հոգով, քո ամբողջ զորությամբ ու քո ամբողջ մտքով. և քո մերձավորին, ինչպես քո անձը» (Ղուկաս 10.27)։

Բոլորիս ծանոթ է հետևյալ տեքստը. «Պիտի սիրես քո Տեր Աստծուն քո ամբողջ սրտով, քո ամբողջ հոգով, քո ամբողջ զորությամբ ու քո ամբողջ մտքով» (Ղուկաս 10.27)։ Աստծո հանդեպ մեր սերը մակերեսային է, եթե արտահայտվում է միայն բառերով, իսկ մենք չենք հնազանդվում Նրան։ Մենք կարծում ենք, թե սիրում ենք Աստծուն, բայց ինչպե՞ս է այդ սերը դրսևորվում մեր առօրյա կյանքում։ Աստծուն սիրելը պահանջում է մեր սրտի, հոգու, մարմնի և մտքի լիակատար նվիրում ամեն օր։ Յուրաքանչյուր մարդ կարող է ասել, որ սիրում է Աստծուն, սակայն դա գիտակցված ջանք է պահանջում։

Ու թեև Աստծուն սիրելը շատ կարևոր է, Աստված նաև կամենում է, որ մենք սիրենք մարդկանց, քանի որ մարդկանց հանդեպ ունեցած մեր սերը հզոր և շատ իրական ձևով արտացոլում է մեր սերն Աստծո հանդեպ։ Ա Հովհաննես 4.20 համարում ասվում է. «Եթե մեկն ասի. «Աստծուն սիրում եմ», և իր եղբորն ատի, նա ստախոս է, որովհետև ով չի սիրում իր եղբորը, որին տեսել է, ինչպե՞ս կարող է սիրել Աստծուն, որին չի տեսել»։ Իսկ Պողոսը Գաղատացիներին 5.14 համարում ասում է. «Որովհետև ամբողջ օրենքն այս մեկ խոսքի մեջ է կատարվում. «Քո ընկերոջը պիտի սիրես, ինչպես ինքդ քեզ»»։

Այս շաբաթ մենք կփորձենք հասկանալ, թե ինչպես կարելի է այս դասը կիրառել մեր կյանքում։