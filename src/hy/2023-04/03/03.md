---
title:  Դարձեք օրհնություն ամբողջ աշխարհի համար
date:  16/10/2023
---

`Կարդացե՛ք Ծննդոց 12.1–3 համարները։ Ըստ այս տեքստերի՝ ո՞րն էր Աբրամի առաքելությունը, որը կատարելու համար Աստված նրան կանչում էր։`

Աստված հրահանգեց Աբրամին (որի անունը Նա հետագայում փոխեց Աբրահամի) լքել իր երկիրն ու ժողովրդին և գնալ մեկ այլ երկիր։ Աբրահամին երկրի վրա Իր նպատակներն իրականացնելու համար որպես գործիք օգտագործելն Աստծո ծրագրի մի մասն էր։ Եվ Աբրահամը գնաց՝ համաձայն Տիրոջ Խոսքի։ Եթե Աստված ձեզ համար ծրագիր է նախատեսել, դա կարող է լինել կոչ թողնել ձեր ընտանիքն ու հարազատներին, ձեր երկիրն ու ժողովրդին և գնալ այնպիսի մի վայր, որտեղ Նա նախատեսել է, որ դուք ծառայեք Իրեն և օրհնություն լինեք այլոց համար։

**Կարդացե՛ք հետևյալ տեքստերը։ Ի՞նչ է դրանցից յուրաքանչյուրն ասում Աստծո ուխտի, մեզ տրված Նրա խոստման մասին։**

`Ծննդոց 3.15`

`Ծննդոց 17.19`

`Թվեր 24.17`

`Եսայի 9.6`

`Դանիել 9.24–27`

`Մատթեոս 1.21`

Վերը նշված տեքստերից պարզ է դառնում, որ Աստված պատրաստվում էր իրականացնել Եդեմի պարտեզում տրված խոստումը, որ կգար Մեկը, Ով կլուծեր մեղքի խնդիրը։ Եվ այդ Մեկը՝ Հիսուս Մեսիան, պետք է ծնվեր Աբրահամի և Իսահակի (Սարայից) սերնդից։ Եբրայեցիներին 11.9 համարն ասում է, որ Իսահակն ու Հակոբը օրհնության խոստման ժառանգներն էին, որն Աստված տվել էր Աբրահամին։

Մենք հստակորեն չենք կարող ասել, թե որքան խորն էր Աբրահամը գիտակցում կամ հասկանում, թե ինչպես է խոստացված Մեսիան ծնվելու հենց իրենից, այդուհանդերձ նա հավատով հնազանդվեց Աստծո հրահանգին։ «Հավատով Աբրահամը հնազանդվեց, երբ կանչվեց գնալու այն տեղը, որն իբրև ժառանգություն էր ստանալու։ Նա ելավ գնաց՝ առանց իմանալու, թե ո՛ւր է գնում» (Եբրայեցիներին 11.8)։

Ինչպիսի՜ օրինակ մեզ համար։

`Պատկերացրեք՝ Աստված ձեզ կոչ է անում գնալ մի վայր, որն անծանոթ է ձեզ։ Ինչպե՞ս կարձագանքեիք Աստծո կոչին և ինչո՞ւ։`