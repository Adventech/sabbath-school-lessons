---
title:  Աբրահամին ուղղված կոչը
date:  17/10/2023
---

Հետևելով Աստծո խոսքին՝ Աբրահամը մտավ այն երկիրը, որն Աստված նրան հրահանգել էր։ Սակայն հենց սկզբից նա խոչընդոտների հանդիպեց։ Նա եկավ այն երկիր, որ նրան հրահանգել էր Աստված, բայց համաձայն Աստվածաշնչի՝ «այն ժամանակ քանանացիներն էին այդ երկրում» (Ծննդոց 12.6)։ Հեթանոս այս ազգը հայտնի էր իր դաժանությամբ ու բռնությամբ։ Զարմանալի չէ, որ Աբրահամի՝ այս երկիր հասնելուն պես Աստված հայտնվեց նրան և ասաց. «Քո սերնդին եմ տալու այս երկիրը» (Ծննդոց 12.7)։ Աբրահամին շատ էր պետք այդ քաջալերանքը։

Բայց միևնույն է, իրավիճակը արագորեն չէր կարգավորվելու, առնվազն՝ սկզբում։

`Կարդացե՛ք Ծննդոց 12.10–13.1 համարները։ Ի՞նչ պատահեց հետո, և ի՞նչ սխալներ գործեց այս Աստծո մարդը։`

Որքան վհատեցնող պետք է որ եղած լիներ նրա համար թողնել հարմարավետ և, ամենայն հավանականությամբ, բարգավաճ կյանքն իր հայրենիքում և գնալ՝ «առանց իմանալու, թե ո՛ւր է գնում» (Եբրայեցիներին 11.8)։ Եվ առաջին բանը, ինչին Աբրահամը բախվում է այս նոր երկրում, սովն էր։ Սովն այնքան ուժգին էր, որ նա ստիպված է լինում լքել այն վայրը, որ նրան կանչել էր Աստված, և գնալ մեկ այլ երկիր։ Դրանից հետո իրավիճակն է՛լ ավելի է վատթարանում։

«Եգիպտոսում եղած ժամանակ Աբրահամն ապացուցեց, որ բոլորիս նման անկատար մարդ էր՝ ենթակա թուլությունների։ Թաքցնելով Սարայի՝ իր կինը լինելու փաստը՝ նա անվստահություն դրսևորեց Աստծո հոգատարության նկատմամբ: Կարծես թե մի պահ անհետացան այն վեհ հավատն ու քաջությունը, որ նա այդքան հաճախ դրսևորել էր իր կյանքում։ ... Աբրահամի թերահավատության պատճառով Սարային մեծ վտանգ էր սպառնում։ Եգիպտոսի թագավորը, տեղեկանալով նրա գեղեցկության մասին, պահանջեց, որ նրան պալատ բերեն։ Նրա նպատակը Սարային իր կինը դարձնելն էր։ Սակայն Աստված Իր մեծագույն ողորմությամբ պաշտպանեց նրան՝ պատիժ ուղարկելով թագավորական ընտանիքի վրա»։ Էլեն Ուայթ, Նահապետներ և մարգարեներ, էջ 130։

Ոչ ոք երբեք չի պնդել, թե առաքելությունը կատարելը հեշտ բան է։ Սուտ խոսելով՝ Աբրահամն իրավիճակն ավելի վատթարացրեց։ Բարեբախտաբար, մեր Տերը համբերատար Աստված է, և Նա չհրաժարվեց Իր ծառայից վերջինիս գործած սխալի համար, որը, ցավոք, նրա կյանքի միակ սխալը չէր լինելու։ Որքա՜ն մխիթարական է այն միտքը, որ ի հեճուկս մեր սխալների՝ եթե մենք կառչենք Աստծուն հավատով և հնազանդությամբ, ինչպես դա արեց Աբրահամը, ոչ միայն կներվեն մեր սխալները, մեղքերն ու թուլությունները, այլև Աստված կշարունակի օգտագործել մեզ առաքելության իրագործման համար։

`Ի՞նչ դասեր կարող ենք քաղել այն պատմությունից, երբ Աբրամը Եգիպտոսում էր։`