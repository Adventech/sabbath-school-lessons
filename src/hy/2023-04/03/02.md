---
title:  Դուրս գալ հարմարավետության գոտուց
date:  15/10/2023
---

Բարի լուրը մարդկանց սրտերին հասցնելու համար Աստված նախատեսել է, որ մենք դուրս գանք մեր հարմարավետության գոտուց։ Շարունակ մեզ ծանոթ ու սիրելի շրջապատում գնտվելը մեր մեջ եսասիրություն է ծնում, ինչն էլ միշտ բերում է չարիքի։ Բաբելոնի աշտարակաշինության պատմությունը հենց այս վտանգի մասին է նախազգուշացնում։

`Կարդացե՛ք 11.1–9 համարները։ Ի՞նչ նպատակ էին հետապնդում այս մարդիկ։ Ի՞նչ էին նրանք ուզում անել, և ինչո՞ւ Աստված խառնեց նրանց ծրագրերը։`

Բաբելոնի աշտարակաշինության պատմությունն իրականում այդ ժողովրդի փառասիրության մասին է։ Նրանք ծրագրել էին վեր խոյացնել հոյակերտ ու փառահեղ մի աշտարակ ու քաղաք, որոնց նմանն այլևս ոչ մի տեղ աշխարհում չէր լինի, «մի աշտարակ, որի գագաթը մինչև երկինք հասնի, և մեզ համար համբավ ձեռք բերենք» (Ծննդոց 11.4)։

Այսօր էլ որքան հաճախ են մարդիկ փորձում անել նույնը, լինի դա քաղաքականության, արվեստի, ձեռներեցության, թե նույնիսկ կրոնի միջոցով։ Կան մարդիկ, որոնք ուզում են մեծ համբավ ու հռչակ ձեռք բերել։ Սակայն որքա՜ն ապարդյուն ու անիմաստ են նրանց ջանքերը (տե՛ս Ժողովող 2.1–11)։

Ծննդոց 11.4 համարում Աստվածաշունչն ասում է, որ Բաբելոնի բնակիչները աշտարակաշինության մեջ տեսնում էին աշխարհով մեկ ցիրուցան լինելուց խույս տալու միջոց։ Այս մարդկանց սեփական եսասիրական դրդապատճառները ստիպում էին նրանց մշտապես միասին լինել։ Սակայն Աստված այլ ծրագիր ուներ։

Նրանք նաև այս գործի համար միաբանվեցին։ Բայց «Տերն ասաց. «Ահա մեկ ազգ է, և մեկ լեզու նրանց բոլորի համար, և ահա սկսեցին կառուցել, ու հիմա նրանց համար դժվար չի լինի կառուցել այն, ինչ որ խորհեցին» (Ծննդոց 11.6)։ Մարդկանց այս հավակնոտ ծրագիրն իրականում չարիք էր։

Թեև Աստվածաշնչում հստակորեն այդ մասին գրված չէ, սակայն Էլեն Ուայթն ասում է, որ այս մարդիկ չէին վստահում Աստծո խոստմանը, թե Նա այլևս երբեք երկիրը չի կործանի ջրհեղեղի միջոցով (Ծննդոց 9.14, 15)։ Սեփական ջանքերով սեփական ապահովության հարցը լուծելը նրանք ավելի խելամիտ համարեցին, քան Աստծո Խոսքին վստահելը։ Ինչպիսի իրական դրդապատճառ էլ որ ունենային, Աստված գիտեր, որ նրանց մտադրությունները մաքուր չէին, այլ լի էին եսասիրական նկրտումներով։ Եվ Աստված թույլ չտվեց նրանց կյանքի կոչել իրենց նպատակը։

`Արդյո՞ք դուք կազմում եք մաս այնպիսի համայնքի կամ էթնիկ խմբի, որն իրեն ավելի հարմարավետ է զգում իր ներսում պարփակված։ Ի՞նչ կերպ կարող եք մասնակցել մարդկանց կյանքին, որոնք ձեր համայնքի մասը չեն, գուցե նույնիսկ պատկանում են այլ ռասայի կամ ազգության։`