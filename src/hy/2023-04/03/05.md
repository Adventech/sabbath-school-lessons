---
title:  Վաղ եկեղեցին և հարմարավետության գոտիները
date:  18/10/2023
---

`Կարդացե՛ք Գործք առաքելոց 8.1–4 համարները։ Ի՞նչը պատճառ դարձավ, որ վաղ եկեղեցու հավատացյալները դուրս գային իրենց հարմարավետության գոտուց և ցրվեին տարբեր վայրեր։`

Մինչ այդ պահը վաղ եկեղեցին հիմնականում Երուսաղեմում էր (կամ հրեական տարածքում, հրեա ժողովրդի մեջ)։ Երբ սկսվեցին հալածանքները, որոնցում ակտիվորեն ներգրավված էր նաև Սողոսը՝ նվիրյալ հրեան և փարիսեցին, Երուսաղեմի եկեղեցին ցիրուցան եղավ ամբողջ Հուդայով ու Սամարիայով մեկ։ Գործք առաքելոց 1.8 համարում Հիսուսը կանխատեսեց. «Իմ վկաները կլինեք Երուսաղեմում, ամբողջ Հրեաստանում ու Սամարիայում»։ Այս կանխատեսումն իրականացավ։ Ինչպես նշված է Գործք առաքելոց 8.4 համարում. «Իսկ ցրվածները շրջում էին՝ Աստծու խոսքն ավետարանելով»։

Նույնիսկ այն բանից հետո, երբ եկեղեցին սկսեց տարածվել Երուսաղեմի սահմաններից դուրս, աշակերտները շարունակում էին ավետարանել հրեաների տարածաշրջաններում կամ այլ քաղաքների հրեա ժողովրդով բնակեցված թաղամասերում։ Գործք առաքելոց 11.19 համարում նշված է, որ եկեղեցին տարածվել էր ընդհուպ մինչև Փյունիկիա (Լիբանան) և Կիպրոս, սակայն այդ փուլում աշակերտները լուրը հրեաներից բացի ոչ ոքի չէին քարոզում։ Հիսուսի աշակերտները, ինչպես նաև վաղ եկեղեցին, բնավ մտադիր չէին օգնելու հեթանոսներին գալ դեպի Տերը։ Ամեն ինչ արվում էր միայն հրեաներին դարձի բերելու համար։ Այդ ժամանակ եկեղեցու առաքելության մասին նրանց պատկերացնումները շարունակում էին մնալ չափազանց սահմանափակ։

Պետրոսը՝ Հիսուսի աշակերտն ու վաղ եկեղեցու կարկառուն դեմքերից մեկը, դեմ էր, որ Ավետարանի լուրը հասներ հեթանոսներին, նույնիսկ այն բանից հետո, երբ Պողոսն սկսեց ավետարանել հեթանոսներին։ Պետրոսը հայտնի էր որպես թլպատվածների (այսինքն հրեաների), իսկ Պողոսը՝ հեթանոսների առաքյալ (Գաղատացիներին 2.8)։ Ավելի վաղ շրջանում Պետրոսը խուսափում էր նույնիսկ հեթանոսների ընկերակցությամբ նկատվելուց (Գաղատացիներին 2.11, 12)։ Սակայն Աստված Պետրոսին հանեց նրա հարմարավետության գոտուց և փոխեց նրա սիրտը։ Պետրոսը սկսեց հասկանալ, թե ինչ էր իսկապես իրենից ներկայացնում Ավետարանի հանձնարարութունը, և ինչ պետք է իրականացներ Հիսուսի մահը ամբողջ աշխարհի համար։

`Կարդացե՛ք Գործք առաքելոց 10.9–15, 28, 29 համարները։ Ի՞նչ լուր էր Տերը տալիս Պետրոսին, և ինչպե՞ս պետք է մեր օրերում այս սկզբունքը կիրառենք մեր առաքելության իրականացման համար։`