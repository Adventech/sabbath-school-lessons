---
title:  Հետագա ուսումնասիրության համար
date:  20/10/2023
---

Կարդացե՛ք Էլեն Ուայթի Գործք առաքելոց գրքի 25–34 էջերի «Մեծ հանձնարարությունը» և 131–142 էջերի «Ճշմարտությունը որոնողը» գլուխները։

«Նախքան երկինք համբարձվելը Քրիոստոսը հանձնարարություն տվեց Իր աշակերտներին։ Նա նրանց ասաց, որ պետք է լինեին այն կամքի կատարողները, համաձայն որի Ինքն աշխարհին կտակեց հավերժական կյանքի գանձերը։ Դուք եղել եք հանուն աշխարհի Իմ արած զոհաբերության ականատեսները, ասաց Հիսուսը նրանց։ Դուք տեսել եք Իսրայելի համար կատարած Իմ գործը։ Ու թեև Իմ ժողովուրդը չէր գալիս Ինձ մոտ, որպեսզի կյանք ունենար, թեև քահանաներն ու կառավարիչներն Ինձ հետ վարվեցին ինչպես կամեցան, ու թեև մերժեցին Ինձ, նրանք Աստծո Որդուն ընդունելու ևս մեկ հնարավորություն կունենան։ Դուք տեսել եք, որ Ես սիրով ընդունում եմ բոլոր նրանց, ովքեր գալիս են Ինձ մոտ՝ խոստովանելով իրենց մեղքերը։ «Ինձ մոտ եկողին Ես դուրս չեմ անի» (Հովհաննես 6.37)։ Ձե՛զ, Ի՛մ աշակերտներ, Ես հանձնում եմ ողորմության այս ուղերձը։ Այն պետք է տրվի և՛ հրեաներին, և՛ հեթանոսներին՝ նախ Իսրայելին, այնուհետև բոլոր ազգերին, լեզուներին և ժողովուրդներին։ Բոլոր նրանք, ովքեր հավատան, պետք է միավորվեն մեկ եկեղեցում»։ Էլեն Ուայթ, Գործք առաքելոց, էջ 27, 28։

Մեծ հանձնարարությունը հստակ է. «Արդ գնացե՛ք, աշակե՛րտ դարձրեք բոլոր ազգերին» (Մատթեոս 28.19)։ Այս տեքստը հստակորեն ասում է, որ անհրաժեշտ է գնալ վկայելու ուրիշների՝ հատկապես այլ ազգերի մոտ։

«Ավետարանի մասին պատմելու հանձնարարությունը Քրիստոսի թագավորության կանոնադրությունն է։ Աշակերտները պետք է ջանասիրաբար աշխատեին մարդկանց փրկության համար՝ բոլորին հասցնելով ողորմության հրավերը։ Նրանք չպետք է սպասեին, որ մարդիկ գան իրենց մոտ, այլ պետք է գնային ժողովրդի մոտ իրենց ուղերձով»։ Էլեն Ուայթ, Գործք առաքելոց, էջ 28։

«Աշխարհում կան շատ մարդիկ, ովքեր ավելի մոտ են Աստծո արքայությանը, քան մենք ենթադրում ենք։ Մեղքի այս մութ աշխարհում Տերն ունի բազմաթիվ թանկարժեք գոհարներ, որոնց մոտ Նա կառաջնորդի Իր լրաբերներին։ Ամենուր կան մարդիկ, ովքեր ամուր կկանգնեն Քրիստոսի դրոշի ներքո։ Շատերն Աստծո իմաստությունը ամեն ինչից վեր կդասեն և կդառնան հավատարիմ լուսակիրներ։ ... Համոզված լինելով, որ Պետրոսի վարքն ուղղակիորեն կատարում էր Աստծո ծրագիրը, և որ նրանց նախապաշարմունքները հակասում էին Ավետարանի ոգուն, նրանք փառաբանեցին Աստծուն՝ ասելով. «Ուրեմն Աստված հեթանոսներին ևս դեպի կյանք տանող ապաշխարություն տվեց»։ Առանց վեճերի ու բախումների նախապաշարմունքները կոտրվեցին, հրեաները հրաժարվեցին իրենց բացառիկ համարել, և ճանապարհ բացվեց Ավետարանը հեթանոսներին հռչակելու համար»։ Էլեն Ուայթ, Գործք առաքելոց, էջ 140–142։

**Հարցեր քննարկման համար**

`Ինչպե՞ս կսահմանեք «առաքելություն» բառը, որը նկարագրում է առաքելությունը ձեր սեփական կյանքում։`

`Ինչպե՞ս կարող եք ձեր վերաբերմունքի ու վարքագծի մեջ ամեն պահի դրսևորել առաքելությունը։ Ինչպե՞ս կարող եք այն իրականացնել նույնիսկ ձեր առօրյա գործերի միջոցով։`

`Որքա՞ն կարևոր է, որ մենք քննենք մեր սրտերը և ուժ փնտրենք ի վերուստ, որպեսզի զերծ լինենք նախապաշարմունքներից։`