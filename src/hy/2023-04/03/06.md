---
title:  Սկսեք այնտեղից, որտեղ գտնվում եք
date:  19/10/2023
---

`Կարդացե՛ք Գործք առաքելոց 1.8 համարը։ Աշխարհի հետ բարի լուրով կիսվելու կամ դրա համար Աստծո վկաները լինելու ի՞նչ սկզբունք ներկայացրեց Հիսուսը։`

Սա Հիսուսի կողմից հաստատված սկզբունքն է, որը ցույց է տալիս, թե ինչպես պետք է գործենք որպես Նրա աշակերտներ, որ ուզում են բարի լուրով կիսվել այլոց հետ։ Ճշմարտությամբ կիսվելը բնավ այն չէ, որ ուրիշներին համոզեք, թե որքան սխալ են նրանք, այլ այն, որ նրանց ներկայացնեք Հայտնություն 14.6–12 համարների երեք հրեշտակների լուրի մեջ նկարագրված Հիսուսին։

Այդուհանդերձ, Գործք առաքելոց 1.8 համարում Հիսուսը որոշ սկզբունքներ է ներկայացնում։

Նախ, «Իմ վկաները կլինեք Երուսաղեմում»։ Ինչպես արդեն տեսանք (թեև ավելորդ չէ կրկնել), մենք պետք է Հիսուսի վկաները լինենք մեր բնակության վայրերում։ Դա կարող է լինել մեր տունը, եկեղեցին, թաղամասը, քաղաքը կամ գյուղը։ Հարկավոր է, որ մենք Նրա վկաները լինենք այնտեղ, ուր Նա մեզ ի սկզբանե դրել է՝ մեր տունն ու աշխատանքի վայրը, այսինքն մեզ ամենամոտը գտնվող մարդկանց համար։ Այս ցանկում, բացի մեր ընտանիքից, կարող են լինել նաև մեր հարազատներն ու բարեկամները, եկեղեցու եղբայրներն ու քույրերը, գործընկերները, հարևանները, համագյուղացիները կամ համաքաղաքացիները։

Երբեմն մարդիկ կարծում են, թե Հիսուսի իրական վկաներ լինելու համար անհրաժեշտ է գնալ հեռավոր երկրներ, միանգամայն այլ մշակույթի կրող ժողովրդի մեջ, բայց չեն վկայում այս պահին իրենց մոտ գտնվող մարդկանց։ Մենք պետք է սկսենք մեր շրջակայքից, հետո միայն գնանք այնտեղ, ուր Տերը մեզ կառաջնորդի։

Հաջորդը, «ամբողջ Հրեաստանում ու Սամարիայում, մինչև աշխարհի ծայրերը» (Գործք առաքելոց 1.8)։ Եվ կրկին Հիսուսը հաստատում է այն փաստը, որ վկայությունը կոտրում և անցնում է մշակութային սահմանները։ Սկսելով մեր տանից, հայրենի գյուղից ու քաղաքից՝ գուցե մի օր կանչվենք մեկնելու այլ տարածաշրջաններ՝ վկայելու այլ սոցիալական, էթնիկ կամ կրոնական խմբերի պատկանող մարդկանց։ Տվյալ մշակույթի կամ լեզվի կրող լինելը կարող է բավականին հեշտացնել մեզ համար վկայության գործը։ Աշխարհի որոշ տարածաշրջաններում եկեղեցու կազմում կարելի է հանդիպել միայն մեկ տոհմի կամ ցեղի ներկայացուցիչների։ Սակայն Հիսուսի Մեծ հանձնարարությունը հուշում է, որ որպես Նրա վկաներ՝ հարմարավետության գոտուց դուրս գալն ու այս մարդկանց համար մեր ջանքերն ու ռեսուրսները ներդնելը ծայրահեղ կարևոր է։

`Առաջադրանք. պարզե՛ք, թե ձեր հարևանությամբ ովքեր են ապրում, որ ունեն հատուկ կարիքներ, որոնց հետ եկեղեցին դեռևս չի աշխատել։`

`Ինչ անել. աղոթեք մոտ ապագայում հատուկ կարիքներով մարդկանց համար իրականացվելիք առաքելության մեջ ներգրավվելու համար։`