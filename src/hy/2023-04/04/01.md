---
title:  Մասնակցում ենք Աստծո առաքելությանը
date:  21/10/2023
---

> <p>Այս շաբաթվա ուսումնասիրության համար կարդացե՛ք.<p>
> Ծննդոց 18, Հակոբոս 5.16, Հռոմեացիներին 8.34, Եբրայեցիներին 7.25, Ծննդոց 19.1–29, Ծննդոց 12.1–9։

### Հիշելու համարը.
«Ձեզ նոր պատվիրան եմ տալիս, որ սիրեք միմյանց. ինչպես Ես ձեզ սիրեցի, նույնպես դո՛ւք միմյանց սիրեք։ Դրանով բոլորը կճանաչեն, որ դուք Իմ աշակերտներն եք, եթե միմյանց նկատմամբ սեր ունենաք» (Հովհաննես 13.34, 35)։

Հենց սկզբից Աբրահամն ուզում էր, որ Աստված իրեն օգտագործի առաքելության համար։ Սա տեսնում ենք, օրինակ, Ծննդոց 18-րդ գլխում, երբ Աստված նրան զգուշացրեց, թե ինչպիսին է լինելու Սոդոմի ու Գոմորի վախճանը։ «Որովհետև Տեր Աստված ոչինչ չի անի, մինչև որ Իր խորհուրդը չհայտնի իր ծառաներին՝ մարգարեներին» (Ամովս 3.7)։ Սոդոմի ու Գոմորի պատմության մեջ Նրա ծառա մարգարեն Աբրահամն էր։

Աբրահամը հանգստանում էր ցերեկվա տապին, երբ երեք ճամփորդի նկատեց։ «Այս մարդկանց մեջ Աբրահամը տեսնում էր ընդամենը երեք հոգնած ճամփորդի՝ մտքով անգամ չանցկացնելով, որ նրանց մեջ է այն Մեկը, Ում նա կարող էր օրինական կերպով երկրպագել»։ Էլեն Ուայթ, Նահապետներ և մարգարեներ, էջ 138, 139։

Սակայն Աբրահամը շատ շուտով անձամբ ներգրավվեց Աստծո առաքելության մեջ։ Եվ ինչպես մեզ հայտնում է վերը նշված գլուխը, այդ ներգրավվածության շրջանակներում նա պետք է աղոթեր և բարեխոսեր Սոդոմի ու Գոմորի ժողովրդի համար։ Նա ուզում էր հասկանալ՝ կա՞ արդյոք մի լուծում, որ այս մարդիկ փրկվեն՝ ի հեճուկս իրենց սեփական ցանկության։ Եվ ի՞նչ է սա, եթե ոչ ամենաիսկական առաքելությունը։

Այս գլխում բացահայտվում են Աբրահամի երեք մեծագույն հոգևոր հատկանիշները՝ հյուրընկալություն, սեր և աղոթք, որոնք կարող են մեծապես օգնել նաև առաքելության մեջ։