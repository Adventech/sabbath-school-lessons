---
title:  Աբրահամի առաքելությունը
date:  25/10/2023
---

`Կարդացե՛ք Ծննդոց 19.1–29 համարները։ Ո՞րն էր Աբրահամի հյուրընկալության, սիրո և աղոթքի արդյունքը։`

Տեքստում հետաքրքիր կերպով նկարագրվում է Ղովտի գտնվելու վայրը Սոդոմ քաղաքում. «Ղովտը նստած էր Սոդոմի դարպասի մոտ» (Ծննդոց 19.1)։ Սա նշանակում է, որ նա քաղաքում կարևոր դեր ուներ, ըստ ամենայնի, որևէ պաշտոնյա էր, որովհետև այն ժամանակներում դարպասի մոտ նստելու առավելությունը պատկանում էր միայն թագավորներին, դատավորներին և որևէ պաշտոն զբաղեցնող մարդկանց (Բ Թագավորաց 19.8, Երեմիա 38.7, Հռութ 4.1)։

Ծննդոց 19-րդ գլխում պատմվող Ղովտի և 18-րդ գլխում պատմվող Աբրահամի պատմությունները գրեթե զուգահեռ են։ Թե՛ Աբրահամը, թե՛ Ղովտը նստած էին մուտքի կամ դարպասի մոտ(Ծննդոց 18.1, Ծննդոց 19.1), երկուսն էլ օտարականներին հրավիրում են իրենց կացարան՝ հանգստանալու (Ծննդոց 18.3, 4, Ծննդոց 19.2), երկուսն էլ իրենց հյուրերի համար ուտելիք են պատրաստում (Ծննդոց 18.4–8, Ծննդոց 19.3)։ Չնայած իր բոլոր թերություններին՝ տեսնում ենք, որ Ղովտն էլ բարի հատկանիշներ ուներ։

«Տերը Սոդոմի ու Գոմորի վրա ծծումբ և կրակ թափեց Տիրոջ կողմից՝ երկնքից։ Կործանեց այն քաղաքները, ամբողջ դաշտավայրը, այդ քաղաքների բոլոր բնակիչներին և երկրի ամբողջ բուսականությունը» (Ծննդոց 19.24, 25)։

Մենք չգիտենք, թե որքան մարդ է ապրել այդ քաղաքներում այս պատմության ժամանակներում, սակայն քաղաքից դուրս եկան ընդամենը չորս հոգի, իսկ փրկվեցին ընդամենը երեքը։ Նույնը տեղի ունեցավ նաև ջրհեղեղի ժամանակ։ Մենք չգիտենք, թե որքան մարդ է ապրել այն ժամանակ, սակայն գիտենք, որ ճնշող մեծամասնությունը չի փրկվել։

Այն փաստը, որ Սոդոմի բնակիչների չափազանց քիչ մասը փրկվեց, լույս է սփռում մեր առաքելության հավանական արդյունքների վրա, որ ոչ բոլորը կփրկվեն։ Իհարկե, մենք շատ կուզենայինք, որ յուրաքանչյուր ոք ընդունի Հիսուսին և Նրա առաջարկած փրկության ծրագիրը, սակայն մարդկանց շնորհված է ազատ կամք։ Մեր առաջադրանքն է որքան հնարավոր է շատ մարդու հորդորել ընդունել Հիսուսին։ Երբ մենք կատարում ենք մեր առաքելությունը, Աստված Սուրբ Հոգու միջոցով օգնում է մեզ, սակայն Նա երբեք չի բռնանա որևէ մեկի կամքի վրա։ Ազատ կամքի էությունն այն է, որ, ի վերջո, որքան էլ որ մենք աղոթենք, ինչքան ջանք էլ որ գործադրենք, մարդը փրկվում է բացառապես իր ընտրության արդյունքում։

`Ինչպե՞ս պետք է փորձենք չհուսալքվել, երբ, հակառակ մեր ջանքերի, չենք տեսնում մեր փափագած պտուղները։`