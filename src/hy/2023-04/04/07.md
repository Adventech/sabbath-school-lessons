---
title:  Հետագա ուսումնասիրության համար
date:  27/10/2023
---

«Աբրահամի աղոթքի շարժիչ ուժը կորչող հոգիների նկատմամբ նրա սերն էր։ Նա ատում էր այլասերված քաղաքի բնակիչների մեղքերը, սակայն նրա փափագը մեղավորների փրկությունն էր։ Նրա խորը անհանգստությունը Սոդոմի բնակիչների համար պետք է մեզ օրինակ ծառայի. մեզ պատշաճում է նույնն զգալ անապաշխար մարդկանց նկատմամբ։ Մենք պետք է ատենք մեղքը, սակայն խղճահարությամբ ու սիրով լցվենք մեղավորի նկատմամբ։ Մեր շուրջբոլորը մարդիկ են, որոնք եթե Աստծուն չընդունեն, Սոդոմի բնակիչների տխրահռչակ վախճանին կարժանանան։ Ամեն օր ավարտվում է ինչ-որ մեկի փորձաշրջանը։ Ամեն ժամ ինչ-որ մեկն անցնում է այնտեղ, ուր շնորհն այլևս նրան չի օգնի։ Եվ ո՞ւր են նախազգուշացման ու խնդրանքի այն ձայները, որոնք հորդորում են մեղավորին խույս տալ այս սարսափելի վախճանից։ Ո՞ւր են այն ձեռքերը, որոնք պարզված են մեղավորին մահվան ճահճից հանելու։ Ո՞ւր են նրանք, որ խոնարհությամբ ու հաստատակամ հավատով կխնդրեն Աստծուն այդ մեղավորի համար»։

«Աբրահամի հոգին Քրիստոսի հոգին էր։ Ինքը՝ Աստծո Որդին, մեղավորի ամենամեծ Բարեխոսն է։ Վճարած լինելով մեղավորի փրկագինը՝ Նա գիտի մարդու իրական արժեքը։ Իր աստվածային մաքրամաքուր բնույթի ողջ ուժգնությամբ ատելով մեղքը՝ Քրիստոսը մեղավորի նկատմամբ այնպիսի սեր ցուցաբերեց, որն ունակ է ընկալելու միայն անվերջ բարությունը։ Խաչի վրա՝ հոգեվարքի մեջ, Իր ուսերին կրելով ողջ աշխարհի մեղքի բեռը՝ Նա աղոթում էր Իրեն տառապանք պատճառողների ու սպանողների համար. «Հա՛յր, ների՛ր նրանց, որովհետև չգիտեն, թե ի՛նչ են անում» (Ղուկաս 23.34)»»։ էլեն Ուայթ, Նահապետներ և մարգարեներ, էջ 140։

«Շրջապատող ազգերը մեծ հարգանք էին տածում Աբրահամի նկատմամբ, նրան մեծարում էին որպես հզոր իշխանի, իմաստուն և կարող առաջնորդի։ Աբրահամը չէր խուսափում իր հարևանների հետ շփումից։ Նրա կենսակերպն ու բնավորությունը, խստիվ հակադրվելով հարևանների կռապաշտական կենսակերպի հետ, անջնջելի ազդեցություն էին թողնում ի վկայություն իրական հավատի։ Նա անսասան կերպով հավատարիմ էր Աստծուն։ Նրա բարությունն ու մեծահոգությունը հարևան ազգերի մոտ բարի-դրացիական տրամադրվածություն ու վստահություն էին առաջացնում, իսկ նրա անեղծ մեծությունը հարգանք ու պատիվ էր ներշնչում»։ էլեն Ուայթ, Նահապետներ և մարգարեներ, էջ 133, 134։

**Հարցեր քննարկման համար**

`Սուրբ Գրքում ուրիշ ի՞նչ օրինակներ կան, երբ մարդիկ իրականացնում են իրենց առաքելությունը։ Ի՞նչ կասեք Հովհաննես Մկրտչի մասին։ Ըստ ձեզ՝ նա հաջողա՞կ էր։`

`Կարդացե՛ք Ծննդոց 19.30–36 համարները։ Ի՞նչ է սա մեզ պատմում Սոդոմից փրկված մարդկանցից ոմանց բնավորության մասին։`

`Ուրիշ ի՞նչ դասեր կարող ենք քաղել Աբրահամի օրինակից առաքելության և դրա իրականացման վերաբերյալ։`

`Խորհե՛ք այս մասին. ըստ ձեզ՝ Սոդոմի բնակիչների համար Աբրահամի բարեխոսությունը հաջողվե՞ց, թե՞ ձախողվեց։`