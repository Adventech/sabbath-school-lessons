---
title:  Հնազանդություն Աստծո կամքին
date:  26/10/2023
---

`Կարդացե՛ք Ծննդոց 12.1–9 համարները։ Այս տեքստերն ի՞նչ են սովորեցնում Աստծո կամքին հնազանդ լինելու մասին, նույնիսկ երբ առջևում շատ աղոտ ճանապարհ է։`

Աբրահամի մեծագույն հոգևոր հատկանիշներից մեկն Աստծո կամքին հնազանդ լինելն էր։ Աստծո հետ ունեցած նրա ողջ փորձառությունը բնութագրվում է որպես հնազանդություն։

Նրա կանչվելը. Աբրահամը բարդ հրահանգ ստացավ երկնքից. «Տերն ասաց Աբրամին. «Գնա՛ քո երկրից, քո ազգականներից և քո հոր տնից այն երկիրը, որ Ես ցույց կտամ քեզ»» (Ծննդոց 12.1)։ Երբ նա երկնքից եկող ձայն լսեց, գուցե և առաջին ցանկությունը լիներ ուշադրություն չդարձնել այդ ձայնին՝ կարծելով թե զգայապատրանք է ունենում։ Կամ կարող էր չհնազանդվել ու ասել, օրինակ, Չեմ ուզում ոչ մի տեղ գնալ, այստեղ ինձ դուր է գալիս։ Չէ՞ որ «այն երկիրը, որ Ես ցույց կտամ քեզ» բնութագիրը բավականին տարօրինակ է որպես նպատակակետի նկարագրություն։ Սակայն նա ընդունեց մարտահրավերը։ Նա իր կամքը հնազանդեցրեց Աստծո կամքին և լքեց իր հայրենիքն ու հայրենի տունը. «Եվ Աբրամը գնաց, ինչպես Տերն ասել էր նրան» (Ծննդոց 12.4)։

Երկրի ընտրությունը. Ղովտի և Աբրահամի խաշնարածների միջև վեճ ծագեց, սակայն Աբրահամը կռվարար մարդ չէր ու չէր պատրաստվում վիճել իր բարեկամի հետ։ Նա այստեղ ևս հնազանդվեց Աստծո կամքին, Ով նրան այս անգամ ևս օրհնեց. «Տերն ասաց Աբրամին, երբ Ղովտը նրանից բաժանվել էր. «Աչքերդ բարձրացրո՛ւ և քո կանգնած տեղից նայի՛ր դեպի հյուսիս ու հարավ, դեպի արևելք ու արևմուտք. որովհետև այս ամբողջ երկիրը, որ դու տեսնում Ես, քեզ եմ տալու և քո սերնդին հավիտյան» (Ծննդոց 13.14, 15)։

Սոդոմի ու Գոմորի կործանումը. Երբ Աստված Աբրահամին հայտնեց այս երկու քաղաքներին սպասվող վախճանը, Աբրահամը, որը սիրով էր լցված այդ մարդկանց նկատմամբ, փորձում էր փրկել նրանց։ Բայց քանի որ այդ քաղաքներում նույնիսկ տասը արդար չգտնվեց, քաղաքները կործանվեցին։ Աբրահամը հնազանդվեց Աստծո կամքին և ընդունեց Նրա դատաստանն այս քաղաքների համար։

Աստված կարողանում էր Աբրահամին օգտագործել, որովհետև Աբրահամը հնազանդ էր՝ անկախ հանգամանքներից։ Մենք ևս այսպիսին պետք է լինենք։

`Առաջադրանք. քաղաքներում Ավետարանի լուրը տարածողներն այսօր բազում խոչընդոտների են բախվում։ Մենք պետք է աղաչենք Աստծուն միջամտել, որպեսզի այդ գործն իրականանա պատշաճորեն և արդյունավետորեն։`

`Ինչ անել. փորձեք գտնել մեկին, ում կյանքում գուցե տեղի են ունեցել միևնույն բնույթի խնդիրներ, ինչ ձեր իսկ կյանքում։ Ասեք նրան, որ աղոթում եք իր համար, և խնդրեք Աստծուն ցույց տալ ձեզ, թե ինչպես կարող եք օգտակար լինել։`