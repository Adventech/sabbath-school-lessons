---
title:  Հյուրընկալության պարգևը
date:  22/10/2023
---

`Կարդացե՛ք Ծննդոց 18.1–15 համարները։ Հյուրընկալության ի՞նչ բաղադրիչներ են ցուցադրված իր հյուրերին տված Աբրահամի պատասխանի մեջ։`

Աբրահամը նստած էր իր վրանի մուտքի մոտ օրվա ամենաշոգ ժամին։ Սա անսովոր վարք է, քանի որ ամռանը, օրվա այդ ժամին, երբ արևը զենիթում է, բնական է, որ մարդիկ հանգստանան ստվերում կամ զով մի վայրում։ Աբրահամը, անտեսելով տապը, միգուցե նստել էր դրսում, որպեսզի, եթե պետք լիներ, որևէ անցորդի՞ օգներ։

Եվ հենց այդ պահին նա նկատեց երեք անցորդների։ Ըստ իր սովորության՝ նա պետք է նրանց հյուրընկալության առաջարկ աներ։ Սա է պատճառը, որ Աբրահամն ինքը սկսեց նրանց հետ խոսել։ Ըստ տեքստի՝ նա իր նստած տեղից ընդառաջ է վազում նրանց։ Սա կարևոր պահ է. Աբրահամն արդեն որոշել էր ընդունել նրանց, նախքան նրանք կհասնեին իրեն և պարզ կդառնար, որ իր տուն են եկել։

«Թող մի քիչ ջուր բերեն, լվացե՛ք ձեր ոտքերը և հանգստացե՛ք ծառի տակ։ Եվ ես մի պատառ հաց բերեմ, և զորացրե՛ք ձեր սրտերը, հետո կգնաք, որովհետև դրա համար եք եկել ձեր ծառայի մոտ» (Ծննդոց 18.4, 5)։

Աբրահամը լավ էր գիտակցում իր առաքելությունը՝ հեթանոսության, կռապաշտության ու բազմաստվածության մեջ խեղդվող աշխարհի հետ կիսել Աստծո մասին լուրը։ Եվ ինչպես պարզ է դառնում այս պատմությունից, ասես հենց նոր հորիզոնում հայտնված այս օտարականների հանդեպ իր առաքելությունն իրականացնելու համար նա օգտագործում էր հենց հյուրընկալությունը։

Իսկ Աբրահամի «մեծ ընտանիքը կազմված էր ավելի քան հազար շնչից, և շատերը հեթանոսությունից նոր դարձի եկած մարդիկ էին։ Նման ընտանիքն ամուր ղեկավարի կարիք ուներ։ Թույլ ու անվճռական մեթոդներն օգուտ չէին տա։ ... Աբրահամի ազդեցությունը տարածվում էր իր ընտանիքի սահաններից դուրս։ Ամեն նոր վայրում վրան խփելիս Աբրահամը զոհաբերության ու երկրպագության նպատակով անպայման զոհասեղան էր կառուցում դրա մոտ։ Երբ նա վրանը հավաքում ու տեղափոխվում էր, զոհասեղանը մնում էր, և շատ քոչվոր քանանացիներ, որոնք Աստծո մասին տեղեկացել էին Նրա ծառա Աբրահամի կենսակերպի շնորհիվ, կանգ էին առնում զոհասեղանի մոտ՝ Յահվեին զոհ մատուցելու համար»։ Էլեն Ուայթ, Կրթություն, էջ 187։

Հենց սկզբից այս մարդը գիտակցում էր, որ Աստված իրեն կանչել է առաքելություն իրականացնելու, և որ խոստացված երկիր իր ուղևորությունն անհոգ արձակուրդ չէր. նա պետք է օրհնություն դառնար շրջակայքում ապրող ազգերի, իսկ նրա սերունդները՝ աշխարհի համար։

`Աբրահամի հյուրընկալության ի՞նչ սկզբունքներ կարող եք կիրառել ձեր կյանքում։`