---
title:  Աբրահամի աղոթքի հոգին
date:  24/10/2023
---

`Կարդացե՛ք Ծննդոց 18.23–32 և Հակոբոս 5.16 համարները։ Ի՞նչ պետք է սա մեզ սովորեցնի բարեխոսական աղոթքի զորության մասին։`

Աստծո և Աբրահամի միջև տեղի ունեցող երկխոսությունը բարեխոսական աղոթքի օրինակ է։ Աբրահամն այս գլխում ներկայացվում է որպես Սոդոմի ու Գոմորի բնակիչների համար Աստծո առաջ բարեխոսող մեկը։ Նա աղաչում էր նրանց համար, այսինքն ինչ-որ առումով գործում էր որպես Հիսուսի նախակերպար, Ով Հոր առաջ բարեխոսում է մեզ համար։ Այսօր մեր առաքելությունը հաջողությամբ կպսակվի միայն այն դեպքում, երբ դրա մի մասը կազմի այսպիսի աղոթքը։

Աբրահամը սովորեց սիրել Սոդոմի, Գոմորի և շրջակայքի մյուս քաղաքների բնակիչներին։ Ահա թե ինչու նրա աղոթքն ազնիվ ու շիտակ էր։ Նա մինչ այդ արդեն կռվել էր մի քանի թագավորների դեմ, որոնք պարտության էին մատնել Սոդոմի ու Գոմորի թագավորներին։ Աբրահամի հաղթանակից հետո Սոդոմի թագավոր Բերան Մելքիսեդեկի հետ եկավ Աբրահամի հետ հանդիպման։ Բերան խնդրեց, որ իր ժողովրդին տուն վերադառնալու հնարավորություն շնորհվի. «Մարդկանց ի՛նձ տուր, իսկ ավարը վերցրո՛ւ քեզ համար» (Ծննդոց 14.21)։ Սա խոսում էր իր ժողովրդի նկատմամբ այս թագավորի սիրո մասին։ Ու քանի որ Աբրահամի ամենաաչքի ընկնող հոգևոր հատկանիշներից մեկը սերն էր, նա սիրեց Սոդոմի ու Գոմորի թագավորներին, և աղոթում էր նրանց ու նրանց ժողովրդի համար։ «Աբրահամի աղոթքի շարժիչ ուժը կորչող հոգիների նկատմամբ նրա սերն էր»։ Էլեն Ուայթ, Նահապետներ և մարգարեներ, էջ 140։

Աբրահամն իր աղոթքներում հաստատակամ, սակայն խոնարհ էր։ Երբ Աստված ընդունեց նրա խնդրանքը և համաձայնեց խնայել քաղաքը, եթե այնտեղ գտնվի հիսուն արդար, նա շարունակեց իր բարեխոսությունը։

Մեր առաքելությունը երբեք հաջողություն չի ունենա, եթե մեր կյանքի բաղկացուցիչ մասը չկազմի բարեխոսական աղոթքը։ Մարդկանց հանդիպելուց, նրանց հետ աստվածաշնչյան դասեր անցնելուց հետո մենք պետք է աղոթենք նրանց համար։ Աստված ականջալուր է լինում այս աղոթքներին և փափկացնում է այն մարդկանց սրտերը, որոնց մենք հանդիպել և փոխանցել ենք Աստծո մասին լուրը։ Մեր պերճախոսությունը կամ վստահ խոսքը չէ, որ դարձի է բերում մեր ընկերներին ու ծանոթներին, այլ միմիայն Սուրբ Հոգին։ Ուստի մեր առաքելության շրջանակներում մենք պետք է աղոթենք յուրաքանչյուր մարդու համար անհատապես։

`Կարդացե՛ք Հռոմեացիներին 8.34 և Եբրայեցիներին 7.25 համարները։ Ի՞նչ են ասում այս տեքստերը մեզ այն մասին, թե ինչ է մեզ համար անում Հիսուսը։ Իչպե՞ս կարող է այս ճշմարտությունն օգնել մեզ ավելի լավ հասկանալ ուրիշների համար իբրև բարեխոսներ մեր դերի նշանակությունը։`