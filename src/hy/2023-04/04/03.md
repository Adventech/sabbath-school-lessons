---
title:  Աբրահամի սերը մարդկանց նկատմամբ
date:  23/10/2023
---

`Կարդացե՛ք Ծննդոց 18.16–33 համարները։ Ինչպե՞ս Աբրահամը դրսևորեց իր մեծ սերը մարդկանց նկատմամբ՝ առանց ցեղային կամ ռասայական խտրականություն դնելու։`

Աբրահամի երկրորդ հոգևոր հատկանիշը, որը ներկայացված է Ծննդոց 18-րդ գլխում, ծանոթ-անծանոթ մարդկանց նկատմամբ սերն է։ Սա յուրաքանչյուրիս համար մեծագույն դաս է։ Սոդոմի ու Գոմորի մարդիկ մեղավորներ էին, որոնք խիստ հեռու էին Աբրահամի բարոյական արժեհամակարգից, սակայն նրա սիրտը լի էր սիրով բոլորի նկատմամբ՝ առանց խտրականության։

Այնուհետև Աստված Աբրահամին հայտնում է Սոդոմն ու Գոմորը կործանելու Իր որոշման մասին։ «Տերն ասաց. «Քանի որ սոդոմացիների և գոմորացիների աղաղակը մեծացել է, և նրանց մեղքն էլ խիստ ծանրացավ, ուստի իջնեմ և տեսնեմ, թե Ինձ հասած աղաղակը համապատասխանո՞ւմ է նրանց կատարածին, թե՞ ոչ, որպեսզի գիտենամ»» (Ծննդոց 18.20, 21)։

Մեծագույն խոնարհությամբ ու ակնածանքով Աբրահամը դիմեց Աստծուն. «Քա՛վ լիցի Քեզ այդպիսի բան անելը, որ արդարին ամբարիշտի հետ մեռցնես, և արդարն ամբարիշտի պես լինի. քա՛վ լիցի Քեզ։ Մի՞թե ամբողջ աշխարհի Դատավորը արդարություն չի անի» (Ծննդոց 18.25)։

Սիրուց դրդված՝ Աբրահամը հույս ուներ փրկել այդ քաղաքների բոլոր բնակիչներին, ոչ միայն արդարներին։ Բնականաբար նա քաջատեղյակ էր այդ մարդկանց չարություններից ու մեղքերից։ Ով գիտե՝ ինչեր էր լսել նրանց արարքների ու կենսակերպի մասին։ Ծննդոց գրքի հաջորդ գլխում ներկայացված նողկալի պատմությունից, թե ինչպես էր խելահեղ ամբոխը պատրաստվում հարձակվել Ղովտի ու նրա տան վրա (տե՛ս Ծննդոց 19.1–11), հասկանում ենք, թե որքան չար էին այս մարդիկ։

Սակայն Աբրահամը, շատ լավ պատկերացնելով մարդկանց նկատմամբ Աստծո սերը, նրանց համար խնդրանք ներկայացրեց Աստծուն։ Նա գիտեր, որ մարդ արարածը ապաշխարությամբ Աստծուն դառնալու հնարավորություն միշտ ունի։ Աբրահամը մտածում էր, որ եթե այս քաղաքների բնակիչների կյանքը փրկվեր, նրանք ապաշխարության ևս մեկ հնարավորություն կունենային։

Վերջում Աբրահամը հիմնավորեց իր խնդրանքը մարդկանց նկատմամբ Աստծո ունեցած մեծագույն սիրով՝ անձամբ ինքը ևս մեծ սեր դրսևորելով մեղավորի նկատմամբ. նա գիտեր, որ քանի մարդն ապրում է, կա փրկության հույս։

Ինչո՞ւ է բարեխոսական աղոթքն այդքան կարևոր մեր անձնական աղոթքի կյանքում։ Ինչպե՞ս կարող է ուրիշների կարիքների համար աղոթելն օգնել մեզ աճել հոգևորապես և ավելի խորը վերապրել մեղավոր մարդու նկատմամբ Աստծո սերը։