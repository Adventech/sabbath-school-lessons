---
title:  Երեք հրեշտակների լուրն ու առաքելությունը
date:  25/12/2023
---

Հայտնություն գիրքը մեզ տալիս է մեծ պայքարի տպավորիչ և պատկերավոր պատկերացում, որը, թերևս, հրաշալի կերպով նկարագրված է Հայտնություն 12.12 համարում. «Դրա համար ուրախացե՛ք, ո՛վ երկինք և նրանում բնակվողներ։ Վա՜յ երկրին ու ծովին, որովհետև ձեզ մոտ իջավ դևը, որ մեծ բարկություն ունի՝ իմանալով, որ քիչ ժամանակ ունի»։ Դժվար է պատկերացնել, թե ինչպես կարելի է որևէ բան հասկանալ Սուրբ Գրքում մեծ պայքարի լեյտմոտիվից զատ, որն իր գագաթնակետին կհասնի վերջին օրերին։

`Կարդացե՛ք Հայտնություն 14.6–12 համարները։ Ի՞նչ է պատկերված այստեղ, և ի՞նչ կապ ունեն այս հատվածները մեր առաքելության և աշխարհին տրվելիք ուղերձի հետ։`

Աստծո առաքելության մեջ կարևորագույն նշանակություն ունի Աստծո պատգամը՝ Ավետարանը։ Ուղերձը հենց առաքելությունն է։ Աշխարհը պետք է իմանա այն մասին, թե ինչ է սպասվում իրեն, և յուրաքանչյուր մարդ ստիպված կլինի ընտրություն կատարել՝ ընտրել կա՛մ կյանքը, կա՛մ մահը։

`«Ով Ինձ հետ չէ, Ինձ հակառակ է, և ով Ինձ հետ չի հավաքում, ցրում է» (Ղուկաս 11.23)։ Ի՞նչ է ասում Հիսուսն այստեղ, որն այդքան անմիջականորեն առնչվում է մեր առաքելությանը։`

Հայտնություն 14-րդ գլխի երեք հրեշտակների պատգամները կազմում են այն լուրը, որը մենք՝ որպես Յոթերորդ օրվա ադվենտիստներ, կանչված ենք հռչակելու աշխարհին։ Դրա հիմքում ընկած է երկու թեմա՝ «հավիտենական ավետիս» (Հայտնություն 14.6) և Արարչի երկրպագությունը։ Այս երկու թեմաները հայտնվում են սրբերին նկարագրելիս. «Այստեղ է սրբերի համբերությունը, որոնք պահողներն են Աստծու պատվիրանների ու Հիսուսի հավատի» (Հայտնություն 14.12)։ Անկախ նրանից, թե ինչ բարի գործեր ենք անում մարդկանց օգնելու համար, երբեք չպետք է աչքաթող անենք մեր հատուկ կոչումն ու առաքելությունը, որը կորչող աշխարհին «հավիտենական ավետիսի» հույսը հռչակելն է, ինչպես նաև աշխարհին այն մասին նախազգուշացնելը, թե ինչ է նրան սպասվում մի օր։

`«Ով Ինձ հետ չէ, Ինձ հակառակ է» (Ղուկաս 11.23)։ Ինչպե՞ս եք հասկանում Հիսուսի ասածն այստեղ։ Ինչո՞ւ պետք է այս խոսքերը ստիպեն մեզ քննել, թե իրականում որտեղ են մեր սրտերը։`