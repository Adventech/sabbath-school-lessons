---
title:  Վերջին ճգնաժամը
date:  26/12/2023
---

Հիսուսն Իր աշակերտներին և մեզ ասաց. «Արդ գնացե՛ք, աշակե՛րտ դարձրեք բոլոր ազգերին՝ նրանց մկրտելով Հոր, Որդու և Սուրբ Հոգու անունով, սովորեցրե՛ք նրանց պահել այն ամենը, ինչ ձեզ պատվիրեցի։ Եվ ահա ես ձեզ հետ եմ բոլոր օրերին մինչև աշխարհի վերջը» (Մատթեոս 28.19, 20)։ Սա մեծ հանձնարարությունն է, և շատ առումներով երեք հրեշտակների պատգամները, որոնք կոչ են անում ավետարանել «բոլոր ազգերին ու ցեղերին, բոլոր լեզուներին ու ժողովուրդներին» (Հայտնություն 14.6), պարզապես «ներկա ժամանակի ճշմարտությունն» է (Բ Պետրոս 1.12)՝ մեծ հանձնարարության ժամանակակից տարբերակը։

`Կարդացե՛ք Ա Հովհաննես 4.8, Բ Պետրոս 3.9, Ա Տիմոթեոսին 2.4 և Ծննդոց 12.3 համարները։ Ինչո՞ւ են Աստծո համար կարևոր բոլոր մարդիկ։`

Քրիստոսի սերը, առանց բացառության, համայն մարդկության հանդեպ է։ Հակառակ այն կեղծ աստվածաբանության, թե Քրիստոսը մահացել է միայն կանխորոշված վերնախավի համար, Աստվածաշունչը պարզ ներկայացնում է, որ Քրիստոսի մահը համայն մարդկության համար էր՝ անկախ ռասայից, էթնիկ պատկանելությունից կամ որևէ այլ գործոնից։ Եթե դուք մարդ արարած եք, ապա Քրիստոսը մահացել է ձեզ համար։ Վերջակետ։ Միակ հարցը, որին պետք է պատասխանեն բոլորն անխտիր, հետևյալն է՝ ինչպե՞ս եք դուք անձամբ արձագանքում Նրա մահվանը։

Երբ Հիսուսը վերադառնա, կլինեն միայն երկու ճամբարներ՝ տարբեր կրոնական և քաղաքական հաստատությունների միջոցով սատանայի իշխանությանը ենթարկվածները, ինչպես ցույց է տրված Հայտնություն 13-րդ և 17-րդ գլուխներում, և նրանք, ովքեր լիովին ենթարկվել են Հիսուս Քրիստոսին, որոնց հավատը դրսևորվում է «Աստծո պատվիրանները» (Հայտնություն 14.12) պահելով։

Սկզբից ևեթ մարդ արարածին տրվել են ապացույցներ այն մասին, թե Ով է Աստված, ինչպես նաև ապացույցներ Նրա արդարության ու սիրո մասին (Հռոմեացիներին 1.18–21)։ Հետևաբար, մարդկության արարումից ի վեր բոլոր մարդիկ կդատվեն՝ հիմնվելով այն բանի վրա, թե ինչպես են համագործակցել Աստծո հետ և ապրել իրենց կյանքը՝ անկախ նրանից, թե որքան լույս է նրանց բացված եղել (Հռոմեացիներին 2.11–16)։

Բայց վերջին ժամանակներում աճում է բևեռացումը, և խղճի ազատությունն այլևս հարգանքի արժանի չի լինի։ Մարդկանց կստիպեն համալրել սատանայի բանակի շարքերը։ Հարկավոր է անհապաղ հռչակել բարի լուրը և բացահայտել սատանայի ռազմավարությունը։ Հենց սա է երեք հրեշտակների պատգամի և մեր առաքելության իմաստը։

`Խորհե՛ք այն փաստի շուրջ, որ Քրիստոսը մեռել է անձամբ ձեզ համար։ Ի՞նչը կարող է ձեզ ստիպել կարծել, թե Քրիստոսի մահը խաչի վրա բավարար չէ ձեր որևէ արարքի քավության համար (անկախ նրանից, թե որքան վատն է այդ արարքը)։`