---
title:  Հայտնություն. Աստծո՝ վերջին օրերի առաքելությունը
date:  24/12/2023
---

Հայտնություն գրքի սկզբի տողերը ցույց են տալիս ընթերցողին, որ այս գիրքը կենտրոնացած է Աստծո առաքելության վրա։

`Կարդացե՛ք Հայտնություն 1.1–7 համարները։ Ի՞նչ ապացույցներ եք տեսնում, որ գիրքը կենտրոնացած է վերջին օրերում իրականացվող Աստծո առաքելության վրա։`

Առաջին համարներում Հայտնություն գիրքը բացահայտում է, որ Հիսուսն այս գրքի աղբյուրն ու կենտրոնն է, Հայտնություն 1.4, 5 համարներն անդրադառնում են Աստվածության երեք անդամներին, Ովքեր միասնաբար աշխատում են մարդկանց փրկելու համար։ Սկզբում նշվում է Հայրը՝ հավիտենականը, Ով եղել է, կա և պիտի գա, ապա Սուրբ Հոգին, որ գործում է առաջին դարի եկեղեցիների մեջ։ Այնուհետև Հովհաննեսը նշում է Հիսուս Քրիստոսի կարգավիճակը՝ «հավատարիմ վկա», «մեռելների անդրանիկը» (Հայտնություն 1.5), Ում իրավամբ պատկանում է այս մոլորակը։ Իր թագավորությունը հաստատելու համար այս երկիրն օգտագործելու սատանայի փորձը տապալված է։ Ի լրումն սատանայի դեմ Աստծո տարած հաղթանակի՝ մեր Փրկչի թափած արյունը մաքրում է մեր մեղքն ու ամոթը։

`Կարդացե՛ք Հայտնություն 1.6 և Ա Պետրոս 2.9 համարները։ Ի՞նչ են նշանակում այս տեքստերում ներկայացված փրկագնվածների կոչումները։`

Աստծո առաքելության կենտրոնը կործանվող մարդկանց պարզապես մի ապահով տեղ տանելը չէ։ Աստծո փրկությունը մեզ տալիս է նոր և պատվավոր կարգավիճակ, քանի որ մեր մեջ վերականգնվում է Աստծո կերպարը։ Փրկագնվածները դառնում են արքայության անդամներ (թագավորներ), քանի որ մենք արյունակցական կապ ունենք տիեզերքի Թագավորի հետ Հիսուսի թափած արյան միջոցով։ Այժմ, որպես արքայական ընտանիքի անդամներ՝ մենք միանում ենք արքայական ընտանիքի առաքելությանը այլ մարդկանց փրկության գործում։ Սա մեզ դարձնում է քահանաներ։ Քրիստոսն Իր եկեղեցին դարձրել է «թագավորություն», իսկ նրա առանձին անդամներին՝ «քահանաներ»։ Այս թագավորության անդամ լինել նշանակում է լինել քահանա։

Հայտնություն 1.7 համարում տեսնում ենք առաքելության հրատապությունը. Հիսուսը գալիս է, և ազգերը կսգան, քանի որ կկորչեն։ Աստված փափագ ունի Իրենից օտարացած մարդկանց հանդեպ։ Այսպիսով, Հայտնություն գիրքը սկսվում է մարդկանց համար կատարվող Աստծո առաքելությամբ։

`Աստված ոչ միայն ստեղծել է մեզ, այլև փրկագնել նման ապշեցուցիչ գնով։ Ինչո՞ւ պետք է այս ճշմարտությունը մեզ այդքան հույս տա՝ անկախ մեր ներկա իրավիճակից։`