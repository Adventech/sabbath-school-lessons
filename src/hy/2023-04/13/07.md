---
title:  Հետագա ուսումնասիրության համար
date:  29/12/2023
---

«Փրկության մեծ ծրագրի շնորհիվ աշխարհը լիովին վերագտնում է Աստծո բարեհաճությունը։ Վերականգնվում է այն ամենը, ինչ կորսվել էր մեղքի պատճառով։ Փրկագնված է ոչ միայն մարդը, այլև երկիրը, որպեսզի դառնա հնազանդների հավերժական բնակավայրը։ Վեց հազար տարի սատանան պայքարել է երկրի տիրապետությունը յուրացնելու համար։ Աստծո սկզբնական նպատակը, որը դրվել էր արարչագործության ժամանակ, այժմ կատարված է։ «Բարձրյալի սրբերը կվերցնեն թագավորությունը և կտիրեն դրան հավիտյանս հավիտենից»։ Էլեն Ուայթ, Նահապետներ և մարգարեներ, էջ 342։

Բայց մինչ սա իրականություն կդառնա, հարկավոր է, որ մենք Աստծո հետ համագործակցենք Նրա առաքելության իրականացման գործում։ Պետք է նախազգուշացնենք աշխարհին, որպեսզի մարդիկ կարողանան ընդունել լուրը և Աստծո նոր արարչագործության մաս կազմել։

«Ես ուզում եմ շատ մշակների տեսնել նրանց համար, ովքեր ծանոթ չեն մեր հավատի հիմքերին։ Շատերը մեծ լույս են ստացել՝ լսելով երեք հրեշտակների պատգամը, և այժմ պետք է հռչակեն այդ լուրն աշխարհի բոլոր ծայրերում։ Ես փափագում եմ կատարել պարտականության իմ մասը և ճանապարհ բացել ուրիշների համար՝ կրելու ճշմարտության լույսը։ Թող Տերն օգնի մեզ հագնել սպառազինությունը։ Հավատացյալները պետք է միավորվեն աշխարհին նախազգուշացման վերջին լուրը տալու հանդիսավոր գործում»։ Էլեն Ուայթ, Նամակ 390, 1907 (չհրատարակված)։

Այս եռամսյակի ընթացքում մենք ուսումնասիրել ենք Աստծո առաքելության հետ կապված տարբեր տեսանկյուններ և հարցեր։ Այս շաբաթվա դասով ավարտեցինք մեր ուսումնասիրությունը՝ ընթերցելով Հայտնություն գրքում բերված կարևոր տեքստեր՝ հասկանալու, թե ինչպիսին կլինեն Աստծո հետ վերականգնված հարաբերությունները, և որն է կատարված առաքելության գագաթնակետը՝ վերստեղծված և վերականգնված երկիրը։ Ճիշտ է, վերջին ժամանակները, երբ գա մեղքի և տառապանքի կործանման պահը, լինելու են երկրի պատմության ամենասարսափելի օրերը, սակայն Աստված մեր հայացքն ուղղում է ավելի հեռուն և մխիթարություն ու քաջալերանք է տալիս վերականգնված երկրի խոստումով։

**Հարցեր քննարկման համար**

`Ի՞նչ է «հավիտենական ավետիսը»։ Ինչո՞ւ է այն «հավիտենական»։ Եվ ինչո՞ւ պետք է դրա ուսմունքը լինի մեր առաքելության անկյունաքարը։`

`Ինչո՞ւ ենք մենք այդքան շեշտադրում երեք հրեշտակների լուրը։ Ինչպե՞ս եք արձագանքում այն փաստարկին, որ մենք պետք է կենտրոնանանք Հիսուսի և ոչ թե որևէ «բացասական» բանի վրա, ինչպիսին երեք հրեշտակների լուրն է, որն ուժեղ նախազգուշացումներ է պարունակում։`

`Ինչպե՞ս այս եռամսյակի դասն օգնեց ձեզ ավելի լավ հասկանալ ոչ միայն առաքելության կարևորությունը, այլև այն, թե ինչպես դուք և ձեր եկեղեցին կարող եք ավելի ակտիվորեն մասնակցել դրան. ի վերջո մենք հենց դրա համար ենք կանչվել։`