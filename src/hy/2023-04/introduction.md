### Եկե՛ք քիչ խոսենք, շատ գործենք

Տարիներ առաջ ադվենտիստական ամսագրերից մեկում հրատարակվեց ահասարսուռ ճահճի մասին մի առակ։ Մարդիկ դրա կողքով անցնելիս հաճախ էին հայտնվում այնտեղ։ Մահվանն ընդառաջ գնացող այդ անձանց սրտաճմլիկ ճիչերը լսվում էին ողջ գյուղով մեկ. դրանք սահմռկեցուցիչ էին։

Գյուղացիները խորհուրդ հրավիրեցին, ինչը շուտով շարունակական բնույթ ստացավ: Ներկայացվում էին բազմապիսի տեսություններ ու փաստաթղթեր, որոնք վերլուծում էին այս իրավիճակը, երբեմն նույնիսկ լուծումներ առաջարկում։ Սակայն իրականում խորհրդի անդամները հանդիպելուց ու պարզապես զրուցելուց բացի ոչինչ չէին անում։ Քննարկումները հաճախակի դարձան, իսկ տարիներն անցնում էին։ Մարդիկ անգամ դիսերտացիաներ էին գրում այս թեմայով։ Հրավիրվում էին դասախոսներ։ Շատերն սկսեցին վաճառել որոշ ոչ անհրաժեշտ իրեր, որպեսզի ստացված հասույթով սնունդ գնեին այն նվիրյալների համար, որոնք իրենց թանկարժեք ժամանակը զոհաբերում էին այս հանդիպումների համար։ Շուտով գումար հավաքվեց և կառուցվեց ձայնամեկուսիչ սենյակ հանդիպումների համար, որպեսզի ճահճում խեղդվողների ճիչերն ու գոռոցները չխանգարեին քննարկումների արդյունավետ ընթացքին։ Սակայն ոչ ոք ոչինչ չէր անում ճահճում հայտնվածներին օգնելու համար։ Ոչ էլ որևէ մեկը որևէ ջանք էր գործադրում՝ կանխելու հետագայում այդ ճահիճ մարդկանց ընկնելը։ Խորհուրդն ասես հրավիրվում էր պարզապես զրուցելու նպատակով։

Ո՛չ եկեղեցին ընդհանուր առմամբ, ո՛չ շաբաթօրյա դպրոցի ձեր դասարանը մասնավորապես չեն ուզում նմանվել այս գյուղի խորհրդի անդամներին։ Միասին եղած ժամանակ մենք աղոթում ենք, խորհում, կիսվում վկայություններով և քննարկում մեզ մտահոգող հարցերը։ Սակայն կամենում ենք առաջ գնալ և ավելին անել մեր շրջապատի մարդկանց համար։ Մենք ուզում ենք փոխել մեր համայնքների և մեզ շրջապատող աշխարհի իրավիճակն ու փափագում, որ գործն ավարտին հասնի, և Հիսուսը վերադառնա։

Այս եռամսյակի շաբաթօրյա դպրոցի ուսումնասիրության ուղեցույցը կոչ է անում դուրս գալ մարդկանց մեջ և ինչ-որ բան անել նրանց համար։ Մենք կքննարկենք աստվածաշնչյան շատ հրաշալի պատմություններ, կկարդանք հետաքրքիր փորձառությունների և իրադարձությունների մասին, կիմանանք, թե ինչ հասանելի ռեսուրսներ կան, որոնք կօգնեն մեզ կապ հաստատել և մտերմանալ մեր դրացիների (հատկապես ոչ քրիստոնյաների) հետ։ Բայց սրանք կլինեն պարզապես մեզ մոտիվացնելու տեսական եղանակներ։ Յուրաքանչյուր դասի իրական իմաստն ու հոգին ամփոփված է հինգշաբթի օրվա դասի վերջում, որտեղ ներկայացված են գործնական քայլեր անելու մարտահրավեր։

Մենք կկիսվենք աստվածաբանական հայտնություններով, կտրամադրենք գործիքներ և գաղափարներ, որոնց օգնությամբ կարող եք աշխատել։ Եվ ամեն հինգշաբթի օրվա վերջում հստակ առաջադրանքներ կտրվեն, որոնք աստիճանաբար կբարդանան։ Կսկսենք հեշտից։ Եռամսյակի դասերի աճին զուգընթաց առաջադրանքներն աստիճանաբար կբարդանան։ Սրա ողջ նպատակը մեզանից յուրաքանչյուրին գործի մեջ ներգրավելն է, որ ամեն մեկս աղոթենք Սուրբ Հոգու առաջնորդության համար, կիրառենք այն, ինչ սովորել ենք։ Հաջորդ շաբաթ մի քանի րոպե կտրամադրվի նախորդ շաբաթվա արդյունքները քննարկելուն։ Սա չպետք է վերածվի պարծենալու ժամանակի. դասի այս հատվածում մենք պետք է կիսվենք նախորդ շաբաթվա ինչպես հաջողությունների, այնպես էլ անհաջողությունների պատմություններով։ Ընդհանուր քննարկման ժամանակ խմբում նոր գաղափարներ կծնվեն, աղոթքի ցուցակները կաճեն։

Ի վերջո, մեր նպատակն է, որ այս եռամսյակը հիշվի, բայց ոչ թե խելացի մտքերի, գրավիչ պատմությունների կամ աստվածաբանական խորը գաղափարների շնորհիվ (դրանք դասերում այսպես թե այնպես շատ են), այլ նրա, որ հետ նայելիս այս եռամսյակը տեսնենք որպես մի ժամանակաշրջան, երբ Սուրբ Հոգին օգտագործեց մեր խոնարհ ջանքերը առաքելության շրջանակներում գործելու հրաշքներ, որոնք փառք ու պատիվ բերեցին Իր անվանը։

_Համաշխարհային առաքելության կենտրոններն առաջին անգամ ստեղծվել են Գլխավոր վեհաժողովի կողմից 1980 թվականին։ Դրանք գործում են Ադվենտիստական առաքելության Գլխավոր վեհաժողովի գրասենյակի ղեկավարության ներքո։ Ներկայումս գործում է վեց կենտրոն։ Դրանց նպատակն է օգնել եկեղեցուն ավելի արդյունավետորեն գործել և ստեղծել հավատացյալների նոր խմբեր աշխարհի՝ հիմնականում ոչ քրիստոնյա տարածաշրջանների բնակչության շրջանում։_

_Ներկա պահին այս կենտրոնների տնօրենների ծառայությունն իրականացնողները (Պետրաս Բահադուր, Ռիչարդ Էլոֆեր, Կլեբեր Գոնչալվես, Քլիֆմոնդ Շամիրուդին, Դագ Վենն, Գրեգ Ուիթսեթ)՝ Գարի Քրաուզեի (Ադվենտիստական առաքելության տնօրեն), Հոմեր Տրեկարտինի (թոշակի անցած տնօրեն, Համաշխարհային առաքելության կենտրոններ) և Ջեֆ Սքոգինսի (Համաշխարհային առաքելության պլանավորման գծով պատասխանատու տնօրեն) հետ միասին հեղինակել են շաբաթօրյա դպրոցի ուսումնասիրության այս ուղեցույցը։ Լրացուցիչ տեղեկությունների համար այցելեք www.GlobalMissionCenters.org։_