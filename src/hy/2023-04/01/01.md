---
title:  Աստծո առաքելությունը մեզ համար (մաս 1)
date:  30/09/2023
---

### Այս շաբաթվա ուսումնասիրության համար կարդացե՛ք.

Ծննդոց 3.9–15, Ծննդոց 28.15, Ելք 29.43, 45, Մատթեոս 1.18–23, Հովհաննես 1.14–18, Հովհաննես 3.16, Հովհաննես 14.1–3:

### Հիշելու համարը.
«Տեր Աստված կանչեց Ադամին ու ասաց նրան. «Ո՞ւր ես»» (Ծննդոց 3.9)։

Առաքելության սկիզբն ու նպատակն Աստծո մեջ է։ Այս առաքելությունը չի սկսվել Աբրահամի կանչվածությամբ (Ծննդոց 12.1–4), Եգիպտոսից հրեաների ելքով (Ելք 12.31–42)։ Դրա սկիզբը նույնիսկ Հիսուս Քրիստոսի երկրային կյանքը չի եղել (Մատթեոս 1.18–25), ոչ էլ Պողոսի միսիոներական ճամփորդությունները (Գործք առաքելոց 13.4–14.26)։ Այս առաքելությունն սկսվել է այն ժամանակ, երբ Աստված կյանքի կոչեց տիեզերքը, այնուհետև արարեց մարդուն (Ծննդոց 1.26, 27)։

Սուրբ Գիրքը մեզ ներկայացնում է մի Աստծո, Ով սիրով է Իր ձեռքը պարզում Իր զավակներին և փափագում է մշտապես լինել նրանց հետ։ Սկզբում Նա հարաբերություններ հաստատեց Ադամի ու Եվայի հետ։ Մեղքի՝ աշխարհ ներխուժումից հետո անգամ Աստված շարունակում է Իր առաքելությունը, սակայն այս անգամ՝ Իր հարաբերությունները մարդկության հետ վերահաստատելու համար։ Ժամանակների վերջում Աստծո առաքելությունն իր լիակատար իրականացմանը կհասնի (Հայտնություն 21–22), ինչը պետք է շարժիչ ուժ լինի մեզ համար՝ աշխարհին հռչակելու հավիտենական ավետիսը (Հայտնություն 14.6, 7)։

Եվ ուրեմն, ցանկացած առաքելության հիմքը պետք է լինի Արարչի հետ մեր հարաբերությունը և Նրա առաքելության բնույթն ու նկարագիրը պատշաճորեն հասկանալը։ Բայց մինչ կհասկանանք Աստծո առաքելությունը, հարկավոր է ավելի լավ հասկանալ այդ առաքելության Աստծուն։