---
title:  Մեզ մշտապես ձեռք մեկնող Աստվածը
date:  01/10/2023
---

Աստված մեզ արարել է Իր պատկերով ու նմանությամբ։ Նա մեզ տվեց կատարյալ աշխարհ և կամենում էր, որ մենք ապրենք Իր հետ կատարյալ փոխհարաբերությունների պայմաններում, և այս փոխհարաբերությունների հիմքը Նրա ամենաթանկ հատկանիշն էր լինելու՝ սերը։ Եվ որպեսզի այս սերն իրական լիներ, Նա մեզ տվեց մեկ այլ շատ թանկարժեք պարգև՝ ազատ կամքը՝ մեր ճանապարհն ընտրելու ազատությունը։ Իհարկե, Աստված Ադամին ու Եվային հստակ հրահանգներ տվեց անհնազանդության վտանգի ու մահացու հետևանքների մասին (Ծննդոց 2.16, 17)։ Սատանան իր հերթին ամեն ինչ արեց, որպեսզի մոլորեցնի Եվային և ստիպի նրան ճաշակել բարու և չարի գիտության ծառի պտղից՝ համոզելով նրան, որ նա բացասական հետևանքների չի բախվի։ Նա հայտարարեց, որ նրանք Աստծո նման կլինեն՝ «բարին և չարն իմացող» (Ծննդոց 3.5)։ Ցավոք, Եվան որոշեց ուտել պտուղը, հետո այն տվեց նաև Ադամին, որը ևս նույն ընտրությունն արեց։ Եվ կատարյալ արարչագործությունն այդ պահից ի վեր արատավորվեց մեղքով։

Այդ պահը փոխեց բոլորովին վերջերս արարված Երկիր մոլորակի համար Աստծո սկզբնական ծրագիրն ու նպատակը։ Այժմ փրկության առաքելության գործարկման ժամանակն էր, որն ստեղծվել էր «աշխարհի ստեղծումից առաջ» (Եփեսացիներին 1.4)։

`Կարդացե՛ք Ծննդոց 3.9–15 համարները։ Երբ Ադամն ու Եվան մեղանչեցին, որո՞նք էին նրանց ուղղված Աստծո առաջին բառերը, և ինչո՞ւ են դրանք այդքան մեծ աստվածաբանական նշանակություն կրում նույնիսկ մեր օրերում։`

Բնականաբար, Աստված շատ լավ գիտեր, թե նրանք որտեղ էին։ Ադամին ու Եվային պարուրել էր վախը, և նրանց հարկավոր էր հասկանալ, թե ինչ է կատարվում։ Սակայն նրանց նաև հարկավոր էր առերեսվել փաստի հետ՝ հասկանալու համար իրենց մեղքի մահացու հետևանքները։ Իսկ սատանան պետք է պարտության մատնվեր։ Ուստի Աստված ներկայացրեց Իր առաքելությունը՝ փրկության ծրագիրը (տե՛ս Ծննդոց 3.14, 15)՝ աշխարհն Իր հետ հաշտեցնելու (Բ Կորնթացիներին 5.19) միակ հույսը։

Սակայն անհրաժեշտ է ուշադրություն դարձնել այն փաստին, որ նախքան առերեսումն ու հաշտության խոստումը, Աստված եկավ փնտրելու մեղանչած մարդուն։ Ի հեճուկս թվացյալ անհույս իրավիճակի՝ Ադամին ուղղված Իր հարցում Աստված, ըստ էության, արծարծում է երկու հարց՝ մեր մեղսավոր վիճակն ու Իր առաքելական բնությունը։ Մենք կորչում ենք և հուսահատորեն փրկության կարիք ունենք։ Աստված հենց այն Մեկն է, Ով փնտրում և գտնում է մեզ՝ փրկելու և մեզ հետ լինելու վճռականությամբ։

`Մարդկության ողջ պատմության ընթացքում Աստված շարունակաբար հարցնում է. «Ո՞ւր ես»։ Ի՞նչ է այս հարցը նշանակում ձեզ համար, և ինչպե՞ս եք պատասխանել դրան։`