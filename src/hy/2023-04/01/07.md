---
title:  Հետագա ուսումնասիրության համար
date:  06/10/2023
---

«Մեր փրկության ծրագիրն ուշացած մտահղացում չէր ի հայտ եկած Ադամի անկումից հետո: Դա հայտնությունն էր այն խորհրդի, «որ հավիտենական ժամանակներից լուռ պահված էր» (Հռոմեացիս 16.25): Դա բացահայտումն էր այն սկզբունքների, որոնք հավերժական դարերից ի վեր Աստծո գահի հիմքն են եղել: Հենց սկզբից Աստված և Քրիստոսը գիտեին սատանայի ապստամբության, ինչպես նաև մարդու անկման մասին խռովարարի մոլորեցնող ուժի միջոցով: Աստված չէր սահմանել, որ մեղքը գոյություն ունենա, բայց Նա կանխատեսել էր դրա գոյությունը և միջոցներ ձեռնարկել կասեցնելու այդ սոսկալի աղետը: Այնքան մեծ էր Նրա սերն աշխարհի հանդեպ, որ Նա համաձայնեց տալ Իր միածին Որդուն, որպեսզի «ամեն Նրան հավատացողը չկորչի, այլ հավիտենական կյանք ունենա» (Հովհաննես 3.16)»։ Էլեն Ուայթ, Դարերի փափագը, էջ 22։

«Քրիստոսն Իր աշակերտներին չէր խոստացել, որ նրանց գործը հեշտ է լինելու։ ... Սակայն նրանք այդ պայքարի մեջ միայնակ չէին թողնվելու։ Նա նրանց խոստացավ, որ նրանց հետ կլինի, և եթե նրանք հավատով առաջ գնային, ապա կլինեին Ամենակարողի վահանի ներքո։ ... Քանի դեռ նրանք հնազանդ լինեին Նրա խոսքին և աշխատեին Նրա հետ համագործակցելով, չէին ձախողի։ Գնացե՛ք բոլոր ազգերի մոտ, հրահանգեց նրանց Հիսուսը։ Հասե՛ք մինչև մոլորակի ամենահեռավոր բնակավայրերը և հավատացած եղեք, որ Իմ ներկայությունը ձեզ հետ կլինի նույնիսկ այդ հեռավոր վայրերում։ Աշխատե՛ք հավատով ու վստահությամբ, որովհետև Ես ձեզ երբեք չեմ լքի։ Ես միշտ ձեզ հետ կլինեմ, կօգնեմ կատարել ձեր պարտականությունները, կառաջնորդեմ, կմխիթարեմ, կսրբացնեմ, կպահպանեմ ձեզ, ձեզ հաջողություն կտամ խոսելու այնպիսի խոսքեր, որոնք այլ մարդկանց ուշադրությունը ևս կուղղեն դեպի երկինք»։ Էլեն Ուայթ, Գործք առաքելոց, էջ 29։

**Հարցեր քննարկման համար**

`Խորհե՛ք այն մասին, թե ինչու մեղանչած մարդկությանն ուղղված Աստծո առաջին բառերը հետևյալը չէին. «Այս ի՞նչ արեցիք» կամ «Ինչո՞ւ չհնազանդվեցիք Ինձ»։ Նրա առաջին բառերն էին. «Ո՞ւր ես»։ Ի՞նչ մխիթարություն պետք է տա մեզ այս ճշմարտությունն այն մասին, թե Աստված ինչ մտադրություններ ունի՝ կապված մեզ հետ և նաև մեր սիրելիների հետ։`

`Խորհե՛ք այն մասին, թե ինչ է նշանակում, որ Աստված անձամբ՝ ի դեմս Հիսուսի անձի, եկավ այս աշխարհ՝ փրկելու մեզ։ Խաչ բարձրացված Քրիստոսը գերագույն դրսևորումն էր նրա, որ Աստված առաքելության Աստված է։ Ի՞նչ է սա մեզ ասում Նրա բնավորության մասին։`

`Առաքելությունն Աստծունն է։ Այդուհանդերձ, Նա մարդկանց ուժ և զորություն կտա այդ առաքելության շրջանակներում կատարվող առաջադրանքների կատարման համար։ Այս իրողության լույսի ներքո երբ նայում եք համաշխարհային ավետարանչության բարդություններին, ինչպե՞ս եք պայքարում այդ առաքելությանն անհամապատասխան լինելու և վախի զգացողությունների դեմ։`