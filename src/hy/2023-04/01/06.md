---
title:  Աստված, Ով կվերադառնա մեզ համար
date:  05/10/2023
---

`Կարդացե՛ք Հովհաննես 14.1–3 համարները։ Ի՞նչ կերպ են այս համարները կապված վերջին ժամանակների լուրի հետ, որը գտնում ենք Սուրբ Գրքում։`

Իր երկրային ծառայության ընթացքում Հիսուսի տված ամենաթանկ խոստումներից մեկը՝ երանելի հույսը, ևս մեկ անգամ արտացոլում է հավերժության մեջ մեզ հետ ապրելու մեր Արարչի փափագը։ Հիսուսը հաստատեց. «Վերստին կգամ ու ձեզ Ինձ մոտ կվերցնեմ, որպեսզի որտեղ Ես եմ, դուք էլ լինեք» (Հովհաննես 14.3)։

Ինչպես հաստատում է Հովհաննես առաքյալը, այս խոստումն ի վերջո իրականանալու է։ «Եվ գահից մի ուժեղ ձայն լսեցի, որ ասում էր. «Ահա Աստծու խորանը, որ Նա բնակվելու է մարդկանց հետ։ Նրանք կլինեն Նրա ժողովուրդները, իսկ Ինքը կլինի նրանց Աստվածը, որ նրանց հետ է»» (Հայտնություն 21.3)։

«Փրկագնման գործը լիակատար կլինի: Որտեղ շատ է մեղքը, այնտեղ էլ ավելի շատ է շնորհը: Անգամ երկիրը այն դաշտը, որ սատանան իրենն է համարում, ոչ միայն կազատագրվի, այլև կվեհանա: ... Այստեղ, ուր Աստծո Որդին բնակվեց մարդկանց մեջ, ուր փառքի Թագավորն ապրեց, տառապեց և մեռավ, այստեղ, երբ Նա ամեն բան նորից ստեղծի, մարդկանց մեջ կդրվի Աստծո խորանը։ ... Եվ անվախճան դարերի ընթացքում փրկվածները, բնակվելով Տիրոջ լույսի մեջ, կգովերգեն Նրան Իր անպատմելի Պարգևի համար. «ԷՄՄԱՆՈՒԵԼ ԱՍՏՎԱԾ ՄԵԶ ՀԵՏ»։ Էլեն Ուայթ, Դարերի փափագը, էջ 26։

Այստեղ մենք տեսնում ենք փրկության պատմության սքանչելագույն տեսարանը։ Առաքելության Աստվածն ի վերջո կիրականացնի հավերժության մեջ Իր զավակների հետ ապրելու Իր փափագը։ Ինչպիսի՜ հիասքանչ առավելություն է կազմել այս իրականության մի մասը։

Շաբաթական առաջադրանքներ. այս եռամսյակի ընթացքում դուք կհրավիրվեք նպատակամղված կերպով մասնակցելու Աստծո առաքելությանը։ Սա կլինի ձեր կյանքում Աստծո առաքելությունը տեսնելու ու վերապրելու հնարավորություն։ Օգտագործեք այս պահը՝ խորհելու և կիսվելու նրանով, թե ինչ եք սովորել ձեր դասարանի հետ ամեն շաբաթ։ Բացի այդ, հաջորդ մասը կխրախուսի ձեզ Աստծո առաքելությանն ավելի լայնամասշտաբ մասնակցություն ցուցաբերել։

`Առաջադրանք. ամեն օր աղոթեք գալիք շաբաթվա համար, որպեսզի Աստված բացի ձեր սիրտը, որպեսզի դառնաք Նրա առաքելության մասը։`

`Ինչ անել. իմացե՛ք ձեր կյանքում հաճախ հանդիպող, սակայն ձեզ անծանոթ ինչ-որ մեկի անունը, օրինակ՝ հարևանի, գործընկերոջ, խանութի վաճառողի, ավտոբուսի վարորդի, հավաքարարի և այլն։ Սկսե՛ք աղոթել նրա համար ամեն օր։`