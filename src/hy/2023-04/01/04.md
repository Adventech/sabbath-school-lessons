---
title:  Աստված, Որը մեկ դարձավ մեզ հետ
date:  03/10/2023
---

Հին Կտակարանը պատմում է այն մասին, թե ինչպես Արարիչն սկսեց իրագործել Իր ծրագիրը մի ժողովրդի միջոցով, որը կանչվել էր աշխարհին ներկայացնելու Նրա բնույթն ու նպատակը։ Աստված ամեն ինչ անում էր Իր առաքելական ռազմավարության համաձայն։ Եսայի մարգարեի միջոցով Աստված ասաց. «Ես եմ Աստված, Ինձ նմանը չկա։ Ես սկզբից իմացնում եմ վախճանը … Ես ասում եմ, որ Իմ խորհուրդը պիտի իրականանա, և անում եմ այն ամենը, ինչ որ Ինձ հաճելի է» (Եսայի 46.9, 10)։ Սակայն Նոր Կտակարանում մարդկության հետ լինելու Աստծո փափագը նոր հարթություն է թևակոխում։ Քրիստոսի մարդեղացման միջոցով այն, ինչը միայն խոստում էր Եդեմի պարտեզում (Ծննդոց 3.15), դառնում է իրականություն։

`Կարդացե՛ք Մատթեոս 1.18–23 համարներում ներկայացվող Հիսուսի ծննդյան մասին հայտարարությունը։ Այս պատմությունն ի՞նչ կարևորագույն բաներ է մեզ պատմում Աստծո մասին։`

«Աստված մեզ հետ»։ Էմմանուել։ Աստված բնակվեց Իր ժողովրդի մեջ Սրբարանում, իսկ այժմ Նա բնակվում էր նրանց մեջ Նազովրեցի Հիսուսի ֆիզիկական ներկայությամբ։ Եվ իսկապես, Հիսուսի ծննդով Աստված հստակ կերպով ներկայացրեց մեզ հետ լինելու Իր շարունակական փափագը։ Աստծո Որդին լիարժեքորեն մարդ էր և լիարժեքորեն Աստված, ինչպես նաև այն Մեկն էր, Ով հայտարարեց. «Ես եմ ճանապարհը, ճշմարտությունն ու կյանքը. ոչ ոք Հոր մոտ չի գա, եթե ոչ Իմ միջոցով» (Հովհաննես 14.6)։

`Կարդացե՛ք Հովհաննես 1.14–18 համարները։ Քրիստոսի մարդեղացումն ի՞նչ է սովորեցնում մեզ համար իրագործվող Աստծո առաքելության մասին։`

Աստված շարունակեց Իր առաքելության իրականացումը և Հիսուս Քրիստոսի միջոցով մարմնով ներկա գտնվեց Իր զավակների մեջ։ «Միածինը՝ լի շնորհով ու ճշմարտությամբ» (Հովհաննես 1.14), իրականացրեց հինկտակարանյան մարգարեությունները և համաձայն աստվածային ծրագրի՝ մեկ դարձավ մեզ հետ՝ Աստված՝ մարդու մարմնի մեջ։ Առաքելության Աստվածը շարունակում էր իրականացնել Իր նպատակը։

`Խորհե՛ք այն մասին, թե որքան մեծ է Աստծո սերը մեր նկատմամբ, որ Նա չխորշեց անգամ մեր սեփական մարմնով մեզ մոտ գալու մտքից։ Ինչպե՞ս պետք է պատասխանենք այս սիրուն, հատկապես ուրիշների նկատմամբ կատարվելիք առաքելության տեսանկյունից։`