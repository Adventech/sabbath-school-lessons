---
title:  Աստված, Ով փափագում է լինել մեզ հետ
date:  02/10/2023
---

`Կարդացե՛ք Ծննդոց 17.7, Ծննդոց 26.3 և Ծննդոց 28.15 համարները։ Այս տեքստերում Աբրահամին ու նրա սերնդին տրված Աստծո խոստման կարևոր կետը ո՞րն էր։`

Հին Կտակարանի պատմություններում Իր նպատակներն իրագործելու համար Աստված շարունակում է գործել Իր առաքելական բնության համաձայն։ Ջրհեղեղից հետո Բաբելոնի ժողովուրդը որոշեց հավաքվել մեկ տեղում, կառուցել քաղաք և աշտարակ, որը պետք է հասներ մինչև երկինք։ Աստված միջամտեց՝ խառնելով նրանց լեզուները և նպատակ ունենալով ցրել նրանց աշխարհով մեկ (Ծննդոց 11.1–9)։ Այնուհետև Նա ընդարձակեց Իր առաքելությունը՝ կանչելով Աբրամին (որը հետագայում դարձավ Աբրահամ) լինել ողջ աշխարհին տրվող Իր օրհնությունների ուղին (Ծննդոց 12.1–3)։ Աստված Աբրահամին ու նրա սերունդներին բազում խոստումներ է տվել, սակայն ամենից վեր կանգնած է մեկը։ Մի քանի անգամ Աստված հայտարարում է. «Որ Աստված լինեմ քեզ համար»։ «Ես քեզ հետ կլինեմ»։ «Ես քեզ հետ եմ» (տե՛ս Ծննդոց 17.7, 8, Ծննդոց 26.3, Ծննդոց 28.15).

Պատմության անիվն առաջ է պտտվում, և ահա Հովսեփը հայտնվում է Եգիպտոսում որպես Աստծո ժողովրդի փրկությանը ծառայելու գործիք։ Հովսեփի փորձառության ամեն քայլափոխին, նույնիսկ նրա կյանքի ամենաբարդ պահերին Սուրբ Գիրքը հաստատում է, որ «Տերը Հովսեփի հետ էր» (Ծննդոց 39.2, 21, 23)։ Մի քանի սերունդ հետո Աստված Մովսեսին ուղարկեց փարավոնի մոտ՝ Իր առաքելության իրագործման՝ Իր ժողովրդին եգիպտական ստրկությունից ազատելու համար։ Մովսեսին հանձնարարությունը տալիս Աստված նրան ասաց. «Ես քեզ հետ կլինեմ» (Ելք 3.12)։ Ժամանակ առ ժամանակ Յահվեն հաստատում է Իր ժողովրդի հետ լինելու Իր փափագը։

Կարդացեք Ելք 29.43, 45 համարները։ Ո՞րն էր հինկտակարանյան Սրբարանի հիմնական նպատակներից մեկը։ Աստված որոշեց լինել Իր զավակների հետ այլ կերպ։ Նա Մովսեսին տեղեկացրեց Իսրայելի որդիների մեջ ապրելու Իր փափագի մասին՝ խորանը կառուցելով և խիստ մտածված ու նպատակային համակարգ ստեղծելով, որը մատնանշելու էր Իր առաքելության գերագույն գործիքին՝ Հիսուս Քրիստոսին։ «Ինչպես զոհաբերությունները, այնպես էլ հրեաների քահանայական համակարգը ստեղծվել էին ներկայացնելու Քրիստոսի մահն ու միջնորդական գործը։ Բոլոր այդ ծեսերն իմաստ ու արժեք են ստանում բացառապես Քրիստոսին առնչվելու շնորհիվ»։ Էլեն Ուայթ, Ադվենտ ռևյու և Սաբաթ հերալդ, 1872թ. դեկտեմբերի 17։

`Ինչպե՞ս եք զգում Աստծո ներկայությունը ձեր կյանքում։`