---
title:  Աստված, Որը շարունակում է լինել մեզ հետ
date:  04/10/2023
---

Հիսուսի կյանքն ու ծառայությունն Աստծո գերագույն հայտնությունն էր։ Ընդամենը երեք տարում Աստված ի զորու եղավ Իր և Իր առաքելության մասին բացահայտելու անհամեմատ ավելին, քան արել էր որևէ այլ եղանակով նախորդ սերունդների ժամանակ։ Քրիստոսը կատարյալ «պատկերն է աներևույթ Աստծու», այն Մեկը, Ում մեջ պետք է բնակվի «ամբողջ լիությունը՝ … խաղաղություն հաստատելով խաչի վրա Նրա արյամբ» (Կողոսացիներին 1.15, 19, 20)։ Քրիստոսի մեջ լիարժեքորեն բացահայտվեց Աստծո առաքելական բնույթը։ Հիսուսն Ինքը բացահայտեց Իր առաքելությունն՝ ասելով. «Մարդու Որդին եկել է կորածին փնտրելու ու փրկելու» (Ղուկաս 19.10)։

`Կարդացե՛ք Հովհաննես 3.16 համարը և խորհե՛ք դրա մասին։ Ըստ ձեզ՝ այս տեքստում ինչպե՞ս են կապված Աստծո սերն ու առաքելությունը։`

Երբ Հիսուսն ապրում էր Իր կյանքի վերջին շաբաթը, և Նրա ծառայությունը մոտենում էր իր ավարտին, լուծվում էր մարդկության վերջնական ճակատագիրը։ Այդ օրերին տեղի ունեցող իրադարձությունները միաբանեցին անցյալի ակնկալիքն ու ներկայի հույսը։ Զատկի ժամանակ, որի տոնումը մատնանշում էր եգիպտական գերությունից ազատագրումը, Հիսուս Քրիստոսը՝ մարմին հագած Աստվածը, հրաժարվեց Իր կյանքից՝ ազատելու համար մեզ մեղքի գերությունից։ Պողոս առաքյալը գրում է. «Աստված Նրան, որ մեղքը չէր ճանաչում, մեզ համար մեղավոր արեց, որպեսզի մենք Նրանով Աստծու արդարները լինենք» (Բ Կորնթացիներին 5.21)։

`Կարդացե՛ք Մատթեոս 28.18–20 համարները։ Ի՞նչ խոստում կարող ենք գտնել մեծ հանձնարարության մեջ։ Ի՞նչ հավաստիացում է դա մեզ տալիս, երբ ներգրավվում ենք Աստծո առաքելության մեջ։`

Քրիստոսի մահը հաշտեցման գործընթացի մի մասն էր, ոչ թե դրա ավարտը։ Իր հարությամբ Հիսուսը հաղթեց մահին և ստացավ «ամեն իշխանություն երկնքում ու երկրի վրա» (Մատթեոս 28.18)։ Հիմնվելով այս իրողության վրա՝ Նա հետագայում Իր բոլոր հետևորդներին հանձնարարեց աշակերտել ամբողջ աշխարհում և զարմանահրաշ խոստում տվեց. «Ես ձեզ հետ եմ բոլոր օրերին մինչև աշխարհի վերջը» (Մատթեոս 28.20)։

`Երբ ներգրավված եք եղել առաքելության մեջ, ինչպե՞ս է «միշտ ձեզ հետ լինելու» Հիսուսի խոստումն իրականացել ձեր կյանքում։`