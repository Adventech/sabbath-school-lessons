---
title:  Ահավասիկ ես, ի՛նձ ուղարկիր
date:  02/11/2023
---

Հովնանի պատմությունն ավելի քան զարմանալի է։ Մենք տեսնում ենք, որ ի հեճուկս Հովնանի աղքատիկ քարոզչության՝ Աստված փրկեց նինվեացիներին, և սա մեզ պետք է մշտապես հիշեցնի այն մասին, որ Աստծո գործում մենք ընդամենը գործիքներ ենք, և միմիայն Աստված կարող է դիպչել սրտերին և դարձի բերել մարդկանց։ Այս պատմությունը ցույց է տալիս, որ Աստված որոնում է պատրաստակամ և խոնարհ լրաբերների, որոնք կհետևեն Նրա ցուցումներին։

`Կարդացե՛ք Եսայի 6.1–8 համարները։ Ի՞նչ կարևոր գաղափար է արտահայտված այս տեքստերում։`

Կանչը միշտ արդիական է։ Աստված պատրաստակամ կամավորների է որոնում։ Մենք պետք է արձագանքենք այդ կանչին՝ ենթարկվելով Նրա ղեկավարությանը, լսելով Նրա ձայնը և հնազանդվելով Նրա բոլոր ասածներին։

Հովնանի պատմությունը նաև ցույց է տալիս Աստծո սերն այն մարդկանց նկատմամբ, որոնք ապրում են այնտեղ, ուր Նրա սերը չի զգացվում, և Նրա ձայնը չի լսվում։ Ինչպես որ Աստված խղճում էր նինվեացիներին, այնպես էլ հիմա խղճում է բազմամիլիոնանոց քաղաքներում ապրող մարդկանց, որտեղ շենքերը փոխարինում են ծառերին ու ծաղիկներին, և մշտական աղմուկը մի պահ կանգ առնելու ու Նրան լսելու ոչ մի հնարավորություն չի թողնում։ Նինվեի մասին Աստված ասում է, որ նրանք. «իրենց աջ ձեռքը ձախից չեն տարբերում» (տե՛ս Հովնան 4.11)։ Աստված փնտրում է լրաբերների, որոնք Նրա հույսի լուրը կհասցնեն գործերի ու կյանքի հոգսերի տակ կքած մարդկանց։

Եսային լսեց ձայն, որն ասում էր. «Ո՞վ կգնա»։ Ինչպե՞ս կարձագանքեք այս հարցին։

`Առաջադրանք. կազմեք ցուցակ, որտեղ կնշեք տասը անհավատ մարդու անուն։ Անվանենք նրանց ձեր «աշակերտները»։ Մինչև եռամսյակի ավարտը ամեն օր աղոթեք ձեր աշակերտների համար։ Աղոթեք այն մասին, որ Տերը ձեզ ընկերացնի ձեզ արդեն ծանոթ մարդկանց հետ։ Աղոթեք, որ այդ ընկերությունն ավելի խորը և մտերիմ դառնա։ Երբ մտերմանաք նրանց հետ, փորձեք հասկանալ նրանց կարիքները և ցավերը։ Եվ աղոթեք, որ Աստված հոգա նրանց կարինքերը և բուժի ցավերը։`

`Ինչ անել. ընտրեք երկու քաղաք, մեկը՝ ձեզ մոտ, մյուսը՝ աշխարհի մյուս ծայրում։ Սկսեք աղոթել այս քաղաքներում ապրող ու աշխատող մարդկանց համար։ Խնդրեք, որ Աստված ազդեցիկ ադվենտիստ տանի այդ քաղաքներ, ով կկիսի այդ քաղաքի բնակիչների հետ Հիսուսի մոտալուտ գալուստի լուրը։`