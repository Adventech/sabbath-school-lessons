---
title:  Վախը որպես պատճառաբանություն
date:  29/10/2023
---

`Կարդացե՛ք Նաում 1.1, Նաում 3.1–4, ինչպես նաև Դ Թագավորների 17.5, 6, Դ Թագավորների 19.32–37 համարները։ Ի՞նչ են այս տեքստերը մեզ պատմում Նինվեի, ինպես նաև Ասորեստանի ու Իսրայելի հարաբերությունների մասին։ Ինչպե՞ս կարող էին այդ հարաբերություններն ազդել Հովնանի՝ Թարսիս գնալու որոշման վրա։`

Հովնանի՝ Նինվե գնալուց խուսափելու պատճառներից մեկը կարող էր լինել վախը։ Ասորացիներն ահեղ ախոյաններ էին, իսկ Նինվեն նրանց մայրաքաղաքն էր։

«Պառակտված Իսրայելի օրոք հին աշխարհի ամենահզոր քաղաքներից էր Նինվեն՝ ասորական թագավորության մայրաքաղաքը։ ...Իր վաղանցիկ բարգավաճման տարիներին Նինվեն հանցագործությունների ու չարիքի կենտրոն էր։ Աստվածաշունչն այն նկարագրում է որպես «արյունալի քաղաք՝ լի ստով և հափշտակությամբ»։ Նաում մարգարեն փոխաբերական իմաստով այս քաղաքի բնակիչներին համեմատում է դաժան, գիշատիչ առյուծի հետ։ «Քո չարությունը»,- նա հարց է տալիս,- «ո՞ւմ վրա անընդհատ չի եղել» (Նաում 3.1, 19)»։ Էլեն Ուայթ, Մարգարեներ և թագավորներ, էջ 265։

Նինվեն վեհաշուք քաղաք էր։ Պատմիչները տեղեկացնում են, որ Սենեքերիմը շատ էր ընդլայնել քաղաքի սահմանները, կառուցել էր հարավ-արևմտյան պալատը, որի երկարույունը 503, իսկ լայնությունը՝ 242 մետր էր։ Այն ուներ 80 սենյակ։ Նա նաև կառուցել էր 18 ջրանցք՝ 65 կմ հեռավորության վրա գտնվող աղբյուրից քաղաքը ջրով մատակարարելու համար։ Միայն ջրանցքի չափսերն արդեն սարսափազդու էին։

Ասորացիները նաև անգութ ու անողորմ ժողովուրդ էին։ Պատմելով Բաբելոնի նվաճումը՝ Սենեքերիմը պարծենում է, թե ինչպես էր քաղաքի փողոցները լցրել դրա բնակիչների դիերով՝ մեծ ու մանուկ, իսկ պեղումների ժամանակ հայտնաբերված հարթաքանդակներում նկարագրված են իրենց զոհերին խոցող զինվորներ։ Այս մարդկանց հետ ավելի լավ էր գործ չունենալ։ Նրանք կարող էին անտեղի բռնություն ու դաժանություն կիրառել այն մարդկանց նկատմամբ, ովքեր իրենց պարզապես դուր չէին եկել։ Բնավ զարմանալի չէ, որ հանդիմանության լուրով նինվեացիների մեջ հայտնվելու լուրը Հովնանին սարսափեցրեց։

Հաշվի չառնելով այս ամենը՝ մենք հաճախ ենք դատապարտությամբ մոտենում Հովնանին։ Համարում ենք, որ նա չպետք է թույլ տար, որ վախը հաղթեր իրեն և ստիպեր հրաժարվել Աստծո հրահանգները կատարելուց։ Սակայն մենք մոռանում ենք, որ ինքներս կարող ենք անել ճիշտ նույն բանը՝ թույլ տալով, որ մեզ կառավարի վախը, ոչ թե Աստված։

`Հիշե՛ք մի դեպք, երբ հստակորեն զգում էիք, որ Աստված ձեզ ուղղորդում է անելու մի բան, որը վախի պատճառով ընդհանրապես անել չէիք ուզում։ Ի՞նչ դասեր եք քաղել այդ փորձառությունից։`