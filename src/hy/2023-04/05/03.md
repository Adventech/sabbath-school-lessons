---
title:  Սխալ կարծիքները որպես պատճառաբանություն
date:  30/10/2023
---

Երբ փոթորիկ բարձրացավ, Հովնանը մեղադրեց իրեն (Հովնան 1.1–12)։ Նրա դիրքորոշումը մեզ բացահայտում է այն ժամանակների մարդկանց մեծամասնության պատկերացումն Աստծո կամ «աստվածների» մասին։ Մարդիկ հավատում էին, թե տարբեր աստվածներ իշխում են տարբեր երկրներում, իսկ ծովը համարվում էր դևերի քաոսային արքայությունը։ Նավաստիները հավատացած էին, որ նրանց ցասումը մեղմելու համար զոհաբերություն էր հարկավոր։ Ու թեև Հովնանը հրեա էր, չի բացառվում, որ նրա աշխարհընկալման վրա ազդեցություն թողած լինեին իր ժամանակների ավանդական հավատամքները։

`Կարդացե՛ք Հովնան 2.1–3, 7–10 համարները։ Ի՞նչ են այս տեքստերը տեղեկացնում մեզ այն մասին, թե ինչպես Հովնանն սկսեց հասկանալ Աստծո նախախնամությունը։`

Թեև Հովնանը փախչում էր այն տարածաշրջանից, որտեղ մարդիկ Յահվեին համարում էին իրենց Աստվածը, նա հասկացավ (դժվար ճանապարհով), որ նույնիսկ եթե գտնվում է այլ մշակույթի ներկայացուցիչների մոտ, Յահվեն այնտեղ էլ մնում է Գերագույն Տիրակալ։ Քամին ու ալիքներն Աստծուն էին ենթարկվում, ձկները՝ ևս։ «Տիրոջն են երկիրը և նրա լիությունը» (Սաղմոսներ 24.1)։ Հովնանի սիրտը դարձավ դեպի երկրի ու ծովի Գերագույն Իշխանը, նա խոստովանեց իր մեղքն ու փրկվեց։

Մենք ևս կարող ենք սխալ հասկանալ Աստծուն և մեզանից ունեցած Նրա ակնկալիքները։ Կա տարածված սխալ կարծիք, թե Աստված կամենում է, որ մենք կենտրոնանանք բացառապես մեր փրկության վրա և հնարավորինս մեկուսանանք մեղավոր աշխարհից։ Թեպետ մեզ խորհուրդ է տրվում ինքներս մեզ «աշխարհից անարատ» (Հակոբոս 1.27) պահել, մենք պետք է կենտրոնանանք այն մտքի վրա, թե ինչպես կարող ենք Աստծո օրհնությունները և հույսը բերել դրանց կարիքն ունեցողներին։

Չարաչար սխալվում ենք նաև այն հարցում, որ կարծում ենք, թե առաքելության հաջող իրականացումը կախված է մեզնից։ Շատ հաճախ այդ պատճառով հրաժարվում ենք Աստծո կոչից։ Ինչպես որ Հովնանը չէր կարող միայնակ գործելով որևէ նինվեացու փրկել, այնպես էլ մենք չենք կարող ոչ ոքի փրկել։ Շատերս ենք կարծում, թե առաքելության շրջանակներում մենք ենք «փրկիչները», սակայն մենք կանչված ենք ոչ թե մարդկանց փրկելու, այլ Աստծո հետ այդ գործում համագործակցելու։ Մենք վկայում ենք՝ Աստծուն փառաբանելով այն ճանապարհների համար, որոնցով Նա մեզ փոխում է, բայց մարդկանց Իր մոտ բերել կարող է բացառապես Տերը։ Մենք կարող ենք ճշմարտության սերմեր ցանել, սակայն սիրտը դարձի բերում է միմիայն Աստված։ Մենք հաճախ ենք մեր դերը շփոթում Աստծո դերի հետ, որն էլ մեզ վախեցնում է ու ստիպում վկայությունից խուսափելու անթիվ-անհամար պատճառաբանություններ գտնել։ Այո՛, Տերն օգտագործեց Հովնանին, սակայն միմիայն Աստված դարձի բերեց Նինվեն, այլ ոչ Հովնանը։

`Սրտեր շահելը բարդ գործ է, նաև անհնարին է, եթե մարդն ուզի դա միայնակ անել։ Ինչպե՞ս կարող ենք սովորել թույլ տալ Աստծուն սրտեր շահել մեր կյանքի ու մեր վկայությունների միջոցով։`