---
title:  Անհարմարությունները որպես պատճառաբանություն
date:  31/10/2023
---

Ձկան փորում Հովնանի ունեցած փորձառությունը (տե՛ս Հովնան 2-րդ գլուխ) Աստծո սիրո և ողորմության դրսևորման օրինակ էր, և Հովնանն իր աղոթքում հաստատում է, որ հասկացել է Աստծո սիրո պատգամը։ Սակայն այն փաստը, որ Հովնանն անհավանական հանդիպում էր ունեցել Աստծո հետ, չէր նշանակում, որ նրա հին մտքերն ու պատկերացումները հեշտությամբ փոխվելու էին, նույնիսկ այն դեպքում, երբ նա ի վերջո գնաց Նինվե։

`Կարդացե՛ք Հովնան 3-րդ գլուխը։ Ինչպե՞ս մարդիկ արձագանքեցին Հովնանի քարոզներին։ Ի՞նչ դասեր կարող ենք քաղել այս պատմությունից վկայության վերաբերյալ։`

Անկախ նրանից, թե Հովնանն ինքը ինչ էր տածում նինվեացիների նկատմամբ, նա քարոզում էր այն լուրը, որն ստացել էր Աստծուց, և ապշեցուցիչ արդյունքներ ունեցավ։ Լուրը դիպավ նինվեացիների սրտին, և նրանք ապաշխարեցին։ Հովնանը շատ բանի միջով անցավ, արեց այն, ինչը բնավ չէր ուզում անել, և երբ արեց, Աստված փառավորվեց։

Այսպիսով, Աստծո առաքելությունն առաջ է գնում այն մարդկանց միջոցով, որոնք զոհողության են գնում, նույնիսկ եթե երբեմն դա անում են դժկամորեն։ Մենք պետք է հրաժարվենք մեր սեփական համոզմունքներից հանուն Աստծո, Ով կամենում է փրկել կորածներին։ Հովնանի պես մենք էլ հաճախ դառնում ենք մեր նախապաշարմունքների զոհը և չենք ուզում վկայել այս կամ այն մարդուն կամ մարդկանց խմբին։

Մեծ խոնարհություն է պահանջում մեր՝ նախապաշարմունքներ ունենալու փաստն ընդունելը։ Առաքելությունը նաև պահանջում է ժամանակ և հուզական էներգիա։ Ուրիշների կյանքում փոփոխություն բերելը և նրանց մասին իրապես հոգ տանելը կարող է մեծ բեռ լինել։ Սթրեսով լի մեր իրականության մեջ, երբ մեր իսկ խնդիրները լուծելը բավականին բարդ է, այլ մարդանց հոգեպես աջակցելը կարող է պարզապես անհաղթահարելի թվալ։

Բացի այդ, առաքելության կատարման մեջ ներգրավված լինելը հաճախ կարող է մեզնից պահանջել վերանայել փողի և այն ծախսելու նկատմամբ մեր դիրքորոշումը։ Գումարներ կարող են պահանջվել մարդկանց խնամքի, գրականության և նյութերի ձեռքբերման կամ առաքելության համար ժամանակ ազատելու նպատակով որոշ ծառայությունների կամ հարմարությունների համար վճարելը։ Անկախ ձևից ու դրսևորումից՝ առաքելության կատարումը զոհաբերություն է պահանջում։

Բարի լուրն այն է, որ չնայած Հովնանի թերություններին, նինվեացիներին ապաշխարության բերելու համար Աստված հզորագույն ձևով գործեց։ Ցավոք, Հովնանը չէր կիսում այն ցնծությունը, որն այդ առիթով տիրում էր երկնքում։

`Ի՞նչ զոհողություն է Աստված խնդրում ձեզ անել կամ պատրաստ լինել անելու, որպեսզի ևս մեկ հոգու պատմեք Նրա սիրո մասին։ Որքանո՞վ եք վստահում Նրա այն խոստմանը, որ կհարստացնի ձեր կյանքը՝ չնայած արված զոհողություններին։`