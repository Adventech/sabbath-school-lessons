---
title:  Տհաճությունները որպես պատճառաբանություն
date:  01/11/2023
---

«Օ՜, Տե՛ր, սա չէ՞ր, ինչ որ ասում էի, քանի դեռ իմ երկրում էի։ Դրա համար շտապեցի փախչել Թարսիս, որովհետև գիտեի, որ Դու ողորմած, գթառատ, երկայնամիտ ու բազումողորմ Աստված ես և կզղջաս չարիքի համար» (Հովնան 4.2)։ Ինչպիսի՜ հրաշալի աղոթք է անում Հովնանը։ Թե՞ այնքան էլ հրաշալի աղոթք չէ։

`Կարդացե՛ք Հովնան 4-րդ գլուխը։ Ի՞նչն այն չէր այս մարդու հետ։`

Հովնանն այնքան խորը ատելություն էր զգում այն ժողովրդի նկատմամբ, ում Աստված նրան ուղարկել էր քարոզելու, որ նախընտրում էր մեռնել, քան վարկաբեկվել, երբ հայտնի դառնար, որ Նինվեում նրա քարոզած դատաստանը չէր իրականացել։ Հովնանը փափագում էր, որ Սոդոմին ու Գոմորին հաջորդեր Նինվեն։ Նա ակնկալում էր տեսնել Աստծո դատաստանն այս ատելի ժողովրդի վրա։ Եվ երբ դա չիրականացավ, նրա աշխարհընկալումն արմատապես ցնցվեց, և նա նախընտրում էր մեռնել, քան տեսնել, թե ինչպես իր խոսքը չի իրականանում։

Հովնանի պատմության մեջ երկրորդ անգամ Աստված մխիթարում է նրան ոչ թե խոսքով կամ քարոզով, այլ փորձառությամբ։ Աշխարհընկալումը պատվերով չի ձևավորվում։ Ոչ էլ որևէ նոր կամ տարբերվող բան լսելուց է փոխվում։ Աշխարհընկալումը ձևավորվում կամ փոխվում է սեփական փորձառության հիման վրա, և թե ինչպես են այդ փորձառություններն ընկալվում կամ բացատրվում։

Այս նոր փորձառությունը, որն Աստված տվեց Հովնանին, պետք է նրան ցույց տար, թե որքան աղավաղված էր նրա աշխարհընկալումը։ Աստված հրաշքով մեկ օրում մի մեծ բույս աճեցրեց, որը բավական էր Հովնանին կիզիչ արևից պաշտպանելու համար։ Հովնանը երախտագիտություն հայտնեց ոչ թե Աստծուն, Ով արել էր այդ հրաշքը, այլ հենց բույսին։ Դա որպես հրաշք դիտելու փոխարեն, որին ինքն արժանի չէր, նա դա համարեց պատշաճ օրհնություն իր լավ աշպատանքի համար։ Իսկ երբ բույսը նույնքան արագ էլ չորացավ, Հովնանն այնքան տխրեց և բարկացավ, որ միայն մահ էր փափագում։

Այս փորձառությունից հետո Աստված մեղմ ձայնով մխիթարում է Հովնանին և օգնում նրան հասկանալ, թե որքան անմիտ էր նրա կողմից ավելի մեծ արժեք տալը բույսին, քան Նինվեում ապրող հազարավոր տղամարդկանց, կանանց և երեխաներին, ինչպես նաև նրանց կենդանիներին։

`Պատմությունը չի ներկայացնում Հովնանի ապաշխարությունը։ Այս անավարտ պատմությունն ասես մե՛զ դիմելիս լինի։ Ինչպե՞ս ենք մենք վերաբերվում ամբարիշտների, չարերի և Աստծո լուրը դեռևս չլսածների նկատմամբ Աստծո անհանգստությանը։`