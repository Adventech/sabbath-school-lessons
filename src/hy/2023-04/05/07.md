---
title:  Հետագա ուսումնասիրության համար
date:  03/11/2023
---

Էլեն Ուայթը խիստ զգուշացում է անում նրանց, ովքեր չեն հետևում Հիսուսի կոչին և չեն վկայում իրենց շրջապատի մարդկանց։

«Արդարացումները չեն կարող ազատել պատասխանատվությունից այն մարդկանց, որոնք չեն կատարում այս գործը։ Դրան անփութորեն վերաբերվելով՝ այս մարդիկ արհամարհում են այն մարդկանց փրկությունը, որոնց համար Քրիստոսը մահացավ, անտեսում են Աստծուց իրենց տրված պատասխանատվությունը և երկնքի գրքերում գրանցված են որպես անհավատարիմ ծառաներ։ Ծառայողը, ով պետք է ուժ և օրհնություն լինի ուրիշների համար, երբ փակվում կամ թաքնվում է նրանցից, ովքեր իր օգնության կարիքն ունեն, չի նմանվում Վարդապետին։ Նրանք, ովքեր անտեսում են մարդկանց հետ անձնական հարաբերությունները, դառնում են եսակենտրոն։ Նրանց այդ դեպքում ամենաշատն է հարկավոր հաղորդակցվել իրենց եղբայրների հետ, որպեսզի նրանք հասկանան իրենց հոգևոր վիճակը և իմանան, թե ինչպես ապահովել Աստծո հոտը՝ յուրաքանչյուրին տալով իր կերակուրը ժամանակին։ Այս աշխատանքն անտեսողները բարոյական վերանորոգման կարիք ունեն, և հետո կտեսնեն, որ չեն կրել աշխատանքի բեռը»։ Էլեն Ուայթ, Ադվենտ ռևյու ընդ Սաբաթ հերալդ, 1892թ. օգոստոսի 30։

Սրանք իհարկե շատ խիստ տողեր են, որոնք ընդգծում են, թե ինչ կարևորություն է տալիս Աստված առաքելությանը։ Սակայն մենք չենք թողնվել առանց հույսի։ «Հովնանի վրա մեծ պատասխանատվություն դրվեց այն հանձնարարության տեսքով, որն Աստված վստահեց նրան, այդուհանդերձ, Նա, Ով հորդորել էր Հովնանին գնալ այդ ծառայությանը, կարող էր պահպանել Իր ծառայի կյանքը և հաջողություն տալ նրան։ Եթե մարգարեն առանց պայմանի հնազանդվեր, կխուսափեր շատ դառը փորձառություններից և առատապես կօրհնվեր։ Եվ այնուամենայնիվ, Հովնանի հուսահատության պահին Տերը չլքեց Նրան։ Մի շարք փորձությունների և տարօրինակ միջադեպերի միջոցով վերականգնվեց մարգարեի վստահությունը Աստծո և փրկելու Նրա անսահման զորության հանդեպ»։ Էլեն Ուայթ, Մարգարեներ և թագավորներ, էջ 266։

Ինչպես Հովնանը, գուցե մենք էլ հեշտությամբ պատճառաբանություններ գտնենք, որպեսզի չմասնակցենք առաքելությանը։ Իսկ պատճառաբանություններ գտնել մեզ կարող են դրդել բազում գործոններ։ Բայց մեզ ուղղված առաքելության կոչը պակաս հստակ չէ, քան Հովնանինը։ Հարցն այն է, թե ինչպես կպատասխանենք դրան։

**Հարցեր քննարկման համար**

`Գայթակղություն ունեցե՞լ եք խուսափելու առաքելության կատարումից։ Ի՞նչ պատճառաբանություններ եք բերել։ Ո՞րն է ձեր Նինվեն։`

`Խորհե՛ք այն մասին, թե մենք՝ որպես Յոթերորդ օրվա ադվենտիստներ, ի՞նչ թանկագին ճշմարտություն ունենք և որքան օրհնված ենք այն ունենալով։ Ի՞նչն է ձեզ հետ պահում ձեր սիրելիների հետ այն կիսելուց։`

`Ինչպե՞ս կարող եք Աստծո շնորհով սովորել հաղթահարել ձեր վախերը, որոնք ձեզ հետ են պահում վկայելուց և առաքելությունն իրականացնելուց։`