---
title:  Ժողովրդի բազմությունը տեսնելով
date:  11/12/2023
---

Չնայած արտաքին և ներքին մարտահրավերներին՝ Հիսուսը ողորմությամբ մեզ կոչ է անում ընդունել քաղաքներում Իր առաքելությունն իրականացնելու Իր առաջարկը։

`Կարդացե՛ք Մատթեոս 9.35–38 համարները։ Ի՞նչ է սա մեզ սովորեցնում մեծ բազմությունների համար արվող առաքելության մասին։`

Հիսուսը կարեկցանքով լցվեց այն մարդկանց նկատմամբ, որոնց մենք այսօր հանդիպում ենք մեծ քաղաքներում։ Ղուկաս 19.41 համարում տեսնում ենք, թե ինչպես Հիսուսը լաց եղավ Երուսաղեմի համար։ Մեզ հասանելի չէ Հիսուսի սիրո խորությունը Իր զավակների, նույնիսկ այն «անդեմ զանգվածների» նկատմամբ, որոնք ապրում են մեծ քաղաքներում։ Ահա թե ինչու Մատթեոս 9.38 համարում Հիսուսը մեզ խորհուրդ է տալիս աղոթել, որպեսզի մեր սիրտը նմանվի Իր սրտին։

`Կարդացե՛ք Մատթեոս 4.23–25 համարները։ Երբ Հիսուսը սկսեց ծառայել, աշխարհագրական ո՞ր տեղանքներից էին մարդիկ գալիս Նրա մոտ։`

Մատթեոս 4.25 համարն ասում է, որ Հիսուսին հետևող բազմությունները գալիս էին Գալիլեայից՝ արևելքում գտնվող Դեկապոլիսի տասը քաղաք-պետություններից, Երուսաղեմից և հարավում տեղակայված Հուդայից։ Բացի Սամարիայից, ո՞ր շրջանն է պակասում այս թվարկության մեջ։ Տյուրոսի և Սիդովնի ափամերձ շրջանը՝ Փյունիկիայի մի մասը, Միջերկրական ծովի երկայնքով, Գալիլեայից հյուսիս-արևմուտք։ Այժմ մենք տեսնում ենք, թե ինչու Հիսուսը գնաց այս տարածք։ Այս ճամփորդությունը դեպի Տյուրոսի և Սիդովնի շրջաններ Հիսուսի միջմշակութային առաքելություններից մեկն էր։

«Փարիսեցիների հետ ունեցած ընդհարումից հետո Հիսուսը հեռացավ Կափառնայումից և Գալիլեան անցնելով մեկնեց դեպի Փյունիկիայի սահմանակից բլրոտ երկիրը։ Արևմտյան կողմում հարթավայրի վրա, փռված էին հնագույն Տյուրոս և Սիդովն քաղաքներն իրենց հեթանոսական տաճարներով, վեհաշուք պալատներով, առևտրի շուկաներով և բանուկ նավահանգիստներով»։ Էլեն Ուայթ, Դարերի փափագը, էջ 399։

`Ինչպե՞ս կարող ենք օգնել մարդկանց տեսնելու, թե «վեհաշուք պալատներն ու առևտրի շուկաներն» ինչքան անօգուտ են, և ինչու է նրանց պետք Հիսուսը։`