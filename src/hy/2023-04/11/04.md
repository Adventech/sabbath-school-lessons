---
title:  Տյուրոսում և Սիդովնում
date:  12/12/2023
---

Աստվածաբանները կարծում են, որ Մատթեոսի Ավետարանը գրվել է հրեաների համար, իսկ Մարկոսը գրվել է հիմնականում հեթանոս լսարանի համար։ Ճիշտ կլինի հաշվի առնել այս նրբությունը, երբ ուսումնասիրում ենք Ավետարանները։

`Կարդացեք Մատթեոս 15.22–28 և Մարկոս 7.24–30 համարները։ Կնոջ երկու նկարագրությունների միջև ի՞նչ տարբերություններ եք տեսնում։`

Մատթեոսը նկարագրում է այս մորը՝ ըստ նրա ազգության կամ ռասայի՝ քանանացի։ Մարկոսը, Սուրբ Հոգու առաջնորդությամբ, օգտագործում է լրացուցիչ եզրույթ և նկարագրում այս կնոջը որպես «հույն» կամ «հեթանոս», ապա լրացուցիչ տեղեկություն է տալիս. «ազգությամբ Փյունիկեի ասորի»։ Աստվածաշնչում այս եզրույթն օգտագործվում է ընդամենը մեկ անգամ։

Մատթեոսի ունկնդիրներն այս մորը կհամարեին արհամարհված հեթանոս։ Սրա պատճառը քանանացիների հետ ունեցած հրեա ժողովրդի դարավոր պատմական փորձն էր որպես կռապաշտ ազգի, որի չար ապրելակերպն ու գործելակերպը դարեր շարունակ գայթակղություն են եղել իրենց ազգի համար։ Նույնիսկ Քրիստոսի աշակերտները հավանական չէին համարում այն, որ այդ կինը կարող էր իր հավատի շնորհիվ Աստծո թագավորության մաս կազմել։

Մարկոսի լսարանի արձագանքն արմատապես կտարբերվեր Մատթեոսի լսարանի արձագանքից։ Իրենք լինելով հեթանոսներ՝ այս կնոջ մեջ նրանք իրենց էին ճանաչում «ազգությամբ Փյունիկեի ասորի»։ Եվ ստացվում է, որ Հիսուսը բժշկել էր իրենցից մեկին։ Հեթանոսներն այս կնոջը կհամարեին օրինակելի ու սիրող մայր, որը մտահոգված էր իր դստեր ճակատագրով և փափագում էր, որ Վարպետը բժշկեր նրան՝ անկախ իր էթնիկ և ազգային պատկանելությունից։

«Քրիստոսն անմիջապես չարձագանքեց կնոջ խնդրանքին։ Արհամարհված ցեղի այս ներկայացուցչին Նա նախ ընդունեց այնպես, ինչպես հրեաները կընդունեին։ Սրանով Նա ուզում էր ցույց տալ Իր աշակերտներին, թե որքան սառն ու անգութ կվերաբերվեին հրեաները նման դեպքում։ Ապա բավարարելով նրա խնդրանքը՝ Նա կամեցավ նրանց մեջ դաստիարակել այն կարեկցանքը, որ Ինքը դրսևորեց այդ դժբախտ կնոջ նկատմամբ»։ Էլեն Ուայթ, Դարերի փափագը, էջ 400։

`Կարդացեք Ա Հովհաննես 2.2 համարը։ Ի՞նչ պետք է մեզ ասի այս տեքստն այն մասին, որ մենք բոլորս նույնն ենք Աստծո առաջ։`