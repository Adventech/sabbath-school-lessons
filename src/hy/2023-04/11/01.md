---
title:  Առաքելություն բարի լուրը դեռևս չլսածների համար. (մաս 2)
date:  09/12/2023
---

> <p>Այս շաբաթվա ուսումնասիրության համար կարդացե՛ք.<p>
> Գ Թագավորների 11.1–6, Մատթեոս 4.23–25, Մատթեոս 15.22–28, Մարկոս 7.24–30, Գործք առաքելոց 10.34, 35, Մատթեոս 8.10։

### Հիշելու համարը.
«Այդ ժամանակ Հիսուսը պատասխանեց նրան ու ասաց. «Ո՛վ կին, մեծ է քո հավատը. թող քեզ քո ուզածի պես լինի»։ Եվ նույն պահին նրա աղջիկը բժշկվեց» (Մատթեոս 15.28)։

Սկզբից ի վեր սիրող Աստվածը փնտրում էր Իր կորած զավակներին (Ծննդոց 3.9), և մինչ օրս այս նույն սիրառատ Աստվածը դեռ փորձում է Իրեն դարձնել Իր կորած զավակներին (տե՛ս Հայտնություն 14.6–12). դրանց թվում են քաղաքաբնակները։ 2018 թվականին ՄԱԿ-ը հրապարակեց իր վերջին հետազոտությունների արդյունքը, համաձայն որի՝ մոլորակի բնակչության 55 տոկոսն ապրում է քաղաքային բնակավայրերում, և մինչև 2050 թվականը այդ թիվը կհասնի (եթե մինչ այդ Հիսուսը չվերադառնա) 68 տոկոսի։ Մենք այլընտրանք չունենք. մենք պե՛տք է վկայենք քաղաքներում բնակվող մարդկանց։

Սակայն Աստծո շատ զավակներ Հովնանի պես են վարվում, երբ կանչվում են վկայելու քաղաքաբնակներին. պատճառաբանություններ են գտնում և փախչում առաջադրանքից։ «Ինչ որ գրվել է, մեր սովորելու համար է գրվել, որպեսզի համբերությամբ և Գրքերի մխիթարությամբ հույս ունենանք» (Հռոմեացիներին 15.4)։ Սրա մեջ մտնում է նաև այն, ինչ գրվել է Հովնանի մասին։

Իր երկրային կյանքի ընթացքում Հիսուսը ծառայում էր ոչ միայն Իսրայելի քաղաքներում բնակվող մարդկանց, այլև օտար շրջաններում ապրողներին, այսինքն մարդկանց, որոնք չէին պատկանում հրեա ազգին՝ ընտրյալ ժողովրդին։

Այս շաբաթ մենք կուսումնասիրենք Քրիստոսի առաքելությունը, որն ուղղված էր Տյուրոս և Սիդովն քաղաքներում բնակվող մարդկանց, և դասեր կքաղենք, որոնք կարող ենք կիրառել մեր կյանքում։