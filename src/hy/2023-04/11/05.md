---
title:  «Արձակի՛ր նրան»
date:  13/12/2023
---

Քաղաքների խորը թաքնված թաղամասերում հույս ստանալու կարոտ շատ մարդիկ կան։ Քրիստոսի օրոք ի՞նչը խանգարեց Աստծո ժողովրդին Մեսիայի հույսը բերել այնպիսի օտար քաղաքներ, ինչպիսիք են Տյուրոսն ու Սիդովնը։ Ազգայնականությունը, հպարտությունը և նախապաշարմունքները կուրացրել էին Աստծո ժողովրդին, նրանք չէին տեսնում իրենց շրջապատի մարդկանց, ովքեր տենչում էին առաջին գալուստի մարգարեություններում կանխատեսված հույսին։ Այսօր քաղաքներում ապրում են բազմահազար մարդիկ, որոնց հետ Հիսուս Քրիստոսը կամենում է, որ Իր ժողովուրդը կիսվի երկրորդ գալուստի «երանելի հույսով» (Տիտոսին 2.13)։

`Կարդացե՛ք Գործք առաքելոց 10.9–16, 28, 34, 35 համարները։ Ինչպե՞ս կամփոփեք Սուրբ Հոգու կողմից այստեղ ուսուցանված դասը։`

Ճաշին սպասելիս Պետրոսին տեսիլք տրվեց՝ անմաքուր կենդանիներով և թռչուններով լի մի սփռոց։ Տեսիլքում նրան երեք անգամ հրահանգ տրվեց՝ վեր կենալ և ուտել։ Աստված այս տեսիլքի օգնությամբ կամենում էր ազատել Պետրոսին կրոնական հպարտությունից և մոլեռանդությունից, որն ուղղված էր հեթանոսների դեմ։ Պետրոսը ի վերջո հասկացավ այս ճշմարտությունը. «Պետրոսը բացեց բերանն ու ասաց. «Իրապես հասկանում եմ, որ Աստված աչառու չէ, այլ բոլոր ազգերի մեջ ով երկյուղում է Նրանից ու արդարություն գործում, ընդունելի է Նրան»» (Գործք առաքելոց 10.34, 35)։

Հիշելով սա՝ եկեք անդրադառնանք Տյուրոսի և Սիդովնի պատմությանը՝ փորձելով դասեր քաղել դրանից։ Կրկին ուշադրությո՛ւն դարձրեք Հիսուսին և Նրա երկխոսությանն այս կնոջ հետ։ Ի՞նչ դասեր քաղեցին աշակերտները այս դաշտային ճամփորդությունից, որը վերաբերում էր նաև Պետրոսի տեսիլքին։ Ինչպե՞ս կարող ենք դրանք կիրառել մեր կյանքում այսօր, ինչպես նաև քաղաքներում իրականացվող առաքելության ժամանակ։ Ի՞նչ նախապաշարմունքներ են խանգարում մեզ տեսնել քաղաքաբնակների կարիքները։ Ի՞նչ հնարավորություններ է Աստված տվել մեզ քաղաքներում, որպեսզի ավելի լավ հասկանանք, թե ինչ է առաքելությունը և ձերբազատվենք մեր մոլեռանդությունից, ազգայնականությունից և հոգևոր հպարտությունից։

Հիսուսը մեծ համբերությամբ էր ուսուցանում Իր աշակերտներին, որոնք դեռ լիովին չէին հասկանում, որ Աստծո փրկության մեծ ծրագիրը համայն մարդկության, ոչ թե միայն մեկ ազգի կամ էթնիկ խմբի համար էր։ Սուրբ Հոգին կարող է օգնել մեզ հաղթահարել մեր նախապաշարմունքն ու կողմնակալությունը, որպեսզի իրականացնենք մեր առաքելությունը քաղաքներում։

`Կարդացեք Գաղատացիներին 2.11–13 համարները։ Ի՞նչ պետք է սա մեզ սովորեցնի այն մասին, թե որքան դժվար է ձերբազատվել այն նախապաշարմունքներից, որոնք մեզ սովորեցրել են մանկուց։`