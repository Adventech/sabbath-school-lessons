---
title:  «Երկրի վրա արդյոք հավատ կգտնի՞»
date:  14/12/2023
---

Ղուկաս 18.8 համարում Հիսուսը տալիս է այս հարցը Իր առակներից մեկի վերջում. «Սակայն երբ Մարդու Որդին գա, երկրի վրա արդյոք հավատ կգտնի՞»։ Որպես Քրիստոսի աշակերտներ՝ մենք պետք է հասկանանք, թե ինչ է փնտրում Հիսուսը։ Այս պատմության մեջ տեսնում ենք, որ Հիսուսը փնտրում է հավատ, որը փայլում է նույնիսկ խավարի մեջ։

`Կարդացե՛ք Մատթեոս 8.10, 13, Մատթեոս 9.2, Մատթեոս 20.29–34, Մարկոս 2.5, Մարկոս 10.46–52 և Ղուկաս 18.35–43 համարները։ Այս տեքստերում Հիսուսն ո՞ւմ է նկարագրում որպես հավատ ունեցող։`

Այս ցուցակում ներառված են հավատ ունեցող մարդիկ, որոնք փայլել են նույնիսկ մութ քաղաքներում։ Կափառնայումում Հիսուսը նշում է մի քանի մարդկանց, որոնց հավատն աչքի է ընկնում։ Մատթեոս 8.10, 13 համարներում տեսնում ենք դարձի եկած հեթանոս հարյուրապետի, որը մեծ հավատ ուներ։ Հետո հանդիպում ենք մեծ հավատ ունեցող չորս ընկերների, որոնք կոտրում են տանիքը, որպեսզի իրենց անդամալույծ ընկերոջը բերեն Հիսուսի մոտ (Մատթեոս 9.2, Մարկոս 2.5)։ Մարկոս 10-րդ գլխում տեսնում ենք նախկինում կույր Բարտիմեոսին, ում հավատքը փայլում է Երիքովում։

Այսքանով հանդերձ մենք ակնկալում ենք, որ Աստծո ժողովրդի մեջ մեծ հավատ կգտնենք։ Սակայն նույնիսկ Հիսուսի հայրենի քաղաքում՝ Նազարեթում, դրա բնակիչների թերահավատության ու անհավատության պատճառով, Քրիստոսը չէր կարողանում լիարժեքորեն ծառայել։ Իր աշակերտների մոտ Հիսուսը մի քանի անգամ ասում է Իսրայելի մասին. «Ո՛վ թերահավատներ»։ (Մատթեոս 6.30, Մատթեոս 8.26, Մատթեոս 14.31, Մատթեոս 16.8)։ Մատթեոս 17.17-ում Հիսուսը բացականչում է. «Ո՛վ անհավատ ու մոլորյալ սերունդ»։

Մենք պետք է հասկանանք, որ հավատը հանդիպում է անսպասելի վայրերում՝ օտար քաղաքներում, հեթանոսների և տարբեր կրոնների տեր մարդկանց մեջ։ Խոնարհությամբ պետք է գնանք քաղաքներ, ինչպես Հիսուսն արեց՝ փնտրելով նրանց, ովքեր, երբ ճաշակեն ճշմարտությունը, կարձագանքեն Հիսուսի հանդեպ հավատով։ Այս մարդիկ իսկապես մեր կարիքն ունեն։

`Առաջադրանք. աղոթե՛ք ավելի մեծ հավատի համար և կիսվեք բարի լուրով ձեր մերձավորների և ոչ մերձավորների հետ։`

`Ինչ անել. ինչպե՞ս գտաք Հիսուսին և երեք հրեշտակների թանկագին պատգամները։ Թվարկե՛ք երեք հոգևոր օրհնություն, որոնք ստացել եք Հիսուսից ձեր կյանքում։ Պատրաստվե՛ք կիսվել դրանցով շաբաթօրյա դպրոցի ձեր դասարանում։`