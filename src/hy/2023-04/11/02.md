---
title:  Իսրայելի սահմաններից դուրս
date:  10/12/2023
---

իրականացվող առաքելություն

Հիսուսը վերցնում է Իր աշակերտներին Գեննեսարեթից (Մատթեոս 14.34) «և Տյուրոսի ու Սիդովնի կողմերը» (Մատթեոս 15.21) գնում։ Ինչո՞ւ Նա նրանց Գալիլեայից տարավ այս հեթանոսական վայրերը։ Նա առաջնորդեց Իր աշակերտներին այս ճանապարհը դեպի օտար շրջաններ, որպեսզի վերջիններս հենց տեղում սովորեին այն, ինչ չէին կարող այդքան հեշտությամբ սովորել Գալիլեայում։ Նա կամենում էր Իր աշակերտներին դասեր տալ, որոնք կօգնեին նրանց նախապատրաստվել իրենց կանչվածությանը բարի լուրը հասցնելու մարդկանց բոլոր խմբերին՝ ներառյալ քաղաքաբնակներին։

`Կարդացեք Դատավորներ 3.1–6, Գ Թագավորների 5.1–12 և Գ Թագավորների 11.1–6 համարները։ Ինչպե՞ս են այս տեքստերն օգնում մեզ մի փոքր հասկանալ այս քաղաքներում տիրող իրավիճակը։`

Դատավորներ 3.1–6 համարներից պարզ է դառնում, որ այս հին ժողովուրդներին Աստված օգտագործել էր իսրայելացիների հավատը փորձելու համար։ Ցավոք, Աստծո ժողովուրդն այս փորձությունը ևս ձախողեց, առնվազն այս ոլորտում. «Նրանց աղջիկներին իրենց համար կին առան և իրենց աղջիկներին նրանց տղաներին տվեցին ու պաշտեցին նրանց աստվածներին» (Դատավորներ 3.6)։ Հենց սկզբից այս ժողովուրդը գայթակղության քար էր Իսրայելի համար։

Գ Թագավորների 5.1–11 համարներում նկարագրվում են սերտ հարաբերություններ սիդոնացիների և եբրայեցիների միջև։ Ինչ խոսք, տնտեսական կապերը փոխշահավետ էին, սակայն եբրայեցիների վրա բացասաբար էր ազդում առևտրային այս գործընկերների հեթանոսությունն ու կռապաշտությունը։

Գ Թագավորների 11.1–6 հատվածները ցույց են տալիս, թե ինչ տեղի ունեցավ վերջում. Սողոմոն թագավորն ամուսնացավ Սիդոնի արքայադստեր հետ, որը նրան հեռացրեց Աստծուց։ «Եվ Սողոմոնը գնաց սիդոնացիների Աստարովթ աստծու հետևից» (Գ Թագավորների 11.5)։

Եվ չնայած այս երկրների հեթանոս և կռապաշտ պատմությանը և ընտրյալ ազգի վրա դրանց բացասական ազդեցությանը՝ Հիսուսը, միևնույն է, Իր աշակերտներին բերեց այս վայրերը։ Նա նրանց ծանոթացնում էր միջմշակութային առաքելության հետ՝ փորձելով կոտրել նրանց կարծրատիպերն ու մեղմել մոլեռանդությանը։ Հիսուսն Իր հետևորդներին ցույց տվեց, որ առաքելությունն ուղղված է բոլոր մշակույթների և ազգությունների ներկայացուցիչներին։

Քաղաքներում ծառայող ադվենտիստ միսիոներների առջև ծառացած են բազում մարտահրավերներ՝ առողջության, շրջակա միջավայրի, թանկ ապրուստի, ռասիզմի, մոլեռանդության, ազգայնականության և կրոնական ազատության սահմանափակման խնդիրները։ Եվ չնայած այս խոչընդոտներին՝ մենք պետք է աշխատենք քաղաքների համար։

`Ի՞նչ կարող եք անել քաղաքներում ծառայողներին օգնելու համար։`