---
title:  Կարո՞ղ եք աղմուկի մեջ լսել շշունջը
date:  29/07/2024
---

``Կարդացե՛ք Մարկոս 5.1-20 համարները: Այս զարմանալի պատմությունից ի՞նչ կարող ենք սովորել մեծ պայքարի և դարձյալ՝ Հիսուսի զորության մասին:``

Եթե երեկոն լճի վրա անմոռանալի էր, ապա հաջորդ առավոտյան գերգեսացիների երկիր հասնելը պակաս տպավորիչ չէր: Դիվահար տղամարդու պատմությունը ներկայացվում է սրտառուչ մանրամասներով: Որևէ սահմանափակող հանգամանք չունենալով՝ նա ապրում էր գերեզմանոցում և «ինքն իրեն քարերով ծեծում»: «Ոչ ոք չէր կարողանում նրան զսպել» (Մարկոս 5:4), և հանկարծ նա տեսավ Հիսուսին:

Մարդը շտապեց Հիսուսի մոտ. այստեղ ոչ մի խոսք չի ասվում աշակերտների մասին (նրանք հավանաբար փախան): Երբ մարդը մոտեցավ Հիսուսին, երեսի վրա ընկավ և «երկրպագեց» Նրան (հայերենում օգտագործվում է «երկրպագել» բառը – ծան. թարգմանչի): «Երեսի վրա ընկնել» բայը թարգմանվում է հունարեն proskyneō բայից, որը, սովորաբար, նշանակում է «խոնարհվել»: Մարդը կարծես հասկացավ, որ Հիսուսը հենց Նա է, Ով կարող է օգնել իրեն: Բայց երբ բացեց բերանը, նրա ներսում գտնվող դևերը գոռացին Հիսուսի վրա: Բայց վերջինս դևերի աղաղակի միջից լսեց մարդու՝ շշուկով արտաբերված օգնության աղերսը: Երբ նրանք խնդրեցին, որ իրենց թույլ տա մտնելու խոզերի երամակի մեջ, Հիսուսը թույլ տվեց: Եվ ամբողջ երամակը՝ մոտ երկու հազար խոզ, «գահավեժ տեղից դեպի լիճը խուժեց» և խեղդվեց ջրի մեջ: Սա նյութական աղետ էր տերերի համար:

Այստեղ ուշագրավն այն է, որ դևերը հստակ գիտեին, թե ով է Հիսուսը և գիտեին, որ անզոր են Նրա առջև, ուստի, «շատ էին աղաչում նրան» (Մարկոս 5.10, 12) որ կատարի իրենց խնդրանքը: Նրանք ակնհայտ գիտեին, Որ Հիսուսը զորություն ունի իրենց հանդեպ:

Այս պատմությունն ունի երկու հատկանշական գիծ: Նախ, ըստ հինկտակարանյան օրենքի\` այստեղ առկա են անմաքուր կամ ծիսական պղծության առարկաներ: Գերեզմաններն ու մահացածներն անմաքուր էին (Թվեր 19.11, 16): Արյունահոսությունը մարդուն դարձնում էր անմաքուր (Ղևտական 15): Խոզերը անմաքուր էին (Ղևտական 11.7):

Երկրորդ\` պղծությունների այս ցանկից վեր է հառնում բարի և չար ուժերի միջև պայքարը: Հիսուսը վտարում է դևերին (երկու միավոր Հիսուսի համար), դևերը սպանում են խոզերին (երկու միավոր՝ սատանայի համար): Քաղաքաբնակները Հիսուսին խնդրում են հեռանալ (երկու միավոր սատանայի համար), բայց Հիսուսը հետ է ուղարկում բժշկված մարդուն\` որպես Իր վկա (երեք միավոր Հիսուսի համար): Որոշ առումներով այս մարդն ամենաանհավանական ավետարանիչն է, սակայն անկասկած, նա զարմանալի պատմություն ուներ պատմելու:

``Հիսուսի զորության վերաբերյալ ի՞նչ հույս կարող եք քաղել այս պատմությունից, որը կօգնի ձեզ ամենօրյա պայքարում:``