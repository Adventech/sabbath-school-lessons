---
title:  Մեկ այլ Օծյալ
date:  01/08/2024
---

``Կարդացե՛ք Մարկոս 6.34-52 համարները: Ի՞նչ հիմնախնդրի բախվեցին Հիսուսն ու Նրա աշակերտները, և ինչպե՞ս լուծվեց այն:``

Երբ աշակերտները վերադառնում են իրենց առաքելությունից, Հիսուսի հետ ուղևորվում են Գալիլեական ծովի արևելյան ափին գտնվող մի հեռավոր վայր՝ հանգստանալու: Բայց նրանցից առաջ այնտեղ է հասնում 5000 հոգուց բաղկացած մի մեծ բազմություն: Հիսուսը տեսնում է, որ նրանք նման են հովիվ չունեցող ոչխարների: Եվ ամբողջ օրն ուսուցանում է նրանց:

Երեկոյան աշակերտները խորհուրդ են տալիս արձակել ամբոխին և ուղարկել ուտելիք որոնելու, սակայն Հիսուսը հանգստացնում է նրանց: Հետագա երկխոսությունը (Մարկոս 6.35-38) ցույց է տալիս, որ աշակերտները մտածում են, թե ինչպես լուծեն խնդիրը մարդկային ճանապարհով: Սակայն Հիսուսն այս խնդիրը լուծում է հրաշքի միջոցով: Նա հսկայական բազմությանը կերակրում է ընդամենը հինգ հացով և երկու ձկով:

Այս պատմության բնորոշիչները համապատասխանում են Հիսուսի ժամանակներում Օծյալի վերաբերյալ տարածված համընդհանուր տեսակետին: Սպասվում էր, որ Օծյալն Իսրայելին կազատի նրա թշնամիներից և արդարություն ու խաղաղություն կհաստատի: Անապատում գտնվող մարդկանց մի հսկայական բազմություն պետք է պատրաստ լիներ ռազմական ապստամբության (համեմատե՛ք Հովհաննես 6.14-15, Գործք Առաքելոց 21.38):

Այս գաղափարն ամրապնդվում է այն մեջբերումով, որ Հիսուսը ժողովրդին տեսնում է որպես «հովիվ չունեցող ոչխարների», և որը մասնակի մեջբերում է Թվեր 27.17-ից, որտեղ Մովսեսն Աստծուն խնդրում է, որ իրենից հետո առաջնորդ նշանակի Իսրայելի համար: Աստծո ժողովրդի համար հովվին վերաբերող այս արտահայտությունը հանդիպում է Հին Կտակարանի այլ հատվածներում, որը, սովորաբար, կապված է լինում Իսրայելի առաջնորդի կամ թագավորի բացակայության հետ (համեմատե՛ք Ա Թագավորների 22.17, Բ Մնացորդաց 18.16; Եզեկիել 34.5,6):

Սակայն Հիսուսը չի արդարացնում նրանց կեղծ սպասումները: Դրա փոխարեն Նա ուղարկում է Իր աշակերտներին և արձակում բազմությանը: Եվ ի՞նչ է անում Հռոմի դեմ ապստամբությունն առաջնորդելու փոխարեն: Նա հեռանում է սար՝ աղոթելու համար, ինչն ամենևին այն չէր, ինչ սպասում էին մարդիկ:

Օծյալի՝ որպես Իսրայելի ազատագրող թագավորի հայտնի գաղափարի փոխարեն, Նա գալիս է մարդկանց ազատելու մեղքի գերությունից: Նրա քայլելը ջրի վրա աշակերտներին ցույց է տալիս, որ Նա իսկապես բնության Տերն է: Բայց Նա եկավ ոչ թե իշխելու, այլ Իր կյանքը շատերի համար որպես փրկագին տալու(Մարկոս 10.45):

``Ի՞նչ է սովորեցնում այս պատմությունը մարգարեությունը ճիշտ ըմբռնելու մասին: Եթե Քրիստոսի առաջին գալուստի կեղծ ըմբռնումը ոմանց աղետի առաջ կանգեցրեց, ապա ուրիշների համար որքա՞ն ավելի մեծ նշանակություն կարող է ունենալ Նրա երկրորդ գալուստի վերաբերյալ կեղծ պատկերացումները:``