---
title:  Մերժում և ընդունում
date:  31/07/2024
---

``Կարդացե՛ք Մարկոս 6.1-6 համարները: Ինչո՞ւ Հիսուսի հարազատ քաղաքի բնակիչները մերժեցին Նրան:``

Սովորաբար, երբ փոքր քաղաքից դուրս եկած որևէ մարդ հանրաճանաչ է դառնում, իր հայրենի քաղաքում ուշադրության է արժանանում: Բայց այդպես չեղավ Նազարեթում: Նրանք վիրավորված ու նաև զարմացած էին Հիսուսի հաջողությունից՝ որպես ուսուցիչ և բժշկող: Նրանց համար դժվար էր համակերպվել այն մտքին, որ Նա հյուսնից վերածվել է ուսուցչի: Հնարավոր է նաև, որ նրանք որոշակիորեն նեղված էին այն պատճառով, որ Նա Իր հրաշքների մեծ մասը կատարեց Կափառնայումում (տե՛ս Ղուկաս 4.23): Ընդ որում, Նա արդեն տարաձայնություններ ուներ Իր ընտանիքի հետ (Մարկոս 3.31-35):

``Կարդացե՛ք Մարկոս 6.7-30 համարերը: Ինչպե՞ս է տասներկու առաքյալների առաքելությունը հակադրվում Հովհաննես Մկրտչի գլխատմանը:``

Սա Մարկոսի երրորդ «սենդվիչ» կամ բազմաշերտ պատմությունն է (տե՛ս դաս 3): Տասներկու առաքյալների առաքելությունը, որն ամենուր տանում էր Հիսուսի լուրը, կտրուկ հակադրվում է Հովհաննես Մկրտչի բանտարկությանն ու լռությանը: Հիսուսն աշակերտներին հորդորեց, որ ոչինչ չվերցնեն ճանապարհի համար և ապավինեն մարդկանց աջակցությանը: Իրականում, այս ռազմավարությունն ավետարանիչներին կախվածության մեջ էր դնում այն մարդկանցից, որոնց նրանք ծառայում էին, և ինչն օգնում էր կապվելու այդ մարդկանց հետ, որ իրենց ուղերձի կարիքն ունեն:

Բայց Հովհաննես Մկրտիչը նման կապվածություն չուներ Հերովդեսի և նրա ընտանիքի հետ: Հովհաննեսի մահը նկարագրված է ցնցող մանրամասներով, քանի որ դավադիր Հերովդիան օգտվեց Հերովդեսի երկվությունից, հակասականությունից և ցանկասիրությունից: Հերովդիայի դուստրը կարծես լրացնում է ամոթալի ծրագիրը՝ Մկրտչի գլուխը սկուտեղի վրա բերելու անմիտ խնդրանքով:

Հովհաննես Մկրտչին լռեցնելը տեղի է ունենում հենց այն ժամանակ, երբ տասներկու առաքյալներն ապաշխարություն են քարոզում, ինչպես Մկրտիչը: Հովհաննեսի մահը նախանշում է Հիսուսի մահը: Հովհաննեսին մահվան են դատապարտում, թաղում և հայտնում, որ հարություն է առել մեռելներից (Մարկոս 6.14-16, 29), ինչպես և Հիսուսը (Մարկոս 15 և 16): Այս զուգահեռ պատմությունները ցույց են տալիս ճգնաժամը, որ սպասվում է Հիսուսին և Նրա հետևորդներին:

``Դուք երբևէ մերժվե՞լ եք, ինչպես Հիսուսը, կամ անցե՞լ եք ինչ-որ դժվար, անհասկանալի ճգնաժամի միջով: Ի՞նչ սովորեցիք այդ փորձառությունից, որը կարող է օգնել ձեզ, երբ հաջորդ անգամ նման բան տեղի ունենա:``