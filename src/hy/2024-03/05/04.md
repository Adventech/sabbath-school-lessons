---
title:  Գլխապտույտ իրադարձությունների մեջ\`Հիսուսի հետ
date:  30/07/2024
---

``Կարդացե՛ք Մարկոս 5.21-24 համարները: Բնավորության ի՞նչ առանձնահատուկ որակներ են բնորոշում Հայրոսին:``

Կրոնական այնպիսի առաջնորդներ, ինչպիսին էր Հայրոսը, սովորաբար, ընկերություն չէին անում Հիսուսի հետ (տե՛ս Մարկոս 1.22; Մարկոս 3.2, 6; Ղուկաս 13.14): Հետևաբար, հավանական է, որ նա հուսահատ վիճակում էր: Այս հուսահատության մասին է վկայում այն փաստը, որ Հայրոսը ծնկի եկավ Հիսուսի առաջ: Նրա աղերսանքը պարզ է ցանկացած ծնողի համար. նրա դուստրը մահանում է: Բայց նա հավատում է, որ Հիսուսը կարող է օգնել: Առանց որևէ խոսք ասելու, Հիսուսն այդ հոր հետ գնում է նրա տուն:

``Կարդացե՛ք Մարկոս 5.25-34 համարները: Ի՞նչն է խանգարում Հայրոսի տուն գնալու ընթացքին:``

Պատմությունը կտրուկ ընդմիջվում է մեկ այլ տեսարանով, որը խղճահարություն է առաջացնում. այնտեղ է մի կին, որը հիվանդության տասներկու սարսափելի տարիներ է ապրում: Հայրոսի և կնոջ այս պատմությունը Մարկոսի պատմության երկրորդ շերտն է (տե՛ս Մարկոս 3.20-35, որը մենք քննարկեցինք դաս 3-ում): Այս պատմության մեջ հակադիր հերոսները՝ Հայրոսն ու կինը, դիմում են Հիսուսի օգնությանը:

Կինը հետևից մոտեցավ Հիսուսին ու դիպավ Նրա հագուստին և անմիջապես ապաքինվեց: Բայց Հիսուսը կանգ առավ ու հարցրեց. «Ո՞վ դիպավ իմ հագուստին»:

Կինը, որ նման հիվանդություն ուներ, միանգամից առողջացավ: Այնումենայնիվ, նա վախենում էր, որ Հիսուսը կբարկանա տեղի ունեցածի համար: Հույզերը բուռն ալեկոծվում էին նրա ներսում: Սակայն Հիսուսը ցանկանում էր բուժել ոչ միայն նրա մարմինը, այլև հոգին:

Վերադառնանք Հայրոսի պատմությանը (տե՛ս Մարկոս 5.35-43): Դա հույզերի բուռն փոթորիկ առաջացրեց նաև ժողովարանի առաջնորդների մեջ: Հիսուսը ոչ մեկին թույլ չտվեց գնալ Իր և աղջկա ծնողների հետ, բացի Պետրոսից, Հակոբոսից ու Հովհաննեսից: Հիսուսը հայտարարեց, որ աղջիկը ոչ թե մահացած է, այլ քնած: Նա հեռացրեց բոլոր սգավորներին ու մտավ այն սենյակը, որտեղ պառկած էր մահացած աղջիկը: Բռնելով նրա ձեռքը\` Հիսուսն ասաց. «Տալի՛թա, կո՛ւմի»: Մարկոսն այսպես է թարգմանում այդ բառերը. «Աղջի՛կ, ասո՛ւմ եմ քեզ, վե՛ր կաց»: Իրականում «talitha» բառը նշանակում է «գառ» և, հետևաբար, փաղաքշական արտահայտություն է այդ տան երեխայի համար:Գաղտնիքը պահելու կարգադրությունը հայտնության/գաղտնիության տարրն է, որ անցնում է ողջ Մարկոսի ավետարանի միջով և ցույց է տալիս, թե ով է Հիսուսը: Ի վերջո, Նա չի կարող անընդհատ թաքնված մնալ: