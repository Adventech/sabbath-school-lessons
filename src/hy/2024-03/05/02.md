---
title:  Հիսուսը խաղաղեցնում է փոթորիկը
date:  28/07/2024
---

``Կարդացե՛ք Մարկոս 4.35-41 համարները: Ի՞նչ է տեղի ունենում այս պատմության մեջ, և ի՞նչ դասեր կարող ենք քաղել այն մասին, թե ով է Հիսուսը:``

Մարկոս 4–րդ գլխի սկզբում Հիսուսը նավ է նստում, որպեսզի ուսուցանի ափին գտնվող բազմությանը: Մարկոս 4.10-12-ում ասվում է, որ Նա կարող էր դուրս գալ նավից և առանձին խոսել աշակերտների հետ: Եվ այժմ, աշխատանքային երկար օրից հետո աշակերտները Հիսուսին դեպի նավ են ուղեկցում, որովհետև Նա շատ էր հոգնել: Նա անմիջապես քնում է այն բարձի վրա, որը գտնվում էր նավակի ծայրամասում: Լճի վրա ուժեղ փոթորիկ է բարձրանում, և նավը խորտակվելու վտանգի տակ էր, երբ աշակերտներն արթնացնում են Նրան: Հիսուսը վստահ հրամայում է քամուն ու ալիքներին, որ հանդարտվեն: Լճի մակերեսին խաղաղություն է տիրում: Բնականաբար, աշակերտները վախեցած են աստվածային զորության նման դրսևորումից:

``Կարդացե՛ք Սաղմոսներ 104.1-9 համարները: Ինչպե՞ս կարելի է Յահվեի կերպարն այստեղ համեմատել փոթորիկը հանդարտեցնող Քրիստոսի հետ:``

Մարկոս 4.35-41-ի պատմությունը տեղավորվում է «աստվածահայտնության» ընդհանուր՝ աստվածաշնչյան սխեմայի մեջ՝ թե ինչպես են հայտնվում Աստված կամ Նրա հրեշտակներից մեկը: Այս իրադարձություններին բնորոշ են հինգ բաղկացուցիչներ. 1. աստվածային զորության դրսևորում, 2.մարդկային վախ, 3. «մի՛ վախեցիր» հրամանը, 4. հայտնության խոսքեր, որոնց համար հայտնվում է Աստված կամ հրեշտակը, 5.մարդկանց արձագանքն այդ հայտնությանը: Այս պատմության մեջ առկա է այդ հինգ կետերից չորսը. փոթորիկը հանդարտեցնելը աստվածային զորության դրսևորում է, աշակերտների վախը մարդկային վախ է, «ինչո՞ւ եք վախենում հարցի պատասխանն է «Մի՛ վախեցիր», աշակերտների հարցը՝ «Ո՞վ է սա», մարդկային արձագանքն է: Այստեղ բացակայում են միայն հայտնության խոսքերը: Այս բացակայող տարրը հայտնության առեղծվածի նյութն է, որն անցնում է ամբողջ գրքի միջով, որտեղ կբացահայտվի Հիսուսին վերաբերող ճշմարտությունը: Աշակերտների հարցը, թե «Ո՞վ է արդյոք սա, որ և՛ քամին, և՛ լիճը հնազանդվում են սրան», դրդում է ընթերցողին լրացնելու հայտնության բացակայող խոսքերը՝ Նա Աստծո Որդին է, Ինքը՝ Տերը:

``Մտածեք Աստծո զորության մասին: Ինչպե՞ս կարող եք սովորել ապավինել այդ զորությանը և վստահել նրան ձեր ողջ կյանքում:``