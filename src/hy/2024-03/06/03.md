---
title:  Մաքուր ձեռքե՞ր, թե մաքուր սիրտ
date:  05/08/2024
---

``Կարդացե՛ք Մարկոս 7.14-19 համարները: Մարկոս 7.15-ում ի՞նչ նկատի ուներ Քրիստոսն Իր հանելուկային խոսքերով:``

Այս հատվածում հնչող Հիսուսի խոսքերը հանելուկային են շատերի համար. նրանք չգիտեն ինչ մտածել Ղևտական 11 գլխի՝ մաքուր և անմաքուր կերակուրի վերաբերյալ ուսմունքի մասին: Արդյո՞ք Հիսուսը վերացնում է մաքուրի ու անմաքուրի տարբերությունը: Սխալվո՞ւմ են յոթերորդ օրվա ադվենտիստները, երբ եկեղեցու անդամներին սովորեցնում են, որ միս ուտելու դեպքում ուտեն միայն մաքուր կենդանիների ցանկից:

Ամենից առաջ տարօրինակ կլիներ, եթե Հիսուսը հանկարծ ժխտեր Մարկոս 7.14-19 հատվածներում հնչող Մովսեսի հրահանգները, երբ հենց նոր էր Մովսեսին պաշտպանել Մարկոս 7.6-13-ում հիշատակվող ավանդույթներից: Երկրորդ\` փարիսեցիների քարոզած ավանդույթը հինկտակարանյան հիմք չուներ, իսկ ահա սննդին վերաբերող օրենքներն, ընդհակառակը, ունեն այդ հիմքը: Երրորդ\` երբ Մարկոս 7.19-ում ասվում է, որ Հիսուսը մաքրում է բոլոր կերակուրները, նա նկատի չունի, որ սննդին վերաբերող օրենքները վերացվել են, փոխարենը\`փարիսեցիների կողմից հորինված ավանդույթը, որ դիպչելով կարելի է անմաքուր դառնալ, անվավեր է: Օրինակ\` սա այն կեղծ պատկերացումն է, որ եթե դուք կարող եք վարակվել հեթանոսների հետ շփվելով, ապա կարող եք վարակվել նաև այն սննդից, որին դիպել են նրանք:

``Կարդացե՛ք Մարկոս 7.20-23 համարները: Համաձայն Հիսուսի խոսքերի\` ի՞նչն է պղծում մարդուն:``

Մարկոս 7.19-ում Հիսուսը նշում է, որ սնունդը չի մտնում մարդու սիրտը, այլ ստամոքսը, իսկ ապա դուրս է գալիս աղիքային համակարգով: Իսկ Մարկոս 7.21-23–ում Նա նշում է, որ չարիքը սրտից է դուրս գալիս, այն կենտրոնից, որը ցույց է տալիս, թե ով է մարդը: Նա ներկայացնում է այն արատների ցանկը, որոնք սկսվում են չար մտքերով և ավարտվում չար գործերով:

Եթե արատների այս ցանկում ներառենք Մարկոս 7.10-ի հինգերորդ պատվիրանին հղումը, ապա կստացվի, որ այնտեղ առկա են Տասնաբանյայի երկրորդ շարքի բոլոր պատվիրանները: Բացի այդ, Մարկոս 7.7-ում Հիսուսը խոսում է ունայն երկրպագության մասին, որը խախտում է այն, ինչ գտնվում է Տասնաբանյայի առաջին չորս պատվիրանների հիմքում: Այսպիսով, այս հատվածում Հիսուսը ներկայանում է որպես Աստծո Օրենքի պաշտպան:

``Դուք կարող եք ունենալ ճիշտ աստվածաբանություն, սակայն ո՞վ է լիովին և վերջնականապես իշխում ձեր սրտին:``