---
title:  Կապված լեզու
date:  07/08/2024
---

``Կարդացե՛ք Մարկոս 7.31-37 համարները: Ո՞ւմ բերեցին Հիսուսի մոտ, և ի՞նչ արեց Հիսուսը նրա համար:``

Տյուրոսից և Սիդոնից Գալիլեա վերադառնալու համար Հիսուսը չգնաց ամենակարճ ճանապարհով: Ըստ երևույթին, Հիսուսն ուղևորվել է Տյուրոսից դեպի հյուսիս, անցել Սիդոնի միջով և իջել ներքև Գալիլեական ծովից հյուսիս-արևելք ընկած տարածքով\` վերջապես հասնելով հենց ծովին: Դա ոլորապտույտ ճանապարհ էր, որը, հավանաբար, ընտրվել էր աշակերտներին ուսուցանելու լրացուցիչ ժամանակի համար:

Համարներում չի նշվում, թե կոնկրետ ով է այս մարդուն բերել Հիսուսի մոտ, բայց նրա հիմնախնդիրը միանգամայն ակնհայտ էր՝ նա չէր լսում և դժվարությամբ էր խոսում: Լսողության կորուստը մարդուն մեկուսացնում է արտաքին աշխարհից, իսկ խորացած խլությունը մարդու համար կարող է դժվարացնել խոսել սովորելը: Հավանական է, որ այս մարդու խնդիրը հին պատմություն ուներ:

Հիսուսը հասկանում է մարդու անելանելի վիճակը և մի կողմ տանելով\` առանձնանում է նրա հետ: Հատկապես ժամանակակից ընթերցողի համար ուշագրավ է այն, թե ինչպես է Տերը բուժում մարդուն: Նա մատները մտցնում է տղամարդու ականջների մեջ, թքում, դիպչում է լեզվին ու հառաչում: Հիսուսը դիպչում է մարդու այն հիվանդ մասերին, որոնք պետք է բուժի, բայց ինչո՞ւ է հառաչում: «Նա հառաչեց այն մտքից, թե որքան ականջներ փակ կմնան ճշմարտության առջև, և որքան լեզուներ կհրաժարվեն դավանել Իրեն որպես Փրկիչ» Էլեն Ուայթ, Դարերի Փափագը, էջ. 307:

Հիսուսը հրաշքով վերականգնեց այդ մարդու լսողությունը և և նրան հստակ խոսելու հնարավորություն տվեց: Նրա հառաչանքը ցույց է տալիս այն սահմանները, որոնք Աստված սահմանել է Իր համար՝ մարդկության ազատ ընտրության հարցում: Նա չի բռնանա նրանց կամքին: Բոլոր մարդիկ ազատ են ընտրելու, թե ով է ղեկավարելու իրենց կյանքը՝ կյանքի Իշխանը, թե՞ խավարի իշխանը: Հիսուսը կարող է բացել խուլ ականջները, բայց Նա չի պարտադրի անհավատ սրտերին ճանաչել Իրեն որպես Օծյալ:

Այս համառոտ պատմությունը նաև ցույց է տալիս, թե ինչ կարող է անել Աստված նրանց համար, ովքեր պատրաստակամ դիմում են Իրեն: Հնարավոր է\` դուք ունեցել եք այն փորձառությունը, երբ տատանվել եք և չեք կարողացել կիսվել ձեր հավատքով: Զգացել եք, թե ինչպես ձեր լեզուն չի պտտվում\` ասելու այն, ինչ ցանկանում եք: Այս հրաշքը կքաջալերի ձեզ, որ Տեր Հիսուսը կարող է բացել ձեր ականջները, որպեսզի զգայուն լինեք ուրիշների կարիքների հանդեպ և կարողանաք կիսվել պատրաստի խոսքերով\` նրանց ճշմարտության ճանապարհին բերելու համար:

``Ի՞նչ եք անում լսելու և խոսելու այն շնորհների հետ, որոնք տրվել են որպես պարգև: Ինչպե՞ս եք օգտագործում դրանք:``