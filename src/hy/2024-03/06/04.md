---
title:  Փշրանքներ շների համար
date:  06/08/2024
---

``Կարդացե՛ք Մարկոս 7.24-30 համարները: Ի՞նչ կարևոր դաս ենք գտնում այս պատմության մեջ:``

Երեկվա խրթին հատվածի ուսումնասիրությունից հետո այս հատվածի պատմությունը նույնպես մտահոգիչ հարցեր է առաջացնում: Ինչո՞ւ Հիսուսն այդքան խիստ արձագանքեց այդ կնոջը՝ նրան շուն անվանելով:

Նա պարզորոշ չի բացատրում դա, բայց կնոջն ուղղված Նրա պատասխանում երկու բնորոշ հատկանիշ հուշում են, թե Նա ինչ է սովորեցնում: Մարկոս 7.27-ում նա ասում է, որ «ամենից առաջ» երեխաները պետք է կերակրվեն: Եթե կա «առաջին», տրամաբանական է թվում, որ պետք է լինի նաև «երկրորդ»: Մյուս առանձնահատկությունն այն է, որ Հիսուսը համատեքստում օգտագործում է «շուն» բառի փաղաքշական ձևը՝ նկատի ունենալով ոչ թե քոթոթներին, այլ ավելի շուտ այն շներին, որոնց թույլատրվում է լինել տանը, ի տարբերություն փողոցային շների: Կինը վերցնում է այս երկու նշանները Հիսուսին ուղղված իր պատասխանում, ինչն օգնում է բացատրել իր արձագանքը:

Կնոջ պատասխանը բավականին ընդգծված է. Նա պատասխանում է. «Այո՛, Տե՛ր, որովհետև շներն էլ երեխաների՝ սեղանից թափված փշրանքներով են կերակրվում» (Մարկոս 7.28):

Ինչպե՞ս կարողացավ կինը նման պատասխան տալ Հիսուսին: Անշուշտ, դստեր հանդեպ սերն էր, որ առաջ մղեց նրան: Բայց Հիսուսը նաև քաջալերեց կնոջը: Նա ասաց «նախ»՝ նկատի ունենալով, որ կարող է լինել «երկրորդը»: Դեռ ավելին, Նա ակնարկեց, որ կինը սեղանի տակի շուն է: Ինչպես շունն էր տանը՝ սեղանի տակ, այնպես էլ նա էր Հիսուսի ոտքերի մոտ աղաչում իր աղջկա համար: Այսպիսով, Նա պահանջեց շան իրավունքը հատակին ընկած կերակուրի հանդեպ:

Կնոջ պատասխանը վկայում է նրա հավատքի մասին: Դստերը հեռավորությունից բուժելու հզոր հրաշքն անվանելով «փշուր»\` նա մատնանշեց, որ Հիսուսն առանձնահատուկ զորություն ունի (եթե այդպիսի հրաշքը փշուր է, ապա ինչպիսի՞ն կլինի ամբողջ հացը), և որ իր խնդրանքը բավարարելը փոքր գործ էր Նրա համար: Հիսուսը հուզվեց և կատարեց նրա խնդրանքը:

«Իր վերաբերմունքով Նա ցույց տվեց, որ կինն այլևս օտար չէ Իսրայելի համար, այլ Աստծո ընտանիքի զավակն է: Եվ որպես զավակ՝ նա իրավունք ունի իր բաժինը ստանալու Հոր պարգևներից»: Էլեն Ուայթ, Դարերի Փափագը, էջ 304:

``Ինչո՞ւ է այլ ռասաների և ազգությունների հանդեպ նախապաշարմունքն այդքան հակասում Հիսուսի ուսուցումներին: Ինչպե՞ս կարող ենք մաքրվել այս չարիքից:``