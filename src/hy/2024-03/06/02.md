---
title:  Մարդկային ավանդույթներն ընդդեմ Աստծո պատվիրանների
date:  04/08/2024
---

``Կարդացե՛ք Մարկոս 7.1-13 համարները: Ի՞նչ կարևոր ճշմարտություններ են ներկայացված այստեղ:``

Կարող եք պատկերացնել, որ երեխաները շաբաթօրյա դպրոցում ուսումնասիրելով այս հատվածը\` գալիս են տուն և մայրերին ասում, որ ուտելուց առաջ պետք չէ լվանալ ձեռքերը, քանի որ Հիսուսն այդպես է ասել: Սակայն այս պատմությունը հիգիենայի մասին չէ:

Հիսուսի ժամանակ շատ մարդիկ այդ երկրում խորապես մտահոգված էին ծիսական մաքրությամբ: Կտակարանների միջև ընկած ժամանակաշրջանում ծիսականորեն մաքուր մնալու համար ձեռքերը լվանալու գաղափարը տարածվում էր հասարակ մարդկանց վրա, թեև ի սկզբանե այս կանոնները կիրառվում էին միայն Հին Կտակարանի քահանաների համար (Ելք 30.17-21): Այս հայեցակարգի համաձայն է, որ կրոնական առաջնորդները Նրա աշակերտներից բողոքում են Հիսուսին:

Հիսուսն ուղղակիորեն չի պատասխանում իրեն տրված հարցին: Ընդհակառակը, Նա պաշտպանում է Իր աշակերտներին երկու ուղղությամբ: Նախ\` Նա մեջբերում է Եսայի մարգարեի հզոր խոսքերը մի ժողովրդի դեմ, որը շուրթերով էր խոսում Աստծո հետ, սակայն սիրտը հեռու էր Նրանից (Եսայի 29.13): Եսայիի մեջբերումը շարունակում է դատապարտել մարդկային ավանդույթները, որոնք փոխարինել էին Աստծո պատվիրաններին:

Հիսուսի պատասխանի երկրորդ մասը կապված է Եսայիի մեջբերումների հետ: Տերը վկայակոչում է ծնողներին հարգելու պատվիրանը (Ելք. 20.12), այսինքն՝ խնամել նրանց ծերության ժամանակ: Դա Նա հակադրում է կրոնական այն ավանդույթին, երբ մարդը կարող է ինչ–որ բան նվիրել Աստծուն (նվեր, կորբան)\` շարունակելով այն օգտագործել իր համար, բայց մերժում է դա օգտագործել իր կարիքավոր, տարեց ծնողների համար: Կարելի է միայն պատկերացնել, թե ինչպես է դա տեղի ունենում. «Ներիր, հայրի՛կ, ես ուրախությամբ կօգնեի քեզ, բայց գումարը տվեցի տաճարին»:

Հենց այս տեսակի կեղծավորությունն է անզիջում դատապարտում Հիսուսը: Նրանք մարդկային ավանդույթները վեր էին դասել Աստծո Խոսքից և դրանով իսկ մեղանչել:

Ո՞րն էր փարիսեցիների հարցի պատասխանը: Հիսուսի պատասխանից երևում է, որ Նա համոզիչ չի համարում նրանց համառ պնդումը\` ձեռքերն անպայմանորեն լվանալու վերաբերյալ, որպես թե դա համապատասխանում է Աստծո կամքին: Ընդհակառակը, Նրա պատասխանը բացահայտորեն պաշտպանում է Օրենքի պատվիրանները՝ ի հակադրություն մարդկային ավանդույթների: (Տե՛ս նաև Մարկոս 1.44, Մարկոս 7.10, 11, Մարկոս 10.3-8, Մարկոս 12.26, 29-31):

``Ունե՞նք այնպիսի «ավանդույթ», որը կարող է հակասել Աստծո օրենքի սկզբունքներին: Եթե այո, որո՞նք կարող են լինել դրանք:``