---
title:  Զգուշացեք վատ հացից
date:  08/08/2024
---

``Կարդացե՛ք Մարկոս 8.11-13 համարները: Փարիսեցիների ո՞ր մոտեցումը խորապես հիասթափեցրեց Հիսուսին:``

Ինչո՞ւ չցուցադրել աստվածային զորությունը և չհամոզել այս դատարկախոսներին: Հիմնախնդիրը սկիզբ է առնում Մարկոս 3–րդ գլխի վերջից, որտեղ Հիսուսը խոսում է Սուրբ Հոգու դեմ մեղքի մասին: Եթե ականջները խցանված են, իսկ աչքերը փակ են, ոչ մի ուրիշ հրաշք, թեկուզ երկնքից եկած նշան, չի համոզի նրանց: Այն պարզապես կմերժեն, ինչպես մերժեցին նախկին բոլոր հրաշքները: Նույնիսկ հրաշքները բավարար չեն նրանց, ովքեր հաստատակամ վճռել են չհավատալ:

``Կարդացե՛ք Մարկոս 8.14-21 համարները: Ի՞նչ մոռացան աշակերտները, և ի՞նչ էր ցանկանում ասել դրանով Հիսուսը:``

Օգտվելով առիթից՝ Հիսուսն աշակերտներին զգուշացնում է փարիսեցիների և հերովդեսականների «թթխմորից» (Մարկոս 8.15)՝ նկատի ունենալով նրանց ուսմունքը (համեմատի՛ր Մատթեոս 16.12-ի հետ):

Բայց աշակերտները չեն հասկանում և կարծում են, որ Հիսուսը խոսում է բառացի հաց չգնելու մասին: Ինչպես սովորաբար լինում է, երբ աշակերտները չեն հասկանում, և Հիսուսը հրահանգներ է տալիս նրանց: Տերը մի շարք հարցեր է տալիս, որոնցից առաջին մի քանիսը հռետորական են՝ արտահայտելով Նրա հիասթափությունը, որ աշակերտները չեն հասկացել Իր առաքելությունը: Նրա խոսքերը հիշեցնում են այն, ինչ Մարկոս 4.10-12-ում Նա ասում է օտարների մասին, որոնք չեն հասկանում: Նրա հզոր խոսքերը կոչված են աշակերտներին արթնացնելու հոգևոր լեթարգիական քնից:

Մարկոս 8.19, 20-ում Նա պարզ հարցեր է տալիս այն մասին, թե «դրանց կտորներից քանի՞ զամբյուղ լիքը վերցրիք» այն բանից հետո, երբ Ինքը կերակրեց 5000-ին (Մարկոս 6.30-44) և 4000-ին (Մարկոս 8.1-10), որպեսզի ցույց տա, որ նրանք արդեն պետք է հասկացած լինեին, որ պաշարների պարզապես սահմանափակ լինելը խոչընդոտ չէ Տիրոջ առաքելության համար: Նրա վերջին հարցը Մարկոս 8.21-ում դարձյալ հռետորական է. «Հապա ինչպե՞ս չեք հասկանում»: Ի վերջո, տեսեք այն ամենը, ինչ նրանք արդեն տեսել և ապրել են Հիսուսի հետ:

``Ինչպե՞ս կարող ենք սովորել մեր սրտերն ու մտքերը բաց պահել Աստծո՝ իրական լինելու և Նրա սիրո հանդեպ: Կանգ առեք այն բոլոր ապացույցների վրա, որոնք տրված են մեզ Աստծո և Նրա սիրո համար: Սակայն երբեմն ինչո՞ւ է այդքան հեշտ թվում կասկածելը:``