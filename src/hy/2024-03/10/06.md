---
title:  Մարդու Որդու գալուստը
date:  05/09/2024
---

``Կարդացե՛ք Մարկոս 13.24-32 համարները: Ի՞նչ մեծ իրադարձություն է նկարագրվում այստեղ:``

Սա ոչ այլ ինչ է, քան Հիսուս Քրիստոսի փառքով վերադարձը, որին նախորդում են արևի, լուսնի և աստղերի հետ կապված նշանները: Նոր Կտակարանը լի է այս ուշագրավ իրադարձությունը մատնանշող մարգարեություններով: Պողոս Առաքյալը մանրամասն նկարագրում է այդ իրադարձությունը Ա Թեսաղոնիկեցիներին 4.13-18-ում, որտեղ ասում է, որ Քրիստոսով ննջածները հարություն կառնեն և կենդանի սուրբերի հետ միասին ամպերի մեջ կհափշտակվեն\` Քրիստոսին դիմավորելու: Ա Կորնթացիներին 15 գլխում առաքյալը մանրամասն խոսում է մեռելներից իրական հարության մասին, որը տեղի կունենա Քրիստոսի երկրորդ գալուստի ժամանակ:

Պետրոսը նույնպես նկարագրում է այդ մեծ օրը Բ Պետրոս 3.3-13-ում\` բացատրելով, որ Տերը չի հետաձգում Իր խոստումը, այլ ցանկանում է, որ բոլոր մարդիկ ապաշխարեն: Հայտնության գիրքը ևս պարունակում է Քրիստոսի վերադարձի վառ նկարագրություններ (տե՛ս Հայտնություն 1.7, Հայտնություն 6.12-17, Հայտնություն 14.14-20 և Հայտնություն 19.11-21): Նոր Կտակարանի հետևողական ուսմունքն այն է, որ Քրիստոսի վերադարձը կլինի անձնական, բառացի, տեսանելի և լսելի: Բոլորը կտեսնեն Նրան, երբ Նա վերադառնա:

Սակայն, ի՞նչ նկատի ունի Հիսուսն «այս սերունդ», «այն օր» կամ «այն ժամ» խոսքերն ասելով: Այս խոսքերը շատերին անհանգստացրին, որովհետև ակնհայտ է, որ այն սերունդը, որին դիմում էր Հիսուսը, վաղուց մահացել էր:

Այս հատվածը հասկանալու համար մի քանի տարբերակներ են առաջարկվել: Ոմանք պնդում են, որ «սերունդ» բառը կարող է վերաբերել մարդկային ցեղին, տվյալ դեպքում՝ հրեաներին: Այլ կերպ ասած, հրեական ցեղը չի կործանվի մինչև Քրիստոսի վերադարձը: Մեկ այլ մեկնաբանության համաձայն\` խոսքը մարդկային այն սերնդի մասին է, որ կտեսնեն բոլոր նշանները կատարվելը, և այդ սերունդը ողջ կլինի մինչև Քրիստոսի վերադարձը:

Մեկ այլ մեկնաբանություն էլ կա. Մարկոս 13.30-ում Հիսուսն օգտագործում է «այս» բառը, «այս սերունդ» իմաստով, իսկ Մարկոս 13.32-ում Հիսուսն օգտագործում է «այդ» բառը՝ «այդ օրվա ու ժամի» իմաստով: Մարկոսի 13 գլխում «այս» բառը (houtos, hautē, touto) ամենից հաճախ հանդիպում է 1-13 համարներում, որոնք խոսում են Երուսաղեմի կործանման մասին:

Այսպիսով, «այս սերունդը» արտահայտությունն, ամենայն հավանականությամբ, վերաբերում է առաջին դարի սերնդին, որը տեսավ Երուսաղեմի կործանումը, ինչի մասին խոսվում է Մարկոս 13.30 համարում: Սակայն Մարկոս 13.32-ում խոսվում է Քրիստոսի երկրորդ գալուստի մասին, որը դեռևս ապագայում է և առաջին դարի դեպքերի համեմատ ավելի հեռավոր իրադարձություն է: Հետևաբար, Մարկոս 13.32-ում օգտագործում է «դա» բառը՝ խոսելով այն իրադարձությունների մասին, որոնք ավելի հեռու են առաջին դարից: