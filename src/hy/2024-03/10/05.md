---
title:  Մեծ նեղություն
date:  04/09/2024
---

``Կարդացե՛ք Մարկոս 13.19 համարը: Ի՞նչ նեղությունների մասին է խոսքը:``

Մարկոս 13.14-ում նշված «Ավերածության պղծությունը» այն հենակետն է, որի շուրջ պտտվում է ամբողջ գլուխը (տե՛ս երեքշաբթի օրվա ուսումնասիրությունը): Մարկոս 13.19-ը հատվածը նույնպես անցումային է: Այնտեղ խոսվում է մի մեծ նեղության մասին, որի նմանը չի եղել աշխարհի արարման օրից ի վեր: Սա զգուշացում է ավելի մեծ ու լայնածավալ հալածանքների մասին, քան այն, ինչ տեղի ունեցավ Երուսաղեմի անկման ժամանակ: Մարկոս 13.19-ը նաև անցում է կատարում դեպի ապագան՝ մատնանշելով Հիսուսի ժամանակներից ավելի հեռու գտնվող իրադարձությունները:

Ճիշտ այնպես, ինչպես Մարկոս 13.14-ը կրկնում է Դանիել 9-ի մարգարեությունը, այստեղ Մարկոս 13.19-23-ում նկարագրված մեծ հալածանքն արձագանքում է Դանիել 7–րդ և 8–րդ գլուխների մարգարեություններին, որտեղ փոքր եղջյուրի իշխանությունը հալածում է Աստծո ժողովրդին «մի ժամանակ, երկու ժամանակ ու կես ժամանակ» (Դանիել 7.25): 1260 օրերից բաղկացած այս մարգարեական ժամանակահատվածը հավասար է 1260 բառացի տարվա (Թվեր 14.34, Եզեկիել 4.6): Այս ընթացքը տևել է մ.թ.538-ից մինչև 1798 թվականը: 1798 թվականին Նապոլեոնն ուղարկեց իր գեներալին, որպեսզի գերի վերցնի Հռոմի պապին: Այս ժամանակահատվածում, որը տևեց 1260 տարի, փոքր եղջյուրի իշխանությունը հալածեց ու սպանեց նրանց, ովքեր համաձայն չէին եկեղեցական կառավարման իր համակարգին:

``Կարդացե՛ք Մարկոս 13.20-23 համարները: Ի՞նչ հույս է տալիս Աստված իր ժողովրդին հալածանքների ժամանակաշրջանում և ի՞նչ նախազգուշացում, երբ դրանք կավարտվեն:``

Մարկոս 13.20-ում ասվում է, որ հալածանքների ժամանակը կկարճանա հանուն Աստծո ժողովրդի: Պատմականորեն այնպես է ստացվել, որ բողոքական բարենորոգչությունից հետո հալածանքների կրակը թուլացավ՝ կրճատելով նեղությունների տևողությունը: Փոքր եղջյուրի հզորության թուլանալուն զուգընթաց ավելի շատ մարդիկ միացան բարենորոգչությանը: Սակայն փոքր եղջյուրի իշխանությունը կրկին վերելք է ապրելու, ինչպես վկայում է Հայտնություն 13–րդ գլխի մարգարեությունը:

Մարկոս 13.21-23-ում Հիսուսը նախազգուշացնում է մեկ այլ սպառնալիքի՝ կեղծ մարգարեների և կեղծ քրիստոսների մասին, որոնք կհայտնվեն Իր վերադարձից անմիջապես առաջ: Հիսուսը զգուշացնում է Իր հետևորդներին, որ զգուշանան նրանցից:

``Այն ժամանակ, երբ Հիսուսը նախազգուշացրեց կեղծ քրիստոսների մասին, Իր շարժումը նոր էր միայն սկսվում, և այնուամենայնիվ, Նա կարողացավ այնպիսի զարմանալի կանխատեսում անել, որն իրականացավ (նույնիսկ այսօր մարդիկ իրենց Հիսուսի տեղն են դնում): Ինչպե՞ս պետք է այս կանխասումը մեծացնի մեր վստահությունը Աստծո Խոսքի հանդեպ:``