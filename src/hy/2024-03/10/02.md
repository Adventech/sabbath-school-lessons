---
title:  Երկու փոքրիկ մետաղադրամ՝ որպես ընծա
date:  01/09/2024
---

``Կարդացե՛ք Մարկոս 12.41-44 համարները: Ինչքա՞ն գումար նվիրաբերեց այրին, և ի՞նչ ասաց Հիսուսն այդ մասին:``

Երուսաղեմի տաճարը աներևակայելի գեղեցիկ շինություն էր: Տաճարային լեռը հառնում էր քաղաքի վրա, և նրա շինարարության վրա օգտագործված զանգվածեղ քարերը մինչ օրս զարմանք են պատճառում. դրանցից որոշները կշռում են հարյուրավոր տոննաներ: Տաճարի ու տաճարային լեռան վերակառուցումն ու ընդլայնումը սկսվեց Հերովդես Մեծի օրոք, մ.թ.առաջ մոտ 20–ական թվականներին, իսկ շինության կառուցումն ու զարդարումը շարունակվեց մինչև մ.թ. 60-ական թվականները:

Շատ մարդիկ առատ ընծաներ էին բերում և գցում տաճարի հարևանությամբ գտնվող՝ Կանանց բակում տեղադրված տասներեք գանձանակներում: Հենց այստեղ էլ Հիսուսը տեսավ մի այրի կնոջ, որ եկավ և երկու լումա գցեց: Սա հավասար էր դինարի 1/32-երորդ մասին՝ որը օրավարձով աշխատողի սովորական աշխատավարձն էր: Հետևաբար, կնոջ նվիրատվությունը բավականին համեստ էր:

Սակայն նրա զոհաբերությունը տպավորություն գործեց Հիսուսի վրա: Շատ հարուստներ մեծ գումարներ են նվիրաբերում, բայց Նա չի ասում նրանց նվերների մասին: Սակայն Նա գովաբանեց այրի կնոջ ընծան: Նա ասաց, որ այդ կինը մյուսներից ավելին է տվել: Ինչպե՞ս է դա հնարավոր: Հիսուսը նշում է, որ նրանք տվել են իրենց առատությունից, իսկ այդ կինը՝ իր աղքատ ունեցվածքից: Տալուց հետո նրանց մոտ դեռ շատ բան է մնում, իսկ կինը տվեց այն ամենը, ինչ ուներ ապրելու համար: Այս փաստն արտառոց է դարձնում նրա նվերը, թեև դրամական արժեքը չնչին էր:

Այս պատմությունը խոր դաս է այն մասին, թե ինչպես տեղաբաշխել ունեցած ռեսուրսները: Աստծո գործին նվիրաբերելը Աստծո հետ հարաբերությունների անբաժան մասն է, անկախ հոգևոր առաջնորդների գործողություններից: Տաճարի կրոնական ղեկավարությունը կաշառակերության մեջ էր, բայց Հիսուսն, այնուամենայնիվ, չի ասում, որ հարկավոր է հրաժարվել նվիրատվություն անելուց: Եթե երբևէ եղել են կաշառված կրոնական առաջնորդներ (Կայիափան, Աննան), ապա այդ ժամանակ նրանք վատթարներից էին: Եվ Հիսուսը նույնպես գիտեր այդ մասին:

Ճիշտ է, առաջնորդները սրբազան պատասխանատվություն են կրում պաշարները Աստծո կամքին համապատասխան օգտագործելու համար, բայց եթե նույնիսկ նրանք այդպես չեն վարվում, Աստծո գործի համար զոհաբերողներն, այնուամենայնիվ, օրհնվում են, ինչպես այս կինը:

Մյուս կողմից, տասանորդը կամ ընծաները հետ պահել, քանի որ ղեկավարներն անընդունելի ձևով են վարվում դրանց հետ, նշանակում է, որ ձեր ընծայելը կապված են նրանց գործողությունների հետ և ոչ թե Աստծո հանդեպ երախտագիտության: Որքան էլ գայթակղիչ լինի այդպես վարվելը, դա սխալ է և անտրամաբանական:

``Ի՞նչ է սովորեցնում այս պատմությունը Տիրոջ գործին հավատարիմ լինելու կարևորության մասին:``