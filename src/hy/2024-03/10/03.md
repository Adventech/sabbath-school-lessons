---
title:  «Քարը քարի վրա չի թողնվելու»
date:  02/09/2024
---

``Կարդացե՛ք Մարկոս 13.1-13 համարները: Ինչպե՞ս արձագանքեցին աշակերտները տաճարի վերաբերյալ Հիսուսի խոսքերին, և ի՞նչ նշանակություն ունեցավ դա աշակերտների համար:``

Ինչպես մենք արդեն նշեցինք, տաճարային համալիրը իսկապես զարմանալի կառույց էր: Հովսեփոս Ֆլավիոսը նշում է, որ համալիրի հարավային կողմում գտնվող թագավորական սյունասրահը բաղկացած էր 162 սյուներից, որոնցից յուրաքանչյուրը կարող էին գրկել ձեռք ձեռքի տված երեք մարդ (Հնություններ, 15.11.5 §§ 413-414): Հիսուսն ասում է, որ «ամեն ինչ պիտի քանդվի»: Այդ զարմանահրաշ կառույցի մասին նման մարգարեությունը ունկնդիրների համար կհնչի որպես աշխարհի վերջ:

«Ի՞նչ էր մտածում շինարարների կողմից Անարգվածն այն պահին, երբ նայում էր տաճարի պերճությանը: Նրա առջև իրոք հիասքանչ տեսարան էր. բայց Նա տխուր ասաց. «Ես տեսնում եմ այդ ամենը: Դա իրոք հրաշալի կառույց է: Դուք ուզում եք ասել, որ այն անհնար է փլուզել, բայց լսեք Իմ խոսքերը. օր կգա, երբ «այստեղ քարը քարի վրա չի թողնվի, որ չքանդվի» (Էլեն Ուայթ, Դարերի Փափագը, էջ 483):

Աշակերտները ցանկանում են իմանալ, թե երբ կիրականանա Հիսուսի այս կանխատեսումը: Այսպիսով, Մարկոս 13.4-ում մի փոքր խումբ՝ Պետրոսը, Հակոբոսը, Հովհաննեսը և Անդրեասը, Նրան հարցնում են ժամանակի մասին: Նրանք ցանկանում են իմանալ, թե երբ տեղի կունենան այդ իրադարձությունները, և որն է լինելու այն նշանը, որ դրանք ուր որ է տեղի են ունենալու:

Մարկոս 13.5-13-ում ուշագրավն այն է, որ Հիսուսն իր ժամանակի մեծ մասը ծախսում է ոչ թե Երուսաղեմի անկումը նկարագրելով, այլ զգուշացնում է Իր աշակերտներին այն մասին, թե ինչ է սպասվում իրենց վաղ քրիստոնեական եկեղեցին հիմնելու ծառայության ընթացքում: Իսկ դա կարծես թե այնքան էլ հեշտ չի լինելու. նրանց կհալածեն, կդատեն, ոմանց էլ կսպանեն: Սակայն այս բոլորով հանդերձ, Հիսուսը նշում է, որ ժամանակը դեռ չի եկել: Նրանց չպետք է մոլորեցնեն բուռն իրադարձությունները: Ավելին, Սուրբ Հոգին նրանց խոսքեր կտա ճիշտ ժամանակին խոսելու նույնիսկ այն ժամանակ, երբ ընտանիքն ու ընկերները լքեն իրենց:

Հիսուսի մարգարեության այս նախնական խոսքերից կարելի է այն հետևությանը գալ, որ Աստծո ժողովուրդը չպետք է վախենա տեղի ունեցող խառնաշփոթությունից ու փորձություններից: Նրանք պետք է զգոն լինեն, քանի որ Աստծո Հոգին նրանց կուղեկցի այդ բոլոր դժվարությունների միջով:

``Ինչպիսի՞ փորձառություններ եք ունեցել\` կապված Հիսուսին հետևելու դժվարությունների հետ: Եթե այդպիսի փորձառություններ չեք ունեցել, դա նշանակո՞ւմ է, որ դուք չեք հետևում Նրան:``