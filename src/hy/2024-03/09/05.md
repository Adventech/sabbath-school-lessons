---
title:  Երկրային պարտականություններ և երկնային հետևանքներ
date:  28/08/2024
---

``Կարդացե՛ք Մարկոս 12.13-27 համարները: Ի՞նչ է տեղի ունենում այստեղ, և ի՞նչ ճշմարտություններ է ուսուցանում Հիսուսը:``

Կրոնական առաջնորդները փորձում էին այնպիսի հանցանքի մեջ բռնել Հիսուսին, որ կարողանային Նրա դեմ օգտագործել կա՛մ հռոմեացի կառավարչի, կա՛մ ժողովրդի առջև դատապարտելու համար: Տվյալ վիճաբանությունը վերաբերում էր հարկեր վճարելուն: Այդ ժամանակներում և այդտեղ հարկեր վճարելուց հրաժարվելը կարող էր գնահատվել որպես ապստամբություն հռոմեական կառավարության դեմ, ինչը լուրջ հանցագործություն էր:

Հիսուսի պատասխանը\` «Կեսարինը՝ Կեսարին, իսկ Աստծունը՝ Աստծուն», Նրան փրկեց թակարդից, բայց միևնույն ժամանակ ծանրակշիռ հորդոր էր կառավարության հանդեպ հավատացյալի պատասխանատվության մասին: «Նա ասաց, որ նրանք պետք է այնքան ժամանակ աջակցեն հռոմեական իշխանությանը, որի հովանավորության ներքո գտնվում էին, քանի դեռ դա չի հակասի Աստծո հանդեպ պարտականությանը: Բայց խոնարհությամբ հնազանդվելով երկրի օրենքներին՝ առաջին հերթին նրանք պետք է հավատարիմ լինեին Աստծուն» (Էլեն Ուայթ, Դարերի փափագը, էջ 462):

``Կարդացեք Մարկոս 12:18–27: Այս անգամ ի՞նչ «գլուխկոտրուկ» առաջարկեցին սադուկեցիները Հիսուսին: Ո՞րն է Հիսուսի պատասխանի հիմնական գաղափարը:``

Հաջորդ հարցը մեռելների հարության հարցն էր: Սադուկեցիները քահանայական այն խումբն էին, որ որպես Սուրբ Գիրք ընդունում էր միայն Մովսեսի հինգ գրքերը: Նրանք չէին հավատում մահացածների հարությանը: Տեսարանը, որը նրանք ներկայացրին Հիսուսին, ավելի շուտ ենթադրյալ կամ տեսական էր: Այդ տեսարանին մասնակցում են յոթ եղբայրներ և մեկ կին: Մովսեսի օրենքի համաձայն՝ ընտանիքի գծով ունեցվածքը պահպանելու համար, եթե մահացած տղամարդը որդի չէր թողնում, նրա եղբայրը պարտավոր էր ամուսնանալ այրու հետ, և այդ միությունից ծնված բոլոր երեխաները իրավաբանորեն պատկանում էին հանգուցյալին ( Բ Օրենք 25.5–10):

Փորձելով արատավորել հարության վարդապետությունը\` սադուկեցիները մատնանշում են բարոյական երկընտրանքը, թե հարության ժամանակ ում կինը կլինի այդ կինը, որ պատկանել է յոթ տղամարդու: Հիսուսը երկու քայլով հերքում է նրանց փաստարկները՝ վկայակոչելով Սուրբ Գիրքը և Աստծո զորությունը: Նա նախ նկարագրում է Աստծո զորությունը հարության ժամանակ և ցույց է տալիս, որ երկնքում ամուսնություններ չեն լինի: Այնուհետև նա պաշտպանում է հարության վարդապետությունը՝ վկայակոչելով Ելք 3.1-22 հատվածները, որտեղ Աստված ասում է, որ Ինքը Աբրահամի, Իսահակի և Հակոբի Աստվածն է: Հիսուսը նկատի ունի այն, որ նրանք հարություն են առնելու և չեն կարող մեռած մնալ, եթե Աստված Աբրահամի, Իսահակի և Հակոբի Աստվածն է, որոնք այս պահին մահացած են:

``Եթե որևէ մեկը ձեզ հարցնի «Դուք ճանաչո՞ւմ եք Աստծո զորությունը», ի՞նչ կպատասխանեք և ինչո՞ւ:``