---
title:  Ո՞վ է քեզ դա անելու իշխանություն տվել
date:  27/08/2024
---

``Կարդացե՛ք Մարկոս 11.27-33 համարները: Ի՞նչ մարտահրավերներով մոտեցան Հիսուսին կրոնական առաջնորդները, և ինչպե՞ս պատասխանեց Նա:``

Տաճարը մաքրելու հաջորդ օրը կրոնական առաջնորդները տաճարի բակում պատասխանատվության կանչեցին Նրան և հարցրին, թե ինչ իշխանությամբ Նա գործեց նախորդ օրը: Սակայն նրանք ոչ թե ճշմարտությունն էին որոնում, այլ փորձում էին թակարդի մեջ գցել Հիսուսին: Եթե Նա ասեր, որ Իր իշխանությունն Աստծուց է, նրանք կժխտեին\`ասելով, որ մի գյուղական, պարզ հյուսնը չի կարող նման իշխանություն ունենալ: Իսկ եթե Նա ընդուներ, որ Իր հեղինակությունը մարդկային է, Նրան անմիտ կհամարեին:

Բայց Հիսուսը տեսնում է նրանց թակարդը և ասում, որ կպատասխանի նրանց հարցին այն ժամանակ, եթե նրանք պատասխանեն Իր տված հարցին: Եվ Նա հարցնում է՝ Հովհաննես Մկրտչի մկրտությունը Աստծո՞ւց էր, թե՞ մարդկանցից: Առաջնորդներն անմիջապես հասկանում են, որ թակարդն են ընկել: Եթե նրանք պատասխանեն, որ դա Աստծուց է, Հիսուսը կասի. «Այդ դեպքում ինչո՞ւ չհավատացիք նրան»: Եթե ասեն՝ մարդկային է, ժողովրդից կվախենան: Այդ պատճառով էլ նրանք ստեցին և ասացին, որ չգիտեն: Սա հնարավորություն տվեց Հիսուսին հրաժարվել նրանց հարցին պատասխանելուց:

``Կարդացե՛ք Մարկոս 12.1-12 համարները: Ո՞րն էր խաղողի այգու և մշակների առակի իմաստը: Ի՞նչը զայրացրեց կրոնական առաջնորդներին այս անգամ:``

Հիսուսը մի առակ է պատմում խաղողի այգու, տիրոջ և այն վարձկանների մասին, որոնց նա վարձակալությամբ տվել է արտը: Հիսուսի պատմած պատմությունը շատ նման է Եսայի 5–րդ գլխի խաղողի այգու առակին, որտեղ Աստված մեղադրում է անհավատարիմ Իսրայելին: Բոլորը հասկանում են զուգահեռները, հատկապես՝ կրոնական առաջնորդները:

Պատմությունը զարգանում է ամենաարտասովոր ձևով. վարձկանները հրաժարվում են տիրոջը տալ այգու բոլոր պտուղները: Դրա փոխարեն նրանք դաժան են վերաբերվում նրա ծառաների հանդեպ և սպանում նրանց: Վերջապես տերն ուղարկում է իր սիրելի որդուն\` ակնկալելով, որ հարգանքով կվերաբերվեն նրան: Բայց նրանք այդպես չեն վարվում: Տարօրինակ կերպով նրանք մտածում են, որ եթե սպանեն որդուն, խաղողի այգին իրենց կպատկանի: Նրանց անտրամաբանական մոտեցումը պարզապես ապշեցուցիչ է, և իրենց սպասվող դատաստանը՝ արդարացված:

Այս պատմության մեջ Հիսուսը կրոնական առաջնորդներին նախազգուշացնում է, թե ինչի է հանգեցնում նրանց գործողությունները: Այդ լույսի ներքո դիտելով՝ Նրա առակը բարյացակամ նախազգուշացում է: Նրանք դեռևս ժամանակ ունեն փոխվելու և դատաստանից խուսափելու: Ոմանք կզղջան, կփոխվեն և կընդունեն Հիսուսին: Մյուսները՝ ոչ: