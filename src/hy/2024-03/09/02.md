---
title:  Հաղթական մուտք
date:  25/08/2024
---

``Կարդացե՛ք Մարկոս 11.1-11 համարները: Ի՞նչ է տեղի ունենում այստեղ:``

Այս պատմության մի մասն այն մասին է, թե ինչպես Հիսուսն Իր երկու աշակերտներին ուղարկեց մոտակա գյուղ՝ մի ավանակ բերելու, որի վրա նստած\` Նա պետք է գնար Երուսաղեմ: Ինչո՞ւ է այս պատմությանն այդքան ժամանակ հատկացվել:

Պատասխանը երկակի է: Նախ\` այն ցույց է տալիս Հիսուսի մարգարեական ունակությունները՝ բարձրացնելով Նրա ժամանման արժեքը, կարևորությունը և կապելով այն Աստծո կամքի հետ: Երկրորդ՝ այս պատմության միտքը կապված է Զաքարիա 9.9, 10 համարների հետ, որտեղ խոսվում է թագավորի մասին, որ Երուսաղեմ է ժամանում ավանակի վրա նստած: Սա հիշեցնում է, թե ինչպես Սողոմոնը\` ավանակի վրա նստած, մտավ Երուսաղեմ (Ա Թագավորների 3.32-48), երբ Ադոնիան փորձեց զավթել գահը, և Դավիթը հրամայեց անմիջապես թագադրել Սողոմոնին:

Քրիստոսի ծնունդից հինգ հարյուր տարի առաջ Զաքարիա մարգարեն կանխասեց թագավորի գալուստը Իսրայել: Այժմ այս մարգարեությունը պատրաստվում է իրագործվել: Նա, Ով այդքան երկար ժամանակ հրաժարվում էր թագավորական պատիվներից, այժմ գալիս է Երուսաղեմ՝ որպես Դավթի գահի խոստացված ժառանգորդ» (Էլեն Ուայթ, Դարերի Փափագը):

Երուսաղեմը գտնվում է լեռնոտ տեղանքում, մոտ 740 մետր բարձրության վրա: Հիսուսի ժամանակներում, հնարավոր է, նրա բնակչությունը կազմում էր 40.000-50.000 մարդ, բայց Զատկի ժամանակ մարդկանց թիվն ավելացավ: Քաղաքը զբաղեցնում էր 0,9 կմ2 , բայց տաճարի լեռը զբաղեցնում էր այդ տարածքի մոտ 150 մ2–ին : Տաճարային գեղեցիկ համալիրը հառնում էր քաղաքի վրա:

Հիսուսը քաղաք մտավ արևելքից՝ իջնելով Ձիթենյաց լեռից և, ամենայն հավանականությամբ, Ոսկե դարպասի միջով անցավ դեպի Տաճարի լեռը (այժմ այդ դարպասը աղյուսով է պատված): Ամբողջ քաղաքը խանդավառված էր Նրա մուտքով, բոլորը գիտակցեցին Նրա խորհրդանշական գործողության նշանակությունը: Հիսուսին ուղեկցող ամբոխը բղավում էր «օվսա՜ննա», որն ի սկզբանե նշանակում էր «փրկիր հիմա», բայց ժամանակի ընթացքում ստացավ «փառք Աստծուն» իմաստը:

Հիսուսը Մարկոսի ավետարանի մեծ մասում ձգտում էր մնալ ստվերում: Այժմ Հիսուսը բացահայտ մտնում է Երուսաղեմ՝ օգտագործելով թագավորական հայտնի խորհրդանշական գործողությունը: Նա մտնում է տաճար, բայց քանի որ արդեն ուշ երեկո է, պարզապես նայում է շուրջբոլորը, իսկ հետո տասներկու աշակերտների հետ միասին հեռանում է Բեթանիա: Այն, ինչ կարող էր խռովության կամ ապստամբության վերածվել, փոխարենը ավարտվում է Նրա խաղաղ հեռացումով: Բայց հաջորդ օրն այլ է լինելու:

``Հիսուսի մուտքը Երուսաղեմ\` ավանակի վրա նստած, փոխանցում է խոնարհության գաղափարը: Ինչո՞ւ է սա այդքան կարևոր որակ, հատկապես քրիստոնյաների համար: Ինչո՞վ կարող ենք մենք հպարտանալ խաչի լույսի ներքո:``