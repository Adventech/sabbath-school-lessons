---
title:  Մեծագույն պատվիրանը
date:  29/08/2024
---

``Կարդացե՛ք Մարկոս 12.28-34 համարները: Ի՞նչ խոր հարց տվեց բարյացակամ դպիրը և ի՞նչ երկակի պատասխան տվեց Հիսուսը:``

Մարկոսի ավետարանում մինչ այս պահը կրոնական առաջնորդների մեծամասնությունը, բացառությամբ մի քանիսի, թշնամաբար էին տրամադրված Հիսուսի հանդեպ: Սա հատկապես ճիշտ էր Երուսաղեմի առումով, որտեղ Հիսուսը հակադրվեց տաճարային ծառայության ղեկավարներին:Այն, որ դպիրը լսել է բանավեճը և գնահատել Հիսուսի պատասխանները, վկայում է նրա ազնվության ու քաջության մասին\` Հիսուսի հանդեպ գերակշռող թշնամանքի պայմաններում: Ավելի հեշտ կլիներ պարզապես մի կողմ կանգնել և հետևել, նույնիսկ եթե մարդը համակրում էր Հիսուսին: Սակայն այդ մարդն այդպես չվարվեց:

Իր հարցով, թե ո՞ր պատվիրանն է ամենակարևորը, դպիրն անդրադառնում է կրոնի բուն էությանը: Հիսուսը պատասխանում է պարզ ու հստակ՝ մեջբերելով Շման՝ հավատքի՝ հուդայականության խոստովանությունը Բ Օրենք 6.4, 5-ից: Ամենամեծ պատվիրանը, ասում է Հիսուսը, Աստծուն սիրելն է ամբողջ սրտով, հոգով և մտքով, այսինքն ողջ էությամբ: Հիսուսն ավելին է պատասխանում դպիրին՝ նշելով երկրորդ ամենակարևոր պատվիրանը\` կրկին մեջբերելով Հին Կտակարանը, այս անգամ Ղևտական 19.18-ից. «Քո մերձավորին սիրի՛ր քո անձի պես»:

Երբեմն մարդիկ զարմանում են, թե ինչպես կարելի է սիրելը պատվիրել, քանի որ կարելի է միայն կամավոր սիրել: Բ Օրենքում նշված հորդորի մշակութային ենթատեքստն օգնում է բացատրել դա: Լեզուն, որով գրված է հրամանը, փոխառված է կողմերի միջև կնքված հին պայմանագրերից, իսկ «սեր» բառը նշանակում է հավատարիմ լինել պայմանագրի պահանջներին և բարեխղճորեն կատարել դրանք: Այսպիսով, թեև արտահայտությունը չի բացառում կողմերի միջև խոր սերը, այն ավելի շուտ շեշտը դնում է հավատարմությունն ապացուցող գործողությունների վրա:

Դպիրն ազնիվ էր, նա տեսավ Հիսուսի պատասխանի պարզությունն ու հստակությունը և ասաց այդ մասին: Կարելի է պատկերացնել, թե ինչպես մռայլվեցին մյուս կրոնական առաջնորդները. չէ՞ որ ազնիվ դպիրը հաստատեց Հիսուսի պատասխանի ճշտությունը, ինչը որևէ մեկը չցանկացավ անել: Հիսուսը նաև շնորհակալություն հայտնեց դպիրին ազնիվ պատասխանի համար՝ ասելով, որ նա հեռու չէ Աստծո արքայությունից: «Հեռու չէ», չի նշանակում ներսում է: Դպիրը պետք է գիտակցեր, թե ով է Հիսուսը և հետևեր Նրան՝ ևս մեկ քայլ անելով հավատքի ճանապարհին:

``Ինչպե՞ս ենք սովորում սիրել Աստծուն և սիրել մեր մերձավորներին, ինչպես ինքներս մեզ: Ինչո՞ւ է խաչը այս պատվիրաններին հետևելու բանալին:``