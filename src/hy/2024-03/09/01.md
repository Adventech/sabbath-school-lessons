---
title:  Վեճեր Երուսաղեմում
date:  24/08/2024
---

### Այս շաբաթվա ուսումնասիրության համար կարդացե՛ք.
Մարկոս 11, Ա Թագավորների 1.32-48, Զաքարիա 9.9, Եսայի 56.7, Երեմիա 7.11, Մարկոս 12.1-34:

> <p>Հիշելու համարը.<p>
> «Եվ երբ աղոթքի կանգնեք, եթե մեկի դեմ որևէ բան ունեք, ներե՛ք, որպեսզի ձեր Հայրն էլ, որ երկնքում է, ձեր հանցանքները ձեզ ների» (Մարկոս 11.25):

Մարկոս 2–րդ և 3–րդ գլուխներում ներկայացված է հինգ վեճերի շարք Հիսուսի և կրոնական առաջնորդների միջև (տե՛ս դաս 3): Այս շաբաթ մենք կդիտարկենք վեց վիճաբանություն կրոնական առաջնորդների հետ, երբ Հիսուսը մուտք է գործում Երուսաղեմ: Վեճերի այս երկու շարքը կարծես ամփոփում է Նրա երկրային ծառայությունը, այդ ծառայության սկիզբն ու վերջը: Նրանցից յուրաքանչյուրը ներկայացնում է քրիստոնեական կյանքի կարևոր խնդիրները: Հիսուսի հրահանգները, նույնիսկ այս վիճաբանական իրավիճակներում, օգնում են հավատացյալներին կողմնորոշվելու ինչպես հավատքի հիմնարար հարցերում, այնպես էլ ամենօրյա փորձառության գործնական հարցերում:

Կրոնական առաջնորդները գալիս էին հակադրվելու Հիսուսին, շփոթեցնելու և հաղթելու, բայց երբեք էլ հաջողության չհասան: Այս շաբաթվա դասի մի մասում վերլուծության են ենթարկվում այն հարցերը, թե հատկապես ինչն է ստիպում մարդկանց ընդդիմանալ Աստծուն: Միևնույն ժամանակ դիտարկվում է, թե ինչ կարող են անել քրիստոնյաները, որպեսզի խորտակեն նախապաշարմունքները և հասնեն նրանց սրտերին, ովքեր դիմադրում են Հոգու կոչին:

Մարկոս 11 գլխում Հիսուսի ծառայությունը տեղի կունենա Երուսաղեմում, Զատկի ժամանակ (մարտ-ապրիլ): Մարկոս 11–16 գլուխների պատմությունն ընդգրկում է մեկ շաբաթից մի փոքր ավելի ընթացք, և պատմության ժամանակը նկատելիորեն դանդաղում է: Առաջին տասը գլուխները ներառում են մոտավորապես երեքուկես տարի: Այս դանդաղումը ցույց է տալիս եզրափակիչ տեսարանների կարևորությունը: