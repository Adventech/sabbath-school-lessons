---
title:  Սերմնացանի առակը
date:  21/07/2024
---

``Կարդացե՛ք Մարկոս 4.1-9 համարները: Ինչո՞վ են նման տարբեր հողերը, և ի՞նչ է տեղի ունենում դրանց վրա ընկած սերմերի հետ:``

Ավետարաններում Հիսուսի առակները կարդալիս մարդիկ հաճախ ցանկանում են արագ անցնել Հիսուսի տված մեկնաբանությանը: Ի վերջո, չէ՞ որ այս պատմությունների իմաստը հենց դա է. ինչ-որ հոգևոր ճշմարտություն սովորեցնել քրիստոնեական կյանքի համար: Այո, բայց երբեմն, բացի հակիրճ խոսքերից, ինչպիսիք են «Աստծո թագավորությունը այսպիսին է» կամ «Ով ականջ ունի լսելու, թող լսի», Հիսուսը չի մեկնաբանում առակը:

Բնականաբար, ճիշտ կլինի դանդաղեցնել ընթացքը և պարզապես վերլուծել պատմությունը, որպեսզի հասկանանք այն նպատակը, որին ուղղված են նրա պատմողական տարբեր բնութագրերը: Եթե դուք ուսումնասիրում եք Սերմնացանի առակը, ապա շատ գաղափարներ են առաջանում: Նույն սերմն է յուրաքանչյուր դեպքում, բայց ընկնում է չորս տարբեր հողերի վրա: Հողի տեսակը մեծապես ազդում է սերմի արդյունքի վրա: Մեկ շարունակական պատմության փոխարեն առակը չորս առանձին պատմության ամբողջություն է, որտեղ յուրաքանչյուրի միջավայրի համար պատմվում է առանձին և մինչև վերջ: Յուրաքանչյուր հաջորդ պատմությունը մի փոքր ավելի երկար է տևում, քան նախորդը:

Ճանապարհին ընկած սերմը թռչուններն անմիջապես ուտում են: «Եվ սերմանելիս մի քանիսը ճանապարհի եզրին ընկան. երկնքի թռչունները եկան ու կերան դրանք» (Մարկոս 4.4):

Սերմերը, որ ընկնում են քարքարոտ հողի վրա, մի քանի օր կամ շաբաթ հետո այրվում են արևից և հասնում վերջնական անհաջող արդյունքին:

Սերմը, որ ընկնում է մոլախոտերով ծածկված հողի վրա, ավելի երկար է դիմանում, բայց արդյունքում անպտուղ ավարտ է ունենում՝ խեղդվելով փշերի կողմից:

Բարեբեր հողի վրա ընկած սերմն ամենաերկարն է ապրում, հավանաբար ամբողջ գյուղատնտեսական սեզոնը, ինչպես և նախատեսված է բերքի բնականոն աճի համար:

Երեք պատմությունն էլ ձախողման մասին են, և միայն վերջինն է պատմում հաջողության, լավ, առատ բերքի մասին: Յուրաքանչյուր հաջորդ պատմության ընթացքն ավելի երկար է, և այն փաստը, որ միայն մեկ պատմությունն է հաջողության մասին, ցույց է տալիս ձախողման վտանգը, բայց նաև հաջողության առատ արդյունքը:

Առակը կարծես ցույց է տալիս աշակերտության գինը և դրա հետ կապված ռիսկերը, բայց նաև Հիսուսին հետևելու առատ վարձատրությունը:

``Ուրիշ ի՞նչ հոգևոր դասեր կարող ենք քաղել բնությունից:``