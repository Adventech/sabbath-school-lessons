---
title:  Ի՞նչն առիթով ծնվեցին առակները
date:  23/07/2024
---

``Կարդացե՛ք Մարկոս 4.10-12 համարները: Ինչո՞ւ Հիսուսն ուսուցանեց այս առակը:``

Այս համարների մակերեսային ընթերցումն այն տպավորությունն է ստեղծում, որ Հիսուսն ուսուցանում էր առակներով, որպեսզի անգիտության մեջ պահի օտարներին: Բայց այս տեսակետը չի համապատասխանում Մարկոսի ավետարանում ներկայացված Հիսուսի գործողություններին: Մարկոս 3.5, 6–ում Հիսուսը վշտացած է կրոնական առաջնորդների կարծրասրտությունից: Մարկոս 3.22-30-ում Հիսուսը լրջորեն է վերաբերվում դպիրների փաստարկներին և մանրամասն բացատրում, թե ինչու են նրանք սխալվում: Մարկոս 12.1–12-ում կրոնական առաջնորդները հասկանում են, որ մշակների առակը վերաբերում է իրենց: Իրականում դա նախազգուշացում է այն մասին, թե ինչի կհանգեցնի նրանց դավադրությունն Իր դեմ և ինչ սարսափելի հետևանքներ կունենա: Եթե Նա չհոգար նրանց մասին, չէր էլ զգուշացնի: Հետևաբար, Մարկոս 4–րդ գլխում Հիսուսի խոսքերն ավելի մանրամասն վերլուծություն են պահանջում\` հասկանալու համար, թե որն է Նրա նպատակը: Հիսուսը վերաձևակերպում է Եսայի 6.9-10 համարները:

``Կարդացե՛ք Եսայի 6.1-13 համարները: Ի՞նչ է կատարվում այստեղ Եսայի մարգարեի հետ, և ի՞նչ է ուղերձ պետք է փոխանցի նա Իսրայելին:``

Եսային տաճարում տեսնում է Աստծո տեսիլքը և ցնցվում Աստծո փառքից ու իր սեփական անմաքրությունից: Աստված մաքրում է նրան և հրահանգում ցնցող լուր փոխանցել: Ինչպես Մարկոսի մոտ, այն հակասում է Եսայիի մնացած հատվածին, որտեղ մեծ մխիթարություն կա Աստծո ժողովրդի համար:

Եսայի 6–րդ գլխի ուղերձի նպատակը մարդկանց ցնցելն է, որ արթնանան և հետ դառնան իրենց չար ճանապարհներից: Մարկոսի ավետարանում Հիսուսի խոսքերը հասկանալու բանալին գտնվում է Մարկոսի 3.35-ում: Հիսուսի խոսքերն ու ուսմունքները հասկանալու համար հարկավոր է կատարել Աստծո կամքը (Մարկոս 3.35): Սա մարդուն տանում է Հիսուսի ընտանիքը: Իսկ նրանք, ովքեր արդեն որոշել են, որ Հիսուսը դիվահար է, չեն լսի:

Եսայի 6–րդ գլխից Հիսուսի բերած մեջբերումն այն մասին չէ, որ Աստված Իրենից հեռու է պահում մարդկանց, այլ սեփական նախապաշարմունքներն ու սրտի կարծրությունն է, որ խանգարում է նրանց ընդունելու փրկարար ճշմարտությունը:

Այս ճշմարտությունը սերմնացանի առակի հիմնական գաղափարն է: Ամեն մեկն ինքն է ընտրում, թե ինչպիսին կլինի իր հողը: Ամեն մեկն ինքն է որոշում՝ կհանձնվի՞ Հիսուսին, թե ոչ: Եվ, ի վերջո, մեզանից յուրաքանչյուրն ինքն է ընտրություն կատարում: