---
title:  Հիսուսի մեկնաբանությունը
date:  22/07/2024
---

Հիսուսն ավարտեց առակը, առանց որևէ բացատրության: Ըստ համարի\` (Մարկոս 4:1) Հիսուսը դա ասաց «մեծ բազմության» առաջ: Միայն ավելի ուշ, ավելի փոքր խմբին (Մարկոս 4.10) Նա բացատրեց առակի իմաստը:

``Կարդացեք Մարկոս 4.13-20 համարները: Հիսուսն ինչպե՞ս մեկնաբանեց սերմնացանի առակը:``

Հիսուսը մեկնաբանում է առակը\` մատնացույց անելով պատմությունից դուրս որոշ առարկաներ, որոնք իմաստավորում են որոշակի մանրամասներ: Այս մեկնաբանությունը ցույց է տալիս, որ պատմությունը պարզ այլաբանություն է՝ հղումներ անելով իրական աշխարհին, բայց պարտադիր չէ, որ հղումները վերաբերեն յուրաքանչյուր առանձին մանրուքի:

Հիսուսը սերմը նույնացնում է «խոսքի» հետ: Սա վերաբերում է Աստծո Խոսքին, հատկապես այն, ինչ քարոզվում է Հիսուսի կողմից: Հակոբոս 1.21-ում ասվում է.«Դրա համար ամեն աղտեղություն, չարության կուտակում դե՛ն գցեք և հեզությա՛մբ ընդունեք ձեր մեջ սերմանված խոսքը, որ կարող է ձեր հոգիները փրկել»:

Տարբեր հողերն ակնարկում են տարբեր տեսակի ունկնդիրներ: Հիսուսի մեկնաբանության մեջ բոլորն են լսում Խոսքը. այսինքն՝ սերմը ցանվում է բոլոր տեսակի հողերի վրա: Բայց այն տարբեր կերպ է ընդունվում: «Ճանապարհի եզրի» հողը կոշտ է, և թռչունները խլում են սերմը: Հիսուսը դա վերագրում է սատանային, որը խլում է ճշմարտությունը: Քարքարոտ հողի խորությունը քիչ է: Այստեղ Հիսուսի խոսքը վերաբերում է մակերեսային պարտավորություններ ունեցող մարդկանց. նրանք լրջորեն չեն հասկանում աշակերտության արժեքը: Փշերի մեջ սերմված սերմը խեղդվում է: Հիսուսը այսպես է պարզաբանում դա. կյանքի հոգսերն ու հարստությունը խեղդում են Խոսքը: Իսկ լավ հողը խորհրդանշում է այն մարդկանց, որ լսում են Խոսքը և ընդունում այն, որպեսզի այն աճի և առատ բերք տա:

Ամենաերկար բացատրությունները վերաբերում են քարքարոտ հողին և մոլախոտերով ծածկված հողին: Քարքարոտ հողի ունկնդիրներին նկարագրելով՝ Հիսուսը հակադիր տարրեր է նշում. նրանք Խոսքն ընդունում են ուրախությամբ, բայց ժամանակավոր աշակերտներ են: Երբ հալածանքը գալիս է, նրանք հետ են ընկրկում: Փշերի մեջ սերմանվածները հակառակ պատկեր են ներկայացնում: Նրանց հեռանալուն նպաստում են ոչ թե դժվար ժամանակները, այլ բարեկեցիկ ժամանակները. նրանց ուշադրությունը կենտրոնացած է այս աշխարհի արժեքների, ոչ թե Աստծո Թագավորության վրա: Նրանց մտահոգություններն ու անհանգստությունները պտտվում են այն բաների շուրջ, որ առաջարկում է աշխարհը:

``Մտածեք ձեր սեփական կյանքի մասին: Ճանապարհի, քարքարոտ հողի կամ մոլախոտերի մեջ սերմվածներին բնորոշ որևէ գիծ կա՞ ձեր փորձառության մեջ: Սա կարող է տեղի ունենալ ավելի աննկատ կերպով, քան դուք կարծում եք: Ինչպիսի՞ ընտրություն կարող եք կատարել դուք, եթե փոխվելու անհրաժեշտություն լինի:``