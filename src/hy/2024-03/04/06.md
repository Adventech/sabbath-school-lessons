---
title:  Աճող սերմի առակը
date:  25/07/2024
---

``Կարդացե՛ք Մարկոս 4.26-29 համարները: Ո՞րն է այս առակի հիմնական միտքը:``

Մարկոսի ավետարանի մեծ մասը զուգահեռներ ունի Մատթեոսի կամ Ղուկասի և կամ երկուսի հետ: Բայց ամեն ինչ այլ է այս առակի առումով: Սա յուրահատուկ է Մարկոսին: Այս հակիրճ առակի կիզակետը աճի գործընթացն է: Հիսուսն ասում է, որ հենց այսպես է գործում Աստծո Թագավորությունը: Մարդիկ իրենց դերն ունեն այստեղ, բայց իրական աճը Աստծո գործն է: Սա անվերջ գործընթաց չէ: Պատմությունը կտրուկ ավարտվում է հացահատիկի հասունացումով: Այսպիսով, Քրիստոսի երկրորդ գալուստը հանկարծակի վերջ կդնի մեր աշխարհի պատմությանը:

``Կարդացե՛ք Մարկոս 4.30-32 համարները: Ո՞րն է մանանեխի սերմի առակի կարևոր իմաստը:``

Այս առակում պատմվում է, թե ինչպես է շատ փոքր ինչ-որ բանը վերածվում անսովոր մեծ բանի: Մանանեխի սերմերը սովորաբար ունենում են 1-2 միլիմետր (0,39-ից 0,79 դյույմ) տրամագիծ: Այստեղ նկարագրված բույսը, հավանաբար, սև մանանեխն է (Brassica nigra)՝ մանր սերմերով (ավելի քան 700 սերմ\` մեկ գրամում): Թեև դրանք աշխարհի ամենափոքր սերմերը չեն, դրանք բավականին փոքր են, հատկապես իրենցից դուրս եկած բույսի համեմատ, որը կարող է աճել ու հասնել մինչև 3 մետր (10 ոտնաչափ) բարձրության: Հիսուսը նշում է, որ թռչունները նույնիսկ բույն են դնում մանանեխի բույսի ճյուղերի վրա: Այս վերջին հիշատակումը ակնարկում է Սաղմոս 104.12, ինչպես նաև Դանիել 4.10–12 համարները: Սաղմոս 104-ում խոսվում է Աստծո\` աշխարհն արարելու զորության մասին, իսկ Դանիել 4-ը Նաբուգոդոնոսորին ներկայացնում է որպես մի մեծ ծառ, որի տակ ամբողջ աշխարհը ստվեր և կերակուր է գտնում:

Հիսուսը խոսում է այն մասին, թե ինչպես Աստծո թագավորությունը, որ սկսվել է փոքրից, կդառնա մեծ և ազդեցիկ: Հիսուսի ժամանակների մարդիկ, գուցե, արհամարհանքով էին նայում Գալիլեայից եկած փոշոտ, թափառական Քարոզչին և նրա աշակերտներին, սակայն ժամանակը ցույց տվեց, որ Նրա շնորհի թագավորությունը շարունակում է ընդլայնվել ու տարածվել աշխարհով մեկ:

``«Եվ արքայության այս Ավետարանը քարոզվելու է ամբողջ աշխարհով՝ որպես վկայություն բոլոր հեթանոսներին, և այդ ժամանակ գալու է վերջը» (Մատթեոս 24.14): Մտածեք, թե ինչպիսին էր «եկեղեցին», երբ Հիսուսն արեց այս կանխասումը: Ինչո՞ւ է այս կանխատեսումն այդքան ուշագրավ և նույնիսկ հավատը հաստատող (մեզ համար):``