---
title:  Քարը գլորվել է
date:  23/09/2024
---

``Կարդացե՛ք Մարկոս 16.1-8 և Ա Կորնթացիներին 15.1-8 համարները: Ի՞նչ նմանություն ունեն այս համարները:``

Հարության պատմությունն առկա է բոլոր Ավետարաններում: Ավետարանների գրողներից յուրաքանչյուրը տարբեր տեսանկյունից է ներկայացնում պատմությունը, բայց դրանք բոլորն էլ պարունակում են այն հիմնական տեսակետները, որոնք հայտնվում են նաև Ա Կորնթացիներին 15.1-8-ում:

Այստեղ կրկին ու կրկին հայտնվում են չորս գաղափարներ՝ մահացավ, թաղվեց, հարություն առավ, Նրան տեսել են: Մարկոսի ավետարանում մահացած ու թաղված Քրիստոսի պատմությունը գտնվում է 15–րդ գլխում: Հարություն առնելու և Քրիստոսին տեսնելու պատմությունը հայտնվում է 16–րդ գլխում, սակայն փոքր–ինչ շրջադարձային ձևով: Մարկոս 16.7-ում խոսվում է Գալիլեայում տեղի ունեցած հանդիպման մասին, և այնտեղ աշակերտները կտեսնեն Նրան (տե՛ս Հովհաննես 21):

Որոշ մարդիկ անհավանական են համարում այն, որ քրիստոնյաները հավատում են հարություն առած Տիրոջը: Բայց Նրա հարության ապացույցները միանգամայն ծանրակշիռ են և տրամաբանական:

Սկզբի համար բավական է հավատալ, որ Աստված Արարիչն է (տե՛ս Ծննդոց 1 և 2), և հարության\` որպես հրաշքի գաղափարը դառնում է միանգամայն տրամաբանական: Աստված, Ով ստեղծել է տիեզերքը, իսկ հետո՝ կյանքը երկրի վրա, անկասկած, ուներ այն զորությունը, որ ցանկության դեպքում կարող էր հարություն տալ Հիսուսին: Աստծո գոյությունը ոչ միայն անխուսափելի է դարձնում Հիսուսի հարությունը, այլ ավելի շուտ տրամաբանական և պատճառաբանված:

Հաջորդ պահը՝ գերեզմանը որոշակիորեն դատարկ էր: Նույնիսկ աթեիստ պատմաբաններն են ընդունում այս փաստը: Եթե դա այդպես չլիներ, Նրա հարության վերաբերյալ պնդումը հենց սկզբից կտապալվեր, քանի որ գերեզմանում Նրա մարմնի առկայությունն անվավեր կդարձներ ցանկացած պնդում, որ Նա հարություն է առել:

Հաջորդ պահը. այն բացատրությունը, որ Նրա աշակերտները գողացել են մարմինը, չի գործում: Անկասկած է, որ աշակերտները չէին կարող անցնել պահակների կողքով: Եվ եթե նույնիսկ նրանք արել են դա և վերցրել մարմինը, ապա ինչո՞ւ երբեք չբանտարկվեցին այն գողանալու համար: Պատասխանն այն է, որ կրոնական առաջնորդները գիտեին, որ աշակերտները դա չեն արել:

Մյուս կողմից, շատ մարդիկ վկայեցին, որ տեսել են հարություն առած Քրիստոսին: Շատերը, այդ թվում նաև աշակերտները, սկզբում չէին հավատում: Իսկ մեկ ուրիշ ծանրակշիռ թշնամի՝ Պողոսը, ոչ միայն պնդում է, որ տեսել է հարություն առած Տիրոջը, այլև այդ փորձառությունը փոխեց իր ողջ կյանքի հետագիծը և այն էլ խիստ արմատապես:

Վերջապես (թեև կան բազմաթիվ այլ պատճառներ ևս), ինչպե՞ս ենք բացատրում քրիստոնեական եկեղեցու առաջացումը, որը հիմնադրվել է այն մարդկանց կողմից, ովքեր հաստատում էին, որ տեսել են հարություն առած Տիրոջը: Ինչո՞ւ էին այս մարդիկ պատրաստ մեռնելու մի բանի համար, որը, իրենց համոզմամբ, սուտ է: Նրանց հետևողական վկայությունը, ինչպես Նրա մահից անմիջապես հետո (Գործք Առաքելոց 3.15), այնպես էլ տարիներ անց (Ա Պետրոս 1.3), տալիս է Նրա հարության համոզիչ ապացույցը:

``Ի՞նչ կպատասխանեք, եթե որևէ մեկը ձեզ հարցնի. «Քրիստոսի հարության ի՞նչ ապացույցներ ունեք»:``