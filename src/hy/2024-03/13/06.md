---
title:  Գնացեք աշխարհի բոլոր ծայրերը
date:  26/09/2024
---

``Կարդացե՛ք Մարկոս 16.14-20 համարները: Ի՞նչ ասաց Հիսուսն Իր աշակերտներին, երբ հայտնվեց նրանց, և ի՞նչ նշանակություն ունեն այս խոսքերն այսօր մեզ համար:``

Աշակերտներին ուղղված Հիսուսի առաջին խոսքերը գրառված են միայն Մարկոս 16.14-ում և այն էլ անուղղակի կերպով: Նա հանդիմանում է նրանց անհավատության ու քարսրտության համար: Անհավատության հարցը սոսկ ժամանակակից խնդիր չէ: Ինչպես արդեն տեսանք, Հիսուսի առաջին աշակերտները նույնպես պայքարում էին անհավատության դեմ (Մատթեոս 28.17, Հովհաննես 20.24-29): Իսկ նրանք ֆիզիկապես Հիսուսի հետ էին և անընդհատ հրաշքներ էին տեսնում: Սակայն Նա ցույց տվեց նրանց Իր հարության իրական լինելը տարբեր ապացույցներով: Այդ ժամանակ նրանց վկայությունը\` համակցված երկուշաբթի օրվա ուսումնասիրության մեջ ներկայացված ապացույցների հետ, ամուր հիմք է ստեղծում հավատքի համար:

Այնուհետև Հիսուսն աշակերտներին հանձնարարում է, որ Ավետարանը տանեն աշխարհի բոլոր ծայրերը: Նրա հրամանը շատ ընդարձակ է. նրանք պետք է գնան ամբողջ աշխարհով մեկ և Ավետարանը քարոզեն ողջ արարչագործությանը: Այնուհետև Հիսուսը բացատրում է նրանց աշխատանքի արդյունքը բարու և չարի առումներով. հավատացյալները կփրկվեն, անհավատները կդատապարտվեն:

Հիսուսը նկարագրում է նաև այն նշանները, որոնք կուղեկցեն աշակերտների աշխատանքին՝ կվտարեն դևերին, նոր լեզուներով կխոսեն, կպաշտպանեն դժբախտություններից և կբժշկեն հիվանդներին: Որոշ մարդիկ սխալ են մեկնաբանում Մարկոս 16.18-ը, իբր, դա հաստատում է, որ քրիստոնյաներն իրենց հավատը պետք է ցուցադրեն թունավոր օձեր վերցնելով: Սակայն այստեղ նման ինքնավստահ գործողությունների մասին խոսք անգամ չկա: Հիսուսը նկարագրում է Աստծո պաշտպանությունն առաքելության մեջ ներգրավվածների համար, ինչպես Պողոսն էր ծառայում ուրիշներին Գործք Առաքելոց 28.3-6-ում:

Աստվածաշունչն, իհարկե, չի սովորեցնում, որ քրիստոնյաները միշտ պաշտպանված կլինեն դժբախտություններից: Աստված երբեմն հարկ է համարում հրաշք գործել՝ Ավետարանի գործն առաջ մղելու համար: Սակայն քրիստոնյաները երբեմն տառապում են իրենց վկայության պատճառով: Նման իրավիճակներում նրանց հավատարմությունն ու քաջությունը հավատքի զորության ևս մեկ նշան է անհավատների համար:

Դրանից հետո, ավարտելով այն ամենը, ինչ Նա արել էր այստեղ, «Տերը նրանց հետ խոսելուց հետո երկինք համբարձվեց և նստեց Աստծու աջ կողմում» (Մարկոս 16.19): Հիսուսը համբարձվեց, որպեսզի նստի Աստծո աջ կողմում՝ գերագույն զորության գահին, քանի որ հաղթեց չարի բոլոր ուժերին:

Ուշադրություն դարձրեք վերջին համարին. թեև նրանք գնացին «ամենուր»՝ քարոզելով Ավետարանը, միայնակ չէին թողնվել.«...քարոզում էին ամենուր Տիրոջ գործակցությամբ և իրենց խոսքը հաստատում էին այն նշաններով, որ ուղեկցում էին իրենց: Ամեն» (Մարկոս 16.20): Հիսուսը նրանց հետ էր այն ժամանակ և խոստանում է մեզ հետ էլ լինել հիմա, որովհետև շարունակում ենք նրանց սկսած գործը:

``«Եվ ահա ես ձեզ հետ եմ բոլոր օրերին մինչև աշխարհի վերջը»(Մատթեոս 28:20): Ի՞նչ մխիթարություն կարող ենք և պետք է ստանանք այս խոստումից, քանի որ մենք նույնպես ձգտում ենք հռչակել Ավետարանը «ամենուր»:``