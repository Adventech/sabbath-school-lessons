---
title:  Կանայք գերեզմանի մոտ
date:  24/09/2024
---

«Կանայք, որ կանգնած էին եղել Քրիստոսի խաչի մոտ, արթուն սպասում էին, թե երբ են անցնելու շաբաթ օրվա ժամերը: Միաշաբթի օրը վաղ առավոտյան նրանք ճամփա ընկան գերեզման՝ իրենց հետ վերցնելով թանկարժեք յուղեր, որպեսզի օծեն Տիրոջ մարմինը: Նրանց մտքով անգամ չէր անցնում, որ Նա հարություն է առել: Նրանց հույսի արեգակը մայր էր մտել, գիշեր էր իջել նրանց սրտերին: Ճանապարհին նրանք հիշում էին Քրիստոսի բարեգործությունները և Նրա մխիթարության խոսքերը, բայց չէին մտաբերում այս խոսքը. «Ես դարձյալ պիտի տեսնեմ ձեզ» (Հովհաննես 16.22):

``Կարդացե՛ք Մարկոս 16.1-8 համարները: Ի՞նչ տեղի ունեցավ և ի՞նչ պատասխանեց կինը սկզբում:``

Ավետարանի հենց սկզբից ընթերցողը գիտի, որ Հիսուսը Օծյալն է: Բայց այս ավետարանում առաջին մարդը, որ դիվահար չի եղել և Նրան Օծյալ է հռչակել, Պետրոսն է՝ Մարկոս 8.29-ում: Եվ այս խոստովանությունը տեղի է ունենում միայն գրքի մեջտեղում:

Մարկոսի ավետարանի ողջ ընթացքում Հիսուսը մարդկանց հրահանգում է, որ լռեն այն մասին, թե ով է Ինքը կամ ինչպես է բժշկել իրենց: Մարկոս 1.44-ում նա հորդորում է բորոտին, որ ոչ մեկին չասի իր բժշկության մասին: Մարկոս 5.43-ում Նա Հայրոսին ու նրա կնոջն ասում է, որ ոչ մեկին չասեն իրենց դստեր հարության մասին: Մարկոս 7.36-ում Նա մի խումբ մարդկանց ասում է, որ չխոսեն խուլ ու համր մարդու բժշկության մասին: Իսկ ապա Իր աշակերտներին պատվիրում է մարդկանց չասել, որ Ինքն է Օծյալը (Մարկոս 8.30, տե’ս նաև Մարկոս 9.9): Անկասկած, հիմնական պատճառը, որ Հիսուսը պատվիրում էր նրանց լռել, այն էր, որ ժամանակ ունենար ավարտելու իր ծառայությունը՝ Դանիել 9.24-27-ի մարգարեությունների ժամանակին համապատասխան:

Այժմ, այս տեսարանում, նույնիսկ երբ կանանց պատմեցին Հիսուսի հարության մասին, նրանք վախեցած ու ապշահար փախան գերեզմանից և առնվազն սկզբում չէին խոսում կատարվածի մասին:

Սակայն լռությունը երկար չտևեց. երբ հասնում ենք Մարկոսի գրքի ավարտին, դրանից բացի ի՞նչ ենք կարդում.«Իսկ նրանք գնացին և քարոզում էին ամենուր Տիրոջ գործակցությամբ և իրենց խոսքը հաստատում էին այն նշաններով, որ ուղեկցում էին իրենց: Ամեն» (Մարկոս 16.20):

Այսպիսով, վերացվում է Հիսուսի մասին լռելու պատճառը, թե ով է Նա և ինչ է արել: Գիրքն ավարտվում է նրանով, որ նրանք քարոզում են «ամենուր»:

``Ինչո՞ւ մենք չպետք է լռենք Հիսուսի և այն մասին, թե ինչ է արել Նա: Ո՞ւմ պետք է այսօր պատմեք Հիսուսի և փրկության ծրագրի մասին:``