---
title:  Վերջին ընթրիքը
date:  09/09/2024
---

``Կարդացե՛ք Մարկոս 14.22-31 և Ելք 24.8 համարները: Քրիստոնեական հավատի համար ի՞նչ մեծ նշանակություն ունեն այս պատմությունները:``

Մարկոս 14.12-ում նշվում է, որ դա Բաղարջակերաց տոնի առաջին օրն էր: Այդ օրը երբ զոհաբերվեց Զատկի գառը: Հիսուսի կողմից կազմակերպված ընթրիքը տեղի ունեցավ հինգշաբթի երեկոյան:

Վերջին ընթրիքի ժամանակ Հիսուսը սահմանեց հիշատակի նոր արարողություն: Սա անցում էր հրեական Զատկի տոնակատարությունից դեպի Տիրոջ ընթրիքի ծես: Այս ծառայությունն ուղղակիորեն կապված է Եգիպտոսից Իսրայելի ելքի և Սինայում Աստծո ուխտի ժողովրդի ձևավորման հետ: Ուխտի կնքման ժամանակ Ելք 24.8-ում Մովսեսը զոհերի արյունը ցողում է ժողովրդի վրա և ասում. «Ահա այն ուխտի արյունը, որ Տերը կնքեց ձեզ հետ այս բոլոր խոսքերի համաձայն»:

Զարմանալի է, որ Տերունական ընթրիքի ժամանակ, որ այստեղ հաստատում է Հիսուսը, չի օգտագործվում Զատկի ընթրիքի գառը: Պատճառն այն է, որ Հիսուսն է Աստծո Գառը (տե՛ս Հովհաննես 1.29): Տերունական ընթրիքի հացը ներկայացնում է Նրա մարմինը: Նոր Ուխտը (տե՛ս Երեմիա 31.31-34) կնքված է Հիսուսի արյունով, և բաժակը դառնում է դրա խորհրդանիշը: Նա ասում է. «Այս է նոր ուխտի իմ արյունը, որ թափվում է շատերի համար» (Մարկոս 14.24):

Այնուհետև, այս ամենի ֆոնին Հիսուսը կանխատեսում է, որ Իր բոլոր աշակերտները կլքեն Իրեն: Նա մեջբերում է Զաքարիա 13.7-ը, որտեղ խոսվում է հովվին հարվածող սրի և ցրված ոչխարների մասին: Հիսուսը հովիվն է, իսկ Նրա աշակերտները\` ոչխարները: Սա դաժան և հուսահատեցնող ուղերձ է: Բայց Հիսուսը հույսի խոսքեր է ավելացնում դրան՝ կրկնելով Իր հարության կանխատեսումը: Ապա ավելացնում է, որ Ինքը աշակերտներից առաջ կգնա Գալիլեա: Այս կանխասմանը կանդրադառնա երիտասարդը՝ Մարկոսի 16.7-ում, Հիսուսի գերեզմանի մոտ, հետևաբար, նա այստեղ առանձնահատուկ նշանակություն ունի:

Սակայն աշակերտների համար շատ դժվար է ընդունել այս ամենը, հատկապես Պետրոսի համար, ով պնդում է, որ մնացած բոլորը կարող են ընկնել, բայց ոչ ինքը: Այնուամենայնիվ, Հիսուսը շարունակում է հանդիսավոր զրույցը և կանխատեսում, որ Պետրոսը երեք անգամ կուրանա Իրեն, մինչև աքաղաղը երկու անգամ կանչի: Այս կանխատեսումը վճռորոշ դեր կխաղա Հիսուսի դատավարության և Պետրոսի ժխտման տեսարանում, ուստի, այն որոշիչ դեր ունի նաև այստեղ:

``Ի՞նչ կարող ես սովորել այն ժամանակներից, երբ Աստծուն խոստացել էիր, որ ինչ-որ բան կանես կամ չես անի, բայց արդյունքում, այնուամենայնիվ, կատարել ես դա կամ չես կատարել:``