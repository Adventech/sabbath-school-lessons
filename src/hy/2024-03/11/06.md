---
title:  Ո՞վ ես դու
date:  12/09/2024
---

``Կարդացե՛ք Մարկոս 14.60-72 համարները: Համեմատեք Հիսուսի արձագանքը իրադարձություններին\` ի հակադրություն Պետրոսի արձագանքին: Ի՞նչ դասեր կարող ենք սովորել այդ տարբերություններից:``

Մարկոս 14.53-59-ը նկարագրում է, թե ինչպես Հիսուսին բերեցին ծերակույտի մոտ, և փորձությունների առաջին մասը: Սա կարելի է ներկայացնել որպես հիասթափության վարժություն: Առաջնորդները կրկին ու կրկին փորձում են հիմնավորել Հիսուսի մեղադրանքները: Ավետարանի հեղինակը նշում է, որ ցուցմունքները կեղծ են եղել, և վկաներն այդպես էլ համաձայնության չեն եկել:

Ի վերջո, քահանայապետը ոտքի է կանգնում և ուղղակիորեն դիմում Հիսուսին: Սկզբում Հիսուսը ոչինչ չի ասում: Բայց հետո քահանայապետը պահանջում է երդում տալ Աստծո առաջ (տե՛ս Մատթ. 26.63) և ուղիղ հարց է տալիս, թե արդյո՞ք Նա Օծյալն է: Հիսուսն ազնվորեն և բացահայտ ընդունում է դա և ապա հղում անում Դանիել 7.13, 14 համարներին, որտեղ ասվում է, որ Մարդու Որդին նստած է Աստծո աջ կողմում և գալու է երկնային ամպերի վրայով: Սա չափազանց շատ էր քահանայապետի համար: Նա պատռում է պատմուճանը և պահանջում դատապարտել Հիսուսին, և խորհուրդն անմիջապես դատավճիռ է արձակում: Ղեկավարները սկսում են անարգել Հիսուսին. թքում են Նրա վրա, ծածկում երեսը, հարվածում\` մարգարեանալու կոչ անելով:

Մինչ ատյանում Հիսուսը փորձությունների է ենթարկվում և ճշմարիտ վկայություն տալիս, Պետրոսը դրսում է կեղծ վկայություն տալիս: Սա Մարկոսի ավետարանի վեցերորդ և եզրափակիչ ու բազմաշերտ պատմությունն է, որտեղ հատկապես նկատելի է հեգնանքը: Երկու զուգահեռ կերպարներ՝ Հիսուսը և Պետրոսը, կատարում են հակադիր գործողություններ: Հիսուսը ճշմարիտ վկայություն է տալիս, Պետրոսը՝ կեղծ: Երեք անգամ Պետրոսին մոտենում են ծառաները կամ անցորդները, և ամեն անգամ նա ժխտում է իր կապը Հիսուսի հետ՝ նույնիսկ անիծելով ու հայհոյելով:

Այդ պահին աքլորը երկրորդ անգամ ծուղրուղու կանչեց, և Պետրոսը հանկարծ հիշեց Հիսուսի մարգարեական խոսքերն այն մասին, որ նույն գիշերը նա երեք անգամ կուրանա իր Տիրոջը: Նա կորցնում է ոգու արիությունը և լաց է լինում: Ահա այստեղ է ցնցող հեգնանքը. դատավարության վերջում կապում են Հիսուսի աչքերը, հարվածում և պատվիրում՝ «մարգարեացի՛ր»: Այս ամենի նպատակը Նրան ծաղրելն էր, քանի որ Նա չէր կարող տեսնել, թե ով է հարվածել իրեն: Եվ հենց նույն ժամանակ, մինչ նրանք ծաղրում են, Պետրոսը ներքևի բակում հերքում է Հիսուսի հետ ունեցած կապը՝ կատարելով Նրա մարգարեություններից մեկը: Այսպիսով, ուրանալով Հիսուսին՝ Պետրոսը ցույց է տալիս, որ Հիսուսն Օծյալն է:

``Հույսի ի՞նչ խոսքեր կասեք մեկին, ով թեև ցանկանում է հետևել Հիսուսին, բայց երբեմն սայթաքում է: Մեր մեջ կա՞ մեկը, որ երբևէ Պետրոսի փոխարեն չի եղել:``