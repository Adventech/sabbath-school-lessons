---
title:  Գեթսեմանի
date:  10/09/2024
---

``Կարդացե՛ք Մարկոս 14.32-42 համարները: Ինչի՞ մասին աղոթեց Հիսուսը Գեթսեմանիում, և ի՞նչ պատասխան տրվեց այդ աղոթքին:``

Պարսպապատ Երուսաղեմից հեռանալուց հետո, որտեղ նրանք կերան զատկական ընթրիքը, Հիսուսն ու Նրա աշակերտները Կեդրոն հովտի միջով ուղևորվեցին դեպի Ձիթենյաց լեռան լանջին գտնվող այգին: Գեթսեմանի անունը նշանակում է «ձեթաճզմիչ», ինչը ենթադրում է, որ մոտակայքում ձիթապտուղը մշակելու, մամլելու վայր կար: Ճշգրիտ տեղադրությունն անհայտ է, քանի որ հռոմեացիները Ձիթենյաց լեռան բոլոր ծառերը կտրել են մ.թ. 70 թվականին պաշարման ժամանակ:

Երբ Հիսուսը մտավ պարտեզ, մուտքի մոտ թողեց Իր աշակերտներին և գնաց Պետրոսի, Հակոբոսի ու Հովհաննեսի հետ: Բայց հետո Նա թողեց նաև այս երեքին և միայնակ շարունակեց: Տարածությունն այսպես աստիճանաբար մեծացնելը խոսում է այն մասին, որ Հիսուսը հետզհետե ավելի ու ավելի միայնակ է դառնում, երբ սկսում է դիմագրավել գալիք տառապանքներին:

Հիսուսն աղոթում է, որ տառապանքի բաժակը հեռացվի, բայց միայն այն դեպքում, եթե դա Աստծո կամքն է (Մարկոս 14.36): Նա օգտագործում է արամեերեն «Աբբա» բառը, որը Մարկոսը թարգմանում է որպես «Հայր»: Այս տերմինը չի նշանակում «հայրիկ», ինչպես ենթադրում են ոմանք: Երեխան իր հորը դիմում էր որպես «աբի» (տե՛ս Ռայմոնդ Է. Բրաուն, Մեսիայի մահը, Anchor Bible Reference Library [New York: Doubleday, 1994], vol. 1, pp. 172, 173): Եվ այնուամենայնիվ «Աբբա»\` «Հայր» եզրույթը վկայում է ընտանեկան սերտ կապի մասին, որը չպետք է նսեմացնել:

Այն, ինչի մասին աղոթում է Հիսուսը, տառապանքի բաժակից ազատագրվելն է: Բայց Նա Իրեն ենթարկում է Աստծո կամքին (համեմատե՛ք Տերունական աղոթքի հետ, Մատթեոս 6.10): Տառապանքների, բուռն կրքերի պատմության այս ողջ ընթացքում ակնհայտ է դառնում, որ Աստծո պատասխանը Հիսուսի աղոթքին «ո՛չ» է: Նա չի հեռացնի տառապանքի բաժակը, որովհետև այս փորձառության միջոցով աշխարհին փրկություն է առաջարկվում:

Որքան լավ է, երբ դժվարությունների հանդիպելիս ունես ընկերներ, որ սատարում են քեզ: Փիլիպպեցիներին 4.13-ում Պողոսը խոսում է այն մասին, թե ինչպես կարող է ամեն ինչ անել Նրա միջոցով, Ով զորացնում է իրեն: Շատերը մոռանում են Փիլիպպեցիներին 4.14-ը, որտեղ առաքյալն ասում է. «Սակայն լավ արեցիք, որ իմ նեղության մեջ ինձ հաղորդակից եղաք»: Սա հենց այն էր, ինչ փափագում էր Հիսուսը Գեթսեմանում: Երեք անգամ Նա եկավ աշակերտների մոտ, որ մխիթարություն գտնի: Բայց երեք անգամն էլ նրանք քնած էին: Ի վերջո, Նա արթնացրեց նրանց, որ Իր հետ լինեն փորձությանը դիմակայելիս: Նա պատրաստ է դրան, իսկ նրանք՝ ոչ: