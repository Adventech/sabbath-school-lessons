---
title:  Ամեն ինչ թողնելով\` փախչել Հիսուսից
date:  11/09/2024
---

``Կարդացե՛ք Մարկոս 14.43-52 համարները: Ի՞նչ է տեղի ունենում այստեղ, որ խիստ ճակատագրական է փրկության ծրագրի համար:``

Ցնցող է այն փաստը, որ Հիսուսի ամենամոտ ընկերներից մեկը մատնեց Նրան\` հանձնելով թշնամիների ձեռքը: Ավետարանները մանրամասն տեղեկություններ չեն տալիս Հուդայի դրդապատճառների մասին: Բայց Էլեն Ուայթը գրում է. «Հուդան բնավորությամբ խիստ դրամասեր մարդ էր, բայց միշտ չէ, որ կարող էր բավականաչափ ստորանալ նման արարք թույլ տալու համար: Սակայն նա այնքան ժամանակ էր փայփայել ագահության չար ոգին, մինչև որ այն դարձել էր նրա կյանքի գլխավոր շարժառիթը: Սերը դեպի մամոնան նրա սրտից դուրս էր մղել սերը Քրիստոսի հանդեպ: Դառնալով մեկ արատի գերին՝ նա անձնատուր եղավ սատանային և ընդունակ էր ամեն տեսակ մեղքի» (Էլեն Ուայթ, Դարերի Փափագը, էջ 551):

Դավաճանությունն ինքնին տհաճ բան է բոլորի համար, անգամ նրանց, ովքեր օգտագործում են դավաճաններին (համեմատե՛ք Մատթեոս 27.3-7): Բայց Հուդայի արարքն առանձնապես նողկալի է, քանի որ նա փորձում է իր դավաճանությունը թաքցնել բարեկամության քողի տակ: Նա նշան է տալիս ամբոխին, որ նրան բռնեն, ում կհամբուրի ինքը: Կարծես Հուդան ուզում է իր դավաճանությունը թաքցնել Հիսուսից և մյուս աշակերտներից:

Երբ ամբոխը ձերբակալում է Հիսուսին, խառնաշփոթ իրավիճակ է առաջանում: Ինչ-որ մեկը սուր է հանում (Հովհաննես 18.10, 11-ում ասվում է, որ դա Պետրոսն էր) և կտրում քահանայապետի ծառայի ականջը: Հիսուսը դիմում է ամբոխին՝ հանդիմանելով, որ գաղտնի են անում այն, ինչ վախենում էին բացահայտ անել, երբ Ինքը սովորեցնում էր տաճարում: Բայց վերջում Հիսուսն ասում է, որ Սուրբ գրությունները կկատարվեն: Սա կրկնակի տեսարանի ևս մեկ նշան է, որն անցնում է տառապանքների ամբողջ պատմության միջով. Աստծո կամքը մոտենում է իր կատարմանը, իսկ այդ նույն ժամանակ մարդկային կամքը ձգտում է ոչնչացնել Օծյալին:

Բոլոր աշակերտները փախչում են, այդ թվում Պետրոսը, որն, այնուամենայնիվ, կրկին հայտնվում է\` հեռվից հետևելով Հիսուսին: Հետաքրքիր է, որ միայն Մարկոսն է 14.51, 52-ում պատմում մի երիտասարդի մասին, որ հետևել է Հիսուսին: Նոր Կտակարանի որոշ ուսումնասիրողներ ենթադրում են, որ դա հենց Մարկոսն է, սակայն դա հնարավոր չէ ապացուցել: Ուշագրավն այն է, որ նա մերկ փախչում է: Երիտասարդը, փոխանակ ամեն ինչ թողնի, որ «հետևի» Հիսուսին, թողնում է ամեն ինչ, որ «փախչի» Հիսուսից:

``Մտածեք այն մասին, որ միայն մեկ արատի ստրուկ լինելը ստիպեց Հուդային անել այն, ինչ նա արեց: Ի՞նչ է ասում սա մեղքն ատելու և Աստծո շնորհով այն հաղթահարելու մասին:``