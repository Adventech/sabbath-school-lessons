---
title:  Անմոռանալին
date:  08/09/2024
---

``Կարդացե՛ք Մարկոս 14.1-11 համարնե՛րը: Ինչպե՞ս են երկու պատմությունները լրացնում միմյանց:``

Մարկոս 14.1-ը նշում է, որ Զատկին երկու օր էր մնացել: Այս հանդիպումը, հավանաբար, տեղի է ունեցել այդ շաբաթվա երեքշաբթի՝ լույս չորեքշաբթի գիշերը: Կրոնական առաջնորդներն ունեն ծրագիր և ժամանակ: Նրանց պարզապես միջոցներ են պետք իրենց նպատակին հասնելու համար: Դա կգա անսպասելի և զարմանալի ուղղությունից:

Այս հատվածը Մարկոսի ավետարանի հինգերորդ «սենդվիչ պատմությունն է» (տե՛ս դաս 3): Հիսուսի դեմ դավադրության պատմությունը կապված է այն կնոջ պատմության հետ, որ թանկարժեք անուշահոտությունով օծեց Հիսուսի գլուխը: Երկու զուգահեռ կերպարներ հակադիր գործողություններ են կատարում\` հեգնական հակադրությամբ:

Մարկոսն այստեղ չի հայտնում, թե ով է այդ կինը: Նրա արժեքավոր նվերը, որ ի սրտե կամեցավ Հիսուսին, հակադրվում է Հուդայի ուխտադրուժ արարքին, որ մատնում է իր Տիրոջը: Այստեղ չի տրվում կնոջ անունը, իսկ մատնիչը պարզապես անվանվում է տասներկուսից մեկը: Նշվում է կնոջ նվերի արժեքը, իսկ մատնիչի գինն ընդամենը գումարի խոստում է:

Չի նշվում որևէ կոնկրետ պատճառ, թե ինչու այդ կինն այդպես վարվեց, բայց ընթրիքի հյուրերը ցնցված էին, որովհետև իրենց կարծիքով նա ծախսել էր մոտ մեկ տարվա աշխատավարձ՝ Հիսուսին բուրավետ յուղով օծելու համար: Հիսուսը սակայն պաշտպանում է նրան\` ասելով, որ այն ամենը, ինչ նա արեց Ավետարանի հետ միասին կքարոզվի ամբողջ աշխարհում\` ի հիշատակ նրա: Դա անմոռանալի է: Եվ իսկապես, բոլոր չորս Ավետարաններն էլ այս կամ այն ձևով պատմում են այս պատմությունը, հավանաբար, Հիսուսի խոսքերի պատճառով, որ հավերժացրեց նրա արարքը:

Անմոռանալի է նաև Հուդայի դավաճանությունը: Մարկոսը ենթադրում է, որ նրա արարքի դրդապատճառը ագահությունն էր: Հովհաննեսի ավետարանը հստակ է խոսում այդ մասին (տե՛ս Հովհաննես 12.4-6):

Մարկոսն օգտագործում է «բարի» բառը՝ ցույց տալու, որ այս պատմություններում գործում են երկու տարբեր դրդապատճառներ կամ տեսարաններ: Հիսուսը Մարկոս 14.6-ում կնոջ արարքն անվանում է «բարի»: Նա ասում է, որ միշտ կարելի է «բարիք» անել աղքատների համար (Մարկոս 14.7), իսկ Մարկոս 14.9-ում նրա արարքն անվանում է «Ավետարանի քարոզի» մի մասը: Մարկոս 14.11-ում Հուդան «հարմար առիթ» է փնտրում Հիսուսին մատնելու համար: Բառերի այս խայտաբղետ խաղը ցույց է տալիս, որ Օծյալին ոչնչացնելու մարդկային դավադրությունը փաստորեն կդառնա Ավետարանի պատմության մի մասը, քանի որ այն կկատարի Աստծո կամքը, որ զոհաբերեց Իր Որդուն՝ հանուն մարդկության փրկության:

``Ինչպե՞ս է Հռոմեացիներին 8.28-ը օգնում բացատրելու, թե ինչ տեղի կունենա այստեղ:``