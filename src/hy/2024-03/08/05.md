---
title:  Կարո՞ղ եք խմել Իմ գավաթը
date:  21/08/2024
---

``Կարդացե՛ք Մարկոս 10.32-45 համարները: Ինչպե՞ս են այս համարները ցույց տալիս աշակերտների շարունակվող անգիտությունը ոչ միայն Հիսուսի առաքելության, այլև Նրան հետևելու առումով:``

Հիսուսն ավելի ու ավելի է մոտենում Երուսաղեմին, և ճանապարհին հայտնում է աշակերտներին, թե ինչ է տեղի ունենալու այնտեղ: Դա այն տեսարանը չէ, որին նրանք հավատում են կամ որի մասին ցանկանում են լսել: Խիստ յուրահատուկ է այն, թե ինչպես է Հիսուսը նկարագրում Իր մահն ու հարությունը: Բայց երբ դա այն չէ, ինչ ցանկանում ես լսել, շատ հեշտ է անտեսել լսածդ:

Ըստ երևույթին, սա հենց այն է, ինչ արեցին Հակոբոսն ու Հովհաննեսը, երբ եկան Հիսուսի մոտ անձնական խնդրանքով: Հիսուսն արդարացիորեն ցանկանում է նրանցից իմանալ մանրամասները, և նրանք պատասխանում են, որ ցանկանում են Նրա արքայության մեջ նստել Նրա աջ ու ձախ կողմում: Հեշտ է քննադատել նրանց խնդրանքը և համարել այն եսակենտրոն: Բայց այս երկու տղամարդիկ իրենց նվիրել էին Հիսուսի ծառայությանը, և նրանց փափագը, իր բնույթով, ըստ երևույթին, ամբողջովին եսասիրական չէր:

Հիսուսը ձգտում է ավելի խորը հասկանալ, թե ինչ են նրանք խնդրում: Նա հարցնում է իսկ կարո՞ղ են նրանք խմել Իր բաժակը կամ մկրտվել Իր մկրտությամբ: Նրա գավաթը տառապանքի բաժակն է Գեթսեմանում և խաչի վրա (համեմատե՛ք Մարկոս 14.36-ի հետ), իսկ մկրտությունը՝ Նրա մահն ու թաղումը (Մարկոս 15.33-47): Բայց Հակոբոսն ու Հովհաննեսը դա չեն հասկանում: Նրանք պարզամտորեն պատասխանում են, որ կարող են: Այդ ժամանակ Հիսուսը մարգարեանում է, որ նրանք իսկապես կխմեն Իր բաժակը և կմկրտվեն Իր մկրտությամբ: Հակոբոսն առաքյալներից առաջինն էր, որ նահատակվեց (Գործք Առաքելոց 12.2): Հովհաննեսը առաքյալներից ամենաերկարակյացն էր և աքսորվեց Պատմոս (Հայտն. 1:9): Բայց Հիսուսը նշում է, որ փառքի մեջ տեղերը որոշվում են Աստծո կողմից:

Մյուս աշակերտներն ինչպե՞ս արձագանքեցին Հիսուսի պատասխանին: Ոչ այնքան լավ: Մարկոս 10.41-ում օգտագործվում է նույն հունարեն բառը՝ aganakteō «բարկանալ, զայրանալ», ինչպես և Մարկոս 10.14-ում, երբ խոսքը Հիսուսի բարկության մասին էր, երբ թույլ չտվեցին երեխաներին գալ Նրա մոտ:

Այնուհետև Հիսուսը հավաքում է աշակերտներին՝ ներկայացնելու Իր ամենախոր ուսմունքներից մեկը: Նա խոսում է այն մասին, թե ինչպես են հեթանոս իշխանավորներն իշխանությունն օգտագործում իրենց անձնական շահի համար: Բայց Աստծո Թագավորությունում իշխանությունը միշտ պետք է օգտագործվի ուրիշներին բարձրացնելու և օրհնելու համար: Հիսուսը օրինակ է տալիս որպես Աստծո Թագավորության Թագավոր: Ինչպե՞ս: Նա Իր կյանքը փրկագին է տալիս. սա բոլորովին այն չէր, ինչ կցանկանային լսել Նրա հետևորդները:

``Ի՞նչ է նշանակում քրիստոնյայի համար լինել ուրիշների «ստրուկը»: Ինչպե՞ս եք դրսևորում այս սկզբունքը մարդկանց հետ ձեր ամենօրյա փոխհարաբերություններում:``