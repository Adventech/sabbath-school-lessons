---
title:  «Ի՞նչ ես ցանկանում, որ անեմ քեզ համար»
date:  22/08/2024
---

``Կարդացե՛ք Մարկոս 10.46-52 համարները: Ինչպե՞ս արձագանքեց Բարտիմեոսը, երբ Հիսուսն անցնում էր իր կողքով:``

Մինչև Մարկոսի ավետարանի այս մասը, չնչին բացառություններով, Հիսուսը մարդկանց ասում էր, որ լռեն Իր հրաշքների և այն մասին, թե ով է Ինքը: Այս պատմության մեջ, երբ Հիսուսը լքում է Երիքովը, ճանապարհի եզրին մի կույր մարդ ողորմություն էր խնդրում: Լսելով, որ այդտեղով Հիսուս Նազովրեցին է անցնում, սկսում է աղաղակել. «Որդի՛ Դավթի, Հիսո՛ւս, ողորմի՛ր ինձ» (Մարկոս 10.47): Այս գրքի հայտնություն/գաղտնիք համատեքստին համապատասխան\` ամբոխն իր վրա է վերցնում այն մարդկանց դերը, որ խաղաղվելու և լռության կոչ են անում\` անհաջող կերպով փորձելով լռեցնել աղմկոտ մուրացկանին:

Բայց Բարտիմեոսը չի ընկճվում և չի կորցնում ոգու ամրությունը, այլ սկսում է ավելի բարձր բղավել. «Որդի՛ Դավթի, ողորմի՛ր ինձ» (Մարկոս 10.48): Նրա խոսքերը և՛ հավատքի խոստովանություն են, որ Հիսուսն է Օծյալը, և՛ միաժամանակ վստահություն, որ Նա կարող է բուժել իրեն: Հիսուսի ժամանակներում «Որդի Դավթի» տիտղոսի հետ կապված էր երկու պատկերացում : Առաջինը\` Մեսիան կբարձրանա Իսրայելի գահին (համեմատե՛ք Եսայի11, Երեմիա 23.5, 6; Երեմիա 33.15, Եզեկիել 34.23, 24, Եզեկիել 37.24, Միքիա 5.2–4, Զաքարիա 3.8, Զաքարիա 6.12) և երկրորդ\` Նա կբուժի և դևեր կհանի:

Հիսուսը կանգ է առնում և նրանց հրահանգում, որ Իր մոտ բերեն կույրին: Ուշագրավ է, որ Հիսուսին մոտենալով\` կույրը մի կողմ է նետում թիկնոցը: Հիսուսի ժամանակներում կույր մարդիկ հասարակության ամենաստորին դասն էին\` այրիների և որբերի հետ միատեղ: Այս մարդիկ ապրում էին կենսական նվազագույն մակարդակից էլ ցածր եկամուտներով և իրական վտանգի մեջ էին: Թիկնոցն այս մարդու պաշտպանությունն էր: Մի կողմ շպրտելով այն\` նա հավատում էր, որ Հիսուսը կբուժի իրեն:

Հիսուսը չի հիասթափեցնում նրան: Եվ իսկապես, Ավետարաններում ով էլ գնում է Նրա մոտ օգնություն գտնելու, միշտ ստանում է այն: Հիսուսը տալիս է այն նույն հարցը, որը տվեց Հակոբոսին ու Հովհաննեսին Մարկոս 10.36-ում. «Ի՞նչ ես ուզում, որ քեզ համար անեմ» (Մարկոս 10:51): Առանց երկար մտածելու, կույրը խնդրում է վերականգնել իր տեսողությունը, և Հիսուսն անմիջապես վերականգնում է այն: Կույրը հետևում է Նրան:

Այս պատմությունը եզրափակում է Մարկոսի ավետարանի այն բաժինը, որը վերաբերում է աշակերտությանը և կույրի բուժման մյուս պատմության շարունակությունն է Մարկոս 8.22-26-ում: Այս երկու պատմությունները ցույց են տալիս, որ «աշակերտություն» նշանակում է կարողանալ տեսնել աշխարհը նոր աչքերով, երբեմն ոչ անմիջապես, բայց միշտ հետևել Հիսուսին Նրա ճանապարհով:

``Ի՞նչ առիթներով եք դուք աղաղակել. «Հիսո՛ւս, Որդի Դավթի՛, ողորմիր ինձ»: Ի՞նչ տեղի ունեցավ և ի՞նչ սովորեցիք այս փորձառությունից:``