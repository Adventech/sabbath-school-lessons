---
title:  Հիսուսը և երեխաները
date:  19/08/2024
---

``Կարդացե՛ք Մարկոս 10.13-16 համարները: Ի՞նչ արավ Հիսուսը նրանց համար, ովքեր Իր մոտ էին բերել իրենց երեխաներին:``

Թեև հին աշխարհում երեխաները շատ ցանկալի էին (հատկապես տղաները՝ տղամարդկանց գերիշխող մշակույթի մեջ), նրանց ծնունդն ու մանկությունը հեշտ չէր: Ժամանակակից բժշկության բացակայության պայմաններում ծննդաբերության ժամանակ բարձր էր ռիսկը մայրերի ու նորածինների, ինչպես նաև երեխաների համար: Շատ մշակույթներ ունեին ավանդական դեղամիջոցներ և թալիսմաններ, որոնք հասարակության խոցելի անդամներին պաշտպանում էին անբարյացակամ ուժերից:

Թեև երեխաները ցանկալի էին, նրանք ունեին սոցիալական ցածր կարգավիճակ, համարյա ստրուկներին հավասար(Գաղատացիներին 4.1, 2): Հունա-հռոմեական աշխարհում նրանց, ովքեր տգեղ էին կամ անցանկալի, կարող էին վռնդել կամ նույնիսկ գետը նետել: Տղաներին ավելի շատ էին գնահատում, քան աղջիկներին. երբեմն փոքրիկ աղջիկներին թողնում էին բախտի քմահաճույքին, որպեսզի մահանան: Երբեմն այդ լքված նորածիններին «փրկում» էին, բայց միայն մեծացնելու և ստրկության վաճառելու համար:

Այն տպավորությունն է, որ աշակերտները չէին հասկանում Մարկոս 9–րդ գլխում ներկայացված Հիսուսի ուսմունքն այն մասին, որ Աստծո Արքայությունը կարելի է ընդունել երեխայի նման (Մարկոս 9.33-37): Այժմ նրանք հանդիմանում են նրանց, ովքեր երեխաներին բերում են Հիսուսի մոտ\` օրհնություն ստանալու, հնարավոր է\` մտածելով, որ Նա ժամանակ չի ունենա այդքան հասարակ գործի համար:

Նրանք սխալվում էին: Հիսուսը վրդովվեց: Մարկոսի ավետարանի ողջ ընթացքում ընդամենը մի քանի անգամ է Հիսուսն այդքան բուռն արձագանքում մարդկանց գործողություններին, և հատկանշական է, որ Նրա սաստիկ հակազդեցություններից մեկն ուղղված էր նրանց, ովքեր թույլ չէին տալիս, որ երեխաներին Իր մոտ բերեն:

Նա խստորեն պնդում է, որ աշակերտները չկանգնեն երեխաների ճանապարհին: Ինչո՞ւ: Որովհետև Աստծո Արքայությունը նրանց է պատկանում, և այն հարկավոր է ընդունել երեխայի վերաբերմունքով ու հայացքով: Սա, հավանաբար, վկայակոչում է Աստծո հանդեպ պարզ, անվերապահ վստահությանը:

«Թույլ մի՛ տվեք, որ ձեր ոչ քրիստոնեական բնավորությունը սխալ ներկայացնի Հիսուսին: Նրանից մի՛ հեռացրեք փոքրիկներին ձեր սառնությամբ ու խստությամբ: Երբեք նրանց հիմք մի՛ տվեք զգալու, որ դրախտն իրենց համար հաճելի վայր չի լինի, եթե դուք այնտեղ լինեք: Մի՛ խոսեք կրոնի մասին այնպես, որ երեխաներն, իբր, չեն կարող հասկանալ, և մի՛ վարվեք այնպես, որպես թե նրանք Քրիստոսին չպետք է ընդունեին երեխա ժամանակ: Կեղծ տպավորություն մի՛ ստեղծեք նրանց մեջ, որ Քրիստոսի կրոնը մռայլ կրոն է, և երբ գալիս են Փրկչի մոտ, պետք է հրաժարվեն այն ամենից, ինչն ուրախություն է պատճառում կյանքում» (Էլեն Ուայթ, Ապաքինման ծառայություն):

``Ինչպե՞ս կարող եք Հիսուսին ավելի պարզորոշ ներկայացնել այն երեխաներին, որոնք ձեր շրջապատում են:``