---
title:  Լավագույն ներդրումը
date:  20/08/2024
---

``Կարդացե՛ք Մարկոս 10.17-31 համարները: Որո՞նք են ամենակարևոր դասերը հավատքի և աշակերտության գնի վերաբերյալ ցանկացած մեկի համար, լինի հարուստ թե աղքատ:``

Այս մարդու մոտեցումը ցույց է տալիս նրա անկեղծությունն ու հարգանքը Հիսուսի հանդեպ: Նա վազում է, ծնկի է իջնում Նրա առջև և տալիս այն հիմնական հարցը, որ վերաբերում է յուրաքանչյուր հոգու ճակատագրին. ի՞նչ պահանջներ պետք է կատարվեն հավիտենական կյանքը ժառանգելու համար: Հիսուսը պատասխանում է՝ հղում անելով Տասնաբանյայի երկրորդ սյունակին. և դարձյալ տղամարդը ցույց է տալիս իր իդեալիզմը՝ ասելով, որ դեռ մանկուց է այս ամենը կատարել:

Բոլոր չորս Ավետարաններից միայն Մարկոսն է նշում, որ Հիսուսը սիրեց այս մարդուն: Այս մարդու իդեալիզմի մեջ ինչ-որ գրավիչ բան կա: Բայց Հիսուսը ստուգում է նրա անկեղծությունը՝ առաջարկելով վաճառել ողջ ունեցվածքը և հետևել Իրեն: Մարդը հեռանում է ընկճված, քանի որ շատ ունեցվածք ուներ: Իրականում նա չէր պահել պատվիրանները: Նա խախտեց դրանցից առաջինը՝ իր կյանքում ինչ-որ բան Աստվածուց վեր դասելով: Հարստությունը դարձավ նրա կուռքը:

Այնուհետև Հիսուսը բացատրում է, թե որքան գայթակղիչ է հարստությունը, և որ ուղտի նման մեծ կենդանու համար ասեղի փոքրիկ անցքով անցնելն ավելի հեշտ է, քան հարուստ մարդու երկինք մտնելը:

Աշակերտները զարմանում են Հիսուսի խոսքերի վրա և հարց տալիս՝ իսկ ո՞վ կարող է փրկվել: Մարկոս 10.27-ում Հիսուսն ասում է իր նշանավոր արտահայտությունը. «Մարդկանց համար դա անհնար է, բայց ո՛չ Աստծու համար: Աստծու համար ամեն ինչ է հնարավոր»:

Թվում է\` Մարկոս 10.27-ը այն հիանալի հատվածն է, որտեղ կարելի է ավարտել պատմությունը. դու չես կարող ինքնուրույն երկինք հասնել, քեզ հարկավոր է Աստծո շնորհը:

Բայց հետո Պետրոսը հայտարարում է, որ ինքն ու իր ընկերները թողել են ամեն ինչ՝ Հիսուսին հետևելու համար: Հիսուսը պատասխանում է, որ այն ամենը, ինչ թողել եք Ինձ հետևելու համար, ոչինչ է այն բանի համեմատ, ինչ դուք կստանաք հիմա և «գալիք դարում»:

Ահա թե ինչն է կարևորը՝ Քրիստոսի մահը վերացնում է մարդկային մեղքը, իսկ ապա Քրիստոսի շնորհն ու հարությունը զորություն են տալիս հնազանդվելու Նրա պատվիրաններին:

``Կարդացե՛ք Հռոմեացիներին 6.1-11 համարները: Ինչպե՞ս են այս համարները բացահայտում Աստծո շնորհի իրական լինելը մեր կյանքում, որն ինչպես արդարացնում է մեզ, այնպես էլ նոր մարդ է մեզ դարձնում:``