---
title:  Աստծո ծրագիրը ամուսնության վերաբերյալ
date:  18/08/2024
---

``Կարդացե՛ք Մարկոս 10.1-12, ինչպես նաև Ծննդոց 1.27 և Ծննդոց 2.24 համարները: Ի՞նչ ծուղակ էր թաքնված ամուսնալուծության վերաբերյալ փարիսեցիների հարցի մեջ, և ի՞նչ դասեր տվեց Հիսուսն իր պատասխանում:``

Այս հատվածում փարիսեցիները Հիսուսին հարցնում են, թե արդյոք օրինակա՞ն է, որ տղամարդը բաժանվի կնոջից: Փարիսեցիների շրջանում ամուսնալուծությունը օրինական էր համարվում: Հարցն այն էր, թե ինչ հիմքով: Թերևս ավելի խիստ էր Շամմայի դպրոցը: Ըստ Շամմայի ուսմունքի\`ամուսնալուծության պատճառ կարող է լինել անզավակությունը, նյութական աջակցությունից զրկելը, էմոցիոնալ անտարբերությունը կամ ամուսնական անհավատարմությունը: Հիլլելի դպրոցն անհամեմատ ավելի մեղմ էր և թույլ էր տալիս գործնականում ամուսնալուծվել գրեթե ցանկացած պատճառով: Թեև ամուսնալուծությունը թույլատրելու նրանց գործընթացն ավելի բարդ էր, ինչն օգնում էր դանդաղեցնելու գործընթացը:

Այդ պատճառով էլ կարող է մի փոքր տարօրինակ թվալ, որ նրանք Հիսուսին ընդհանուր հարց են տալիս՝ թույլատրելի՞ է արդյոք ամուսնալուծությունն ընդհանրապես: Այս հարցի հետևում դավադրություն էր թաքնված: Նրանք ցանկանում էին, որ Հիսուսը խնդիրներ ունենա Հերովդես Անտիպասի հետ, որը Հորդանանից արևելք ընկած շրջանի կառավարիչն էր, որտեղ այդ պահին գտնվում էր Հիսուսը: Անտիպասը բաժանվել էր կնոջից և ամուսնացել Հերովդիայի՝ իր եղբոր կնոջ հետ: Հերովդեսը գլխատեց Հովհաննես Մկրտչին, որովհետև նրա կողմից մեղադրվել էր անօրինական կապի մեջ գտնվելու համար (տե՛ս Մատթ. 14.1-12):

Հիսուսն Իր հարցով պատասխանեց փարիսեցիների հարցին. ի՞նչ պատվիրեց Մովսեսը դրա վերաբերյալ: Փարիսեցիների կողմից որպես պատասխան բերվում է Բ Օրենք 24.1–4 հատվածը, որը նկարագրում է ամուսնալուծությունից հետո կրկնակի ամուսնության կոնկրետ դեպքը: Մովսեսի ժամանակներում իսրայելացիներն արդեն գործնականում կիրառում էին ամուսնալուծություն երևույթը: Բ Օրենք 24-ում նկարագրված նախադեպային իրավունքը պետք է պաշտպանություն ապահովեր կնոջ համար: Բայց Հիսուսի օրերում օրենքը խեղաթյուրվեց Հիլլելի դպրոցի կողմից, որպեսզի գործնականում հեշտացնի ամուսնալուծությունը ցանկացած պատճառով: Այսպիսով, կանանց պաշտպանելու համար նախատեսված օրենքը սկսում է օգտագործվել՝ նրանց թեթևորեն մի կողմ նետելու համար:

Բ Օրենք 24-ի նախադեպային իրավունքը քննարկելու փոխարեն՝ Հիսուսը դիմում է ամուսնության՝ Աստծո նախնական իդեալին, որը տրված է Ծննդոց 1 և 2 գլուխներում: Նա նշում է, որ սկզբում Աստված ստեղծեց տղամարդուն և կնոջը (Ծննդոց 1.27)՝ երկու առանձին անհատականություններ: Այնուհետև Նա այս ճշմարտությունը միավորում է Ծննդոց 2.24-ի հետ, որտեղ ասվում է, որ տղամարդը պետք է թողնի ծնողներին և միանա կնոջը, և նրանք մեկ մարմին կդառնան: Միասնության այս հայեցակարգը դառնում Հիսուսի կողմից ամուսնական կապերին աջակցելու հիմք: Այն, ինչ Աստված միավորել է, մարդիկ չպետք է բաժանեն.

``Ի՞նչ կարող է անել ձեր համայնքը, որպեսզի ամրապնդի ամուսնական կապերը: Ինչպե՞ս կարող եք օգնել նրանց, որոնց ամուսնություններն արդեն քանդվել են:``