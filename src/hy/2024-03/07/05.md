---
title:  Ո՞վ է մեծը
date:  14/08/2024
---

``Կարդացե՛ք Մարկոս 9.30-41 համարները: Ինչո՞վ է տարբերվում Հիսուսի երկրորդ կանխասումը Իր մահվան ու հարության վերաբերյալ (համեմատե՛ք Մարկոս 8.31): Ինչի՞ մասին են վիճում աշակերտները, և ի՞նչ հրահանգ է տալիս Հիսուսը:``

Առաջին կանխասման մեջ Հիսուսը խոսում է նրանց մասին, ովքեր կմերժեն Իրեն և կսպանեն: Երկրորդի մեջ Հիսուսը վկայակոչում է այն փաստը, որ Իրեն կմատնեն: Այդ պահին չի նշվում, թե ով է դավաճանը, բայց ընթերցողն արդեն գիտի (տե՛ս Մարկոս 3.19): Տերը կրկին ասում է, որ Ինքը կսպանվի և երեք օր հետո հարություն կառնի: Բայց կարծես աշակերտներն ավելի քիչ են հետաքրքրված այս կանխատեսման մանրամասներով, քան առաջինի: Անցանկալի լուրերը քննարկում չեն առաջացնում:

Մարկոս 8.27-ում Հիսուսը գտնվում էր Գալիլեայի ծովից հյուսիս՝ Փիլիպպյան Կեսարիայի մոտ: Մարկոս 9.30-ում Նա անցնում է Գալիլեայով, իսկ Մարկոս 9.33-ում մտնում է Կափառնայում: Այսպիսով, դժվար չէ պատկերացնել Նրա ճանապարհորդությունը հյուսիսից հարավ: Այնուամենայնիվ, Նա միայնակ է մտնում Կափառնայում, մինչ տասներկու աշակերտները հետ են մնում: Տանը Նա հարցնում է, թե ինչի մասին էին խոսում ճանապարհին: Ոչ ոք չի արձագանքում, և դա հաստատ նշանակում է, որ նրանք անհարմար են զգում այդ հարցի պատճառով, ինչպես երեխաներ, որոնց բռնել են ինչ-որ սխալ բան անելիս: Նրանց զրույցն այն բանի շուրջ էր, թե իրենցից ով է ամենամեծը: Ինչքան էլ մարդկանց մեծամասնությունը չի ցանկանում խոստովանել դա, այն հարցը, թե ով է ավելի մեծ, բոլորի մտքում է: Բայց Աստծո Թագավորության մեջ այս գաղափարն այլ կերպ է մեկնաբանվում:

Հիսուսն այս խնդիրը լուծում է երկու քայլով: Նախ, Նա հստակ ասում է՝ առաջինը (մեծ) լինելու համար հարկավոր է ծառա դառնալ: Ապա Հիսուսը պարզաբանում է իր միտքը գործողությամբ: Հավանաբար, մոտակայքում մի երեխա էր կանգնած և լսում էր իրենց: Հիսուսը վերցնում է երեխային և դնում խմբի կենտրոնում: Դա կարող էր վախեցնող իրավիճակ լիներ երեխայի համար: Սակայն դրանից հետո Հիսուսը գրկում է երեխային\` լիցքաթափելով իրադրությունը: Նա սովորեցնում է, որ եթե ընդունում ես երեխային, ուրեմն ընդունում ես Իրեն: Իսկ եթե ընդունում եք Իրեն, ապա ընդունում եք Իր Հորը: Այսպիսով, ամենացածում գտնվող երեխան միավորվում է հենց Աստծո հետ:

Հովհաննեսը հարց է տալիս կողմնակի մարդկանց մասին, և Հիսուսն այսպիսի կարևոր դաս է տալիս. ով մեզ դեմ չէ, նա մեր կողմն է: Տերը հաստատում է, որ քրիստոնեական ծառայության մեջ օգնությունը, նույնիսկ ամենափոքրը, աննկատ չի մնա երկինքներում:

``Ո՞րն է աստվածաշնչյան պատկերացումը մեծության մասին, ի հակադրություն աշխարհի պատկերացումների: Ո՞ր մեկին եք ձգտւմ դուք:``