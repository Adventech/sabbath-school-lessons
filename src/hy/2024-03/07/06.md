---
title:  Առողջ մարդը դժոխքում
date:  15/08/2024
---

``Կարդացե՛ք Մարկոս 9.42-50 համարները: Այս հատվածում ի՞նչն է միավորում Հիսուսի ուսուցումները:``

Սկզբում կարող է թվալ, որ այս հատվածը Հիսուսի տարբեր մտքերի ու գաղափարների խառնաշփոթ հավաքածու է, որոնք հավաքվել են առանց որևէ տրամաբանության կամ պատճառի: Սակայն ավելի ուշադիր ուսումնասիրելու դեպքում պարզվում է, որ յուրաքանչյուր հաջորդ ուսուցում կապ ունի նախորդի հետ: Հատվածը պտտվում է երեք հիմնական արտահայտությունների շուրջ, որոնք քայլ առ քայլ առաջ են տանում վարդապետությունը՝ «մեղքի պատճառներ», «կրակ» և «աղ»:

Առաջին հրահանգը վերաբերում է «այս փոքրերից մեկին», այսինքն՝ նորահավատներին: Աստծո Թագավորությունում ուսուցիչների և առաջնորդների վրա պատասխանատվություն է դրված, որ առանձնահատուկ խնամքով վերաբերվեն այս նորահավատներին, ինչպես հինկտակարանյան էթիկայի համաձայն՝ հարկավոր էր հոգ տանել հին հասարակության ամենախոցելի խավերի՝ այրիների, որբերի և օտարականների մասին: Հիսուսը փոխաբերական արտահայտությամբ ասում է, որ ավելի լավ է խեղդվել ծովում, քան «այս փոքրերից» մեկի» հանդեպ մեղք գործել:

«Մեղք գործելու պատճառներ» արտահայտությունը տանում է դեպի այս հատվածի ամենաերկար ուսուցումը: Ընթերցողը կանգնում է երկու հանելուկների առաջ: Նախ՝ Հիսուսն իսկապե՞ս մարդկանց սովորեցնում է կտրել ձեռքը կամ ոտքը, կամ էլ հանել աչքը: Երկրորդ\` արդյո՞ք Նա ուսուցանում է հավերժ վառվող դժոխքի գաղափարը: Առաջին հարցի պատասխանն է\` ո՛չ: Հիսուսը չի ուսուցանում խեղել մարմինը. այս երևույթը մերժվել է հրեականության մեջ (համեմատե՛ք Բ Օրենք 14.1, Ա Թագավորների 18.27, 28): Տերն այստեղ փոխաբերություն է օգտագործում\` իր միտքը տեղ հասցնելու համար: Եթե ձեռքի, ոտքի կամ աչքի կորուստը սարսափելի բան է, ապա որքա՜ն ավելի աղետալի պետք է լինի մեղքը քրիստոնյայի համար:

Երկրորդ հարցի պատասխանը նույնպես բացասական է՝ ո՛չ, Հիսուսը հավերժ վառվող դժոխքի գաղափար չի ուսուցանում: Որտեղի՞ց գիտենք: Նախ\` այս հատվածն իր մեջ որոշակի զավեշտ է պարունակում: Պատկերացրեք մարդկանց, որ երկնային քաղաք են մտնում մեկ աչքով, մեկ ոտքով կամ մեկ ձեռքով: Հետո մտածեք այն մարդկանց մասին, որ ամբողջական, անխաթար մարմնով են դժոխք գնում: Արդյո՞ք հակառակը չպետք է լինի: Առողջ մարդը՝ դժոխքո՞ւմ: Սա կատակերգություն է հիշեցնում: Նման լուրջ թեմայի վերաբերյալ հումորը ստիպում է մտածել, որ Հիսուսն իր միտքը պատկերում է փոխաբերության միջոցով: Պարզապես, մեղքին պետք է այնքան լուրջ վերաբերվել, որ ավելի լավ է կորցնել ձեռքը, ոտքը կամ աչքը, քան մեղք գործել:

Իսկ ինչ վերաբերում է դժոխքին, որ հավերժական է, ասենք, որ հավերժ են դրա հետևանքները, այլ ոչ բուն դժոխքի կրակը: «Աստված այնքան սիրեց աշխարհը, որ իր միածին Որդուն տվեց, որպեսզի ով նրան հավատում է, չկորչի, այլ հավիտենական կյանք ունենա» (Հովհաննես 3.16, շեշտադրումն ավելացված է): Կորած մարդիկ հավերժ չեն այրվում. ընդհակառակը, նրանք մահանում են մեկընդմիշտ. այստեղ շա՜տ մեծ տարբերություն կա: