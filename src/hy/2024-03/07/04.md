---
title:  Լեռը և բազմությունը
date:  13/08/2024
---

``Կարդացե՛ք Մարկոս 9.1-13 համարները: Ի՞նչ տեսան Պետրոսը, Հակոբոսը և Հովհաննեսը մի գիշեր, երբ Հիսուսի հետ էին:``

Մարկոս 9.1-ում Հիսուսի կանխատեսումն այն մասին, որ Իր հետ կանգնածներից ոմանք մահ չեն ճաշակի, մինչև Աստծո թագավորությունը զորությամբ տեսնելը, իրականացավ մի քանի օր անց, երբ Իր հետ վերցնելով միայն Պետրոսին, Հակոբոսին և Հովհաննեսին\` «առանձին մի բարձր լեռ հանեց»: Այնտեղ Նա նրանց առջև այլակերպվեց երկնային Թագավորության փառքով:

Եղիան ու Մովսեսը եկան երկնային արքայությունից և խոսեցին Հիսուսի հետ: Ղուկասը նշում է, որ նրանք խոսում էին Հիսուսի հեռանալու մասին (հունարեն՝ exodos), որը տեղի կունենար Երուսաղեմում (Ղուկաս 9.30, 31): Այսպիսով, փառքի այս տեսարանը կապված է Հիսուսի խաչի մահվան հետ (համեմատե՛ք Մարկոս 9.9): Դա հույս տվեց, երբ աշակերտները Նրան խաչված տեսան:

Հաջորդ առավոտյան, երբ իջնում էին սարից, երեք աշակերտները Հիսուսին հարցրին Եղիայի մասին, որ արդյո՞ք նախ նա պետք է գա: Այս միտքը, հավանաբար, կապված է այն սպասումների հետ, որ նախքան Օծյալը\` կգա Եղիան (համեմատի՛ր Մաղաքիա 4.5, 6): Հիսուսը պատասխանում է, որ Եղիան արդեն եկել է՝ նկատի ունենալով Հովհաննես Մկրտչին: Եվ ինչպես նրանք սպանեցին Հովհաննեսին, այնպես էլ Հիսուսը կմահանա նրանց ձեռքով, բայց հարություն կառնի երեք օր հետո:

Փառքի գիշերից հետո տխուր խառնաշփոթություն էր տիրում լեռան ստորոտին (տե՛ս Մարկոս 9.14-29): Ինը աշակերտները հանդիպեցին մի դիվահար տղայի, որին չկարողացան բուժել: Երբ Հիսուսը հայտնվեց, բոլորը վազեցին Նրա մոտ: Ապա պատմությունը ծավալվում է երեխայի վրա՝ դևի ունեցած իշխանության շուրջ: Թվում է\` Հիսուսը շատ ժամանակ է ծախսում՝ հարցնելով տղայի կյանքի մանրամասները: Այդ ամենը չափազանց երկար է թվում հորը և նա բղավում է. «Բայց եթե կարող ես մի բան անել, գթա՛ մեզ և օգնի՛ր» (Մարկոս 9.22):

Հիսուսն անմիջապես որսում է կասկածի դրսևորումը. Տիրոջ պատասխանը կարելի է վերաձևակերպել այսպես. «Ի՞նչ է նշանակում «եթե կարող ես»: (Մարկոս 9.23): Հանկարծ, ինչպես կայծակն է բռնկվում երկնքից, հայրը նկատում է, որ խնդիրը միայն որդու մեջ չէ, խնդիրը անհավատությունն է: Եվ իր անհավատությունը կարող է հանգեցնել նրան, որ որդին չբուժվի: Հուսահատ հայրը դիմում է Հիսուսի ողորմությանը հետևյալ հիշարժան արտահայտությամբ. «Հավատում եմ, Տե՛ր, օգնի՛ր իմ անհավատությանը»: Եվ Հիսուսը բուժում է տղային:

``Եղե՞լ են իրավիճակներ, երբ ստիպված եք եղել բացականչել. «Հավատում եմ, օգնիր իմ անհավատությանը»: Ի՞նչ եք սովորել այդ փորձառությունից:``