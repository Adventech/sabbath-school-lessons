---
title:  Պարզորոշ տեսնել
date:  11/08/2024
---

``Կարդացե՛ք Մարկոս 8.22-30 համարները: Ինչո՞ւ Հիսուսից պահանջվեց երկու անգամ հպվել կույրին\` նրան բուժելու համար, և ի՞նչ դասեր կարելի է քաղել այս պատմությունից:``

Ավետարանները հայտնում են, որ շատ կույրեր են բժշկվել Հիսուսի կողմից: Բացի Մարկոս 8–րդ գլխի այստեղ բերված հատվածի, կույր Բարտիմեոսը բժշկվեց Մարկոս 10.46-52-ում: Մատթեոսը պատմում է երկու կույրերի մասին (Մատթեոս 20.29-34), իսկ Հովհաննես 9–րդ գլուխը պատմում է, թե ինչպես է Հիսուսը բժշկում ի ծնե կույրին, ով լվացվում է Սիլովամի ավազանում:

Սակայն Մարկոս 8–րդ գլխի այս պատմությունը եզակի է: Այն հանդիպում է միայն Մարկոսի ավետարանում և Հիսուսի միակ հրաշքն է, որը պահանջում է երկու գործողություն\` կատարյալ առողջության հասնելու համար: Այս պատմության հուզիչ տարրն այն է, որ Հիսուսը բռնում է այդ մարդու ձեռքից և տանում գյուղից դուրս: Այստեղ զգում ենք Նրա կարեկցանքը հաշմանդամի հանդեպ:

Բայց ինչո՞ւ երկու հպում: Թեև սա միակ հրաշքն է, որ կատարվում է երկու գործողությամբ, հազիվ թե դա խոսի Հիսուսի զորության բացակայության մասին: Ավելի շուտ սա պատկերավոր պատմություն է, որը ցույց է տալիս, թե ինչպես է երբեմն հոգևոր խորաթափանցությունը ժամանակ պահանջում բացահայտվելու համար: Այս մեկնաբանությունը հաստատվում է Մարկոսի ավետարանի այս հատվածի գրական կառուցվածքով, որտեղ աշակերտներին՝ Իր գալիք մահվան ու հարության մասին ուսուցումը սկսվում և ավարտվում է կույրի բժշկությամբ: Տեսողությունը վերականգնելը դառնում է պարզապես փոխաբերություն խորաթափանց աշակերտության համար:

Ուսուցիչները սիրում են հարցեր տալ: Դրանք հաճախ աշակերտների ըմբռնումը բացելու բանալին են: Մարկոս 8–րդ գլխի այս հատվածից սկսվում է գրքի շրջադարձային կետը: Երեք բնորոշիչները հաստատում են այս պնդումը. նախ\` Հիսուսն աշակերտներին հարցնում է Իր ինքնության մասին, մի բան, որը Նա չէր արել մինչ այս պահը: Երկրորդ՝ Պետրոսն առաջին մարդն է, որ դիվահար չէ, և պնդում է, որ Հիսուսն Օծյալն է: Երրորդ\` այս բացահայտումից անմիջապես հետո Նա սկսում է բացատրել, թե ուր է գնում Ինքը՝ դեպի խաչը:

Ինչո՞ւ է Հիսուսն աշակերտներին ասում, որ ոչ ոքի չասեն, որ Ինքն Օծյալն է: Թվում է\` դա հակասում է Աստծո Թագավորության հաստատմանը: Հարցն այն է, որ Հիսուսի օրերում «օծյալ» բառը քաղաքական նշանակություն ուներ, ինչը նշանակում էր հռոմեական իշխանության տապալում: Հիսուսն այդպիսի օծյալ լինելու համար չէր եկել. հետևաբար, Նա կոչ է անում լռել Իր ինքնության վերաբերյալ:

``Ի՞նչ է ուսուցանում այս պատմությունն այն մասին, թե որքան կարևոր է լռել որոշ բաների մասին, որքան էլ որ դրանք ճիշտ լինեն:``