---
title:  Աշակերտության գինը
date:  12/08/2024
---

``Կարդացե՛ք Մարկոս 8.31-38 համարները: Ի՞նչ է ասում Հիսուսն այն մասին, թե որն է Իրեն հետևելու գինը:``

Աշակերտները մոտեցան Հիսուսի հետ իրենց հարաբերությունների շրջդարձային կետին: Այժմ նրանք գիտեն, որ Հիսուսն Օծյալն է: Մարկոսի ավետարանի ընթերցողը դա գիտի գրքի հենց սկզբից (Մարկոս 1.1)\` այդպիսով առավելություն ունենալով երբեմն անգիտության մեջ գտնվող աշակերտների նկատմամբ:

Երբ Հիսուսն առաջին անգամ կանչեց աշակերտներին, ասաց, որ նրանց մարդկանց որսորդներ կդարձնի (Մարկոս 1.17): Հիմնախնդիրների մասին խոսք անգամ չկա: Բայց հիմա, երբ նրանք իսկապես գիտեն, թե ով է Ինքը, Նա բացահայտում է Իր առաքելության նպատակը, որ պետք է շատ չարչարվի, մերժվի և սպանվի, իսկ երեք օր հետո հարություն առնի:

Սա ցնցող նորություն է: Պետրոսը, որ հենց նոր խոստովանել էր, որ Հիսուսն Օծյալն է, Նրան մի կողմ է տանում և «նախատում», որ նման բաներ է ասում: Այս ամենն ասվել է անուղղակի կերպով, խոսակցության մեջ, սակայն այժմ Ավետարանը գրի առնողը փոխանցում է Հիսուսի խոսքերը, որոնք պետք է խայթեին Պետրոսին: Նա սատանա է անվանում Պատրոսին և հրամայում, որ հեռանա Իր ճանապարհից, քանի որ նման մտքերը չեն համապատասխանում Աստծո կամքին:

«Պետրոսի խոսքերը չէին կարող օգնել կամ սփոփել Հիսուսին Իրեն սպասվող մեծ փորձության մեջ: Դրանք հակասում էին կորուսյալ աշխարհի հանդեպ Աստծո շնորհի նպատակին ու ինքնազոհության այն դասին, որ Հիսուսը եկել էր սովորեցնելու Իր անձնական օրինակով» (Էլեն Ուայթ, Դարերի Փափագը, էջ 318):

Հիսուսի հետևորդները պետք է ունենան նույն նպատակը, ինչ Նա՝ վերցնել խաչը և հետևել Նրան: Խաչելը մահապատժի ամենադաժան, նվաստացուցիչ և սարսափեցնող մեթոդն էր, որ կիրառում էին հռոմեացիները: Բոլորը ցանկանում էին խուսափել խաչից: Ինչո՞ւ ուրեմն ինչ-որ մեկը կցանկանա իր վրա վերցնել խաչը\` որպես Հիսուսին նվիրված լինելու խորհրդանիշ:

Հիսուսը բացատրում է ոչ միայն աշակերտության գինը, այլև դրա հսկայական արժեքը: Քրիստոնեական հավատքի հակասականությունն այն է, որ կյանքի կորուստը դառնում է այն ձեռք բերելու ճանապարհը: Եվ ընդհակառակը, ձեռք բերել ամբողջ աշխարհը, բայց կորցնել հավերժական կյանքը, պարզապես անհեթեթություն է: Եվ ինչպես հիասքանչ է արտահայտվել Ավետարանիչ Ջիմ Էլլիոթը 1949 թվականի հոկտեմբերի 28-ին իր օրագրում.«Հիմար չէ այն մարդը, որ տալիս է այն, ինչ չի կարող պահել, որպեսզի ձեռք բերի այն, ինչ չի կարող կորցնել»:

«Ով սիրում է իր անձը, կորցնելու է այն, իսկ ով այս աշխարհում իր անձն ատում է, հավիտենական կյանքի համար է պահելու այն» (Հովհաննես 12.25):

Զգացե՞լ եք այս խոսքերի իրական լինելը: