### Մարկոսի Ավետարանը

Մարկոսի ավետարանի սկզբից արդեն ընթերցողը գիտի, թե ով է Հիսուսը՝ Օծյալը, Աստծո Որդին (Մարկոս 1:1): Բայց այն մարդիկ, որոնց մասին այն պատմում է, դժվարանում են հասկանալ, թե ով է Նա, և ինչ են ցույց տալիս Նրա գործերը: Զարմանալի է, որ միայն դիվահարները գիտեն, թե ով է Նա: Դևերը ճանաչում են Նրան և դողում Նրա հզոր խոսքերից:

Բայց Հիսուսը հետևողականորեն պատվիրում է, որ նրանք չբարձրաձայնեն այդ տեղեկությունը: Ո՞րն է այս հրամանի նպատակը: Աստվածաշունչն ուսումնասիրողները դարեր շարունակ փորձել են հասկանալ այս հարցը: Այն նույնիսկ գիտական անուն ունի՝ Մեսիական գաղտնիք: Ինչո՞ւ է Ավետարանը ցանկանում, որ մենք լռենք այն մասին, թե ով է Հիսուսը:

Մարկոսի ավետարանը կարդալու ընթացքում պարզ կդառնա, որ այս գրքում ոչ միայն գաղտնիություն կա, այլև զարմանահրաշ մի հայտնություն: Այն իրավամբ կարելի է անվանել Հայտնություն գաղտնիության համատեքստով, և այն անցնում է Մարկոսի ողջ Ավետարանի միջով, թեև վերջում բոլոր գաղտնիքները զարմանալի կերպով բացահայտվում են՝ փոխարինվելով Հիսուսի ցնցող հայտնությամբ:

Մարկոսի ավետարանը կարելի է բաժանել երկու առանձնահատուկ բաժինների՝ իրականում երկու մասերի: Գլուխ 1-ից մինչև 8–րդ գլխի վերջը վերաբերում է մի վճռորոշ հարցի՝ Ո՞վ է Հիսուսը: Պատասխանը բացահայտվում է Նրա դասերի ու հրաշքների մեջ: Նա կրկին ու կրկին հաղթում է չարին, հույս է բերում ճնշվածներին և ուսուցանում համոզիչ ճշմարտություններ, որոնք թափանցում են մինչև մարդկային գոյության հիմքը: Այս ամենը բարձրաձայնում է ընթերցողին, որ Նա է Օծյալը` Քրիստոսը, Ում հրեա ժողովուրդը վաղուց էր սպասում:

Այնուամենայնիվ, միայն գրքի միջին մասերում է, որ ոչ դիվահար մեկը իրավացիորեն հայտարարում է, թե ով է Նա` դրանով իսկ պատասխանելով գրքի առաջին մասում տրված հարցին՝ Քրիստոսի ինքնության վերաբերյալ: Եվ այդ անձը Պետրոսն է, որ հայտարարում է. «Դու Քրիստոսն ես» (Մարկոս 8:29, ESV):

Մարկոսի ավետարանի երկրորդ մասը՝ Մարկոս 8:31-ից մինչև գրքի վերջը, պատասխանում է մյուս հարցին՝ ո՞ւր է գնում Հիսուսը: Պատասխանը ցնցող է: Նա գնում է դեպի խաչը՝ հռոմեական աշխարհի ամենաանարգ ու ամոթալի մահվան ձևը: Եվ դա այնքան անսպասելի ճակատագիր է Մեսիայի համար, որովհետև Նրա հետևորդներն այն կարծիքին էին, որ Նա պետք է հաղթի Հռոմին և հիմնի Իսրայելը որպես հզոր ազգ:

Հիսուսի աշակերտները չեն կարողանում պատկերացնել, թե ինչ է ասում Նա: Գրքի իրադարձությունների զարգացմանը զուգընթաց, նրանք ավելի ու ավելի քիչ են հարցնում այս ցավոտ թեմայի մասին, մինչև վերջապես լռում են անցանկալի ճշմարտության առաջ:

Ամեն ինչ ավելի է մռայլվում, երբ Հիսուսը բախվում է կրոնական առաջնորդների դիմադրությանը, որ ծրագրում էին Նրա մահը: Փառահեղ թագավորության հույս ունեցող աշակերտները ցնցված են Հիսուսի ձերբակալության, դատավարության ու խաչելության փաստից, որը կործանում է նրանց բոլոր ակնկալիքները:

Բայց այս ամենի միջոցով Հիսուսը հստակ ու հետևողականորեն խոսում է այն մասին, թե ուր է գնում, և ինչ է նշանակում, որ Ինքը կմահանա ու հարություն կառնի: Վերջին ընթրիքի հացն ու բաժակը կխորհրդանշեն Նրա մարմինն ու արյունը (Մարկոս 14.22–25), և Նա շատերի փրկագինը կդառնա (Մարկոս 10.45):

Սա չի նշանակում, որ Նա ստոիկյան[անհողդողդ, սառնասիրտ] խաղաղությամբ գնաց դեպի խաչ: Գեթսեմանում տառապանքների մեջ Նա որոշում է կայացնում (Մարկոս 14:32–42), իսկ խաչի վրա հուսահատ աղաղակում է. «Աստվա՛ծ իմ, Աստվա՛ծ իմ, ինչո՞ւ լքեցիր Ինձ» (Մարկոս 15.34): Մարկոսի ավետարանը ներկայացնում է Քրիստոսի մռայլ ու խավար ապրումները, մեր փրկության գինը: Բայց խաչը ճանապարհի ավարտը չէ: Իր հարությունից հետո Հիսուսը մտադիր է աշակերտներին հանդիպել Գալիլեայում և, ինչպես գիտենք, այնտեղ է սկիզբ առնում քրիստոնեական եկեղեցին:

Դա շատ ուշագրավ պատմություն է, որը պատմվում է համառոտ ու պարզ, սրընթաց ոճով, ավետարանչի կողմից հակիրճ մեկնաբանություններով: Մարկոսը պարզապես պատմում է պատմությունը՝ թույլ տալով, որ խոսքերը, գործերն ու արարքները խոսեն Հիսուս Նազովրեցու կյանքի ու մահվան մասին:

_Թոմաս Ռ. Շեփարդը, բ.գ.թ., DrPH, Նոր Կտակարանի ավագ հետազոտող` պրոֆեսոր է Էնդրյուսի համալսարանի Յոթերորդ օրվա ադվենտիստական աստվածաբանական ճեմարանում: Նա և նրա կինը՝ Շերին, ունեն երկու երեխա և վեց թոռ:_