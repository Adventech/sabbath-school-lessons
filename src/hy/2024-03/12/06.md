---
title:  Խաղաղ նինջ (հուղարկավորություն)
date:  19/09/2024
---

``Կարդացե՛ք Մարկոս 15.42-47 համարները: Ի՞նչ կարևորություն ունի Հովսեփ Արիմաթեացու միջամտությունը, հատկապես երբ տեսնում ենք, որ Հիսուսի բոլոր աշակերտները ոչ մի տեղ չեն երևում:``

Այս բոլոր ուշագրավ տեսարաններից հետո գալիս է ավելի «կենցաղային», առօրեական գործերի ժամանակը: Ամենից առաջ, ինչպես ընդունված է, հարկավոր է թաղել մահացածներին: Սակայն հետագա իրադարձությունների մի քանի գործոններ բավականին հուզիչ, հոգևոր նշանակություն ունեն, իսկ մյուսները չափազանց կարևոր են պատմական առումով:

Այս հատվածում Հովսեփ Արիմաթեացին առաջին ու վերջին անգամ է հայտնվում Մարկոսի ավետարանում: Նա ծերակույտի հարգված անդամ էր և քաղաքային վերնախավից մեկը: Լինելով հարուստ ու հարգված մարդ՝ նա հեղինակություն ուներ կառավարչի մոտ, ինչը և բացատրում է, թե ինչպես նա համարձակվեց մոտենալ Պիղատոսին և խնդրել Հիսուսի մարմինը: Հուզիչ է, որ խորհրդի անդամը կարող էր նման հետաքրքրություն ցուցաբերել Հիսուսի հողարկավորության նկատմամբ: Իսկ որտե՞ղ էին Հիսուսի վստահելի աշակերտներն այդ ամբողջ ընթացքում:

Այստեղ չափազանց մեծ նշանակություն ունեցող պատմական փաստերից մեկը Հիսուսի մահվան հստակ հաստատումն է: Մարկոս 15.43-ում ցույց է տրվում, թե ինչպես է Հովսեփը խնդրում Հիսուսի մարմինը: Բայց Պիղատոսը զարմանում է՝ լսելով, որ Հիսուսն արդեն մահացած է (Մարկոս 15.44): Ուստի, նա կանչում է հարյուրապետին, որ պատասխանատու էր խաչելության համար, և հարցնում, թե արդյո՞ք Հիսուսը մահացած է: Հարյուրապետը հաստատում է, որ այդպես է:

Սա կարևոր է, քանի որ ավելի ուշ ոմանք պնդում էին, որ Հիսուսը չի մահացել խաչի վրա, այլ միայն կորցրել է գիտակցությունը: Հարյուրապետի տված վկայությունը հռոմեացի կուսակալին ուղղակիորեն հերքում է այս պնդումը: Ամեն ինչից զատ, հռոմեացիները գիտեին, թե ինչպես մահապատժի ենթարկել հանցագործներին:

Հովսեփը կտավից ծածկոց է բերում Հիսուսին փաթաթելու համար, և Նրա մարմինը դնում է ժայռի մեջ փորված գերեզմանի մԵջ: Այս գերեզմանը բավականաչափ մեծ էր, որպեսզի հնարավոր լիներ ներս մտնել (Մարկոս 16.5): Հովսեփի հետ միասին Ավետարանի հեղինակը հիշատակում է երկու կանանց, որ տեսել են այս վայրը՝ Մարիամ Մագդաղենացին և Մարիամը՝ Հովսեսի մայրը: Այս երկուսը, ինչպես նաև Սալոմեն, հեռվից հետևում էին խաչելությանը. կիրակի առավոտյան երեքն էլ կգնան գերեզման, որպեսզի օծեն Հիսուսի մարմիը (Մարկոս 16.1):

Ինչո՞ւ է հիշատակվում այս երեք կանանց մասին: Նրանք կլինեն Մարկոս 16-ում հիշատակվող դատարկ գերեզմանի ականատեսները, հետևաբար, Հիսուսի հարության կարևոր վկաները:

``Պարզապես զավեշտալի է, որ Հիսուսի հետևորդները «բացակայում են այդ գործողություններում», մինչդեռ ծերակույտի անդամը, հենց այն բարձրագույն մարմինը, որը դատապարտել է Հիսուսին, այստեղ դառնում է իրադրության «հերոսը»: Ինչպե՞ս կարող ենք վստահ լինել, որ ճակատագրական պահերին մենք նույնպես չենք բացակայի նման գործողություններից:``