---
title:  Խաչելություն
date:  17/09/2024
---

``Կարդացե՛ք Մարկոս 15.21-38 համարները: Ի՞նչ սարսափելի և ցավոտ ծաղր կա այս համարներում:``

Տառապանքների պատմության այս փուլում Հիսուսը լուռ Զոհ է, Ում վերահսկում է Նրա մահը փափագող ամբոխը: Ողջ Ավետարանի ընթացքում, ընդհուպ մինչև բանտարկությունը, Նա վերահսկում է իրավիճակը: Այժմ Նա է ենթարկվում իրադարձություններին: Թեև Նա ֆիզիկապես ուժեղ շրջագայող քարոզիչ էր, ծեծը, ուտելիքի ու քնի պակասն այնպես էին հյուծել Նրան, որ Նրա խաչը պետք է ուրիշը տաներ:

Գողգոթայում հանեցին Նրա հագուստները, և դրանք դարձան զինվորների սեփականությունը: Նրանք վիճակ գցեցին \` պարզելու, թե ում են պատկանելու այդ հագուստները (համեմատե՛ք Սաղմոսներ 23.18): Խաչելը մահապատժի բավականին անարյուն մեթոդ էր: Մեխերը, որոնք օգտագործվում էին մարդուն խաչին ամրացնելու համար (տե՛ս Հովհաննես 20.24-29), ամենայն հավանականությամբ, խրվում էին դաստակի մեջ՝ ափի տակ, որտեղով խոշոր արյունատար անոթներ չեն անցնում: (Հին եբրայերեն և հունարեն լեզուներում «ձեռք» բառը կարող է նշանակել ինչպես ձեռք, այնպես էլ նախաբազուկ): Ափն ինքնին այնպիսի կառուցվածք չունի, որն անհրաժեշտ է խաչելության ժամանակ մարմնի ողջ ծանրությունը կրելու համար: Միջին նյարդն անցնում է նախաբազկի կենտրոնով և սեղմվում մեխերի կողմից, ինչն անտանելի ցավ է պատճառում ձեռքին: Շնչառությունը դժվարանում է: Ներշնչելու համար խաչի վրայի զոհերը ստիպված էին ճնշել, սեղմել իրենց մեխված ոտքերը և փորձելով ծալել\` թեքեին ձեռքերը, ինչը դարձյալ տանջալից ցավ էր պատճառում: Եվ մահվան պատճառներից մեկը հյուծվածությունից առաջացած շնչահեղձությունն էր կամ թթվածնային քաղցը:

Խաչելության ժամանակ Հիսուսն աներևակայելի ծաղրի ու նվաստացման ենթարկվեց: Մարկոսի ավետարանում հայտնության/գաղտնիության մոտիվ կա, որտեղ Հիսուսը, սովորաբար, կոչ է անում լռել այն մասին, թե Ով է Ինքը: Այդ պատճառով էլ այնպիսի քրիստոսաբանական տիտղոսներ, ինչպիսիք են «Տեր», «Աստծո Որդի», «Քրիստոս», այնքան էլ հաճախ չեն հանդիպում շարադրանքում:

Բայց Գողգոթայում ամեն ինչ փոխվում է: Այն հնարավոր չէ թաքցնել: Զավեշտալին այն է, որ հենց կրոնական առաջնորդներն են օգտագործում այդ տիտղոսները Հիսուսին ծաղրելիս: Եվ ինչպե՜ս են այս մարդիկ դատապարտում իրենք իրենց:

Ուշագրավ է նրանց հեգնական արտահայտություններից հատկապես մեկը: Մարկոս 15.31-ում կարդում ենք. «Ուրիշներին փրկեց, իր անձը չի կարողանում փրկել»: Խաչի վրա Նրա անօգնականությունն ընդգծելու համար նրանք նշում են, որ Նա օգնում էր ուրիշներին (հունարեն բայը կարող է նշանակել «փրկել», «բժշկել»): Այսպիսով, ճակատագրի հեգնանքով, նրանք ընդունում են, որ Նա Փրկիչն է: Հեգնանքն ավելի հեռուն է գնում. պատճառը, որ Նա չկարողացավ կամ չցանկացավ փրկել Իրեն, այն է, որ խաչի վրա Նա փրկում էր ուրիշներին:

``Կարդացեք Հովհաննես 1.1-3 համարները և մտածեք, թե ինչ է ասում այս հատվածը Հիսուսի մասին: Այն նույն Հիսուսի, Ում խաչում են Մարկոսի ավետարանում: Ինչպե՞ս կարող ենք հասկանալ, թե ինչ է նշանակում Քրիստոսի մահը մեզ համար:``