---
title:  «Դո՞ւ ես հրեաների թագավորը»
date:  15/09/2024
---

``Կարդացե՛ք Մարկոս 15.1-15 համարները: Ի՞նչ հեգնական իրավիճակներ են հանդիպում այստեղ:``

Պոնտացի Պիղատոսը Հրեաստանի կառավարիչն էր մ.թ.26-36 թվականներին: Նա բարի կառավարիչ չէր, և նրա մի շարք գործողություններ տարակուսանք առաջացրին այդ երկրի բնակիչների մեջ (համեմատե՛ք Ղուկաս 13.1-ի հետ): Հիսուսի նկատմամբ հրեական դատավարությունն ավարտվեց մահապատժի հրամանով, իբր աստվածահայհոյության համար: Բայց, գտնվելով հռոմեական  իշխանության տակ, հրեաներն իրավունք չունեին մահապատժի ենթարկելու մարդկանց, ուստի, Հիսուսին բերեցին Պիղատոսի մոտ, որպեսզի նա դատապարտի:

Թեև Պիղատոսի առաջ Հիսուսի դեմ առաջադրված մեղադրանքը չի հիշատակվում, բայց դա կարելի է հասկանալ այն կարճ հարցից, որը Պիղատոսը տալիս է Հիսուսին. «Դո՞ւ ես հրեաների թագավորը»: Հին Կտակարանի ժամանակներում Իսրայելն օծում էր իր թագավորներին, ուստի, դժվար չէ հասկանալ, թե ինչպես կարող էր «Մեսիա» («Օծյալ») արտահայտությունն այնպես խեղաթյուրվել, կարծես Նա հավակնում է թագավորական պատվի և, հետևաբար, մրցակցում է կայսրի հետ: Այսպիսով, Ծերակույտի դեմ առաջադրված հավակնությունը աստվածահայհոյություն էր, իսկ կառավարչի դեմ առաջադրված հավակնությունը՝ խռովություն, որը դատապարտվում էր մահապատժով:

Հեգնանքն այն է, որ Հիսուսը և՛ Օծյալ է, և՛ Հրեաների թագավորը: Նրան աստվածահայհոյության և խռովության համար դատապարտելը սխալ էր: Դրա փոխարեն Նա պետք է պատվի ու երկրպագության արժանանար: Եվ այնուամենայնիվ, Հիսուսը շարունակում է արքայավայել պահել Իրեն: Նրա պատասխանը Պիղատոսին՝ «Դո՛ւ ես ասում» (Մարկոս 15.2), միանշանակ չէ: Նա չի ժխտում այդ տիտղոսը, և ոչ էլ հաստատում է այն: Այս պատասխանը կարող է խոսել այն մասին, որ Նա թագավոր է, սակայն այլ տեսակի (համեմատե՛ք Հովհաննես 18.33-38-ի հետ):

Մարկոս 15.6-ում նշվում է, որ Զատկի տոնին մի բանտարկյալի ազատելու սովորություն կար: Մարկոս 15.9-ում Պիղատոսը հարցնում է, թե Հիսուսին դատապարտողները ցանկանո՞ւմ են, որ ազատի «Հրեաների թագավորին»: Միգուցե, Պիղատոսի խոսքերում հեգնանք կար, որն իրականում աշխատեց նրա դեմ: Մարկոս 15.9, 10-ը ընկալելու և չընկալելու բախում է: Պիղատոսը հասկանում է, որ կրոնական առաջնորդները նախանձից դրդված են դուրս եկել Հիսուսի դեմ, բայց նաև չի գիտակցում, որ ամբոխին նման հարց տալով նա կրոնական առաջնորդների օգտին է գործում: Նրանք գրգռում են ամբոխին և պահանջում, որ խաչեն Հիսուսին: Պիղատոսը տատանվում է: Խաչելությունը մահվան դատապարտելու սարսափելի միջոց էր, հատկապես մեկի համար, Ում ինքն անմեղ էր համարում: Ճակատագրի ինչպիսի՜ ցավալի հեգնանք. հեթանոս տիրակալը ցանկանում է ազատել Օծյալին, իսկ ահա կրոնական առաջնորդները ցանկանում են խաչել Նրան:

``Ի՞նչը կարող է ձեզ հետ պահել ամբոխին հետևելուց, երբ ձեզ վրա մեծ ճնշում է գործադրվում:``