---
title:  Շաբաթօրյա ծառայությունը շարունակվում է
date:  09/07/2024
---

``Կարդացեք Մարկոս 1.29–34 համարները: Ինչպե՞ս օգնեց Հիսուսը Պետրոսի ընտանիքին, և ի՞նչ հոգևոր դասեր կարող ենք քաղել այս պատմությունից:``

Ժողովարանում անցկացրած հիասքանչ ծառայությունից հետո Հիսուսն Իր աշակերտների փոքր խմբի հետ (Պետրոս, Անդրեաս, Հակոբոս և Հովհաննես) գնում է Պետրոսի տուն՝ ըստ երևույթին, շաբաթ օրվա մնացած մասը բարեկամական ճաշի և ընկերակցության մեջ անցկացնելու համար:

Բայց մի փոքրիկ անհանգստություն խռովում է այդ պատկերը. Պետրոսի զոքանչը հիվանդ է և բարձր ջերմություն ունի, ինչն այդ ժամանակներում նշանակում էր, որ կամ լավանա, կամ կմահանա: Նրանք Հիսուսին տեղյակ են պահում հիվանդության մասին: Նա, բռնելով Պետրոսի զոքանչի ձեռքից, բարձրացնում է նրան: Եվ կինն անմիջապես սկսում է սպասարկել նրանց: Ի՜նչ հիանալի օրինակ է այն սկզբունքի, որ Հիսուսի կողմից փրկվածներն ու բժշկվածները կծառայեն ուրիշներին:

Մարկոսի ավետարանի ողջ ընթացքում Հիսուսը հաճախ է հիվանդներին բուժում\` նրանց դիպչելով (տե՛ս Մարկոս 1.41; Մարկոս 5.41), թեև այլ դեպքերում հպման մասին խոսք չկա (տե՛ս Մարկոս 2.1-12, Մարկոս 3.1-6, Մարկոս 5.7-13):

Այդ օրը Հիսուսը չէր ավարտել իր ծառայությունը: Մայրամուտից հետո շատերը եկան Պետրոսի տուն՝ բժշկվելու, անկասկած, տեսնելով կամ լսելով այն, ինչ տեղի ունեցավ այդ օրը ժողովարանում: Այն փաստը, որ ավետարանը գրողն իր ընթերցողներին չի ասում, որ մարդիկ ուշացել են շաբաթ օրվա պատճառով, ցույց է տալիս, որ նա ակնկալում է, որ իր ընթերցողները կիմանան շաբաթ օրվա մասին: Մարկոսի այս վստահությունը համապատասխանում է այն փաստին, որ նրա ընթերցողները պահում էին շաբաթ օրը:

Մարկոսն ասում է, որ այդ երեկո ամբողջ քաղաքը հավաքվել էր դռան մոտ (Մարկոս 1.33): Եվ Հիսուսից բավական ժամանակ կպահանջվեր այս բոլոր մարդկանց օգնելու համար:

«Նրանք գալիս ու գնում էին ժամ ժամի հետևից, քանի որ չգիտեին՝ կկարողանա՞ն արդյոք վաղը գտնել Բժշկին, թե ոչ: Կափառնայումը երբևէ նման բան չէր տեսել: Օդը լցված էր հաղթական ձայներով ու բուժվածների բացականչություններով: Փրկիչն Ինքն էլ երջանիկ էր Իր բերած ուրախությամբ: Երբ Նա տեսնում էր Իր մոտ եկած տառապյալներին, սիրտն ալեկոծվում էր կարկեցանքից, և Նա երջանիկ էր Իր զորությամբ, որ վերականգնում է նրանց առողջությունն ու երջանկությունը»:

«Հիսուսն Իր աշխատանքը դադարեցրեց միայն այն բանից հետո, երբ վերջին տառապյալը հանգստացավ: Ուշ գիշեր էր, երբ բոլորը հեռացան, և Սիմոնի տունը խաղաղվեց: Երկար, անհանգիստ օրն անցել էր, և Հիսուսը հանգստի կարիք էր զգում: Բայց մինչ քաղաքը սուզված էր խոր քնի մեջ, Փրկիչը «առավոտանց շատ կանուխ վեր կացավ, դուրս եկավ, գնաց մի անապատ տեղ և այնտեղ աղոթք էր անում» (Է. Ուայթ, Դարերի Փափագը):