---
title:  Հետագա ուսումնասիրության համար
date:  12/07/2024
---

Կարդացեք Է. Ուայթի «Դարերի Փափագը» գրքից «Կափառնայումում» և «Կարող ես ինձ սրբել» գլուխները, Էջ 179 և 188:

Հիսուսի ո՞ր կերպարն է ներկայացված Մարկոս 1-ին գլխում: Հիսուսը հեղինակություն ունի կանչելու աշակերտներին, և նրանք արձագանքում են: Նա սուրբ է, ի տարբերություն սատանայի իշխանության տակ գտնվող պիղծ ոգիների: Մեծ ճակատամարտ է ընթանում բարու և չարի միջև, և Հիսուսն ավելի մեծ զորություն ունի, քան դևերը: Հիսուսը կարեկցում է հիվանդ մարդկանց և օգնում ՝ դիպչելով նրանց այն ժամանակ, երբ ուրիշ որևէ մեկը, գուցե, չաներ դա:

«Ժողովարամում Հիսուսը խոսում էր արքայության մասին, որը եկել էր հիմնելու, ինչպես նաև սատանայի գերիներին ազատ արձակելու Իր առաքելության մասին, երբ հանկարծ մի սարսափելի աղաղակ ընդհատեց Նրան: Մի խելագար առաջ նետվեց ժողովրդի միջից՝ գոչելով.«Թո՛ղ տուր, ի՞նչ բան ունես մեզ հետ, Հիսո՛ւս Նազովրեցի, եկար մեզ կորցնելո՞ւ: Գիտեմ Քեզ, Դու Ով ես, Աստծո Սուրբը»:

«Բոլորը խառնվեցին իրար, և խուճապ առաջացավ: Ժողովրդի ուշադրությունը շեղվեց Քրիստոսից, և Նրա խոսքերը կորան աղմուկի մեջ: Հենց այդ նպատակով էր սատանան իր զոհին ժողովարան բերել: Բայց Հիսուսը հանդիմանեց դևին՝ ասելով. «Պապանձվի՛ր և դո՛ւրս եկ դրանից», և դևը նրան գետնին զարկեց և դուրս եկավ նրանից, և ոչ մի վնաս չտվեց նրան....Նա, Ով սատանային հաղթել էր փարձության անապատում, կրկին դեմ առ դեմ հանդիպեց Իր թշնամուն: Դևը լարեց բոլոր ուժերը, որ իր իշխանության տակ պահի զոհին: Զիջել՝ կնշանակեր հաղթանակը տալ Հիսուսին...Բայց Փրկիչը խոսեց իշխանությամբ և ազատ արձակեց գերյալին» (Է. Ուայթ, Դարերի Փափագը):

Այդ ժամանակ մեր Տերը լարված ծառայություն էր իրականացնում՝ տեղից տեղ շարժվելով, գրեթե անընդհատ շփվելով բազմաթիվ մարդկանց հետ: Ինչպե՞ս էր Նրան հաջողվում հանգիստ ու հավասարակշռված մնալ Իր ծառայության մեջ և մարդկանց հետ փոխհարաբերություններում: Անկասկած է, որ ամենօրյա աղոթքի փորձառության շնորհիվ:

Մտածեք, թե ինչ աշխատանքային ժամանակացույց կարող եք կազմել, որ ժամանակ հատկացնեք աղոթքին և Աստվածաշնչի ուսումնասիրությանը: Գտեք այն, ինչը համապատասխան է ձեզ և օգտագործեք այդ ժամանակը խաղաղ հոգի զարգացնելու համար՝ առաջնորդվելով Սուրբ Հոգուց և Աստծո Խոսքով:

**Հարցեր քննարկման համար**

``1.	Դասարանում քննարկեք, թե ինչու է աղոթքն այդքան կարևոր քրիստոնեական կյանքում: Ի՞նչ հարցեր ունեն մարդիկ աղոթքի նպատակի և արդյունավետության վերաբերյալ:``

``2.	Դասարանում քննարկեք այն դեպքերը, երբ ավելի լավ է շատ չխոսել ձեր հավատքի մասին: Ե՞րբ է խելամիտ այդպես վարվել, առանց մեր հավատքը զիջելու:``

``3.	Ո՞վ է այսօր ձեր մշակույթում «բորոտը»: Ինչպե՞ս կարող է ձեր եկեղեցին ձեռք մեկնել ու «դիպչել» այդ մարդկանց, որ նրանց հասցնի Ավետարանը:``