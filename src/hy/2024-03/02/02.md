---
title:  «Հետևիր Ինձ»
date:  07/07/2024
---

``Կարդացե՛ք Մարկոս 1.16-20: Ովքե՞ր էին այն մարդիկ, որոնց Հիսուսը կանչեց՝ Իր աշակերտները լինելու:``

Մարկոսի ավետարանի 1–ին գլխում Հիսուսի խոսքերից շատերը գրառված չեն: Այնուամենայնիվ, Մարկոս 1.17-ում տեսնում ենք Հիսուսի խոսքերը\`ուղղված երկու ձկնորսներին՝ Սիմոնին, որը հետագայում կկոչվի «Պետրոս», և նրա եղբորը՝ Անդրեասին: Այդ երկու տղամարդիկ կանգնած են Գալիլեայի ծովի ափին և ծով են նետում իրենց ուռկանները:

Այստեղ խոսք անգամ չկա նավի կամ ձկնորսական պարագաների մասին, ինչը կարող է հուշել, որ այդ երկու տղամարդիկ նյութապես ապահովված չեն եղել: Մարկոս 1.19, 20-ում Հակոբոսն ու Հովհաննեսը նավակի մեջ են իրենց հոր ու ծառաների հետ, ինչը հուշում է, որ նրանք ֆինանսապես ավելի լավ վիճակում էին, քան Պետրոսն ու Անդրեասը: Ղուկասը նշում է, որ Պետրոսն իսկապես նավ ունի, և իրականում, Հակոբոսն ու Հովհաննեսը Պետրոսի ու Անդրեասի գործընկերներն էին (տե՛ս Ղուկաս 5.1–11): Բայց Մարկոսի ավետարանը կարծես հակադրություն է ներկայացնում եղբայրների երկու խմբի միջև, և այդ տարբերությունը ցույց տալու համար Հիսուսն աշակերտության է կանչում և՛ քիչ ունեցողներին, և՛ շատ ունեցողներին:

Հիսուսի կոչն այս մարդկանց պարզ է, անմիջական ու մարգարեական: Նա կոչ է անում հետևել Իրեն. այսինքն՝ դառնալ Իր աշակերտները: Նա նշում է, որ եթե նրանք արձագանքեն Իր կոչին, նրանց մարդկանց որսորդ կդարձնի:

``Մտածեք այն մասին, թե ինչու պետք է այդ մարդիկ անմիջապես (Մարկոս 1.16–20) ամեն ինչ թողնեն ու հետևեն Հիսուսին:``

Հովհաննեսի ավետարանն ավելի լիարժեք է բացահայտում այդ պատկերը (տե՛ս Հովհաննես 1.29–42): Ենթադրվում է, որ եղբայրները Հովհաննես Մկրտչի հետևորդներն էին և լսել էին, թե ինչպես է նա հռչակում լուրը.«Ահա Աստծու Գառը, որ իր վրա է վերցնում աշխարհի մեղքը (Հովհաննեխառնս 1.29): Նրանք հանդիպեցին Հիսուսին և ժամանակ անցկացրին Նրա հետ Հորդանան գետի մոտ: Հետևաբար, Հիսուսի ծառայության կոչն ընդունելը արտառոց երևույթ չէր և ոչ էլ արկածախնդրություն: Նրանք մտածել էին այդ մասին:

Բայց ինչո՞ւ Մարկոսն ավելի շատ մանրամասներ չի հայտնում: Հավանաբար, Հիսուսի զորությունն ընդգծելու համար: Նա կանչում է, և պատրաստակամ ձկնորսներն արձագանքում են: Դրանից հետո նրանց կյանքն ու աշխարհն ինքնին այլևս նույնը չեն լինի:

``Ինչի՞ց եք պատրաստ հրաժարվել\` Հիսուսին հետևելու համար (մտածեք ձեր պատասխանից բխող հետևանքների մասին, հատկապես եթե ուրիշ որևէ բան չի գալիս ձեր միտքը):``