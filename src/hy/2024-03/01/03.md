---
title:  Երկրորդ հնարավորություն
date:  01/07/2024
---

``Կարդացեք Գործք Առաքելոց 15.36–39 հատվածները: Ինչո՞ւ Պողոսը մերժեց Հովհաննես Մարկոսին, և ինչո՞ւ Բառնաբասը նրան երկրորդ հնարավորություն տվեց:``

Պատճառը, թե ինչու Պողոսը մերժեց երիտասարդ Մարկոսին, գրված է Գործք Առաքելոց 15:38-ում: Մարկոսը հեռացավ նրանցից և չշարունակեց ծառայությունը: Պողոսի վերաբերմունքը միանգամայն հասկանալի էր, թեև ուղղամիտ ու փոքր–ինչ կոպիտ: Ավետարանչական կյանքը, հատկապես հին աշխարհում, բավականին բարդ էր և մեծ պահանջներ էր ներկայացնում (հմմտ. Բ Կորնթացիներին 11.23–28-ի հետ): Պողոսն ապավինում էր իր գործընկեր ավետարանիչներին, որոնք պետք է օգնեին կրելու նման դժվար աշխատանքի ու պայմանների բեռը: Նրա կարծիքով, եթե մարդն այդքան արագ է լքում աշխատանքը, արժանի չէ տեղ զբաղեցնելու ավետարանչական թիմում, որը միաբան պայքարում է չար ուժերի դեմ:

Բայց Բառնաբասը չհամաձայնեց: Նա ներուժ տեսավ Մարկոսի մեջ և չցանկացավ թողնել երիտասարդին: Պողոսի ու Բառնաբասի միջև այնքան խոր վեճ ծագեց Հովհաննես Մարկոսի վերաբերյալ, որ նրանք բաժանվեցին: Պողոսն ընտրեց Շիղային, որ գնա իր հետ, իսկ Բառնաբասը վերցրեց Մարկոսին:

Գործք Առաքելոցը չի բացատրում, թե ինչու Բառնաբասը որոշեց իր հետ վերցնել Մարկոսին: Փաստորեն, այս հատվածը վերջինն է, որտեղ երկու տղամարդիկ հայտնվում են Գործք Առաքելոցում: Բայց հետաքրքիր է, որ դա Մարկոսի վերաբերյալ վերջին հիշատակումը չէ Նոր Կտակարանում:

``Կարդացեք Կողոսացիներին 4:10, Բ Տիմոթեոսին 4:11, Փիլիմոնին 24 և Ա Պետրոս 5:13 համարները: Մարկոսի վերականգնման վերաբերյալ ի՞նչ մանրամասներ են բացահայտում այս հատվածները:``

Կարծես Մարկոսը զարմանալիորեն կերպարանափոխվել էր: Այս հատվածներում Պողոսը ցույց է տալիս Մարկոսի արժեքը իր և իր ծառայության համար: Պողոսը նրան համարում է իր գործընկերներից մեկը և ցանկանում, որ Տիմոթեոսը իր հետ բերի նրան: Պետրոսի առաջին նամակը ցույց է տալիս, որ Պետրոսը ևս մտերիմ հարաբերություններ ուներ Մարկոսի հետ: Պողոսի ու Պետրոսի այս գրքերը հավանաբար գրվել են մ.թ. 60-ականների սկզբին՝ Գործք Առաքելոց 15-ի փորձառությունից մոտ 15–20 տարի անց: Մարկոսն ակնհայտորեն վերափոխվեց, անկասկած, այն վստահության շնորհիվ, որ իր զարմիկը՝ Բառնաբասը, դրսևորեց նրա հանդեպ:

``Մի պահ մտածեք, որ դուք կամ ձեր ընկերը ձախողվել, եք և ձեզ երկրորդ հնարավորություն է տրվել: Այդ փորձառությունն ինչպե՞ս փոխեց ձեզ և նրանց, ովքեր օգնեցին ձեզ: Ինչպե՞ս փոխվեց ձեր ծառայության որակը:``