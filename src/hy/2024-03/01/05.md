---
title:  Հիսուսի մկրտությունը
date:  03/07/2024
---

``Կարդացեք Մարկոս 1.9–13 համարները: Ո՞վ էր ներկա Հիսուսի մկրտությանը, և ի՞նչ կատարվեց:``

Հովհաննեսը Հիսուսին մկրտում է Հորդանան գետում, և երբ Նա դուրս է գալիս ջրից, տեսնում է երկինքը բացված, և Սուրբ Հոգին աղավնու կերպարանքով իջնում է Իր վրա: Նա երկնքից լսում է Աստծո ձայնը. «Դու ես իմ սիրելի Որդին, որ ունի իմ բարեհաճությունը» (Մարկոս 1:11):

Այս իրադարձությունները ցույց են տալիս Հիսուսի մկրտության կարևորությունը: Հայրը, Որդին և Սուրբ Հոգին ներկա են՝ միասին հաստատելով Հիսուսի ծառայության սկիզբը: Այս իրադարձության կարևորությունն իր արձագանքը կգտնի Մարկոս 15 գլխի խաչելության տեսարանում: Մկրտության իրադարձության նույն տարրերից շատերը կկրկնվեն խաչի տեսարանում:

Հիսուսը հոգուց «տարվեց» անապատ: «Տարվեց» բառը ծագում է հունարեն ekballō բառից, որն օգտագործվում է Մարկոսի ավետարանում դևերին քշելու առումով: Հոգու ներկայությունն այստեղ ցույց է տալիս Սուրբ Հոգու զորությունը Հիսուսի կյանքում: Տերն արդեն սկսել է Իր ծառայության ուղին և անմիջապես հակամարտության մեջ է մտնում սատանայի հետ: Պայքարի զգացումն արտահայտվում է քառասունօրյա փորձության, վայրի կենդանիների և Հիսուսին ծառայող հրեշտակների ներկայության միջոցով:

Մարկոսի ավետարանի սկզբնական տեսարանի անսովոր բաղկացուցիչն այն է, որ այնտեղ ներկայացվում է Հիսուսի և՛ աստվածային, և՛ մարդկային բնույթը: Աստվածության առումով կարող ենք ասել. Նա Քրիստոսն է, Օծյալը (Մարկոս 1.1), Տերը, որ հռչակվել է պատգամաբերի կողմից (Մարկոս 1.2, 3), ավելի հզոր, քան Հովհաննեսը (Մարկոս 1.7), սիրելի Որդին, Ում վրա Հոգին իջնում է (Մարկոս 1.10, 11): Իսկ մարդկային բնույթի առումով մենք տեսնում ենք հետևյալը. Նա մկրտված է Հովհաննեսի կողմից (ոչ հակառակը, Մարկոս 1.9), Նա տարվում է Հոգու կողմից (Մարկոս 1.12), փորձվում է սատանայի կողմից (Մարկ. 1. 13), վայրի կենդանիների հետ է (Մարկոս 1.13), և Նրան սպասարկում են հրեշտակները (Մարկոս 1.13):

Ո՞րն է այս հակադրությունների իմաստը: Սա մատնանշում է Քրիստոսի՝ մեր Տիրոջ և Փրկչի, մեր Աստծո, և միևնույն ժամանակ մարդու, մեր եղբոր և մեր օրինակի զարմանահրաշ իրականությունը: Ինչպե՞ս կարող ենք ուղեղով լիովին ընկալել այս գաղափարը: Մենք չենք կարող: Բայց մենք այն ընդունում ենք հավատքով և հիանում ու ապշում, թե ինչպես է այս ճշմարտությունը բացահայտում Աստծո սերը մարդկության հանդեպ:

``Ի՞նչ ենք իմանում Աստծո զարմանալի սիրո մասին, որ թեև Հիսուսն Աստված էր, բայց վերցրեց մեր մարդկային էությունը՝ մեզ փրկելու համար:``