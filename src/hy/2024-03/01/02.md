---
title:  Ձախողված ավետարանիչը
date:  30/06/2024
---

``Կարդացեք Գործք Առաքելոց 12.12: Ինչպե՞ս է ներկայացվում Մարկոսը Գործք Առաքելոց գրքում:``

Ըստ երևույթին, Հովհաննես Մարկոսը\` Մարկոսի ավետարանի ամենահավանական հեղինակը, երիտասարդ էր, երբ տեղի ունեցան Գործք Առաքելոց 12–րդ գլխի իրադարձությունները, հավանաբար\` Ք. հ. 40-ականների կեսերին: Նա ներկայացվում է 12-րդ համարում\` որպես Մարիամ անունով մի կնոջ որդի: Այդ կինը ակնհայտորեն եկեղեցու հարուստ հովանավորն էր և աղոթքի ժողովն անց էր կացնում իր տանը, որը մենք տեսնում ենք Գործք Առաքելոց 12-ում: Պետրոսի\` բանտից փախչելու և դրան հաջորդած գործողությունների, իսկ հետո Հերովդեսի մահվան պատմությունը լի է Պետրոսի և թագավորի միջև ապշեցուցիչ, նույնիսկ հումորային հակադրություններով: Հովհաննես Մարկոսն իրականում ոչ մի դեր չունի պատմության մեջ, բայց այս պահին նրան ներկայացնելը նախապատրաստում է նրա հետագա միաբանությունը Բառնաբասի ու Սողոսի հետ:

``Կարդացեք Գործք Առաքելոց 13.1-5, 13: Ինչպե՞ս Հովհաննես Մարկոսը կապվեց Սողոսի ու Բառնաբասի հետ, և ի՞նչ արդյունք ունեցավ այդ կապը:``

Գործք Առաքելոց 13-ը նկարագրում է Սողոսի ու Բառնաբասի առաջին ավետարանչական ճանապարհորդությունը՝ սկսած Ք. հ. 46 թվականից: Հովհաննես Մարկոսը չի հիշատակվում մինչև 5-րդ համարը, և նրա դերը սահմանափակվում էր պարզապես օգնականի կամ ծառայի կարգավիճակով: Մինչև 13-րդ հատվածը, որտեղ ասվում է, որ նա վերադարձել է Երուսաղեմ, ուրիշ որևէ հիշատակում չկա այդ երիտասարդի մասին:

Նրա հեռանալու վերաբերյալ որևէ պատճառ չի նշվում, և նրա զգացմունքների կամ հույզերի նկարագրության բացակայությունը մեր երևակայությանն է թողնում, թե ինչն է դրդել նրան հեռանալու ավետարանչական գործունեությունից, որն, անկասկած, լի էր վտանգներով ու փորձություններով: Էլեն Ուայթը նշում է. «Մարկոսը՝ վախեցած ու վհատված, մի պահ վարանեց ամբողջովին Աստծո գործին նվիրվելու մտադրության մեջ: Դժվարություններին անսովոր՝ նա հուսալքվեց ճանապարհի խոչընդոտներից ու զրկանքներից» (Գործք Առաքելոց, էջ 147): Մի խոսքով, նրա համար ամեն ինչ պարզապես շատ դժվարացավ, և նա ցանկացավ թողնել այդ գործը:

``Ո՞վ չունի նման փորձառություն, որ ցանկացել է հետ կանգնել անհաջողության մատնվելուց հետո, հատկապես հոգևոր ոլորտում, քրիստոնեական ծառայության հետ կապված: Ի՞նչ եք սովորել այդ փորձառությունից:``