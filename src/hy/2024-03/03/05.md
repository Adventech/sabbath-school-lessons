---
title:  Բազմաշերտ կամ «սենդվիչ» պատմություն. Մաս 1
date:  17/07/2024
---

``Կարդացե՛ք Մարկոս 3.20-3: Ի՞նչ կապ եք տեսնում  տվյալ հատվածում միահյուսված այս երկու պատմությունների միջև:``

Այս հատվածը Մարկոսի ավետարանի առաջին «շերտավոր կամ սենդվիչ պատմությունն» է, որտեղ մի պատմությունը սկսվելով\` ընդհատվում է մեկ այլ պատմությամբ, իսկ առաջին պատմությունն ավարտվում է միայն դրանից հետո:

Արտաքին պատմությունն այն է, որ Հիսուսի հարազատները որոշում են իրենց խնամքի տակ վերցնել Նրան, քանի որ կարծում էին, որ Նա խելագար է (Մարկոս 3.21): Ներքին պատմությունն այն է, թե ինչպես են Երուսաղեմի դպիրները Հիսուսին մեղադրում սատանայի հետ համագործակցելու մեջ: (Այսօրվա ուսումնասիրությունը Մարկոս 3.22-30-ում գտնվող ներքին պատմության մասին է):

Մարկոս 3.22-ում դպիրները Հիսուսին մեղադրում են, որ Նրա բուժիչ զորությունը սատանայից է: Հիսուսը նախ պատասխանում է գլխավոր հարցին. «Ինչպե՞ս կարող է սատանան դուրս հանել սատանային»: Անտրամաբանական է, որ սատանան գործի ինքն իր դեմ: Հիսուսը շարունակում է խոսել թագավորության, տան ներսում բաժանության և անձամբ սատանայի պառակտման մասին՝ ցույց տալով, թե որքան անհեթեթ կլիներ նման բաժանումը՝ նրանց հաջողության համար: Բայց հետո Տերը շրջում է իրավիճակը և խոսում այն մասին, թե ինչպես պետք է կապել ուժեղ տղամարդուն՝ նրա տունը թալանելու համար: Այս վերջին օրինակում Հիսուսը գողն է, որ մտնում է սատանայի տուն և կապում խավարի իշխանին, որպեսզի ազատի գերիներին:

``Կարդացե՛ք Մարկոս 3.28-30: Ո՞րն է աններելի մեղքը, և ի՞նչ է նշանակում այն:``

Աններելի մեղքը Սուրբ հոգու դեմ մեղքն է, երբ Հոգու աշխատանքը անվանում են սատանայի գործ: Ուշադրություն դարձրեք, որ Հիսուսը Մարկոս 3.30-ում ասում է պատճառը, թե ինչու է 3.28, 29-ում հակադարձում դպիրներին, ովքեր ասում են, որ Ինքն անմաքուր ոգի ունի, մինչդեռ իրականում Իր մեջ Սուրբ Հոգին է: Եթե դուք Սուրբ Հոգու գործն անվանում եք սատանայի գործ, ապա չեք լսի Սուրբ Հոգուն, քանի որ ոչ մեկը սեփական առողջ մտքով չի ցանկանա հետևել սատանայի առաջնորդությանը:

``Ինչո՞ւ վախը, որ դուք կարող եք «աններելի մեղք» գործել, վկայում է այն մասին, որ չեք գործել այն: Ինչո՞ւ է վախն ինքնին վկայում, որ դուք չեք գործել այն:``