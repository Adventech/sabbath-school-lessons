---
title:  Բազմաշերտ կամ «սենդվիչ» պատմություն. մաս 2
date:  18/07/2024
---

``Կարդացե՛ք Մարկոս 3.20-21: Ի՞նչ իրադարձություն ստիպեց, որ Հիսուսի ընտանիքը խելագար համարի Նրան:``

Մարդուն հոգեպես անհավասարակշիռ համարելը շատ լուրջ մեղադրանք է: Դա, սովորաբար, կապվում է այն փորձառությունների հետ, երբ անձը վտանգ է ներկայացնում իր իսկ անվտանգության առումով: Հիսուսի ընտանիքը Նրա հետ այդպես վարվեց, քանի որ զբաղված լինելու պատճառով Նա անգամ հաց ուտելու ժամանակ չէր գտնում: Նրանք որոշում են վերահսկել Նրան, և այստեղ ավարտվում է բազմաշերտ պատմության արտաքին մասը, որն ընդհատվում է ներքին պատմությամբ այն մասին, թե ինչպես են դպիրները մեղադրում Հիսուսին սատանայի հետ համագործակցելու համար:

Տարօրինակ զուգահեռություն գոյություն ունի այս «սենդվիչի» արտաքին ու ներքին պատմությունների միջև: Թվում է\` և՛ Հիսուսի ընտանիքը, և՛ դպիրները նույն տեսակետն ունեն Հիսուսի վերաբերյալ: Ընտանիքն ասում է, որ Նա խենթ է: Դպիրներն ասում են, որ Նա միաբան է սատանայի հետ:

``Կարդացե՛ք Մարկոս 3.31-35 համարները: Ի՞նչ էր ցանկանում Հիսուսի ընտանիքը, և ինչպե՞ս արձագանքեց Նա:``

Այս տեսարանը, գուցե, տարօրինակ թվա: Եթե մայրդ կամ ընտանիքիդ մյուս անդամները գան քեզ տեսնելու, արդյո՞ք դու չես հանդիպի նրանց: Խնդիրն այն էր, որ Հիսուսի ընտանիքն այդ ժամանակ Աստծո կամքին համահունչ չէր վարվում: Հիսուսը հասկացավ այդ ճշմարտությունը և այս հատվածում նորովի սահմանեց ընտանիք հասկացությունը: Ովքեր կատարում են Աստծո կամքը, նրանք են Նրա եղբայրը, քույրն ու մայրը: Նա Աստծո Որդին է, և նրանք, ովքեր կատարում են Աստծո կամքը, դառնում են Իր ընտանիքը:

Մարկոսի շարադրանքի այս երկու բազմաշերտ պատմություններն ամուր միասնություն ունեն: Ներքին պատմության մեջ Հիսուսն ասում է, որ ինքն իր մեջ բաժանված տունը չի կարող կանգուն մնալ: Առաջին հայացքից թվում է, որ արտաքին պատմության մեջ Հիսուսի սեփական տունը Իր ընտանիքն է\` բաժանված իր մեջ: Բայց Հիսուսը լուծում է այս գլուխկոտրուկն ընտանիքի վերաբերյալ իր նոր սահմանումով: Իր իրական ընտանիքը նրանք են, ովքեր կատարում են Աստծո կամքը Իր հետ միասին (տե՛ս Ղուկաս 12.53, Ղուկաս 14.26):

Պատմության ընթացքում շատ անգամ են քրիստոնյաներն օտարացել իրենց հարազատներից: Դա ծանր փորձառություն է: Մարկոսի ավետարանի այս հատվածը ցույց է տալիս, որ Հիսուսն անցել է նույն փորձության միջով: Նա հասկանում է, թե ինչ է դա նշանակում և կարող է մխիթարել նրանց, ովքեր հաճախ են զգում այս ցավոտ մեկուսացումը: