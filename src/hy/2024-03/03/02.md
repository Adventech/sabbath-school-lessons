---
title:  Անդամալույծի բուժումը
date:  14/07/2024
---

``Կարդացե՛ք Մարկոս 2.1-12 համարները: Ի՞նչ էր ցանկանում անդամալույծը, երբ նրան բերեցին Հիսուսի մոտ, և ի՞նչ ստացավ նա:``

Այդ մարդն անդամալույծ էր, ուստի\` նրա չորս ընկերները ստիպված էին նրան պատգարակով տանել Հիսուսի մոտ: Այն բանից հետո, երբ նրանք քանդեցին տանիքը և մարդուն իջեցրին Հիսուսի մոտ, Մարկոս 2.5–ը նշում է, որ Հիսուսը տեսավ նրանց հավատքը: Ինչպե՞ս կարող է հավատքը տեսանելի լինել: Ինչպես սերը, այն դրսևորվում է արարքներում, ինչը հստակ ցույց է տալիս անդամալույծի ընկերների համառությունը:

Ակնհայտ է, որ տղամարդու կարիքը ֆիզիկական բնույթի էր: Այնուամենայնիվ, երբ նա գալիս է Հիսուսի ներկայության մեջ, Հիսուսի արտաբերած առաջին խոսքերը վերաբերում էին մեղքերի ներմանը: Այդ ամբողջ տեսարանի ընթացքում տղամարդը ոչ մի բառ չի արտասանում: Փոխարենը, կրոնական առաջնորդներն իրենց մտքում դեմ են Հիսուսի ասածին: Նրա խոսքերը համարում են աստվածահայհոյություն, զրպարտություն Աստծո դեմ և միայն Աստծուն պատկանող իրավասությունների յուրացում:

Հիսուսը պատասխանում է առարկողներին՝ օգտագործելով փաստարկման բնորոշ, ռաբբիական ոճը, որը կոչվում է «փոքրից մինչև մեծ»: Մի բան է ասել, որ մարդու մեղքերը ներված են, այլ բան է, երբ անդամալույծին ստիպում ես, որ քայլի: Եթե Հիսուսն Աստծո զորությամբ քայլել է տալիս անդամալույծին, հաստատվում է նրա պնդումը մեղքերի թողության վերաբերյալ:

``Կարդացե՛ք Միքիա 6.6-8: Ինչպե՞ս կարող է այս համարը բացատրել, թե ինչ տեղի ունեցավ Հիսուսի և կրոնական առաջնորդների միջև:``

Այս կրոնական առաջնորդները տեսադաշտից կորցրել էին այն, ինչն իսկապես կարևոր է՝ արդարությունը, ողորմությունը և Աստծո առջև խոնարհ քայլելը: Նրանք այնքան էին տարված Աստծո վերաբերյալ իրենց պատկերացումները պաշտպանելով, որ կուրացան ու չտեսան, որ Աստված գործում է հենց իրենց աչքի առաջ: Ոչինչ չի վկայում այն մասին, որ այս մարդիկ իրենց կարծիքը փոխել են Հիսուսի մասին, թեև Նա նրանց ավելի քան բավարար ապացույցներ տվեց՝ հասկանալու, որ Հիսուսն Աստծուց է: Նա թույլ տվեց իմանալու, որ ոչ միայն կարող է կարդալ նրանց մտքերը (ինչն ինքնին այնքան էլ հեշտ չէ), այլև նրանց ներկայությամբ բժշկեց անդամալույծին այնպես, որ նրանք չկարողացան դա ուրանալ:

``Ինչպե՞ս կարող ենք խուսափել նույն թակարդից, որի մեջ ընկան այդ մարդիկ: Նրանք այնքան էին տարված կրոնի ձևերով, որ տեսադաշտից կորցրին այն, ինչն իրականում կարևոր էր ճշմարիտ կրոնի համար (տե՛ս Հակոբոս 1.27)``