---
title:  Շաբաթի Տերը
date:  16/07/2024
---

Մարկոս 2.23-24-ում փարիսեցիները մեղադրում են աշակերտներին շաբաթը խախտելու մեջ: Հրեական ավանդույթի համաձայն շաբաթ օրը արգելվում է աշխատանքի 39 տեսակ, որը, փարիսեցիների կարծիքով, ներառում էր նաև այն, ինչ անում էին աշակերտները:

``Կարդացե՛ք Մարկոս 2.23-28 համարները: Ինչպե՞ս է Հիսուսը պատասխանում փարիսեցիների մեղադրանքներին:``

Ի պատասխան փարիսեցիների մեղադրանքի՝ Հիսուսը պատմեց Դավթի պատմությունը, թե ինչ արեց նա, երբ կարիքի մեջ էր, երբ սոված էին նա ու իր հետ եղողները: Նրանք կերան առաջավորության սուրբ հացը «այնինչ, բացի քահանայից, ոչ ոքի համար օրինավոր չէր ուտելը» (Ա Թագավորների 21.1-6): Հիսուսը պնդում է, որ եթե Դավիթն ու նրա մարդիկ կերան սուրբ հացը, և դա մեղք չհամարվեց, ապա Իր աշակերտների արարքը ևս դատապարտելի չէ:

Հիսուսը նաև նշեց, որ «Շաբաթը մարդու համար է, և ոչ թե մարդը՝ շաբաթի համար: Հետևաբար, Մարդու Որդին շաբաթի՛ էլ տերն է»:

``Կարդացե՛ք Մարկոս 3.1-6 համարները: Ինչպե՞ս է այս պատմությունը ներկայացնում Հիսուսի տեսակետն այն մասին, որ շաբաթը ստեղծվել է մարդու համար:``

Հիսուսը կրկին շաբաթի առումով բանավիճում է կրոնական առաջնորդների հետ (նկատի ունեցեք, որ վեճը երբեք չի վերաբերում հենց շաբաթ օրվան): Կրոնական առաջնորդները պատրաստ են Հիսուսին մեղադրել, եթե Նա բժշկություն կատարի շաբաթ օրը: Հիսուսը չի խուսափում նրանց դիմակայելուց: Նա ներկայացնում է բարու և չարի հակադրությունը՝ կյանք փրկել և սպանել: Նրա հարցի պատասխանն ակնհայտ է՝ բարիք գործելը և կյանք փրկելը անհամեմատ ավելի տեղին է շաբաթ օրը:

Հիսուսը բուժում է մի մարդու, ինչը զայրացնում է Նրա հակառակորդներին, որոնք անմիջապես սկսում են ծրագրել Նրա մահը: Այս պատմության հեգնանքն այն է, որ նրանք, ովքեր ցանկանում էին Հիսուսին բռնացնել շաբաթը խախտելու մեջ, իրենք էին խախտում շաբաթը՝ այդ նույն օրը ծրագրելով Նրա մահը:

``Շաբաթը պահելու ի՞նչ սկզբունքներ կարող ենք վերցնել այս պատմություններից և ի՞նչ դժվարությունների ենք բախվում ժամանակակից աշխարհում շաբաթը պահելու առումով:``