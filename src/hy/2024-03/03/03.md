---
title:  Ղևիին կանչելը և ծոմապահության հարցը
date:  15/07/2024
---

``Կարդացեք Մարկոս 2.13-22 համարները: Ո՞վ էր Ալփեոսի որդին՝ Ղևին, և ինչո՞ւ պետք է դեմ լիներ Հիսուսի աշակերտը դառնալուն:``

Հիսուսի օրերում հարկահավաքները տեղական կամ հռոմեական կառավարության պետական ծառայողներ էին: Նրանք լավ չէին ընդունվում Իսրայելի հրեա բնակչության կողմից, քանի որ հաճախ սահմանվածից ավելին էին պահանջում և հարստանում իրենց հայրենակիցների հաշվին: Կրոնական օրենքի հրեական մեկնաբանությունում, Միշնայի տրակտատում՝ Թոհորոտում ասվում է. «Եթե հարկահավաքները մտնում են մի տուն, [այնտեղ գտնվող ամեն ինչ] այն դառնում է անմաքուր»:

«Ուստի, զարմանալի չէ, որ դպիրները տարակուսանքով հարցնում են. «Ինչո՞ւ է նա ուտում մաքսավորների և մեղավորների հետ»:

Ինչպե՞ս պատասխանեց Հիսուսը նրանց հարցին: Նա չժխտեց նրանց: Ընդհակառակը, Նա գլխիվայր շրջեց հարցը\` նշելով, որ առողջները բժշկի կարիք չունեն, այլ հիվանդները: Այսպիսով, Նա հայտարարեց, որ Ինքը հոգևոր բժիշկ է, որ կարող է բուժել մեղքով հիվանդ հոգին: Իսկ արդյո՞ք բժիշկը չպետք է գնա այնտեղ, որտեղ հիվանդներն են:

Մարկոս 2.18-22-ը նոր թեմա է ներկայացնում: Սա հինգ պատմությունների՝ կենտրոնական պատմությունն է, որ վերաբերում է վիճաբանություններին: Մինչ նախորդ բաժինը վերաբերում էր Ղևիի կազմակերպած տոնին, հաջորդ պատմությունը շոշափում է ծոմապահության խնդրը: Հարցն այն էր, թե ինչու Հիսուսի աշակերտները ծոմ չեն պահում, մինչդեռ Հովհաննես Մկրտչի աշակերտներն ու փարիսեցիները պահում են: Հիսուսը պատասխանում է մի օրինակով կամ առակով, որտեղ Նա Իր ներկայությունը համեմատում է հարսանեկան խնջույքի հետ: Շատ տարօրինակ հարսանիք կլիներ, եթե բոլոր հյուրերը ծոմ պահեին: Բայց Հիսուսը կանխատեսում է այն օրը, երբ կվերցնեն փեսային, ինչը խաչելության ակնարկ է: Այդ ժամանակ բավականաչափ ժամանակ կլինի ծոմ պահելու համար:

Հիսուսը շարունակում է Իր միտքը երկու օրինակով, որոնք ընդգծում են Իր և կրոնական առաջնորդների ուսմունքների հակադրությունը՝ «նոր կտորից կարկատանը» հին հագուստի վրա և նոր գինին հին տիկերի մեջ: Ինչ հետաքրքիր ուղի է՝ հակադրել Քրիստոսի և կրոնական առաջնորդների ուսուցումը: Դա ցույց է տալիս, թե որքան են խեղաթյուրվել ուսուցիչների ճանապարհները: Նույնիսկ ճշմարիտ կրոնը կարող է խավարի վերածվել, եթե մարդիկ զգույշ չլինեն:

``Ովքե՞ր են ասօր այն մարդիկ, որոնց կարելի է նայել այնպես, ինչպես Հիսուսի ժամանակ նայում էին մաքսավորներին: Ինչպե՞ս կարող ենք ճշտել կամ կարգավորել մեր վերաբերմունքը նրանց հանդեպ:``