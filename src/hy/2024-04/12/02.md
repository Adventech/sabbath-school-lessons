---
title:  «Ի՞նչ է ճշմարտությունը»
date:  15/12/2024
---

Հովհաննես 18.28–32 համարներում մանրամասն նկարագրված չէ Հիսուսի դատավարությունը: Ուշադրության կենտրոնում Հիսուսն է, որ կանգնած է Պոնտացի Պիղատոսի առջև:

`Կարդացե՛ք Հովհաննես 18.33–38 համարները: Ի՞նչ երկխոսություն ընթացավ Հիսուսի և Պիղատոսի միջև։`

Կուսակալը Հիսուսին հարցնում է, թե արդյոք Նա հրեաների թագավո՞րն է (Հովհաննես 18.33): Սա այս տիտղոսի առաջին հիշատակումն է, սակայն չի լինելու վերջինը: Հիսուսը Պիղատոսին հարցնում է` նա՞ է հարցնում այդ մասին, թե՞ ուրիշներից է լսել Իր մասին։ Նրա հարցը մարտահրավեր է կուսակալին․ արդյոք նա հասկանո՞ւմ է, թե Ում հետ է խոսում։ Ընթերցողն արդեն գիտի, որ Հիսուսը Թագավորն է։ Իսկ կուսակալը գիտի՞ արդյոք։

Պիղատոսը հարցին հարցով է պատասխանում. «Մի՞թե ես էլ հրեա եմ։ Քո ազգն ու քահանայապետները Քեզ մատնեցին ինձ։ Ուրեմն ի՞նչ ես արել» (Հովհաննես 18․35): Դա խուսափողական պատասխան էր․ Հիսուսի ուղիղ հարցն անհանգստություն առաջացրեց։ Դա ճշմարտությունից հեռանալու առաջին քայլն էր. Պիղատոսը թույլ տվեց, որ նախապաշարումներն արգելափակեն իր ընկալումը:

Հիսուսը պատասխանում է, որ Իր թագավորությունն այս աշխարհից չէ (Հովհաննես 18.36): Պիղատոսն այնուհետև ըմբռնողաբար եզրակացնում է, որ Հիսուսը պնդո՛ւմ է, որ Թագավոր է (Հովհաննես 18.37): Սա հանգեցնում է Հիսուսի կարևոր բացատրությանը. այո՛, Ինքը ծնվել ու աշխարհ է եկել, որպեսզի ճշմարտության մասին վկայի, և ամեն ոք, «ով ճշմարտությունից է», Իր ձայնը լսում է (Հովհաննես 18.37): Այնուհետև Պիղատոսը հարցնում է. «Ի՞նչ է ճշմարտությունը» (Հովհաննես 18.38), սակայն չի սպասում պատասխանին։ Փոխարենը, նա դուրս է գալիս՝ փորձելով ամբոխից փրկել Հիսուսին։

Ճշմարտությունը Հովհաննեսի ավետարանի թեմաներից մեկն է: Որպես հավիտենական Խոսք (լոգոս, Հովհաննես 1.1–5)` Հիսուսը Լույսը և Ճշմարտությունն է: Այս ամենը հակադրվում է խավարին ու կեղծիքին։ Նա լի է շնորհով և ճշմարտությամբ (Հովհաննես 1․14): Շնորհն ու ճշմարտությունը Նրա միջոցով եղան (Հովհաննես 1․17): Հովհաննես Մկրտիչը վկայեց ճշմարտությունը (Հովհաննես 5.33): Հիսուսը հաստատեց, որ Իր Հայրը «ճշմարիտ է» (Հովհաննես 7.28): Հիսուսն Ինքը ճշմարտությունը լսել է Իր Հորից (Հովհաննես 8.40): Հիսուսն է «ճանապարհը, ճշմարտությունն ու կյանքը» (Հովհաննես 14.6): Աստծո Խոսքը «ճշմարտություն» է (Հովհաննես 17.17): Չնայած իր հարցին՝ Պիղատոսը բաց թողեց ճշմարտությունն իմանալու հնարավորությունը՝ իր նախապաշարումների, նախկին որոշումների և ճնշումների պատճառով։

`Ինչպե՞ս եք հասկանում այն գաղափարը, որ Հիսուսը Ճշմարտությունն է:`