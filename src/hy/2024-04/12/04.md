---
title:  «Կատարված է»
date:  17/12/2024
---

Ինչպես ցույց են տալիս Հովհաննես 19.17–22 համարները, Պիղատոսը լատիներեն, հունարեն և եբրայերեն գրություն գրեց, որն ասում էր. «ՀԻՍՈՒՍ ՆԱԶՈՎՐԵՑԻ, ՀՐԵԱՆԵՐԻ ԹԱԳԱՎՈՐ» (Հովհաննես 19․19)։ Կրոնական առաջնորդները ցանկացան, որ այն փոխվի։ Պիղատոսը չցանկացավ փոխել այն, գրությունը մնաց որպես Հիսուսի վերաբերյալ ճշմարտության համր վկան և այն նշաններից մեկը, որ Հիսուսը թագադրվեց խաչի վրա որպես Թագավոր: Ահա Հիսուսը` իսկապես նրանց Թագավորը, հրեաների Թագավորը, որ սովորական հանցագործի պես կախված էր խաչից:

«Այդ գրությունը Հիսուսի գլխավերևում փակցրել էին մի ավելի բարձր հեղինակության թելադրանքով, քան Պիղատոսն ու հրեաներն էին: Աստծո նախախնամությամբ այն պետք է արթնացներ մարդկանց միտքը և դրդեր քննելու Գրքերը» (Է․ Ուայթ, Դարերի փափագը, էջ 745)։

`Կարդացե՛ք Հովհաննես 19.25–27 համարները: Հիսուսի մոր հետ կապված ի՞նչ հուզիչ տեսարան տեղի ունեցավ խաչի մոտ։`

Այդ օրը խաչի մոտ կանգնածների մեջ էին Հովհաննեսը՝ սիրելի աշակերտը, Հիսուսի մայր Մարիամն ու ուրիշներ։ Շատ տարիներ առաջ Սիմեոն ծերունին կանխասել էր հենց այդ փորձառությունը, երբ Հովսեփն ու Մարիամը Հիսուսին բերել էին տաճար՝ Նրան նվիրաբերելու համար (համեմատե՛ք Ղուկաս 2.34, 35 համարների հետ): Այժմ մահանալու պահին Հիսուսը խոսում է մոր հետ: «Ո՛վ կին, ահա քո որդին», իսկ Հովհաննեսին ասում է՝ «Ահա քո մայրը»» (Հովհաննես 19․26, 27)։

`Կարդացե՛ք Հովհաննես 19.28–30 համարները: Ի՞նչ նշանակություն ունի «Կատարված է» արտահայտությունը, որն արտաբերեց Հիսուսը վերջին շնչում։`

28-րդ համարում («․․․ամեն ինչ արդեն կատարված է») կիրառվող հունարեն teleō՝ բայը (թելեո՝ ավարտել, կատարել, իրականացնել) նույն բայն է, որը կիրառվում է 30-րդ համարում («Կատարված է»): Ավելին, կապակցված բառը՝ teleioō (թելի-օ-օ՝ ավարտել, հասցնել կատարելության) նույնպես հայտնվում է 28-րդ համարում՝ կապված Սուրբ Գրքի կատարման հետ («․․․իրականանա գրվածը»): Որքան էլ սարսափելի տեսարան էր, ամեն ինչ կատարվում, իրագործվում, հասցվում է ավարտին։ Երբ Հիսուսն ասում է՝ «Կատարված է», Նա ավարտում, իրականացնում է այն գործը, որ Հայրը տվել էր անելու:

`Երբ Հիսուսն արտաբերեց՝ «Կատարված է», ի՞նչ է դա նշանակում մեզանից յուրաքանչյուրի համար: Ի՞նչ կատարվեց, և ինչպե՞ս է դա վերաբերում մեր կյանքին:`