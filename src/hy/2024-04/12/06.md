---
title:  Հիսուսը և Մարիամը
date:  19/12/2024
---

`Կարդացե՛ք Հովհաննես 20.11–13 համարները: Ի՞նչ տեղի ունեցավ այստեղ, որը ցույց է տալիս, թե ինչու Մարիամ Մագդաղենացին դեռևս չէր հասկանում դատարկ գերեզմանի իմաստը:`

Այս տեքստից առաջ Մարիամի մասին վերջին հիշատակումն այն է, որ նա Պետրոսին ու Հովհաննեսին պատմում է դատարկ գերեզմանի մասին (Հովհաննես 20․2): Նրանք վազեցին գերեզմանի մոտ, և նա քիչ անց վերադարձավ այնտեղ։ Գերեզմանը զննելուց հետո Պետրոսն ու Հովհաննեսը հեռացան, իսկ Մարիամը վերադարձավ և լաց լինելով մնաց այնտեղ։ Նա, անկասկած, վերջին մի քանի օրվա ընթացքում շատ էր լաց եղել: Իսկ հիմա էլ սա՞։ Կռանալով` նա ներս նայեց:

Ի զարմանս իրեն՝ տեսավ երկու սպիտակազգեստ հրեշտակների, որ նստած էին այնտեղ, որտեղ Հիսուսի մարմինն էր դրված։ Նրանք հարցրին. «Ո՛վ կին, ինչո՞ւ ես լալիս» (Հովհաննես 20․13)։ Նրա ցավագին պատասխանն այն էր, որ իր Տիրոջը տարել են, և չգիտի, թե որտեղ են դրել Նրան:

`Կարդացե՛ք Հովհաննես 20.14–18 համարները: Ի՞նչն էր, որ ամեն ինչ փոխեց Մարիամի համար:`

Մարիամը շրջվեց և արցունքների միջից տեսավ ինչ-որ մեկին, որ կանգնած էր իր թիկունքին։ Հրեշտակների նման խոսելով` անծանոթը հարցրեց. «Կի՛ն, ինչո՞ւ ես լալիս, ո՞ւմ ես փնտրում» (Հովհաննես 20․15): Իսկ նա, կարծելով, թե պարտիզպանն է, խնդրեց օգնել իրեն, որ գտնի Հիսուսի մարմինը:

Անծանոթը մեկ բառ արտաբերեց՝ «Մարիա՛մ»: Այս մեկ բառից բաղկացած հայտնությունը փոխեց աշխարհը: Հանկարծ, ապշահար, Մարիամը հասկացավ, որ հարություն առած Հիսուսն է խոսում իր հետ և ճանաչեց Նրան: Հիսուսը զգուշացրեց, որ Մարիամը չմոտենա Իրեն, քանի որ Ինքը դեռևս պետք է բարձրանա Իր Հոր մոտ, իսկ Մարիամը թող եղբայրների մոտ գնա և նրանց հայտնի, որ Ինքն Իր Հոր և նրանց Հոր, Իր Աստծո և նրանց Աստծո մոտ է բարձրանում (Հովհաննես 20․17): Մարիամը կատարեց իր առաքելությունը։ Նա գնաց ու պատմեց աշակերտներին, որ տեսել է Տիրոջը ու նաև ներկայացրեց բոլոր մանրամասները, որոնք Հիսուսը փոխանցել էր իրեն (Հովհաննես 20.18):

`Կարդացե՛ք Ա Կորնթացիներին 15.12–20 համարները: Ըստ Պողոս առաքյալի` ո՞րն է քրիստոնեական հավատի օգուտը, եթե Քրիստոսը հարություն չառներ մեռելներից:`