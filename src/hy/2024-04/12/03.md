---
title:  «Ահա այդ մարդը»
date:  16/12/2024
---

`Կարդացե՛ք Հովհաննես 18.38–19.5 համարները: Պիղատոսն ինչպե՞ս փորձեց համոզել ամբոխին, որ ազատ արձակի Հիսուսին։`

Պիղատոսը չսպասեց ճշմարտության վերաբերյալ Հիսուսի պատասխանին: Փոխարենը նա դուրս գնաց, որ փորձի համոզել ամբոխին։ Հիսուսին ազատ արձակելու փոխարեն Պիղատոսն իրեն անբարենպաստ վիճակում դրեց։ Կրոնական առաջնորդները հասկացան, որ կարող են ամբոխի միջոցով շահարկել կուսակալին ։

Պիղատոսը նշում է Զատկի ժամանակ բանտարկյալներից որևէ մեկին ազատություն շնորհելու սովորույթը և հարցնում, թե մարդիկ կամենո՞ւմ են, որ ազատի «հրեաների թագավորին»։ Զարմանալիորեն ու նաև հեգնանքով ամբոխը խնդրում է ազատ արձակել Բարաբբա անունով ավազակին, այլ ոչ թե անմեղ Հիսուսին:

Այժմ սկսվում է ծաղրուծանակն ու նախատինքը Հիսուսի հանդեպ: Հռոմեացի զինվորները փշերից պսակ են հյուսում, Նրա գլխին դնում և ծիրանի հագցնում։ Նրանք շարունակ մոտենում ու ծաղրանքով ողջունում են Նրան որպես հրեաների թագավոր: Զինվորների կողմից ողջույնի այս տեսակը նման էր կայսրին ողջունելու ձևին, բայց կոնկրետ դեպքում դա ծաղր էր:

Խաղալով մարդկանց խղճահարության վրա՝ Պիղատոսը կարծես միջոց է փնտրում Հիսուսին ազատ արձակելու համար: Նա դուրս է բերում Հիսուսին՝ փշե պսակը գլխին և ծիրանին հագին։ Տեսարանը, որը Հովհաննեսը թողնում է առանց որևէ մեկնաբանության, ներկայացնում է Հիսուսին` ծաղրական թագավորական հագուստով, որտեղ կուսակալը ժողովրդին կոչ է անում` «Ահա այդ մարդը» (Հովհաննես 19․5): Սա ընթերցողին հիշեցնում է Հովհաննես Մկրտչի խոսքերը Հովհաննես 1․29 համարում․ «Ահա Աստծու Գառը, որ Իր վրա է վերցնում աշխարհի մեղքը»։ Զավեշտալի է, որ հեթանոս կուսակալն է Իսրայելի առաջ ներկայացնում Մեսիային՝ թագավորական հանդերձանքով:

Սակայն, ինչպես ցույց են տալիս Հովհաննես 19.6–16 համարները, ամբոխը պահանջում է խաչել Հիսուսին՝ Աստծո Որդին լինելու հայտարարության հիմքով: Սա վախեցնում է Պիղատոսին, որ ավելի շուտ ձգտում է կազմակերպել Հիսուսի ազատ արձակելու գործը: Սակայն առաջնորդները վճռում են Հիսուսի ճակատագիրը՝ պնդելով, որ Նրա ազատ արձակումը նշանակում է հակառակվել կայսրին: Նրանք գիտեն, որ Պիղատոսի հավատարմությունը կայսրին նշանակում է, որ նա չի կարող ազատ արձակել մեկին, ով հավակնում է նույն դերին։ Առաջնորդներն ասում են, որ Կեսարից բացի ուրիշ թագավոր չունեն։ Միայն կայսերն են ճանաչում որպես թագավոր։ Այսինքն, Հիսուսի հանդեպ նրանց ատելությունն ավելի մեծ ու խորն էր, քան ազգային ձգտումները: Այս Հիսուսից ազատվելու համար նրանք պատրաստ էին զոհաբերել ազգային ինքնավարության պահանջները:

`Որքա՜ն ահավոր է. հեթանոս կառավարիչը կամենում է ազատ արձակել Հիսուսին, մինչդեռ ազգի հոգևոր առաջնորդները, որոնք պետք է որ ճանաչեին Նրան, փափագում են, որ Նա խաչվի: Ի՞նչ դասեր կարող ենք քաղել:`