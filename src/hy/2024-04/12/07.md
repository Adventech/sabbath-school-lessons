---
title:  Հետագա ուսումնասիրության համար
date:  20/12/2024
---

Կարդացե՛ք Էլեն Ուայթի «Դարերի փափագը» գրքի «Կատարված է» (էջ 758–764), «Տերը հարություն է առել» (էջ 779–787) և «Ինչո՞ւ ես լաց լինում» (էջ 788–794) գլուխները։ Տե՛ս նաև Քլիֆորդ Գոլդշթեյնի «Հարություն առավ. հույս գտնելով դատարկ գերեզմանում» (Նամպա, Այդահո, Փասիֆիք փրես, 2020թ․):

«Պիղատոսը փափագում էր ազատել Հիսուսին: Բայց նա տեսավ, որ չի կարող այդ անել և միաժամանակ պահպանել իր դիրքն ու պատիվը: Որպեսզի չկորցնի աշխարհիկ իշխանությունը, գերադասեց զոհաբերել անմեղ մի կյանք: Որքա՜ն մարդիկ են նույն ձևով զոհաբերում իրենց սկզբունքները, որ խուսափեն զրկանքներից ու դժվարություններից: Խիղճն ու պարտքի զգացումը մի բան են թելադրում, իսկ սեփական շահը՝ մեկ այլ բան: Հոսանքն ուժգնորեն տանում է սխալ ուղղությամբ, և նա, ով համաձայնվում է չարի հետ, կորչում է մեղքի մռայլ հորձանուտներում» (Է․ Ուայթ, Դարերի փափագը, էջ 738)։

«Քրիստոսը կյանքից չհեռացավ, մինչև որ չավարտեց այն գործը, որ եկել էր կատարելու, և վերջին շնչում Նա բացականչեց. «Կատարված է» (Հովհաննես 19.30): Մարտը շահված էր: Նրա աջ ձեռքն ու Նրա սուրբ բազուկը հաղթանակ էին բերել Նրան: Որպես Հաղթող՝ Նա Իր դրոշը կանգնեցրեց հավերժական բարձունքների վրա: Ինչպե՞ս չցնծային հրեշտակները: Ամբողջ երկինքը տոնում էր Փրկչի հաղթանակը: Սատանան պարտված էր և գիտեր, որ կորցրեց իր թագավորությունը:

«Կատարված է» բացականչությունը խոր նշանակություն ուներ հրեշտակների և չընկած աշխարհների համար: Ինչպես նրանց, այնպես էլ մեզ համար դա նշանակում էր, որ փրկագնման մեծ գործն ավարտված է: Նրանք մեզ հետ միասին կիսում են Քրիստոսի հաղթանակի պտուղները» (Է․ Ուայթ, Դարերի փափագը, էջ 758)։

**Հարցեր քննարկման համար**

`Որոշումներ կայացնելու ի՞նչ գործընթացներ կարող են օգնել ձեզ խուսափելու այնպիսի սխալներից, որ թույլ տվեց Պիղատոսը։`

`Ինչո՞ւ Հիսուսը պետք է մահանար մեր փոխարեն։ Ինչո՞ւ Նա պետք է լիներ մեր Փոխարինողը: Ինչո՞ւ էր Նրա մահն անհրաժեշտ, որպեսզի մենք փրկություն ունենանք: Աստվածաշնչի ի՞նչ համարներ են հաստատում ձեր պատասխանը:`

`Ի՞նչ կապ գոյություն ունի սուրբգրային վկայությունների և պատմական ապացույցների միջև, երբ խոսքը վերաբերում է Հիսուսի հարության հավատին: Այսինքն՝ ի՞նչ պատմական ապացույց կա, որը հզոր կերպով հաստատում է Հիսուսի հարությունը։`

`Խորհե՛ք Ա Կորնթացիներին 15.12–20 համարների շուրջ: Ինչպե՞ս է իմաստավորվում այն միտքը, որ առանց Քրիստոսի հարության, «նրանք էլ, ովքեր Քրիստոսով ննջեցին, կորան» (Ա Կորնթացիներին 15․18), եթե նրանք, ովքեր « Քրիստոսով ննջեցին», անմիջապես գնան դրախտ: Ինչպե՞ս են Պողոս առաքյալի խոսքերը հաստատում այն ճշմարտությունը, որ մահացածները ննջած են մինչև Քրիստոսի վերադարձի հարությունը:`