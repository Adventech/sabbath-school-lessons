---
title:  Դատարկ գերեզմանը
date:  18/12/2024
---

`Կարդացե՛ք Հովհաննես 20.1–7 համարները: Ի՞նչ կարևորություն ունի մեզ համար այն, ինչ պատկերված է այս համարներում:`

Հիսուսը մահացավ ուրբաթ օրը ուշ երեկոյան և հարություն առավ միաշաբթի օրվա արշալույսին: Քանի որ շաբաթ էր մոտենում, երբ Նրան թաղեցին (Հովհաննես 19.42), թաղման գործընթացը կատարվեց հապճեպ ու թերի: Որքան էլ Նրա հետևորդները սիրում էին Հիսուսին, նրանք պահեցին շաբաթ օրը և գերեզման չգնացին (համեմատե՛ք Մարկոս 16.1, Ղուկաս 23.56 համարների հետ): Շաբաթից հետո մի քանի կին անուշահոտություններ գնեցին՝ միաշաբթի կանուխ գերեզման տանելու համար: Ի մեծ զարմանս նրանց՝ քարը գերեզմանից վերցված էր, և գերեզմանը դատարկ էր։

Մարիամ Մագդաղենացին մեկն էր նրանցից, որ վաղ առավոտյան եկավ գերեզման: Նա վազեց Պետրոսին ու Հովհաննեսին պատմելու այն, ինչ տեսավ: Երկու տղամարդիկ վազեցին այնտեղ։ Հովհաննեսն առաջ անցավ Պետրոսից և առաջինը տեղ հասավ: Կռանալով՝ ներս նայեց և տեսավ այնտեղ դրված կտավները, որոնցով թաղման ժամանակ փաթաթել էին Հիսուսին։ Սակայն նա ներս չմտավ։ Իսկ Պետրոսը ներս մտավ և տեսավ այնտեղ դրված կտավները։ Նա տեսավ նաև վարշամակը, որը Հիսուսի գլխին էր, բայց այն մյուս կտավների հետ չէր, այլ առանձին տեղում ծալված դրված էր։

`Կարդացե՛ք Հովհաննես 20.8–10 համարները: Ի՞նչ նշանակություն ուներ վարշամակի ծալված դրված լինելը։`

Պետրոսի գերեզման մտնելուց հետո ներս մտավ նաև Հովհաննեսը։ Հովհաննես 20.8 համարում ասվում է, որ նա մտավ, տեսավ ու հավատաց: Թաղման կտավներն ու վարշամակը`առանձին ծալված դրված, Հովհաննեսին օգնեցին հավատալու, որ Հիսուսը հարություն է առել մեռելներից: Ինչո՞ւ։

Այս հարցին պատասխանելու համար անհրաժեշտ է խորհել, թե ինչու առաջին հերթին գերեզմանը դատարկ էր։ Ամենաբնորոշ պատասխանը լինելու էր, որ գերեզմանահատների ձեռքի գործն է։ Սակայն այս ենթադրությունը հերքվում է երեք պատճառով. նախ` Մատթեոսն ասում է, որ գերեզմանը հսկվում էր (Մատթեոս 27.62–66), ինչը քիչ հավանական է դարձնում գերեզմանի կողոպուտը: Երկրորդ` գերեզմանահատները սովորաբար գողանում են թանկարժեք իրեր, այլ ոչ թե նեխող մարմին: Երրորդ` նրանք շտապում են և չեն ծալում կտավները։ Ուստի, զարմանալի չէ, որ երբ Հովհաննեսը տեսավ վարշամակը` ծալված դրված, հավատաց, որ Հիսուսը հարություն է առել մեռելներից: