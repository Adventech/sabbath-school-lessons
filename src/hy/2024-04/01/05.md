---
title:  Կարծրացած սրտեր
date:  02/10/2024
---

Նշանները, զարմանահրաշ երևույթներն ու հրաշքներն ինքնին չեն վկայում, որ ինչ-որ բան Աստծուց է: Սակայն, մյուս կողմից, երբ դրանք Աստծուց են, մերժելը վտանգավոր է:

`Կարդացե՛ք Հովհաննես 5.10–16 համարները: Ի՞նչ դասեր կարող ենք քաղել այն փաստից, որ կրոնական առաջնորդների սրտերն ապշեցուցիչ կերպով կարծր էին Հիսուսի և Նրա գործած հրաշքի հանդեպ:`

Երբ Հիսուսն Իրեն բացահայտեց այն մարդուն, որ բժշկվել էր, մարդն անմիջապես կրոնական առաջնորդներին պատմեց, որ իրեն բժշկողը Հիսուսն էր: Կարելի է կարծել, որ դա Աստծուն փառաբանելու առիթ պետք է լիներ, սակայն դրա փոխարեն հրեաները «Հիսուսին հալածում էին, որ դա շաբաթ օրով էր անում» (Հովհաննես 5.16):

Շաբաթ օրը բժշկություն թույլատրվում էր միայն արտակարգ իրավիճակներում: Այս մարդը 38 տարի շարունակ հաշմանդամ էր եղել, հետևաբար, նրա ապաքինումը հազիվ թե արտակարգ իրավիճակ համարվեր: Եվ հետո, ի՞նչ անհրաժեշտություն կար, որ նա նաև իր մահիճը վերցնի։ Կարելի է կարծել, որ նման հրաշք գործելու զորություն ունեցող մեկը պետք է իմանար նաև, թե արդյո՞ք թույլատրելի բան է շաբաթ օրը մահիճը տուն տանելը: Ակնհայտ է, որ Հիսուսը ձգտում էր նրանց միտքն ուղղել դեպի աստվածաշնչյան ավելի խոր ճշմարտությունները, որոնք դուրս են մարդու կողմից ստեղծված կանոններից ու կանոնոնակարգերից, և որոնք որոշ դեպքերում ճնշում են իսկական հավատը։

`Ի՞նչ են սովորեցնում այս պատմություններն այն մասին, թե հոգևորապես որքան կարծրասիրտ կարող են դառնալ մարդիկ՝ չնայած բազմաթիվ վկայություններին (Հովհաննես 9․1–16, Մարկոս 3․22, 23, Մատթեոս 12․9–14):`

Ինչպե՞ս կարող էին այս կրոնական առաջնորդներն այդքան կույր լինել: Դրա հավանական պատճառները կարող էին լինել նրանց փչացած սրտերը, Մեսիայի շնորհիվ Հռոմից ազատագրվելու վերաբերյալ կեղծ համոզմունքը, ինչպես նաև իշխանության հանդեպ սերն ու Աստծուն չհանձնվելը։ Այդ ամենը նպաստեց, որ նրանք մերժեն Ճշմարտությունը, Ով կանգնած էր հենց իրենց առջև:

`Կարդացե՛ք Հովհաննես 5.38–42 համարները: Ի՞նչ է նախազգուշացնում Հիսուսը։ Ի՞նչ կարող ենք սովորել այս խոսքերից։ Այսինքն՝ ի՞նչը կարող է մեզ կուրացնել այն ճշմարտությունների հանդեպ, որոնք պետք է իմանանք ու կիրառենք մեր սեփական կյանքում:`