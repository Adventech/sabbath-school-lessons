---
title:  Գալիլեայում գործած երկրորդ նշանը
date:  30/09/2024
---

`Իր երկրային ծառայության ողջ ընթացքում Հիսուսը հրաշքներ գործեց, որոնց շնորհիվ մարդիկ հավատացին Նրան: Հովհաննեսը գրի առավ այդ հրաշքները, որ ուրիշները ևս հավատան Հիսուսին:`

`Կարդացե՛ք Հովհաննես 4.46–54 համարները: Ինչո՞ւ է ավետարանիչը հետադարձ կապ հաստատում հարսանյաց խնջույքի հրաշքի հետ:`

Գալիլեայում գործած երկրորդ նշանի մասին պատմելով՝ Հովհաննես առաքյալը հիշատակում է Կանայի հարսանեկան խնջույքի ժամանակ գործած առաջին նշանը։ Թվում է, թե Հովհաննեսն ասում է. «Հիսուսի արած նշանները կօգնեն ձեզ հասկանալու, թե Ով է Հիսուսը»: Այնուհետև Հովհաննեսն ավելացնում է. «Սա երկրորդ հրաշքն էր, որ Հիսուսը գործեց, երբ Հուդայից եկավ Գալիլեա» (Հովհաննես 4.54):

Սկզբում Հիսուսի պատասխանն ազնվականի խնդրանքին կարող է կոշտ թվալ։ Այնուամենայնիվ, այս պաշտոնյան Հիսուսին հավատալու չափանիշ էր դարձրել իր որդու բուժումը: Հիսուսը կարդաց նրա սիրտը և նշեց հոգևոր հիվանդությունը, որն ավելի խորն էր, քան որդու կյանքին սպառնացող հիվանդությունը։ Կապույտ երկնքում հանկարծակի հայտնված կայծակի նման տղամարդը հասկացավ, որ իր հոգևոր աղքատությունը կարող է իր որդու կյանքն արժենալ:

Կարևոր է գիտակցել, որ հրաշքներն ինքնին չվկայեցին, որ Հիսուսը Մեսիան է: Կային ուրիշ հրաշքներ գործողներ ևս։ Ոմանք ճշմարիտ մարգարեներ էին, մյուսները՝ կեղծ: Հրաշքները բացահայտում են միայն գերբնականի գոյությունը. դրանք ինքնին չեն նշանակում, որ անպատճառ Աստված պետք է լինի դրանց միակ գործողը: (Սատանան կարող է «հրաշքներ» գործել, եթե «հրաշք» ասելով նկատի ունենք գերբնական արարքներ):

Տառապանքի մեջ ազնվականն իր հույսը Հիսուսի ողորմածության վրա դնելով՝ աղաչեց Նրան, որ բժշկի իր որդուն: Հիսուսի արձագանքը հուսադրող էր։ Նա ասաց. «Գնա՛, քո որդին կենդանի է» (Հովհաննես 4․50): «Կենդանի» (ողջ է) բառը հունարենում ներկա ժամանակով է: Կիրառության այդ ձևը կոչվում է «ապագա ներկա ժամանակ», որտեղ ապագա իրադարձության մասին խոսվում է այնպիսի վստահությամբ, կարծես այն արդեն տեղի է ունենում: Մարդը չշտապեց տուն, սակայն հավատաց Հիսուսին: Նա տուն հասավ հաջորդ օրը՝ պարզելով, որ տենդը թողել էր որդուն հենց այն ժամանակ, երբ Հիսուսն արտաբերեց այդ խոսքերը:

Հիսուսին հավատալու ի՜նչ զորեղ պատճառ։

`Նույնիսկ եթե հրաշք տեսնենք, ի՞նչ չափանիշներ պետք է դիտարկենք՝ նախքան ինքնաբերաբար ենթադրելը, որ այն Աստծուց է:`