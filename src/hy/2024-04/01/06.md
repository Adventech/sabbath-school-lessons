---
title:  Հիսուսի պնդումները
date:  03/10/2024
---

Բեթհեզդայի ավազանի հրաշքը Հովհաննես առաքյալին հիանալի հնարավորություն տվեց շեշտադրելու, թե Ով է Հիսուսը: Առաքյալն ինը համարներում նկարագրում է հրաշքը և հաջորդող մոտ 40 համարներում (տե՛ս ստորև) նկարագրում այդ հրաշքը գործողին:

`Կարդացե՛ք Հովհաննես 5.16–18 համարները: Ինչո՞ւ էր Հիսուսն Իր արածի համար հալածվում շաբաթ օրը:`

Հովհաննես 5.18 համարը կարող է անհանգստացնող հնչել, որովհետև թվում է, թե Հիսուսը խախտում է շաբաթ օրը: Սակայն Հովհաննես 5.16–18 համարների ավելի ուշադիր ուսումնասիրությունը բացահայտում է Հիսուսի պնդումը, որ շաբաթ օրն Իր «աշխատանքը» համահունչ է Հոր հետ Իր հարաբերություններին: Շաբաթ օրն Աստված չի դադարում պահպանել տիեզերքը: Ուստի, Հիսուսի շաբաթօրյա գործունեությունն աստվածային լինելու Իր պահանջի մի մասն էր: Կրոնական առաջնորդները հալածում էին Նրան՝ շաբաթը ենթադրաբար խախտելու և Աստծո հանդեպ հավասարության հայց ներկայացնելու հիման վրա:

`Կարդացե՛ք Հովհաննես 5.19–47 համարները: Ի՞նչ էր ասում Հիսուսը`առաջնորդներին օգնելու, որ տեսնեն Իրեն այնպիսին, ինչպիսին Ինքը է իրականում, մի պնդում, որն այնքան զորեղ կերպով վկայվեց հենց նոր կատարած հրաշքով:`

Հիսուսը պաշտպանում է Իր գործողությունները երեք քայլով։ Նա նախ բացատրում է Իր մտերիմ հարաբերությունները Հոր հետ (Հովհաննես 5.19–30): Հիսուսը ցույց է տալիս, որ Ինքն ու Հայրը ներդաշնակ են գործում այն աստիճան, որ Հիսուսն ունի և՛ դատելու, և՛ մահացածներին հարություն տալու զորություն (Հովհաննես 5.25–30):

Երկրորդ՝ Հիսուսն իր պաշտպանության համար արագ հաջորդաբար վկայակոչում է չորս «վկաների»՝ Հովհաննես Մկրտչին (Հովհաննես 5.31–35), Իր գործած հրաշքները (Հովհաննես 5.36), Հորը (Հովհաննես 5.37, 38) և Սուրբ Գրությունները (Հովհաննես 5.39): Այս «վկաներից» յուրաքանչյուրը վկայություն է տալիս Հիսուսի օգտին:

Եվ ի վերջո, Հովհաննես 5.40–47 համարներում Հիսուսն Իր մեղադրողների առաջ ներկայացնում է իրենց իսկ ամբաստանությունը` բացահայտելով Իր ծառայության և նրանց եսասիրության հակադրությունը: Նրանց ամբաստանումը կգա Մովսեսի կողմից (Հովհաննես 5.45–47), որի վրա հույս են դրել:

`Ինչպե՞ս կարող ենք զգուշանալ, որ նույնիսկ ճիշտ վարդապետություն ունենալով, չընկնենք Աստծուն հավատալու թակարդն այն դեպքում, երբ լիովին չենք հանձնվել Քրիստոսին: Ներկայացե՛ք շաբաթօրյա դասին ձեր պատասխաններով։`