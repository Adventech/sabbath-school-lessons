---
title:  Կանայի հարսանիքը
date:  29/09/2024
---

`Կարդացե՛ք Հովհաննես 2.1–11 համարները: Ի՞նչ նշան արեց Հիսուսը Կանայում, և դա ինչպե՞ս օգնեց, որ աշակերտները հավատան Նրան:`

Աշակերտներն ականատես եղան, թե ինչպես Հիսուսը ջուրը գինու վերածեց։ Այդ հրաշքը վկայություն էր, որն աշակերտներին օգնեց Հիսուսին հետևելու որոշում կայացնել։ Ինչպե՞ս կարող էր դա հզոր նշան չլինել` ցույց տալու, որ Նա Աստծո կողմից է ուղարկված: (Նրանք, հավանաբար, դեռևս պատրաստ չէին հասկանալու, որ Նա Աստված է):

Մովսեսն իսրայելացիների առաջնորդն էր, և նա Իսրայելին Եգիպտոսից դուրս բերեց բազմաթիվ «նշաններով ու հրաշքներով» (Բ Օրենք 6․22, Բ Օրենք 26․8): Նա այն մարդն էր, որին Աստված օգտագործեց Իսրայելին եգիպտացիներից ազատագրելու համար։ (Նա որոշ իմաստով նրանց «փրկիչն» էր):

Աստված Մովսեսի միջոցով մարգարեացավ, որ կգա մի մարգարե, որը նման կլինի Մովսեսին: Աստված Իսրայելին պատվիրեց Նրա՛ն լսել (Բ Օրենք 18․15, Մատթեոս 17․5, Գործք Առաքելոց 7․37): Այդ «մարգարեն» Հիսուսն էր, և Հովհաննես 2-րդ գլխում Հիսուսը գործեց Իր առաջին նշանը, որն ինքնին ցույց էր տալիս Իսրայելի զավակների ազատագրումը Եգիպտոսից:

Նեղոս գետը եգիպտացիների ջրի հիմնական աղբյուրն էր ու պաշտամունքի առարկան: Պատուհասներից մեկն ուղղված էր գետին՝ նրա ջրերը վերածելով արյան։ Կանայում Հիսուսը նման հրաշք գործեց, սակայն ջուրն արյան վերածելու փոխարեն այն վերածեց գինու:

Ջուրը պահվում էր վեց կարասներում, որոնք օգտագործվում էին հրեական ծեսերի ժամանակ մաքրման նպատակով՝ հրաշքն ավելի սերտորեն կապելով փրկության մասին աստվածաշնչյան թեմաների հետ: Ջուրը գինու վերածելու դեպքի մասին պատմելով և այդպիսով անդրադառնալով Ելքին՝ Հովհաննեսը մատնացույց է անում Հիսուսին՝ որպես մեր Փրկիչ:

Ի՞նչ մտածեց խնջույքի տերը Հիսուսի առաջարկած անթթխմոր գինու մասին։ Խմիչքի որակն իսկապես զարմացրել էր նրան։ Չիմանալով Հիսուսի կատարած հրաշքի մասին` նա կարծեց, թե գինու լավագույն տեսակը պահել են վերջում մատուցելու համար։

Հունարեն օյնոս (oinos) բառը կիրառվում է ինչպես թարմ, այնպես էլ ֆերմենտացված խաղողի հյութի համար (տե՛ս Յոթերորդ օրվա ադվենտիստական աստվածաշնչյան բառարան, էջ 1177): Էլեն Ուայթը նշում է, որ հրաշքի արդյունքում ստացված հյութն ալկոհոլային չէր (տե՛ս «Դարերի փափագը» գիրք, «Հարսանյաց խնջույքում» գլուխ, էջ 149): Անկասկած, նրանք, ովքեր տեղյակ էին տեղի ունեցածին, ապշած էին։

`Որո՞նք են այն պատճառները, ըստ որոնց պետք է հետևեք Հիսուսին: (Մեզ բավականին պատճառներ են տրվել, այնպես չէ՞):`