---
title:  Բեթհեզդայի ավազանի հրաշքը
date:  01/10/2024
---

Հաջորդ նշանը, որն արձանագրում է Հովհաննեսը, տեղի ունեցավ Բեթհեզդայի ավազանում (Հովհաննես 5.1–9): Համընդհանուր հավատում էին, որ հրեշտակը ջրերի շարժ է առաջացնում, և ջուրը մտնող առաջին հիվանդը բժշկվում է: Արդյունքում ավազանի սրահները լեփ-լեցուն էին ջրերի հաջորդ շարժի ժամանակ բուժվելու հույս տածող հիվանդներով։ Հիսուսը գնաց Երուսաղեմ և, երբ անցնում էր ավազանի մոտով, տեսավ ջրի շարժին սպասող բազմությանը:

Դա պետք է որ ցնցող տեսարան լիներ։ Այդ մարդկանցից ոմանք, անշուշտ, հիմնավոր ու լուրջ խնդիրներ ունեին և սպասո՜ւմ ու սպասո՜ւմ էին երանելի բժշկմանը, որն իհարկե չէր գալու: Ի՜նչ հնարավորություն Հիսուսի համար։

`Կարդացե՛ք Հովհաննես 5.1–9 համարները: Ավազանի մոտ խռնված բոլոր մարդիկ ակնհայտորեն փափագում էին բժշկվել, բայց ինչո՞ւ Հիսուսն անդամալույծին հարցրեց` արդյոք նա կամենո՞ւմ է առողջանալ (Հովհաննես 5.6):`

Երբ մարդը երկար ժամանակ հիվանդ է, հիվանդությունը դառնում է բնականոն և, որքան էլ տարօրինակ թվա, հաշմանդամությունը թողնելը երբեմն կարող է փոքր-ինչ անհանգստացնող զգացում առաջացնել: Մարդն իր պատասխանում ակնարկում է, որ կամենում է։ Խնդիրն այն է, որ նա այն փնտրում էր սխալ տեղում, մինչդեռ Նա, Ով ստեղծել է մարդու ոտքերը, կանգնած է հենց իր դիմաց: Մարդը չգիտեր, թե Ով է խոսում իր հետ, թեև ապաքինումից հետո նա հետզհետե կարող էր հասկանալ, որ Հիսուսն իսկապես ինչ-որ առանձնահատուկ Անձնավորություն է:

«Հիսուսը չի խնդրում այս դժբախտին, որ հավատա Իրեն, Նա պարզապես ասում է. «Վե՛ր կաց, մահիճդ ա՛ռ և մա՛ն եկ»: Բայց այս մարդու հավատն ամուր կառչում է Փրկչի խոսքերից: Նրա ամեն մի նյարդը, ամեն մի մկանը սկսում է թրթռալ նոր կյանքով, և նրա խեղված վերջույթներն իրենց բնական տեսքն են ստանում: Առանց հարցեր տալու՝ նա իր կամքը հնազանդեցնում է Քրիստոսի հրամանին, և նրա բոլոր մկաններն արձագանքում են իր կամքին: Ոտքի կանգնելով՝ նա զգում է, որ լիովին առողջ է:

Հիսուսը նրան աստվածային օգնության ոչ մի հավաստիք չտվեց: Մարդը կարող էր կասկածել՝ կորցնելով ապաքինման միակ հնարավորությունը: Բայց նա հավատաց Քրիստոսի խոսքին և ենթարկվելով դրան՝ ուժ ստացավ» (Է․ Ուայթ, Դարերի փափագը, էջ 202, 203):

`Ավելի ուշ Հիսուսն այդ մարդուն հանդիպեց տաճարում և ասաց. «Տե՛ս, առողջացար. այսուհետ մի՛ մեղանչիր, որպեսզի քեզ է՛լ ավելի չար բան չպատահի» (Հովհաննես 5.14): Ի՞նչ կապ կա հիվանդության ու մեղքի միջև: Ինչո՞ւ պետք է հասկանանք, որ ոչ բոլոր հիվանդություններն են մեր կյանքի կոնկրետ մեղքերի անմիջական հետևանքը:`