---
title:  Ճանապարհը ցույց տվող նշաններ
date:  28/09/2024
---

### Այս շաբաթվա ուսումնասիրության համար կարդացե՛ք.
Հովհաննես 2․1–11, Հովհաննես 4․46–54, Հովհաննես 5․1–16, Մարկոս 3․22, 23, Մատթեոս 12․9–14, Հովհաննես 5․16–47։

> <p>Հիշելու համարը.<p>
> «Հիսուսն Իր աշակերտների առաջ ուրիշ շատ հրաշքներ էլ գործեց, որոնք այս գրքում գրված չեն։ Բայց սրանք գրվեցին, որպեսզի հավատաք, որ Հիսուսն է Քրիստոսը՝ Աստծու Որդին, և որպեսզի հավատաք ու Նրա անունով հավիտենական կյանք ունենաք» (Հովհաննես 20․30, 31)։

Ինչո՞ւ Հովհաննեսը գրեց իր ավետարանը: Նա կամենո՞ւմ էր ընդգծել Հիսուսի հրաշքները, թե՞ Նրա որոշ կոնկրետ ուսմունքներ: Ո՞րն էր Նրա գործերը գրի առնելու նպատակը։

Սուրբ Հոգու զորության ու ազդեցության ներքո Հովհաննեսը բացատրում է, թե ինչու: Նա ասում է, որ թեև շատ ավելին կարելի էր գրել Քրիստոսի կյանքի մասին (Հովհաննես 21.25), իր ընտրած պատմությունները գրվել են, որ «հավատաք, որ Հիսուսն է Քրիստոսը՝ Աստծու Որդին, և որպեսզի հավատաք ու Նրա անունով հավիտենական կյանք ունենաք» (Հովհաննես 20.31):

Այս շաբաթ մենք կանդրադառնանք Հիսուսի` Հովհաննեսի ավետարանում տեղ գտած որոշ վաղ հրաշքների՝ հարսանեկան խնջույքի ժամանակ ջուրը գինի դարձնելը, ինչ-որ մեկի անհույս հիվանդ որդու առողջությունը վերականգնելը, Բեթհեզդայի ավազանում տղամարդու բժշկությունը:

Հովհաննեսն այս հրաշքներն անվանում է «նշաններ»։ Նա նկատի չունի ինչ–որ ճանապարհային նշան, այլ ավելի շուտ հրաշք հանդիսացող իրադարձություն, որը բացահայտում է ավելի խոր իրականություն՝ Հիսուսը որպես Մեսիա: Այս բոլոր պատմություններում մենք տեսնում ենք մարդկանց օրինակներ, որ արձագանքեցին հավատով: Եվ նրանց օրինակները մեզ դրդում են նույն կերպ վարվելու: