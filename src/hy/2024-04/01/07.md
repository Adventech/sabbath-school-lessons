---
title:  Հետագա ուսումնասիրության համար
date:  04/10/2024
---

«Հիսուսը նրան աստվածային օգնության ոչ մի հավաստիք չտվեց: Մարդը կարող էր կասկածել`դրանով կորցնելով իր ապաքինման միակ հնարավորությունը: Բայց նա հավատաց Քրիստոսի խոսքին և հնազանդվելով դրան՝ ուժ ստացավ:

Նույնպիսի հավատով մենք ևս կարող ենք հոգևոր բժշկություն ստանալ: Մեղքը մեզ բաժանել է Աստծուց: Մեր հոգիները կաթվածահարված են: Մեր ուժով մենք նույնքան անկարող ենք սուրբ կյանք վարել, որքան հաշմանդամն էր անկարող քայլել: ․․․Թող այս հուսալքված, մաքառող մարդիկ վեր նայեն: Խոնարհվելով նրա վրա, ում փրկագնել է Իր արյունով, Փրկիչն աննկարագրելի գորովանքով ու գթասրտությամբ ասում է. «Կամենու՞մ ես առողջ լինել»: Նա հրամայում է ձեզ վեր կենալ առողջացած և խաղաղված: Մի՛ սպասեք, մինչև զգաք, որ առողջացել եք: Հավատացե՛ք Նրա խոսքին, և դա կիրականանա: Ձեր կամքը հնազանդեցրե՛ք Քրիստոսին: Հոժարակամ ծառայե՛ք Նրան և գործելով Նրա խոսքի համաձայն՝ դուք ուժ կստանաք: Որքան էլ չար լինեն սովորույթներն ու իշխող կիրքը, որոնք, երկար ժամանակ բավարարություն ստանալով, կապանքների մեջ են առնում մարմինն ու հոգին, Քրիստոսը կարող է և տենչում է ազատել մեզ: Նա կյանք կտա այն հոգուն, «որ մեռած է հանցանքներում» (Եփեսացիներին 2.1): Նա կազատի այն գերիներին, որ կապված են տկարության, դժբախտության և մեղքի շղթաներով» (Է․ Ուայթ, Դարերի փափագը, էջ 203):

«Հիսուսը հերքեց հայհոյության մեղադրանքը: «Իմ գործերը,-ասաց Նա,- որոնց համար դուք Ինձ մեղադրում եք, Ես կատարում եմ այն իրավունքով, որ Աստծո Որդին եմ, մեկ եմ Նրա հետ էությամբ, կամքով և մտադրությամբ» (Է․ Ուայթ, Դարերի փափագը, էջ 208):

**Հարցեր քննարկման համար**

`Խորհե՛ք այս շաբաթվա դասի շուրջ: Հավատն այն բանալին էր, որը հնարավոր դարձրեց այս բժշկությունները: Առաջնորդներն, ընդհակառակը, բացահայտեցին կասկածի ու անհավատության վտանգները։ Ինչո՞ւ չպետք է շփոթենք հարցեր ունենալը (ինչը բոլորս էլ անում ենք) կասկածներ ունենալու հետ: Ինչո՞ւ դրանք նույն բանը չեն, և ինչո՞ւ է կարևոր իմանալ դրանց տարբերությունը:`

`Կրկին անդրադարձե՛ք հինգշաբթի օրվա վերջին հարցին: Ինչո՞ւ, որպես Յոթերորդ օրվա ադվենտիստներ, հատկապես մենք պետք է զգույշ լինենք այս վտանգից: Որքան էլ կարևոր լինի, օրինակ, շաբաթ օրը ճիշտ պահելը կամ մահացածների վիճակի մասին ճիշտ տեղեկատվություն ունենալը, ինչո՞ւ այդ ճշմարտությունները չեն փրկում մեզ: Ի՞նչն է մեզ փրկում և ինչպե՞ս։`

`Ուշադիր քննե՛ք Հովհաննես 5․47 համարը։ Նրանք, ովքեր, օրինակ, ժխտում են ջրհեղեղի համաշխարհային լինելը կամ արարչագործության բառացի վեցօրյա լինելը, ինչպե՞ս են այսօր գործում հենց այն, ինչի մասին նախազգուշացրել է Հիսուսն այս համարում:`