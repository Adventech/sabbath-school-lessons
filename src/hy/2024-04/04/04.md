---
title:  Հովհաննեսի երկու աշակերտները
date:  22/10/2024
---

Հովհաննես Մկրտչի երկու աշակերտները կանգնած էին նրա հետ, երբ տեսան, որ Հիսուսը գալիս է։ Հովհաննեսն ասաց. «Ահա Աստծու Գառը» (Հովհաննես 1.36): Երկու աշակերտները լսել էին Հովհաննեսի լուրը Քրիստոսի մասին, Ով իրականացնելու էր հինկտակարանյան մարգարեությունները գալիք Մեսիայի մասին: Աշակերտները թողեցին Հովհաննեսին, որպեսզի հետևեն Հիսուսին` գիտակցելով, որ Հիսուսն ավելի մեծ է, քան Հովհաննես Մկրտիչը, և որ Նա Հովհաննեսի լուրի կատարումն է։

`Կարդացե՛ք Հովհաննես 1.35–39 համարները: Ի՞նչ արեցին այս երկու աշակերտները Հիսուսի մասին Հովհաննեսի վկայությունը լսելուց հետո։`

Հիսուսի հետ լինելու մեծ ցանկությամբ՝ նրանք օրն անցկացրին Նրա հետ: Ո՞վ գիտի, թե ի՜նչ զարմանալի բաներ նրանք սովորեցին և ի՜նչ հրաշալի փորձառություններ ունեցան այն ժամանակ:

Դրանք պետք է որ շատ արժեքավոր բաներ լինեին, քանի որ նրանց շուտափույթ ցանկությունը եղավ իրենց փորձառությամբ կիսվել ուրիշների հետ: Անդրեասը՝ երկու աշակերտներից մեկը, անմիջապես գտավ իր եղբորը՝ Սիմոնին, և ասաց. «Գտանք Մեսիային, որ «Քրիստոս» է նշանակում)» (Հովհաննես 1.41)։ Երբ Անդրեասը եղբորը բերեց Հիսուսի մոտ, Հիսուսն անմիջապես ցույց տվեց, որ ճանաչում է նրան` ասելով. «Դու Սիմոնն ես՝ Հովնանի որդին, դու պիտի կոչվես Կեփաս, որ «Պետրոս» է նշանակում)» (Հովհաննես 1.42): Հիսուսը գիտեր և հասկանում էր Պետրոսին: Այն, որ Հիսուսը ճանաչում է մարդուն, Հովհաննեսի ավետարանի լեյտմոտիվն է` հիմնական սկզբունքը (տե՛ս, օրինակ, Հովհաննես 2.24, 25 համարները):

«Եթե Հովհաննեսն ու Անդրեասն ունենային քահանաների ու առաջնորդների անհավատ հոգին, նրանք չէին գա սովորելու Հիսուսի ոտքերի մոտ: Նրանք կգային Նրա մոտ որպես քննադատներ՝ վիճաբանելու Նրա խոսքերի շուրջ: ․․․Բայց այդպես չվարվեցին այս առաջին աշակերտները: Նրանք արձագանքել էին Սուրբ Հոգու կանչին, որ հնչել էր Հովհաննես Մկրտչի քարոզների մեջ: Այժմ նրանք ճանաչեցին երկնային Ուսուցչի ձայնը: ․․․Աստվածային պայծառությամբ էր լուսաբանվում Հին Կտակարանի Գրքերի ուսմունքը: Նոր լույսով էին բացահայտվում ճշմարտության համապարփակ թեմաները» (Է․ Ուայթ, Դարերի փափագը, էջ 139)։

Հովհաննեսի ավետարանի ամբողջ շեշտադրումն այն է, որ բացահայտի, թե Ով է Հիսուսը, որպեսզի այս բարի լուրը հասնի համայն աշխարհին:

`Ինչպե՞ս է Քրիստոսը և ձեր հավատը Քրիստոսի հանդեպ փոխել ձեր կյանքը: Դեռևս ի՞նչ փոփոխություններ կցանկանաք տեսնել:`