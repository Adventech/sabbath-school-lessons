---
title:  Փիլիպպոս և Նաթանայել
date:  23/10/2024
---

`Կարդացե՛ք Հովհաննես 1.43–46 համարները: Ի՞նչ բացահայտեց Փիլիպպոսի լուրն արդեն իսկ Հիսուսի հանդեպ նրա հավատի մասին։`

Փիլիպպոսը Բեթսայիդայից էր, ինչպես Անդրեասը և Պետրոսը։ Նա գտավ իր ընկեր Նաթանայելին և պատմեց Հիսուսի մասին։ Հովհաննես Մկրտիչը Հիսուսին անվանել էր «Աստծո Գառը»։ Անդրեասն ասել էր Պետրոսին, որ գտել է «Մեսիային»։ Իսկ Փիլիպպոսը Հիսուսին անվանում է Մեկը, Ում մասին գրել են Մովսեսն ու մարգարեները և ավելացնում է անունը՝ «Հիսուս Նազովրեցի»։ Նազարեթ քաղաքի վերաբերյալ հիշատակումն ընկերոջ սուր արձագանքն է առաջացնում։

Նաթանայելը, թվում է, կանխակալ կարծիք ունի Նազարեթ փոքրիկ քաղաքի վերաբերյալ։ Թագավորն, անկասկած, չէր կարող սերվել նման վայրից։ Նախապաշարումները հեշտությամբ կուրացնում են մարդկանց աչքերը, որ չտեսնեն իրականությունն այնպես, ինչպես այն գոյություն ունի։ Թվում է, թե Փիլիպպոսը Նաթանայելի հետ ունեցած նախորդ զրույցներից հասկացել էր, որ նախապաշարումների հետ վարվելու ճիշտ միջոցը ոչ թե ինչ-որ բարձր փիլիսոփայական կամ աստվածաբանական փաստարկն է, այլ ավելի շուտ հրավիրել անհատին անմիջականորեն տեսնելու կամ անձամբ առնչվելու ճշմարտության հետ։ Նա պարզապես ասաց՝ «Արի՛ և տե՛ս»։ Եվ նա հենց այդպես էլ արեց՝ գնաց և տեսավ։

`Կարդացե՛ք Հովհաննես 1.47–51 համարները: Ինչպե՞ս Հիսուսը Նաթանայելին համոզեց, թե Ով է Ինքը, և ո՞րն էր Նաթանայելի արձագանքը։`

46-րդ և 47-րդ համարների միջև բացակայում են այն կարևոր մանրամասները, թե ինչպես Նաթանայելն արձագանքեց Փիլիպպոսի հրավերին: Սակայն նա վեր կացավ և գնաց տեսնելու։ Նրա ընկերությունը Փիլիպպոսի հետ ավելի ուժեղ էր, քան նախապաշարումը, և նրա կյանքն այդ պահից փոխվելու էր։

Հիսուսը լավ խոսքեր է ասում Նաթանայելի մասին՝ նրան անվանելով «իսկական իսրայելացի, որի մեջ նենգություն չկա» (Հովհաննես 1․47), ինչը մեծապես հակադիր է Հիսուսի մասին Հովհաննես 1․46-ում Նաթանայելի խոսքերին: Նաթանայելը զարմանքով է պատասխանում, քանի որ նախկինում չէր հանդիպել Հիսուսին։

Այնուհետև Հիսուսն ակնարկում է, որ նրան տեսել է թզենու տակ, և այդ փոքրիկ ակնարկը համոզում է Նաթանայելին։ Աստվածային խորաթափանցությամբ Հիսուսը Նաթանայելին տեսել էր այդ ծառի տակ աղոթելիս՝ ճշմարտությունը փնտրելիս (տե՛ս Է․ Ուայթ, Դարերի փափագը, էջ 140, 141): Ապա Նաթանայելը կարևոր խոստովանություն է անում՝ Հիսուսին կոչելով Ռաբբի, Աստծո Որդի և Իսրայելի Թագավոր: Տեսեք, թե ինչպես է ամենափոքր թվացող հայտնությունը հանգեցնում հավատի մեծագույն խոստովանության: