---
title:  Նիկոդեմոսի վկայությունը
date:  24/10/2024
---

`Կարդացե՛ք Հովհաննես 3.1–21 համարները: Ինչպե՞ս է Նիկոդեմոսի վկայությունը հաստատում Հովհաննեսի ավետարանի թեման:`

Նիկոդեմոսը հարգված ուսուցիչ էր Իսրայելում և Սինեդրիոնի հարուստ անդամ։ Նրա վկայությունը կարևոր դեր ունի Հովհաննեսի ավետարանում մի քանի պատճառներով: Նա Հիսուսին անվանեց «Ռաբբի» և հիշատակեց այն նշանները, որոնք Հիսուսն արել էր՝ որպես Իր աստվածային առաքելության ապացույց: Ուստի, նույնիսկ նախքան հասկանալը, թե ինչ է անում, Նիկոդեմոսը վկայում էր Հիսուսի Մեսիա լինելու մասին։

Հենց այդ նշանները Նիկոդեմոսը դիտում էր որպես Հիսուսի աստվածային կոչման վկայություններ, սակայն չէր տեսնում, որ դրանք ցույց են տալիս Հիսուսին` որպես Մեսիայի վերաբերյալ Հին Կտակարանի մարգարեությունների իրականացում: Ուստի, Նիկոդեմոսը Նրա մոտ եկավ որոշ կասկածներով. նա այդ պահին չճանաչեց Հիսուսին որպես Քրիստոս:

`Կարդացե՛ք Հովհաննես 3.3–21 համարները: Ի՞նչ ասաց Հիսուսը Նիկոդեմոսին, որպեսզի ցույց տա, որ Ինքն ամենատես է։`

Հիսուսը գիտի յուրաքանչյուր մարդու սիրտը: Նրա պատասխանը Նիկոդեմոսին կարող է սուր թվալ, սակայն Նա անցնում է կոնկրետ խնդրին: Թեև հրեաները հավատում էին, որ հեթանոսները պետք է դարձի գան, շատերը չէին հասկանում, որ իրենք՝ որպես ընտրյալ ժողովուրդ, նույնպես կարիք ունեն դարձի գալու: Ոչ ոք չի ծնվում փրկված՝ անկախ իր ազգությունից կամ եկեղեցուց, որտեղ նա մեծացել է:

Հրեաների հրաշալի ժառանգությունը, որ գալիս է Աբրահամից, նրանց, անկասկած, շատ հստակ առավելություններ էր տվել (տե՛ս Հռոմեացիներին 3․1, 2)։ Սակայն դա ինքնին բավարար չէր։ Հիսուսն աներևակայելի բան ասաց Նիկոդեմոսին, որ նա՝ Իսրայելի ուսուցիչն ու կառավարիչը, պետք է վերստին ծնվի:

Այնուհետև Հիսուսը Նիկոդեմոսին առերեսեց նրա հոգևոր անգիտության հետ. «Դու Իսրայելի վարդապետն ես ու դա չգիտե՞ս» (Հովհաննես 3․10)։ Կշտամբանքը պետք է որ ցնցող լիներ։

Թեև այն ժամանակ Նիկոդեմոսը բազմաթիվ հարցեր ուներ Հիսուսի վերաբերյալ, բայց հետագայում Նրա կողմն էր` Հիսուսի հետևորդների հետ միասին (տե՛ս Հովհաննես 19.39):

`Ի՞նչ է նշանակում «վերստին ծնվել», և ինչո՞ւ է Հիսուսն այդպես շեշտում այդ գաղափարը։`