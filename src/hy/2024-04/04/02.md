---
title:  Հովհաննես Մկրտչի վկայությունը
date:  20/10/2024
---

Ինչպես տեսանք անցյալ շաբաթվա դասում, Հովհաննեսի ավետարանը սկսվում է Հիսուս Քրիստոսով՝ Խոսքով, որ գոյություն է ունեցել դեռևս արարչագործությունից առաջ։ Սակայն այդ նույն նախաբանում Հովհաննես Մկրտիչը հայտնվում է որպես Հիսուսի վկա: Հիսուսի ժամանակներում որոշ հրեաներ սպասում էին երկու մեսիայի՝ մեկը քահանա, մյուսը՝ թագավոր։ Հովհաննեսը հստակ ուսուցանում է, որ Հովհաննես Մկրտիչը չի պնդում, որ ինքն այս մեսիաներից մեկն է, այլ որ միակ ճշմարիտ Մեսիայի վկան է:

`Կարդացե՛ք Հովհաննես 1.19–23 համարները: Ինչպե՞ս ներկայացրեց Հովհաննես Մկրտիչն իր ծառայությունն ու առաքելությունը:`

Կրոնական առաջնորդներն ուղարկեցին քահանաներ և ղևտացիներ՝ Հովհաննեսին հարցնելու, թե ով է նա։ Քանի որ Հրեաստանում մեսիական ակնկալիքները մեծ էին, Մկրտչի համար կարևոր էր պարզաբանել իր հարաբերություններն այդ ակնկալիքների հետ: Նա Լույսը չէր, այլ ուղարկվել էր Աստծուց, որպեսզի վկայի Լույսի մասին և նախապատրաստի Մեսիայի գալուստը (Հովհաննես 1.6–8): Ահա թե ինչու նա հնարավորինս պարզ պատասխանեց նրանց. «Ես Քրիստոսը չեմ» (Հովհաննես 1․20)։

Հովհաննեսը մկրտում էր ջրով, բայց Քրիստոսը մկրտելու էր Հոգով (Հովհաննես 1․26, 33): Հովհաննեսն արժանի չէր արձակելու Հիսուսի կոշիկի կապերը (Հովհաննես 1․27): Քրիստոսն առավել էր Հովհաննեսից, որովհետև Նա Հովհաննեսից առաջ էր (Հովհաննես 1․30): Հիսուսն Աստծո Որդին էր, և Հովհաննեսը պարզապես վկայեց այդ ճշմարտության մասին (Հովհաննես 1.34):

Կարդացե՛ք Եսայի 40.1–5 և Հովհաննես 1.23 համարները: Ինչպե՞ս է Հովհաննեսն օգտագործում այս համարները։

Այդ ժամանակներում ճանապարհները խորդուբորդ ու քարքարոտ էին, և թագավորի ճանապարհը հարթելու նպատակով նրանից առաջ երբեմն ծառաներ էին ուղարկում` հարթեցնելու ճանապարհի մակերեսը և վերացնելու կտրուկ շրջադարձերը։ Այդպիսով, ի կատարումն մարգարեության, Հովհաննեսը եկավ, որպեսզի մարդկանց սրտերը պատրաստի Հիսուսի համար:

`Ինչպե՞ս պետք է մենք՝ որպես յոթերորդ օրվա ադվենտիստներ, կատարենք նույն ծառայությունը, ինչ կատարեց Հովհաննես Մկրտիչը: Գտեք զուգահեռները:`