---
title:  Թովմասի վկայությունը
date:  13/11/2024
---

`Կարդացե՛ք Հովհաննես 20.19–31 համարները: Ի՞նչ կարող ենք սովորել Թովմասի պատմությունից հավատի ու կասկածների մասին: Ի՞նչ մեծ սխալ թույլ տվեց Թովմասը:`

Իր հարությունից հետո Քրիստոսը հայտնվեց աշակերտներին, երբ հրեաներից վախենալու պատճառով նրանք հավաքվել էին մի տեղ և դռները փակել: Թովմասը նրանց հետ չէր։ Ավելի ուշ նա մյուս աշակերտներից լսեց հարության վերաբերյալ լուրերը, սակայն հուսահատվեց։ Դա չէր համապատասխանում թագավորության հաստատման մասին նրա պատկերացումին։ Եվ, անշուշտ, նա պետք է նաև հարց տար, թե ինչու Հիսուսը հայտնվեց մյուսներին, երբ ինքն այնտեղ չէր:

Թովմասն ասաց․ «Եթե Նրա ձեռքերի վրա մեխերի նշանը չտեսնեմ ու իմ մատը մեխերի տեղերը չդնեմ և իմ ձեռքը Նրա կողի մեջ չխրեմ, չեմ հավատա» (Հովհաննես 20․25)։ Թովմասը թելադրում էր իր հավատի պայմանները։ Հիսուսի հանդեպ հավատի այս մոտեցումը բազմիցս հանդիպում է Հովհաննեսի ավետարանում: Նիկոդեմոսը պատասխանեց Հիսուսին. «Ինչպե՞ս կարող է ծնվել մի մարդ, որ ծեր է» (Հովհաննես 3․4)։ Ջրհորի մոտ եկած կինը հարցրեց․ «Տե՛ր, Դու նույնիսկ դույլ չունես, իսկ ջրհորը խորն է. արդ կենդանի ջուրը որտեղի՞ց ունես» (Հովհաննես 4․11)։ Մարդիկ, որ կերակրվեցին հացով և ձկով, հարցնում էին․ «Դու ի՞նչ նշան կանես, որ տեսնենք ու Քեզ հավատանք, ի՞նչ կգործես» (Հովհաննես 6․30)։

Հենց այս «տեսնենք ու Քեզ հավատանք» մոտեցմանն է հակադարձում Հովհաննեսի ավետարանը: Երբ Հիսուսը հարությունից հետո հանդիպեց Թովմասին, նրան առաջարկեց մոտենալ, տեսնել ու դիպչել Իր հարություն առած մարմնին: Բայց հետո Նա ասաց. «Երանի՜ նրանց, ովքեր կհավատան առանց տեսնելու» (Հովհաննես 20․29)։

«Աստված մեզ երբեք չի խնդրում հավատալ, առանց բավարար վկայության, որի վրա կարելի է հիմնել մեր հավատը: Նրա գոյությունը, Նրա բնավորությունն ու Նրա Խոսքի ճշմարտացիությունը` այս ամենը հաստատված են վկայություններով, որոնք դիմում են մեր բանականությանը, և այդ վկայությունները բազմաթիվ են: Սակայն Աստված երբեք չի բացառել կասկածելու հնարավորությունը: Մեր հավատը պետք է հիմնվի ոչ թե ապացույցի, այլ վկայության վրա» (Է․ Ուայթ, Քայլեր դեպի Քրիստոս, էջ 134):

Աստծո Խոսքի, արարչագործության և անձնական փորձառության միջոցով մեզ տրվել են Հիսուսի հանդեպ մեր հավատի անհավանական քանակի վկայություններ:

`Եթե ինչ-որ մեկը ձեզ հարց տա՝ ինչո՞ւ եք հավատում Հիսուսին, ի՞նչ կպատասխանեք։`