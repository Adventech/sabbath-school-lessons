---
title:  Անդրադարձ դեպի Աբրահամը
date:  10/11/2024
---

Հիսուսը չէր ամաչում հայտնել, թե Ով է Ինքը, ոչ էլ վկաների կանչել, որպեսզի վերջիններս վկայեն Իր ինքնության մասին, և նույնիսկ նրանց, ովքեր վաղուց մահացել էին, ինչպես օրինակ՝ Աբրահամը: «Աբրահամը՝ ձեր հայրը, ցնծում էր այն մտքից, որ կարող է Իմ օրերը տեսնել. նա տեսավ և ուրախացավ» (Հովհաննես 8․56)։

`Ինչո՞ւ էր Աբրահամի վկայությունն այդքան կարևոր, որ այն տեղ գտավ Հովհաննեսի ավետարանում (Ծննդոց 12․3, Ծննդոց 18․16–18, Ծննդոց 26․4, Մատթեոս 1․1, Գործք Առաքելոց 3․25)։`

«Տիպարի և խոստման միջոցով Աստված «նախապես Աբրահամին խոստացավ. «Բոլոր ազգերը քեզանով են օրհնվելու»» (Ծննդոց 12.3)։

«Սուրբ Գիրքն էլ, կանխատեսելով, որ Աստված հեթանոսներին հավատով է արդարացնելու, նախապես Աբրահամին խոստացավ. «Բոլոր ազգերը քեզանով են օրհնվելու»» (Գաղատացիներին 3․8): Նահապետի հավատը հաստատված էր Փրկչի վրա, որ գալու էր: Քրիստոսն ասաց հրեաներին. «Աբրահամը՝ ձեր հայրը, ցնծում էր այն մտքից, որ կարող է Իմ օրերը տեսնել. նա տեսավ և ուրախացավ» (Հովհաննես 8․56)։ Իսահակի փոխարեն զոհաբերված խոյը խորհրդանշում էր Աստծո Որդուն, Ով պետք է զոհաբերվեր մեր փոխարեն: Երբ մարդը մահվան դատապարտվեց Աստծո օրենքը խախտելու պատճառով, Հայրը, նայելով Իր Որդուն, ասաց մեղավորին. «Ապրի՛ր, Ես փրկագին եմ տվել» (Է․ Ուայթ, Նահապետներ և մարգարեներ, էջ 154)։

Աբրահամը հրեա ազգի հայրն էր։ Նրան խոստում տրվեց, որ նրա միջոցով բոլոր ազգերը կօրհնվեն: Այդ օրհնությունը գալիս էր նրա տոհմից սերվող Մեսիայի միջոցով:

Աբրահամը նաև նրանց հայրն է, ովքեր հավատով արձագանքում են Աստծուն (Եբրայեցիներին 11․8, 17-19): Իր որդի Իսահակին՝ խոստման որդուն զոհաբերելու պատրաստակամությունը (Ծննդոց 22) ոչ միայն նրա հավատի վկայությունն էր, այլև պատուհան դեպի փրկության ծրագիր:

Երբ Հիսուսն ասաց. «Աբրահամը՝ ձեր հայրը ․․․ Իմ օրերը ․․․տեսավ և ուրախացավ» (Հովհաննես 8․56), առաջնորդները պատասխանեցին. «Դու դեռ հիսուն տարեկան չկաս և Աբրահամի՞ն ես տեսել» (Հովհաննես 8․57): Հիսուսի պատասխանն ապշեցուցիչ էր․ «Ճշմարիտ, ճշմարիտ եմ ասում ձեզ. Ես կամ նախքան Աբրահամը» (Հովհաննես 8․58)։

Հիսուսն օգտագործում է այնպիսի լեզու, որը հիշեցնում է այն, ինչ Աստված Մովսեսին ասաց այրվող մորենու մոտ։ Դա Աստծո ինքնագոյ լինելու պնդումն էր: Առաջնորդներն, անկասկած, հասկացան Նրա ասածի իմաստը, որովհետև «քարեր վերցրին, որ Նրա վրա նետեն» (Հովհաննես 8.59):

`Կարդացե՛ք Հռոմեացիներին 4.1–5 համարները: Ինչպե՞ս է Պողոսն օգտագործում Աբրահամի պատմությունը, որ բացահայտի փրկության մեծ ճշմարտությունը` միայն հավատով, առանց օրենքի գործերի: Ինչպե՞ս են այս համարներն օգնում հասկանալու Աբրահամի՝ որպես ապրողների հոր գաղափարը:`