---
title:  Մարիամի վկայությունը
date:  11/11/2024
---

Զատկից վեց օր առաջ Հիսուսն այցելեց Մարիամին, Մարթային և նրանց եղբայր Ղազարոսին, որին Հիսուսը մեռելներից հարություն էր տվել։ Սիմոնը, որ բժշկվել էր բորոտությունից, խնջույք կազմակերպեց՝ ի երախտագիտություն այն ամենի, ինչ Հիսուսն արել էր իր համար: Մարթան սպասարկում էր, իսկ Ղազարոսը հյուրերի հետ նստած էր սեղանի շուրջ (Հովհաննես 12.1–8):

`Ո՞րն է այստեղ Մարիամի գործողությունների նշանակությունը: Ինչպե՞ս է այն վկայում, թե իրականում Ով է Հիսուսը (Հովհաննես 12.1–3):`

Յուղանման օծանելիքը շատ թանկ արժեր այն ժամանակներում։ Այսօր էլ այն կազմում է բանվորի մոտ մեկ տարվա աշխատավարձը։ Մարիամը, հավանաբար, այն բերել էր որպես երախտագիտության ընծա իր մեղքերի թողության և եղբոր հարության համար: Նա նախատեսել էր այն` մտածելով, որ մի օր պետք կլինի Հիսուսի թաղման համար: Բայց երբ լսեց, որ Նա շուտով Թագավոր է օծվելու, մտածեց, որ այդ դեպքում ինքն առաջինը կլինի, որ Նրան պատվի կարժանացնի։

Մարիամը թերևս մտադիր չէր, որ իր երախտագիտության այդ ժեստը նկատվի, սակայն Հովհաննեսը նշում է, որ «տունը լցվեց յուղի բուրմունքով» (Հովհաննես 12․3): Հուդան շտապեց հանդիմանությամբ արձագանքել՝ նշելով, որ օծանելիքը պետք է վաճառվեր, իսկ հասույթը տրվեր աղքատներին։ Հիսուսն անմիջապես հանգստացրեց շփոթահար Մարիամին՝ ասելով. ««Թո՛ղ նրան։ ․․.Աղքատներին միշտ ունեք ձեզ հետ, բայց Ինձ միշտ չեք ունենալու» (Հովհաննես 12․7, 8):

Ավետարանում հաճախ կրկնվող թեմա է անցնում: Հիսուսը գիտի, թե ինչ կա մարդկանց սրտում (Հովհաննես 2․24, 25, Հովհաննես 6․70, 71, Հովհաննես 13․11, Հովհաննես 16․19): Այս դեպքում ևս, Սիմոնի տան խնջույքի ժամանակ Հիսուսը գիտի, թե ինչ կա Հուդայի սրտում: Հովհաննեսը ստույգ ներկայացնում է, թե ով էր Հուդան՝ շահամոլ և գող (Հովհաննես 12.6):

«Անուշահոտ յուղը, որով Մարիամը որոշել էր օծել Փրկչի մեռած մարմինը, թափեց Նրա կենդանի մարմնի վրա: Թաղման ժամանակ դրա քաղցրությունը կլցներ միայն գերեզմանը, իսկ հիմա այն՝ կնոջ հավատի ու սիրո հավաստիքը, ուրախությամբ լցրեց Նրա սիրտը: ․․․Ու երբ եկավ Նրա մեծ փորձության գիշերը, Նա Իր մեջ կրեց այդ արարքի հիշատակը որպես գրավական այն սիրո, որ պիտի տածեին Նրա հանդեպ փրկվածները հավիտենական դարերի ընթացքում» (Է․ Ուայթ, Դարերի փափագը, էջ 560):

`Հիսուսը գիտեր, թե ինչ կա Մարիամի սրտում և ինչ՝ Հուդայի սրտում: Նա նաև գիտի, թե ինչ կա ձեր սրտում: Ի՞նչ պետք է ասի այս ճշմարտությունը այն անհրաժեշտության մասին, որ Քրիստոսը` մեր արդարությունը, բնակվի մեր մեջ և փոխի մեր սրտերը:`