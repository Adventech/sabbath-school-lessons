---
title:  «Ճշմարտապես սա է այն մարգարեն»
date:  07/10/2024
---

`Կարդացե՛ք Հովհաննես 6.14, 15, 26–36 համարները: Ինչպե՞ս արձագանքեցին մարդիկ Նրա հրաշքին, և ինչպե՞ս Հիսուսն օգտագործեց դա՝ փորձելով սովորեցնել, թե Ով է Ինքը:`

Իսրայելացիները սպասում էին երկրային մեսիայի, որ պետք է իրենց ազատագրեր Հռոմեական կայսրության կեղեքումից: Պատերազմի ժամանակ հանդիպող երկու դժվար գործը զորքին կերակրելն ու վիրավորների ու մահացածների մասին հոգ տանելն է: Իր հրաշքներով Հիսուսը ցույց տվեց, որ կարող է երկուսն էլ անել:

Սակայն Հիսուսն այդ պատճառով չէ, որ եկել էր այս երկիր, և դա չէր Նրա կատարած հրաշքի նպատակը: Փոխարենը, հինգ հազարին կերակրելու պատմությունը հնարավորություն տվեց բացահայտելու, որ Հիսուսը «կյանքի հացն» է, և որ Աստված Ինքն է իջել երկնքից։ «Ես եմ կյանքի հացը,-ասաց Նա,- դեպի Ինձ եկողը չի քաղցի» (Հովհաննես 6․35):

Սա Հովհաննեսի ավետարանի յոթ «Ես եմ» պնդումներից առաջինն է, որտեղ «Ես եմ»-ը կապված է Հիսուսի հայտարարությունների հետ Իր մասին (տրամաբանական ստորոգյալ, որով դատողություն է արվում առարկայի՝ գործողություն կատարողի մասին) («կյանքի հաց»՝ Հովհաննես 6.35, «աշխարհի լույս»՝ Հովհաննես 8. 12, «դուռ», Հովհաննես 10․7, 9, «բարի հովիվ»՝ Հովհաննես 10․11, 14, «հարություն և կյանք»՝ Հովհաննես 11․25, «ճանապարհ, ճշմարտություն և կյանք»՝ Հովհաննես 14․6, «ճշմարիտ որթատունկ»՝ Հովհաննես 15․1, 5)։ Սրանցից յուրաքանչյուրը Հիսուսի մասին մի կարևոր ճշմարտություն է բացահայտում։ «Ես եմ» պնդումները մատնանշում են Ելք 3–րդ գլուխը, որտեղ Աստված ներկայանում է Մովսեսին որպես մեծ ԵՍ ԵՄ (համեմատե՛ք Հովհաննես 8.58-ի հետ): Հիսուսն այն մեծ ԵՍ ԵՄ-ն է: Սակայն ժողովուրդը տեսադաշտից բաց թողեց այդ ամենը։

«Խիստ դժգոհ` նրանք հարց էին տալիս. «Եթե Հիսուսը կարողանում է այնպիսի հրաշքներ գործել, որոնց իրենք ականատես են եղել, մի՞թե չի կարող առողջություն, ուժ և հարստություն տալ Իր ողջ ժողովրդին և ազատելով կեղեքիչներից՝ փառքով ու իշխանությամբ պսակել նրան»: Այն փաստը, որ Նա Իրեն Աստծո առաքյալն է կոչում՝ հրաժարվելով, սակայն, դառնալ Իսրայելի թագավորը, մի գաղտնիք էր, որի մեջ նրանք անկարող էին թափանցել: Նրա հրաժարականը սխալ մեկնաբանվեց: Շատերն այն եզրակացության եկան, որ Նա չի համարձակվում պաշտպանել Իր իրավունքները, որովհետև Ինքն էլ է կասկածում Իր առաքելության աստվածային էությանը: Այդպես նրանք տեղի տվին անհավատությանը, և սատանայի ցանած սերմը պտուղ բերեց իր տեսակի պես, այն է՝ թյուրիմացություն և ուրացություն» (Է․ Ուայթ, Դարերի փափագը, էջ 385)։

Հավիտենական կյանքի հնարավորություն շնորհող ճշմարտության փոխարեն նրանք նյութական շահ էին փնտրում: Սա ծուղակ է, որի մեջ մենք բոլորս կարող ենք հայտնվել, եթե չզգուշանանք:

`Ինչպե՞ս կարող ենք խուսափել նյութական բաների մեջ ներքաշվելուց՝ ի հաշիվ հոգևորի։`