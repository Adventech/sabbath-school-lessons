---
title:  Կույր մարդու բժշկումը (մաս 2)
date:  09/10/2024
---

`Կարդացե’ք Հովհաննես 9.17–34 համարները: Ի՞նչ հարցեր տվեցին առաջնորդները, և ինչպե՞ս արձագանքեց կույրը։`

Հովհաննես 9–րդ գլխի այս երկար հատվածն Ավետարանի միակ հատվածն է, որտեղ Հիսուսը գլխավոր դերակատարը չէ, թեև, անշուշտ, Նա է քննարկման թեման: Պատմությունը սկսվում է մեղքի հարցով (Հովհաննես 9․2)։ Փարիսեցիները կարծում են, որ Հիսուսը մեղավոր է, որովհետև Նա բժշկեց շաբաթ օրը (Հովհաննես 9․16, 24), և նրանք զրպարտելու են բժշկված մարդուն որպես «ամբողջովին մեղքի մեջ» ծնված (Հովհաննես 9.34):

Հետաքրքիր շրջադարձ է տեղի ունենում։ Կույր մարդն ավելի ու ավելի շատ բան է տեսնում ոչ միայն ֆիզիկապես, այլև հոգևոր առումով, քանի որ նա աճում է Հիսուսի հանդեպ իր գնահատանքի և Նրա հանդեպ հավատի մեջ: Փարիսեցիներն, ընդհակառակը, ավելի ու ավելի են կուրանում իրենց հասկացողության մեջ՝ նախ պառակտվելով Հիսուսի մասին հարցի շուրջ (Հովհաննես 9․16), իսկ հետո չիմանալով, թե որտեղից է Նա եկել (Հովհաննես 9․29):

Մինչդեռ, այս հրաշքի մասին պատմելը Հովհաննեսին հնարավորություն է տալիս ասելու, թե Ո՛վ է Հիսուսը: Հովհաննես 9–րդ գլխի նշանների թեման հատվում է Ավետարանի մի քանի այլ թեմաների հետ: Հովհաննեսը վերահաստատում է, որ Հիսուսն աշխարհի Լույսն է (Հովհաննես 9․5-ը համեմատե՛ք Հովհաննես 8․12-ի հետ): Պատմությունը քննարկում է նաև Հիսուսի խորհրդավոր ծագումը։ Ո՞վ է Նա, որտեղի՞ց է սերվում, ո՞րն է Նրա առաքելությունը: (Հովհաննես 9․12, 29-ը համեմատե՛ք Հովհաննես 1․14–ի հետ)։ Նախորդ հրաշքների պատմություններում հիշատակվող Մովսեսի կերպարը նույնպես հայտնվում է այս գլխում (Հովհաննես 9․28, 29-ը, համեմատե՛ք Հովհաննես 5․45, 46 և Հովհաննես 6․32-ի հետ)։ Վերջապես առկա է նաև ամբոխի արձագանքի թեման. ոմանք խավարը գերադասում են լույսից, մինչդեռ մյուսներն արձագանքում են հավատով (Հովհաննես 9.16–18, 35–41 համարները համեմատե՛ք Հովհաննես 1.9–16, Հովհաննես 3.16–21, Հովհաննես 6.60–71-ի հետ):

Որքա՜ն սարսափելի է կրոնական առաջնորդների հոգևոր կուրությունը: Երբեմնի կույր մուրացկանը կարող է հայտարարել. «Աշխարհի սկզբից ի վեր լսված չէ, որ մեկը ի ծնե կույրի աչքերը բացած լինի։ Եթե Նա Աստծուց չլիներ, ոչինչ չէր կարող անել» (Հովհաննես 9․32, 33): Եվ այդուհանդերձ կրոնական առաջնորդները՝ ազգի հոգևոր ղեկավարները, նրանք, որ պետք է առաջինը ճանաչեին Հիսուսին և ընդունեին Նրան որպես Մեսիա, չնայած բոլոր հզոր ապացույցներին` չեն տեսնում դա։ Կամ իրականում չեն ցանկանում տեսնել։ Ի՜նչ լուրջ գուշացում այն մասին, թե ինչպես կարող է մեր սիրտը խաբել մեզ։

`Կարդացե՛ք Ա Կորնթացիներին 1.26–29 համարները: Այն, ինչ Պողոսը գրում է այնտեղ, ինչպե՞ս է համապատասխանում այն ամենին, ինչ տեղի ունեցավ այս տեսարանում, և ինչպե՞ս է գործում նույն սկզբունքը նույնիսկ մեր օրերում։`