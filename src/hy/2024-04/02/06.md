---
title:  Ղազարոսի հարությունը
date:  10/10/2024
---

Հովհաննես 11–րդ գլուխը լի է տխուր դրվագներով՝ սիրելի ընկերոջ հիվանդության տխուր լուրը (Հովհաննես 11.1–3), լացը նրա մահվան առիթով (Հովհաննես 11․19, 31, 33), քույրերի ողբը, որ Ղազարոսը չէր մահանա, եթե Հիսուսը ներկա լիներ (Հովհաննես 11․21, 32) և Հիսուսի արտասվելը (Հովհաննես 11.35):

Սակայն Հիսուսը միայն երկու օր անց նախաձեռնեց իր վերադարձն այնտեղ, որտեղ հիվանդն էր (Հովհաննես 11․6)` նշելով, որ նույնիսկ ուրախ է, որ ավելի վաղ չի վերադարձել (Հովհաննես 11․14, 15): Այս արարքը սառնասրտության դրսևորում չէ, ավելի շուտ, Աստծո փառքը բացահայտելու նպատակ։

Մինչ մենք հասնում ենք Հովհաննես 11.17–27 համարներին, Ղազարոսն արդեն չորս օր մահացած էր: Այդ ժամանակ նրա մարմինն արդեն հասցրել էր նեխել, ինչպես Մարթան՝ մեռածի քույրը, Նրան ասաց. «Տե՛ր, հիմա արդեն նեխած կլինի, որովհետև չորս օրվա է» (Հովհաննես 11․39)։ Հիսուսի ուշացումն, անկասկած, օգնեց ավելի ապշեցուցիչ դարձնել դրան հաջորդող հրաշքը։ Հարուցանե՞լ նեխած դիակը: Ի՞նչ ավելի հզոր ապացույց կարող էր տալ Հիսուսը, որ Ինքն իսկապես Աստված է:

Եվ որպես Աստված, Ով արարել է կյանքն ի սկզբանե, Հիսուսն իշխանություն ուներ մահվան վրա: Այդպիսով, Հիսուսն օգտագործում է այս հնարավորությունը՝ Ղազարոսի մահը, որպեսզի բացահայտի Իր մասին կարևոր ճշմարտությունը։ «Ես եմ հարությունը և կյանքը. ով հավատում է Ինձ, թեկուզ և մեռնի, կապրի։ Եվ ամեն ոք, ով կենդանի է ու Ինձ հավատում է, հավիտյան չի մեռնի» (Հովհաննես 11․25, 26):

`Կարդացե՛ք Հովհաննես 11.38–44 համարները: Ի՞նչ արեց Հիսուսը, որը հաստատեց Նրա պնդումը:`

Ինչպես Հիսուսը բացահայտեց, որ Ինքն է աշխարհի Լույսը (Հովհաննես 8․12, Հովհաննես 9․5) `կույրին տեսողություն տալով (Հովհաննես 9․7), այնպես էլ այստեղ Նա Ղազարոսին հարություն է տալիս մեռելներից (Հովհաննես 11․43, 44)՝ ցույց տալով, որ Ինքն է Հարությունը և Կյանքը (Հովհաննես 11.25):

Այս հրաշքը, ավելի քան մեկ այլ հրաշք, մատնանշում է Հիսուսին որպես Կենսատու, որպես Աստված: Այն մեծապես աջակցում է Հովհաննեսի այն թեմային, որ Հիսուսն Աստծո աստվածային Որդին է, և հավատալով` մենք կարող ենք հավիտենական կյանք ունենալ Նրա միջոցով (Հովհաննես 20.30, 31):

Մինչ մենք հասնում ենք այս զարմանահրաշ պատմության ավարտին (Հովհաննես 11.45–54), որի ընթացքում շատ ականատեսներ հավատացին (Հովհաննես 11.45), տխուր հեգնանք է նկատվում։ Հիսուսը ցույց է տալիս, որ կարող է մահացածներին կենդանացնել, սակայն այս մարդիկ կարծում են, որ կարող են կանգնեցնել Նրան՝ սպանելո՛վ: Մարդկային արատավորության ի՜նչ օրինակ՝ ի հակադրություն Աստծո իմաստության ու զորության: