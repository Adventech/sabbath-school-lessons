---
title:  Հինգ հազարի կերակրումը
date:  06/10/2024
---

Հովհաննես 6․4, 5 համարներում առաքյալը կարծես շեղվում է իր խոսքից՝ նշելով, որ հինգ հազարին կերակրելու ժամանակը համընկնում է Զատկի տոնի մոտ լինելուն։ Զատիկը Եգիպտոսից Իսրայելի ազատագրման հիշատակն էր: Զատկի գառը փոխարինում էր առաջնեկի մահվանը: Այդ զոհաբերությունը խորհրդանշում էր Հիսուսի մահը մեր փոխարեն: Պատիժը խաչի վրա, որին մենք էինք արժանի մեր մեղքերի պատճառով, փոխարենը ընկավ Հիսուսի վրա: Քրիստոսը՝ մեր Զատիկը, իսկապես մորթվեց մեզ համար (Ա Կորնթացիներին 5:7):

«Նա կրեց անօրենության հանցանքը, ու երբ Հայրը Նրանից ծածկեց Իր դեմքը, Նրա սիրտը պայթեց, և Նա մահացավ։ Այս մեծ զոհաբերությունն արվեց մեղավորներին փրկելու համար» (Է․ Ուայթ, Մեծ պայքար, էջ 540)։

`Կարդացե՛ք Հովհաննես 6.1–14 համարները: Այս հատվածում ի՞նչ զուգահեռներ կարելի է գտնել Հիսուսի ու Մովսեսի միջև։ Այսինքն՝ ի՞նչ արեց Հիսուսն այստեղ, որ պետք է մարդկանց հիշեցներ այն ազատագրման մասին, որը նրանց նախնիները ձեռք էին բերել Մովսեսի ծառայության միջոցով:`

Այս պատմության բազմաթիվ մանրամասներ հիշեցնեւմ են Ելքի իրադարձությունները՝ զուգահեռներ տանելով Հիսուսի ու Մովսեսի միջև: Զատկի ժամանակը (Հովհաննես 6․4) ցույց է տալիս մեծ ազատագրումը Եգիպտոսից: Հիսուսը բարձրանում է լեռը (Հովհաննես 6․3), ինչպես Մովսեսը բարձրացավ Սինա: Հիսուսը փորձում է Փիլիպպոսին (Հովհաննես 6․5, 6), ինչպես իսրայելացիները փորձվեցին անապատում: Հացի բազմացումը (Հովհաննես 6․11) հիշեցնում է մանանան: Հացի ավելացած կտորները հավաքելը (Հովհաննես 6.12) հիշեցնում է իսրայելացիների կողմից մանանան հավաքելը: Հացի ավելացած կտորներից տասներկու կողով լցվեց (Հովհաննես 6.13), նույնքան, որքան Իսրայելի տասներկու ցեղերն էին: Որոշ մարդիկ մեկնաբանում են, որ Հիսուսն աշխարհ եկող մարգարեն է (Հովհաննես 6.14), որը զուգահեռ է Բ Օրենք 18.15 համարում կանխասված «Մովսեսի նման մարգարե»-ին։ Այս ամենը ցույց է տալիս Հիսուսին որպես նոր Մովսեսի, Ով եկել է փրկելու Իր ժողովրդին:

Այդպիսով, Հովհաննեսը ներկայացնում է, որ Հիսուսը ոչ միայն նշաններ ու հրաշքներ է գործում, այլև սրանք իրենց համատեքստում պետք է հատուկ նշանակություն ունենային հրեա ժողովրդի համար: Ըստ էության, դրանց մասին պատմելով` առաքյալը մատնացույց էր անում Հիսուսի աստվածությունը:

`Կարդացե՛ք Եսայի 53.4–7 և Ա Պետրոս 2.24 համարները: Ի՞նչ մեծ ճշմարտություն են սովորեցնում այս համարները Հիսուսի՝ Աստծո Գառան մասին: Ինչպե՞ս է Նրա աստվածությունը կապվում այս ճշմարտության հետ, և ինչո՞ւ է այս ճշմարտությունն ամենակարևոր ճշմարտությունը, որ երբևէ պետք է իմանանք:`