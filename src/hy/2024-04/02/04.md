---
title:  Կույր մարդու բժշկումը․ մաս 1
date:  08/10/2024
---

`Կարդացե՛ք Հովհաննես 9.1–16 համարները: Աշակերտների կարծիքով ո՞րն էր այս մարդու կուրության պատճառը, և ինչպե՞ս Հիսուսը շտկեց նրանց կեղծ համոզմունքները։`

Աշակերտները կուրությունը կապեցին մեղքի հետ։ Հին Կտակարանի մի շարք համարներ մատնանշում են այդ ուղղությամբ (համեմատե՛ք Ելք 20․5, Դ Թագավորների 5:15-27, Դ Թագավորների 15․5, Բ Մնացորդաց 26․16–21), սակայն Հոբի պատմությունը հուշում է, որ պետք է զգույշ լինել ենթադրելու, թե բոլոր դեպքերում արդյո՞ք նման կապ գոյություն ունի։

Հիսուսը ուղիղ հարց է բարձրացնում՝ չհերքելով մեղքի ու տառապանքի միջև որևէ կապ, սակայն այս դեպքում շեշտադրելով ավելի վեհ նպատակ՝ Աստծո փառավորվելը բժշկման միջոցով: Պատմությունը որոշակի եզրեր է պարունակում արարչագործության պատմության հետ․ Աստված առաջին մարդուն ստեղծեց հողի փոշուց (Ծննդոց 2․7) ճիշտ այնպես, ինչպես Հիսուսը թքից կավ շինեց` կույրին տալու այն, ինչը նրան պակասում էր ի ծնե։

Մատթեոսի, Մարկոսի և Ղուկասի ավետարաններում հրաշքների մասին պատմությունները հաջորդում են ընդհանուր օրինաչափությանը. խնդրի բացահայտում, մարդուն Հիսուսի մոտ բերելը, բժշկումը և դրա ճանաչումն Աստծուն փառավորելով:

Հովհաննես 9–րդ գլխի պատմության մեջ այս հաջորդական շարքն ավարտին է հասնում Հովհաննես 9.7 համարում: Սակայն Հովհաննեսի ավետարանն առանձնանում է նրանով, որ հրաշքի նշանակությունը դառնում է շատ ավելի լայն քննարկման թեմա՝ հանգեցնելով բժշկված մարդու և կրոնական առաջնորդների միջև երկար հարցուպատասխանի: Այդ հետաքրքիր քննարկումն ընթանում է երկու փոխկապակցված և միմյանց հակադիր հասկացությունների շուրջ՝ մեղք-Աստծո գործեր և կուրություն-տեսողություն:

Պատմությունը շարադրողը մինչև Հովհաննես 9.14 համարն ընթերցողին չի ասում, որ Հիսուսն այս բժշկումն արեց շաբաթ օրը, որը, ըստ ավանդության, և ոչ թե ըստ Աստվածաշնչի, խախտում էր շաբաթ օրը: Եվ այդպիսով, փարիսեցիների կողմից Նա համարվում էր շաբաթ օրը խախտող: Նրանք եզրակացնում են, որ Հիսուսն Աստծուց չէ, «քանի որ շաբաթ օրը չի պահում»: Սակայն ուրիշների մեջ հարց առաջացավ, թե ինչպես կարող է մեղավոր մեկը նման նշաններ անել (Հովհաննես 9.16):

Քննարկումը դեռևս հեռու է ավարտվելուց, սակայն տարաձայնությունն արդեն բացահայտ է դառնում։ Կույրն ավելի ու ավելի է համոզվում, թե Ով է Հիսուսը, իսկ կրոնական առաջնորդներն ավելի ու ավելի են խճճվում և մտքով կուրանում Նրա իրական ինքնության հարցում:

`Ի՞նչ է ասում այս պատմությունը սեփական համոզմունքներով ու ավանդույթներով այնքան կուրանալու վտանգի մասին, որի պատճառով կարող ենք բաց թողնել բացահայտ կարևոր ճշմարտություններ:`