---
title:  «Դուք ներքևից եկեք»
date:  21/11/2024
---

Հովհաննեսի ավետարանի մինչ այժմ ուսումնասիրած հատվածներում տեսանք, որ Հովհաննեսը ցույց է տալիս, թե ինչպես Հիսուսն, իրոք, խոստացված Մեսիան է՝ այն մեծ հույսը, որին սպասում էր հրեա ժողովուրդը:

Եվ այնուամենայնիվ, կրոնական առաջնորդներից շատերը՝ ժողովրդի հոգևոր ղեկավարները, փոխարենը Նրա ամենամեծ թշնամիներն էին: Ինչո՞ւ։

`Կարդացե՛ք Հովհաննես 8.12–30 համարները: Ի՞նչ զարգացման ընթացք կա Հիսուսի և այս կրոնական առաջնորդների միջև: Ո՞ր տեքստերն են լավագույնս օգնում բացատրելու, թե ինչու շատերը մերժեցին Նրան:`

Հիսուսն ասում է, որ նրանք ո՛չ Իրեն են ճանաչում և ո՛չ էլ Հորը (Հովհաննես 8․19): Նրանք երկուսին էլ պետք է որ ճանաչեին, սակայն այդ մարդիկ ինքնախաբեության էին տրվել։ Նրանք այնքան տարված էին իրենց սեփական ավանդույթներով ու փիլիսոփայությամբ, որ Հիսուսին իրենց առջև ունենալով, Ով գործում էր գործեր և խոսում խոսքեր, որ զորավոր կերպով վկայում էին Հոր մասին, մերժեցին Նրան:

Երկրորդ՝ Հիսուսն ասում է նրանց. «Դուք ներքևից եք» (Հովհաննես 8․23)։ Այլ կերպ ասած, որքան էլ կրոնավոր լինեին, նրանք հոգևոր, աստվածապաշտ մարդիկ չէին: Նրանք «արտաքուստ աստվածապաշտ են» (Բ Տիմոթեոսին 3․5), բայց միայն այդքանը: Նրանք ունեին արտաքին բարեպաշտություն, բայց ներքին անհավատություն:

Սա նորություն չէր: «Որովհետև այս ժողովուրդն իր բերանով է մոտենում և իր շրթունքներով է Ինձ պատվում, իսկ նրա սիրտը հեռու է Ինձնից, և նրանց` Ինձ պատվելը մարդկանց սովորեցրած հրաման է» (Եսայի 29․13)։ Հենց այս միտքը կրկնեց Հիսուսը դարեր անց, երբ ասաց. «Զուր են պաշտում Ինձ, քանի որ ուսուցանում են պատվիրաններ, որոնք մարդիկ են հորինել» (Մարկոս 7.7): Նրանց մարդկային ուսմունքները, մարդկային պատվիրանները «այս աշխարհից» են (Հովհաննես 8.23) և, ինչպես Հիսուսն այն ժամանակ ասաց. «Ես այս աշխարհից չեմ» (Հովհաննես 8.23): Շատ վատ էր, որ այդ մարդիկ ինքնախաբեության մեջ էին։ Ողբերգությունն ավելի խորացավ, որովհետև նրանք մոլորության մեջ գցեցին նաև ուրիշներին, թեև, որ բավական հետաքրքիր է, Հովհաննեսը գրում է, որ այս համարներում ներկայացված խոսակցության արդյունքում «շատերը հավատացին Նրան» (Հովհաննես 8․30):

Այսպիսով, չնայած վատ առաջնորդությանը, շատ հրեաներ կարողացան հաղթահարել այդ արգելքներն ու անձամբ հասկանալ, թե Ով է Հիսուսն իրականում:

`Ի՞նչ դասեր եք քաղում կրոնական առաջնորդների հետ Հիսուսի խոսակցությունից։ Ինչպե՞ս կարող ենք լինել «վերևից» և ոչ թե «ներքևից», և ինչպե՞ս կարող ենք հասկանալ տարբերությունը:`