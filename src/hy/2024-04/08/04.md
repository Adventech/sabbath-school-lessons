---
title:  Հիսուսի մասին հինկտակարանյան մարգարեությունները. մաս 1
date:  19/11/2024
---

Իր ինքնության մասին կրոնական առաջնորդների հետ քննարկման ժամանակ Հիսուսը հաստատեց Աստվածաշնչի արժանահավատությունը: Առաջին հայացքից թվում է, թե դրա անհրաժեշտությունը չկար, քանի որ կրոնական առաջնորդները հավատում էին Աստվածաշնչին: Այնուհանդերձ, նույնիսկ նրանց հետ Հիսուսը շեշտում էր Գրքի արժանահավատությունը, որ ցույց տա, թե Ով է Ինքը, անկախ նրանից, թե որքան կարծրասիրտ են նրանք և որքանով են փորձում հակազդել այդ զորեղ համոզմունքին:

Մինչդեռ, Հովհաննեսը Հին Կտակարանից բազմաթիվ ուղղակի մեջբերումներ ու ակնարկներ է արձանագրում, որոնք բացահայտում են, որ Հիսուսը Մեսիայի վերաբերյալ Հին Կտակարանի խոստման իրականացումն է:

`Ի՞նչ կապ եք գտնում Նոր և Հին Կտակարանների հետևյալ համարների միջև: Այսինքն՝ ինչպե՞ս է Նոր Կտակարանն օգտագործում այս համարները Հիսուսի մասին վկայելու համար:`

`Հովհաննես 1․23, Եսայի 40․3`

`Հովհաննես 2․16, 17, Սաղմոսներ 69․9`

`Հովհաննես 7․38, Երեմիա 2․13`

`Հովհաննես 19․36, Թվեր 9․12`

Ոչ միայն Հովհաննեսը, այլև Պետրոսը, Պողոսը, Մատթեոսը, Մարկոսը, Ղուկասը և Նոր Կտակարանի բոլոր գրողները Սուրբ Հոգու ներշնչմամբ բազմիցս ընդգծում են, թե ինչպես Հիսուս Նազովրեցու կյանքը, մահը, հարությունը և Աստծո աթոռին նստելը Հին Կտակարանի մարգարեությունների կատարումն են:

Եվ թեև Հիսուսն աշակերտների միտքը շարունակաբար ուղղում էր դեպի Սուրբ Գրությունները, որոնք կանխասում էին Նրա ծառայությունը, աշակերտները ե՞րբ հասկացան վերջապես, որ դրանք խոսում են Հիսուսի մասին: Միայն այն բանից հետո, երբ Նա մահացավ, հարություն առավ և ապա հայտնվեց նրանց, նրանք վերջապես հասկացան դա: «Երբ Նա մեռելներից հարություն առավ, Նրա աշակերտները հիշեցին, որ սրա մասին էր խոսում, և հավատացին Սուրբ Գրքին և Հիսուսի ասած խոսքին» (Հովհաննես 2․22, տե՛ս նաև Հովհաննես 20․9)։