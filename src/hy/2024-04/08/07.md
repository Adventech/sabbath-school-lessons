---
title:  Հետագա ուսումնասիրության համար
date:  22/11/2024
---

Կարդացե՛ք Էլեն Ուայթի «Դարերի փափագը» գրքի «Ձեր սրտերը թող չխռովվեն» գլուխը (էջ 662–680)։

«Ճշմարտության ոսկե գանձերը վստահված էր հրեա ժողովրդին։ Հրեական կենսակերպը որ կրում էր երկնքի կնիքը, հիմնել է Ինքը՝ Քրիստոսը: Տիպարների և խորհրդանիշների մեջ քողարկված էին փրկագնման մեծ ճշմարտությունները: Սակայն, երբ Քրիստոսը եկավ, հրեաները չճանաչեցին Նրան, Ում մատնանշում էին այդ բոլոր խորհրդանիշները: Նրանք իրենց ձեռքում ունեին Աստծո Խոսքը, սակայն սերնդեսերունդ փոխանցվող ավանդությունները և Սուրբ Գրքերի մարդկային մեկնաբանությունը, նրանցից թաքցրեց ճշմարտությունը, ինչպես այն Հիսուսում է: Սուրբ գրությունների հոգևոր նշանակությունը կորավ։ Ամբողջ գիտելիքի գանձատունը հասանելի էր նրանց, սակայն նրանք չհասկացան:

Աստված մարդկանցից չի թաքցնում Իր ճշմարտությունը: Իրենց գործելակերպով նրանք դա անհասկանալի են դարձնում իրենց համար: Քրիստոսը հրեա ժողովրդին բազմաթիվ վկայություններ տվեց, որ Ինքը Մեսիան է, սակայն Նրա ուսմունքը վճռական փոփոխություն էր պահանջում նրանց կյանքում: Նրանք տեսան, որ եթե ընդունեն Քրիստոսին, պետք է հրաժարվեն իրենց նվիրական սովորություններից ու ավանդույթներից, իրենց եսասիրական, ամբարիշտ գործելակերպից: Անփոփոխ, հավիտենական ճշմարտությունը ձեռք բերելու համար զոհաբերություն էր անհրաժեշտ: Ուստի, նրանք չընդունեցին կարևոր վկայությունը, որ Աստված կարող էր տալ Քրիստոսի հանդեպ հավատ ձևավորելու համար: Նրանք ասում էին, որ հավատում են Հին Կտակարանի գրքերին, սակայն հրաժարվում էին ընդունել վկայությունը` Քրիստոսի կյանքի և բնավորության վերաբերյալ: Նրանք վախենում էին, որ հանկարծ դարձի կգան և ստիպված կլինեն հրաժարվել իրենց կանխակալ կարծիքներից: Ավետարանի գանձը՝ Ճանապարհը, Ճշմարտությունը և Կյանքը, իրենց մեջ էր, բայց նրանք մերժեցին Երկնքի շնորհած մեծագույն պարգևը» (Է․ Ուայթ, Քրիստոսի տեսանելի դասերը, էջ 105)։

**Հարցեր քննարկման համար**

`Ինչպե՞ս են Հիսուսի կյանքում իրագործված մարգարեությունները հավատ կերտում։`

`Որո՞նք են երեք կամ չորս հիմնական խոչընդոտները, որ խանգարեցին կրոնական առաջնորդներին՝ Հիսուսին հավատալու ճանապարհին։ Ինչպե՞ս են այդ նույն սկզբունքները դրսևորվում նաև այսօր։`

`Իսկ ինչի՞ վրա է հիմնված ձեր վստահությունը: Ըստ ձեզ` ի՞նչ քայլեր կարող են ամրացնել ձեր հավատը:`

`Երկուշաբթի օրվա ուսումնասիրության վերջում տրված ձեր պատասխանը ի՞նչ է սովորեցնում Աստվածաշնչի հեղինակության մասին, և ինչո՞ւ դուք պետք է մերժեք այն ամենը, ինչը կասկածի տակ է դնում դրա անքննելի ու կատարյալ արժանահավատությունը:`