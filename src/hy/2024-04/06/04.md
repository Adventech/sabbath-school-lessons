---
title:  Ընդունում և մերժում
date:  05/11/2024
---

Դաս 2-ում անդրադարձանք հինգ հազար մարդու կերակրելու պատմությանը, որը տեղ է գտել Հովհաննես 6-րդ գլխում, սակայն այն չէր ներառում այդ պատմության վերջին մասը, որն ուսումնասիրվում է այստեղ:

`Կարդացե՛ք Հովհաննես 6.51–71 համարները: Ի՞նչ ասաց Հիսուսը, որ մարդիկ չէին ցանկանում ընդունել։`

Հենց նոր հրաշքով կերակրվելով Հիսուսի կողմից` ժողովուրդը պատրաստ էր Նրան թագավոր դարձնել (Հովհաննես 6.1–15): Սակայն ավելի ուշ Կափառնայումի ժողովարանում նրանց հետ խոսելիս Նա մեկնում է հրաշքի հոգևոր նշանակությունն՝ ասելով. «Ես եմ կյանքի հացը» (Հովհաննես 6.35): Նա ավելի մանրամասն բացատրում է, որ այդ հացն Իր մարմինն է, որը տալու է աշխարհի կյանքի համար (Հովհաննես 6.51):

Այս խոսքը բացեց բազմության աչքերը այն փաստի վերաբերյալ, որ Հիսուսը չի լինելու իրենց երկրային թագավորը: Նա չէր համապատասխանում երկրային մտածողության ստեղծած օրինակին։ Նրանք չցանկացան դարձի գալ, ինչը կվերափոխեր նրանց մտածելակերպը, որ կարողանան ճանաչել ու ընդունել Հիսուսին որպես Մեսիա: Այդ ժամանակ Նրա աշակերտներից շատերը հետ քաշվեցին Նրանից (Հովհաննես 6.66):

Մարդկային առումով դա պետք է որ ծանր լիներ Հիսուսի համար։ Ամբոխի հավանությունը հաճելի է։ Ո՞վ չի ցանկանում, որ իրեն հավանության արժանացնեն։ Սակայն տեսնել, որ շատ մարդիկ հետ են քաշվում ձեզանից և կասկածի տակ դնում ձեր սկզբունքները, բնականաբար, նաև հուսահատեցնող է: Տեսնելով, որ շատերն են հեռանում, Հիսուսը հարցնում է իր մտերիմ շրջապատին՝ տասներկուսին, արդյո՞ք նրանք էլ կամենում են հեռանալ:

Սա այն ժամանակ է, երբ Պետրոսն անում է իր զարմանալի խոստովանությունը՝ ևս մեկ վկայություն, թե ի՛նչ ունի Հիսուսը, և թե Ո՛վ է Նա: «Դու հավիտենական կյանքի խոսքեր ունես։ Եվ մենք հավատացինք ու ճանաչեցինք, որ Դու ես Քրիստոսը՝ կենդանի Աստծու Որդին» (Հովհաննես 6․68, 69)։

Աշակերտները մի քանի տարի Հիսուսի հետ էին, ճանապարհորդում էին Նրա հետ, տեսնում Նրա հրաշքները, լսում Նրա քարոզները: Նրանք կյանքի փորձից գիտեին, որ Նրա հետ համեմատելի ոչ ոք չկա: Նրանց մեջ հաստատվեց այն համոզմունքը, որ, որքան էլ անսովոր լինեն որոշ իրավիճակներ, այս մարդը Մեսիան է, անկախ նրանից, թե նրանք դեռևս ճի՞շտ են հասկանում Նրա ապագա նպատակը: Միայն Նրա մահից ու հարությունից հետո նրանք սկսեցին հասկանալ, թե ինչու էր եկել Հիսուսը:

`Ի՞նչ կարող ենք սովորել այս պատմությունից այն մասին, որ մեծամասնությունը սովորաբար սխալվում է: Ինչո՞ւ մենք պետք է հիշենք դա, հատկապես մեր հավատի այն կողմերը, որոնք հանրաճանաչ չեն մեծամասնության, նույնիսկ քրիստոնյաներից շատերի համար:`