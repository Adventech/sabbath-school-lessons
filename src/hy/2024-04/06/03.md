---
title:  Մեսիայի նոր ընկալումը
date:  04/11/2024
---

`Կարդացե՛ք Հովհաննես 1.32–36 համարները: Ի՞նչ է  վկայում Հովհաննես Մկրտիչը Հիսուսի մասին։ Ի՞նչ նշանակություն ունի դա անձամբ ձեզ համար։`

Հրեաները փնտրում էին մի մեսիայի, ով իրենց կազատագրեր Հռոմի իշխանությունից: Երկար ժամանակ բռնաճնշումների տակ գտնվելով՝ հրեաները հավատում էին, որ Մեսիան ոչ միայն կործանելու է Հռոմը, այլև հաստատելու է իրենց որպես մեծ և հզոր ազգ։ Այնուամենայնիվ, Հովհաննեսի խոսքերը, որ Հիսուսին «Աստծո Գառ» անվանեց, թեև ուղղակիորեն մատնանշում էին Նրա քավիչ զոհաբերությունը, հավանաբար, սխալ էին հասկացվում մարդկանց մեծամասնության կողմից: Նրանք, հավանաբար, ընդհանրապես չգիտեին, թե ինչի մասին է նա խոսում։

Այդպիսով, Հովհաննեսն իր Ավետարանով ցանկանում էր փոխել Մեսիայի վերաբերյալ նրանց ըմբռնումը, որպեսզի նրանք կարողանան Հիսուսի մեջ ճանաչել եկող Թագավորի վերաբերյալ մարգարեությունների կատարումը, և թե ինչ է Նա անելու: Նա գալու էր ոչ թե որպես քաղաքական ու ռազմական առաջնորդ, այլ Իրեն որպես զոհ մատուցելու աշխարհի մեղքերի համար: Դա էր Նրա նպատակը: Միայն դրանից հետո, երբ ամեն ինչ ավարտվի, կհաստատվի վերջնական Թագավորությունը (տե՛ս Դանիել 7.18):

«Երբ Հիսուսի մկրտության ժամանակ Հովհաննեսը ցույց տվեց Նրան՝ որպես Աստծո Գառի, նոր լույս սփռվեց Մեսիայի ծառայության վրա: Մարգարեն հիշեց Եսայի մարգարեի խոսքերը. «․․․ ինչպես մի գառ, որ մորթվելու է տարվում» (Եսայի 53․7) (Է․ Ուայթ, Դարերի փափագը, էջ 136)։

Հովհաննես 1.31 համարում Հովհաննես Մկրտիչն ասում է․ «Ես չէի ճանաչում Նրան»: Այդ դեպքում ինչպե՞ս Հովհաննեսը ճանաչեց Հիսուսին որպես Մեսիա: Պատասխանն այն է, որ Տերը, Ով ուղարկեց Հովհաննեսին, նախապես ասել էր նրան. «Ում վրա տեսնես, որ Հոգին իջնում է ու մնում, Նա՛ է Սուրբ Հոգով մկրտողը»։ Ու ես տեսա և վկայեցի, թե՝ «Սա է Աստծու Որդին» (Հովհաննես 1․33, 34): Այլ խոսքերով, Աստված Հովհաննեսին հայտնեց, որ Հիսուսը Մեսիան է:

«Քրիստոսը Աստծու զորությունն ու Աստծու իմաստությունն է» (Ա Կորնթացիներին 1.24): Հիսուսի մասին` որպես Քրիստոս, իմացությունը գալիս է Աստծուց՝ Նրա Հոգու համոզիչ զորությամբ: Այս թեման հաճախակի է հայտնվում Հովհաննեսի ավետարանում: Փրկությունը չի բխում աշխարհիկ փիլիսոփայությունից, գիտությունից կամ բարձրագույն կրթությունից: Այն միայն Աստծուց է հասնում սրտին, որը հանձնվել է Նրան հավատով և հնազանդվել Հիսուսին:

`Ինչպե՞ս կարող էինք իմանալ ճշմարտությունը Հիսուսի մասին՝ որպես մեր քավության Զոհ, եթե այն չհայտնվեր մեզ: Այդ դեպքում ինչո՞ւ է այդքան կարևոր Աստվածաշունչն իմանալը, և թե ինչ է սովորեցնում այն Հիսուսի մասին:`