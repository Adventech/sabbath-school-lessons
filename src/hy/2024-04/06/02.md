---
title:  Հոգու խոնարհություն. Հովհաննես Մկրտիչը կրկին վկայում է
date:  03/11/2024
---

Դաս 2-ում նկարագրվում էր, թե ինչպես Հովհաննես Մկրտչի վկայությունը Հիսուսի մոտ բերեց առաջին աշակերտներին՝ Անդրեասին, Հովհաննեսին, Պետրոսին, Փիլիպպոսին ու Նաթանայելին: Կարելի էր ակնկալել, որ Մկրտիչը, իր վկայությունը տալով, կլքի ասպարեզը։ Սակայն նա մի քանի անգամ կրկին հայտնվում է Հովհաննեսի ավետարանում:

`Կարդացե՛ք Հովհաննես 3.25–36 համարները: Ինչպե՞ս է Հովհաննես Մկրտիչն իրեն համեմատում Հիսուսի հետ:`

Հովհաննես Մկրտչի աշակերտների և անանուն հրեայի միջև մաքրության վերաբերյալ վեճ ծագեց, որը, հավանաբար, մկրտության արդյունավետության հարց էր (համեմատե՛ք Մարկոս 1․4, 5 համարների հետ)։ Հետաքրքիր է, որ երբ նրա աշակերտները գալիս են Հովհաննեսի մոտ, անկասկած, հարցը լուծելու համար, նրանք խոսում են Հիսուսի մասին՝ ասելով. «․․․Նա մկրտում է, և ամենքը Նրա մոտ են գալիս» (Հովհաննես 3․26)։ Դժվար չէ կարդալ տողերի արանքում. նրանց բարկացնում է Հիսուսի հեղինակությունն ու ազդեցությունը, նախանձախնդիր են իրենց վարդապետի համար, անհանգստացած են նաև իրենց կարգավիճակի համար:

Հովհաննեսի համար շատ հեշտ կլիներ անձնատուր լինել նախանձին, սակայն նա դա չի անում, որովհետև գիտի, թե որն էր իր առաքելությունը: Փոխարենը, նա իր աշակերտներին հիշեցնում է, որ երբեք չի հայտարարել, որ ինքը Քրիստոսն է։ Ընդհակառակը, նա եկել է մատնացույց անելու Նրան, Նրա համար ճանապարհ հարթելու, Նրա մասին վկայելու (Հովհաննես 1.6–8):

Օգտագործելով հարսանիքի օրինակը՝ նա իրեն անվանում է փեսայի ընկեր, որտեղ փեսան Ինքը՝ Հիսուսն է։ Հարսն Աստծո ժողովուրդն է (համեմատե՛ք Ովսեե 2.16–23, Եսայի 62.1–5 համարների հետ): Այնուհետև այն խոսքերով, որոնք ցույց են տալիս Հովհաննեսի իսկական մեծությունը, նա ասում է. «Նրան պետք է աճել, և ինձ` փոքրանալ» (Հովհաննես 3.30):

Հովհաննես 3.31–36 համարները շարունակում են համեմատությունը Հիսուսի և Հովհաննեսի միջև՝ ցույց տալով Մեսիայի գերազանցությունը Նրա նախակարապետի նկատմամբ: Հովհաննեսի վկայությունն ուղղված է դեպի Հիսուսը, որով վկայության գաղափարը կրկին ընդգծվում է: Նրանք, ովքեր ստանում են այդ վկայությունը և հավատում են Հիսուսին, ունեն հավիտենական կյանք: Նրանք, ովքեր չեն ընդունում Նրան, մնում են Աստծո բարկության ներքո: Տեքստը սա է ասում։ Աստված սիրում է աշխարհը և ուղարկեց Իր Որդուն` այն փրկելու համար (Հովհաննես 3․16, 17): Իսկ նրանք, ովքեր կհրաժարվեն առաջարկվող պարգևից, ստիպված կլինեն կրել իրենց մեղքի պատիժը՝ հավիտենական մահը:

`Ինչպե՞ս կարող ենք սովորել խոնարհության դասը թե՛ Աստծո և թե՛ մարդկանց առաջ: Ի՞նչ կարող ենք սովորել Հովհաննեսի օրինակից հոգու խոնարհության մասին:`