---
title:  Հոր վկայությունը
date:  06/11/2024
---

Հովհաննեսի ավետարանի սկզբում խոսվում է Խոսքի (լոգոս)՝ Աստծո՝ այսինքն Հայր Աստծո մոտ լինելու մասին (Հովհաննես 1․1): Երբ Խոսքը մարմին դարձավ, Հոգին վկայեց Հիսուսի մասին՝ իջնելով Նրա վրա Նրա մկրտության ժամանակ (Հովհաննես 1.32–34): Սակայն Հայրը Հիսուսի մասին վկայում է նաև Նրա երկրային ծառայության ընթացքում:

`Կարդացե՛ք Հովհաննես 5.36–38 համարները: Ի՞նչ է ասում Հիսուսը Հոր մասին:`

Հիսուսը Հորն է վերագրում Իր կատարած գործերն ու հրաշքները: Նա շատ պարզ ասում է, որ Հայրն է ուղարկել Իրեն ու նաև վկայել Իր մասին:

`Կարդացե՛ք Մատթեոս 3.17, Մատթեոս 17.5, Մարկոս 1.1l և Ղուկաս 3.22 համարները (տե՛ս նաև Բ Պետրոս 1.17, 18 համարները): Ի՞նչ է ասում Հայրը Հիսուսի մասին։`

Հիսուսի մկրտության ժամանակ Հայրը և Հոգին միացան Որդուն՝ նշելու այդ կարևոր իրադարձությունը՝ Հիսուսի ծառայության սկիզբը: Հայրը նշում է, որ Հիսուսն Իր սիրելի Որդին է, որին Ինքը հավանել է: Սակայն Քրիստոսի ծառայության վճռորոշ պահին Հայրը կրկին խոսում է. այս անգամ, ինչպես գրված է Հովհաննեսի ավետարանում:

Այդ ծառայության վերջին օրերին ամեն ինչ իր գագաթնակետին էր մոտենում։ Կրոնական առաջնորդները, չկարողանալով Նրան կանգնեցնել (տե՛ս Հովհաննես 12.19), ցանկանում էին, որ Նա մահանա։ Այժմ առավել, քան երբևէ: Մարդիկ խռնվում էին Նրա շուրջը, հատկապես, երբ ավելի ու ավելի շատ մարդիկ սկսեցին հետևել Հիսուսին՝ լսելով նրանց վկայությունը, ովքեր ականատես էին եղել, թե ինչպես է Նա Ղազարոսին հարություն տվել մեռելներից (Հովհաննես 12․17, 18): Նույնիսկ հույները, որ այնտեղ էին տոնի կապակցությամբ, ցանկանում էին տեսնել Հիսուսին:

Այդ պահին, ի պատասխան Հովհաննես 12.28 համարում Հիսուսի «Հա՛յր, փառավորի՛ր Քո անունը» խոսքերին, Հայրը կրկին երկնքից խոսում է. «Փառավորեցի և դարձյալ կփառավորեմ» (Հովհաննես 12․28):

Ինչպես արդեն տեսանք, Հիսուսի փառքի ժամը խաչն է։ Այդպիսով, Հիսուսի մասին Հոր վկայությունը ցույց է տալիս Աստծո Գառի մեծ զոհաբերությունն աշխարհի մեղքերի համար: Դա Նրա երկրային ծառայության գագաթնակետն է: Նրա մահը մեզ համար վճարեց մեր բոլոր մեղքերի ամբողջ պատիժը, և Նրա հանդեպ հավատով երբեք ստիպված չենք լինի կրելու այդ պատիժը: