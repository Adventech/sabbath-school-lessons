---
title:  Հետագա ուսումնասիրության համար
date:  08/11/2024
---

Կարդացե՛ք Էլեն Ուայթի «Դարերի փափագը» գրքի «Ճգնաժամ Գալիլեայում» (էջ 383–394) և «Արտաքին գավիթում» գլուխները (էջ 621–626)։

«Ո՞ւմ մոտ գնանք»: Իսրայելի վարդապետները ձևամոլության ստրուկներ էին: Փարիսեցիներն ու սադուկեցիները մշտական վեճի մեջ էին: Լքել Հիսուսին՝ կնշանակեր միանալ ծեսերի ու արարողությունների մոլի կողմնակից և գոռոզ մարդկանց, ովքեր միայն իրենց փառքն էին որոնում: Քրիստոսին ընդունելուց հետո աշակերտներն ավելի շատ խաղաղություն և ուրախություն էին գտել, քան իրենց ողջ անցյալ կյանքում: Ինչպե՞ս կարող էին վերադառնալ նրանց մոտ, ովքեր արհամարհել ու հալածել էին մեղավորների Բարեկամին: Նրանք երկար էին սպասել Մեսիային, հիմա Նա եկել էր, և իրենք չէին հեռանա Նրանից, որպեսզի գնան նրանց մոտ, ովքեր ուզում են վերջ տալ Նրա կյանքին և հալածում են իրենց՝ Նրա հետևորդները դառնալու պատճառով:

«Ո՞ւմ մոտ գնանք»: Քրիստոսի ուսմունքից, Նրա սիրո և ողորմության դասերից նրանք չէին հեռանա դեպի անհավատության խավարն ու աշխարհի ամբարշտությունը: Մինչ շատերը, որ ականատես էին եղել Նրա հրաշքներին, լքեցին Փրկչին, Պետրոսն արտահայտեց աշակերտների հավատը. «Դու ես Քրիստոսը»: Միտքն անգամ, որ կարող էին կորցնել իրենց հոգիների խարիսխը, սարսափ ու ցավ էր պատճառում նրանց: Զրկվել Փրկչից՝ կնշանակեր հայտնվել խավար ու կատաղած ծովի ալիքների մեջ» (Է․ Ուայթ, Դարերի փափագը, էջ 393):

**Հարցեր քննարկման համար**

`Դասարանում քննարկեք այն բարդ հարցը, թե ինչու որոշ մարդիկ, երբ ապացույցներ են ստանում Հիսուսի որպես Մեսիայի և քրիստոնեության ճշմարիտ լինելու մասին, ուրախությամբ ընդունում են, իսկ ինչու մյուսները նույն ապացույցների դեպքում մերժում են այն:`

`Ի՞նչ ավելի կարևոր ճշմարտություն կա, քան այն, որ Հիսուս Քրիստոսը մահացել է մեր մեղքերի համար: Ինչպե՞ս հասանք այս կարևոր ճշմարտության գիտությանը: Գիտությա՞մբ, բնական օրենքով, բնական աստվածաբանությա՞մբ, տրամաբանությա՞մբ, բանականությա՞մբ: Թեև այս ամենն իրականում կարող են մեզ առաջնորդել, որ հավատանք Արարիչ Աստծուն, Սկզբնապատճառին, Անպատճառ Պառճառին, ինչ էլ լինի, ոչ մի գիտակարգ, ինքնին կամ բոլորը միասին, չի կարող մեզ սովորեցնել ամենակարևոր ճշմարտությունը, որը մենք պետք է իմանանք․ Քրիստոսը մահացավ մեր մեղքերի համար: Ի՞նչ պետք է սովորեցնի այս փաստը, թե հավատի հարցերում որքան կարևոր է Աստվածաշունչը դարձնել մեր միակ ու վերջնական հեղինակությունը, որ բոլոր գիտակարգերը, նույնիսկ սկզբունքորեն, չեն կարող մեզ առաջնորդել դեպի այն մեկ գիտությունը, որը մենք իսկապես պետք է իմանանք:`

`Ինչո՞ւ է սեփական հավատի համար այդքան կարևոր, որ պատմենք այն, ինչ Աստված արել է մեր կյանքում:`