---
title:  Սուրբ Գիրքը և Ճշմարտությունը
date:  05/12/2024
---

Ավետարանի ողջ ընթացքում Սուրբ Գիրքը կարևոր դեր ունի։ Այն մեզ պատմում է Նրա մասին, Ով ճանապարհը, ճշմարտությունն ու Կյանքն է: Ավետարանի, ինչպես նաև Աստվածաշնչի՝ Հին և Նոր Կտակարանների միջոցով, Սուրբ Գիրքն առանցքային դեր է խաղում ճշմարտությունը բացահայտելու գործում: Սա հատկապես ճիշտ է, երբ խոսքը վերաբերում է մեզ ուսուցանելուն, թե Ով է Հիսուսը և ինչո՞ւ եկավ։

`Կարդացե՛ք Հովհաննես 5.38–40 համարները: Ի՞նչ է ասում Հիսուսը Սուրբ Գրքի մասին:`

Հիսուսը և Նրա աշակերտները բազմիցս վկայակոչում էին Սուրբ Գիրքը, որպեսզի հաստատեն, որ Նա Մեսիան է: Քրիստոսն ասաց. «Եթե դուք Մովսեսին հավատայիք, Ինձ էլ կհավատայիք, քանի որ նա Իմ մասին է գրել։ Բայց եթե նրա գրածներին չեք հավատում, Իմ խոսքերին ինչպե՞ս պիտի հավատաք» (Հովհաննես 5․46, 47):

`Կարդացե՛ք Ղուկաս 24․27 համարը։ Ինչո՞ւ է կարևոր, որ Իր ծառայության նշանակությունը բացատրելու համար Հիսուսը նախ մատնանշեց Սուրբ Գիրքը:`

Մեկ այլ տեղ, Ելք գրքից մեջբերում անելիս Քրիստոսն ասաց․ «․․․չե՞ք կարդացել Աստծու կողմից ձեզ ասվածը» (Մատթեոս 22․31)։ Զաքարիան հղում արեց Աստծո խոստումներին՝ «․․․ինչպես որ դարեր առաջ Իր սուրբ մարգարեների բերանով ասել էր» (Ղուկաս 1.70): Պենտեկոստեի օրն իր քարոզում Պետրոսն ասաց. «․․․պետք է իրականանար գրվածը, որ Սուրբ Հոգին Դավթի բերանով նախապես ասել էր» (Գործք Առաքելոց 1․16):

Աստվածաշունչը դասագիրք չէ գիտության մասին: Այն չի բացատրում, թե ինչպես կարելի է ճեղքել ատոմը կամ կատարել ուղեղի վիրահատություն: Բայց այն ավելի նշանակալի բան է անում: Այն ապահովում է այն համատեքստը, որի շրջանակում մեր տիեզերքն իմաստ ունի: Դա բանալին է, որը բացում է դուռը, լույսը, որը հնարավոր է դարձնում տեսնել: Առանց դրա մենք մթության մեջ կհայտնվեինք և ոչինչ չէինք իմանա Աստծո գոյության, տիեզերքում Նրա դերի, մեր ծագման, կյանքի իմաստի և ապագայի մասին:

`Ի՞նչ ճշմարտություններ է ուսուցանում Աստվածաշունչը, որ գիտությունը, նույնիսկ տեսականորեն, երբեք չի կարող սովորեցնել:`