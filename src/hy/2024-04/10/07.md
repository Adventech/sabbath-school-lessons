---
title:  Հետագա ուսումնասիրության համար
date:  06/12/2024
---

Կարդացե՛ք Էլեն Ուայթի «Դարերի փափագը» գրքի «Կյանքի լույսը» գլուխը (էջ 463–475) և Էդվարդ Է․ Զինկեի «Երկրորդ գալուստի արժանահավատությունը» (էջ 23–36)։

«Հիսուսը դարձյալ խոսեց նրանց հետ և ասաց. «Ես եմ աշխարհի լույսը, ով որ Իմ հետևից գա, նա խավարում չի գնա, այլ կյանքի լույսը կընդունի»։

Հիսուսն այս խոսքերն ասաց տաճարի այն բակում, որը հատկապես կապված էր Տաղավարահարաց տոնի ծառայությունների հետ: Բակի կենտրոնում վեր էին խոյանում երկու բարձր սյուներ, որոնց վրա խոշոր աշտանակներ էին դրված: Երեկոյան զոհաբերությունից հետո վառվում էին բոլոր ճրագակալները՝ իրենց լույսը սփռելով ամբողջ Երուսաղեմի վրա: Այս արարողությունը կատարվում էր ի հիշատակ կրակե այն սյան, որն անապատում առաջնորդում էր Իսրայելին, ինչպես նաև մատնանշում Մեսիայի գալուստը: Երեկոյան, երբ ջահերը վառվում էին, տաճարի բակը վերածվում էր ցնծության տեսարանի:

․․․Լուսավորելով Երուսաղեմը՝ ժողովուրդն իր հույսն էր արտահայտում Մեսիայի գալստյան վերաբերյալ, Ով պիտի Իր լույսը սփռեր Իսրայելի վրա: Բայց Հիսուսի համար այս տեսարանն ավելի խոր նշանակություն ուներ: Ինչպես տաճարի ջահերն էին լուսավորում շրջակայքը, այնպես էլ Քրիստոսը՝ հոգևոր լույսի աղբյուրը, լուսավորում է խավարի մեջ գտնվող աշխարհը: Այդ խորհրդանիշը, սակայն, կատարյալ չէր: Վիթխարի լուսատուն, որ Նրա սեփական ձեռքերն էին տեղավորել երկնքում, ավելի լավ էր ներկայացնում Նրա առաքելության փառքը:

Առավոտ էր: Արեգակը հենց նոր էր ծագել Ձիթենյաց սարի վրա, և նրա ճառագայթները շլացուցիչ պայծառությամբ ընկել էին մարմարե պալատների վրա՝ լուսավորելով տաճարի ոսկեզօծ պատերը, երբ Հիսուսը, ցույց տալով այդ պատկերն, ասաց. «Ես եմ աշխարհի լույսը» (Է․ Ուայթ, Դարերի փափագը, էջ 463, 464):

**Հարցեր քննարկման համար**

`Դասարանում ներկայացրե՛ք հինգշաբթի օրվա վերջին հարցի ձեր պատասխանը: Աստվածաշնչում ուսուցանվող ի՞նչ կարևոր ճշմարտություններ երբեք, նույնիսկ սկզբունքորեն, չենք կարող քաղել գիտությունից։ Օրինակ՝ խաչի, հարության, երկրորդ գալուստին վերաբերող ճշմարտությունները։ Ուրիշ ի՞նչ կարևոր աստվածաշնչյան ճշմարտություններ են բացահայտվում, որոնց մասին այլ դեպքում երբեք չէինք իմանա:`

`Խորհե՛ք Արուսյակի անկման մասին՝ կատարյալ էակի, որն այդքան շատ ինտելեկտուալ գիտելիքներ ուներ Աստծո և այն մասին, թե ինչպիսին է Աստված: Եվ նույնիսկ այդ ամենով հանդերձ` նա ապստամբեց Նրա դեմ։ Ի՞նչ է սա ասում ազատ կամքի իրականության մասին, նույն ազատ կամքի, որը մենք ունենք, և ինչո՞ւ ամեն պահի պետք է որոշենք այդ կամքն Աստծուն հանձնել:`