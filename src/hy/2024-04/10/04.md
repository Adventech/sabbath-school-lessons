---
title:  «Ես եմ ճանապարհը, ճշմարտությունն ու կյանքը»
date:  03/12/2024
---

`Կարդացե՛ք Հովհաննես 14․5, 6 համարները։ Ի՞նչ հարցրեց Թովմասը Հիսուսի գնալիք ճանապարհի մասին։ Ինչպե՞ս արձագանքեց Հիսուսը։`

Թովմասի հարցը բավական տրամաբանական է թվում։ Եթե չգիտես, թե ուր է գնում ինչ-որ մեկը, ինչպե՞ս կարող ես իմանալ այդ մարդուն հետևելու ճանապարհը: Հիսուսը շրջանցում է հարցը՝ նշելով, որ Ինքն է ճանապարհը: Ճանապարհ դեպի ո՞ւր: Ճանապարհ դեպի Հայրը։ Նախաբանում (Հովհաննես 1.1–18) ընդգծվում է Խոսքի (լոգոս), Հիսուս Քրիստոսի և Հոր մտերիմ կապը։

Հովհաննես 1.18 համարում ասվում է, որ միածին (միակ, եզակի) Աստվածը Նա է, Ով հայտնում է Հոր մասին: Այս տեքստում հայտնել բառը հունարեն exēgeomai (էգզեգեո՛մայ) բայն է, որը նշանակում է բացատրել, մեկնաբանել, բացահայտել, ցուցադրել: Այստեղից մենք ստանում ենք exegesis (էքսեգեզա բառը, որ նշանակում է տեքստի մանրազնին և ուշադիր ուսումնասիրություն՝ այն բացատրելու կամ մեկնաբանելու նպատակով, այսինքն` վեր հանել իմաստը։ Այսպիսով, Հիսուս Քրիստոսը կամուրջն է դեպի Հայրը, Նա, Ով ընկած աշխարհին բացահայտում է Հորը: Ուստի, Նա է դեպի Հայրը տանող ճանապարհը կամ ուղին: Առանց Նրա մենք սահմանափակված ենք մեր հասկացողության մեջ։

`Կարդացե՛ք Հովհաննես 14.7–11 համարները: Ինչպե՞ս Հիսուսը պարզաբանեց Փիլիպպոսի թյուրըմբռնումը։`

Փիլիպպոսը խնդրեց ցույց տալ Հորը։ Սակայն ոչ մի մեղավոր մարդ չի կարող տեսնել Հորը և ապրել (համեմատե՛ք Ելք 33․17–34․9, Հովհաննես 1․18): Հիսուսը հանդիմանում է հասկացողության բացակայությունը և նշում, որ Իրեն տեսնողը Հորն է տեսել (Հովհաննես 14․9): Ուստի, պարզ է, որ Հիսուսն է ճանապարհը դեպի Աստված: Առանց Նրա ճանապարհը մութ է ու անորոշ: Նա այն լույսն է, որը լուսավորում է դեպի Աստված տանող ճանապարհը:

Հիսուսը միմյանց է կապում երեք բառ՝ ճանապարհ, ճշմարտություն և կյանք: Ճանապարհ բառը կիրառվում է միայն Հովհաննես 1.23 համարում՝ Հովհաննես Մկրտչի կողմից Հիսուսի համար ճանապարհ պատրաստելու հետ կապված, և այստեղ կիրառվում է Հովհաննես 14.6 համարում: Իսկ ճշմարտություն և կյանք բառերն Ավետարանի հիմնական թեմաներն են: Չորեքշաբթի և հինգշաբթի օրերի ուսումնասիրությունը կկենտրոնանա ճշմարտություն հասկացության վրա, որը կարևորագույն թեմա է հատկապես մի աշխարհում, որտեղ ճշմարտության գաղափարը կասկածի տակ է դրվում:

`Ինչո՞ւ է այդքան մխիթարական գիտակցելը, որ Հիսուսը լավագույն հայտնությունն է, որի շնորհիվ կիմանանք, թե ինչպիսին է Հայր Աստվածը:`