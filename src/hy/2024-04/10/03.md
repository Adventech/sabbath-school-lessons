---
title:  «Դարձյալ կգամ»
date:  02/12/2024
---

`Կարդացե՛ք Հովհաննես 14.1–3 համարները: Ի՞նչ համատեքստում է Հիսուսն ասում այս խոսքերը։`

Հովհաննես 13-րդ գլխի վերջում Հիսուսն ասում է, որ գնում է (Հովհաննես 13.33): Հիսուսի ասածը Պետրոսի մեջ հարց է առաջացնում, թե ուր է Նա գնում (Հովհաննես 13.36): Աշակերտները չեն հասկանում, որ Հիսուսը խոսում է Իր մահվան, հարության ու համբարձման մասին: Պետրոսն ասում է, որ պատրաստ է կյանքը տալ Նրա համար (Հովհաննես 13․37): Սա այն ժամանակն է, երբ Հիսուսը կանխասում է Պետրոսի՝ Իրեն ուրանալու մասին (Հովհաննես 13․38):

Այս համատեքստում է, որ Հիսուսն աշակերտներին ասում է, որ նրանց սրտերը թող չխռովվեն (Հովհաննես 14.1): Խռովվել բայը հունարենում թարգմանվում է որպես tarassō (թառասո), որը նշանակում է հուզվել, անհանգստանալ, տագնապել, շփոթահար լինել։ Զարմանալի չէ, որ աշակերտները Հիսուսի խոսքերից շփոթահար եղան։

Բայց հակազդելով նրանց վախերին՝ Նա խոսում է Իր Հոր տան մասին, որտեղ շատ օթևաններ կան (ոչ թե առանձնատներ, այլ օթևաններ, ինչպես իջևանատներում): Նա գնում է այնտեղ` նրանց համար տեղ պատրաստելու։ Նրա խոսքերը հատում են խաչի գալիք փոթորկից այն կողմ, այն ժամանակը, երբ Նա կվերադառնա Իր ժողովրդին փրկելու համար: Նա նայում է այն ժամանակին, երբ մեկընդմիշտ վերջ է տրվելու մեղքի հետ կապված այս ողջ ողբերգությանը (տե՛ս Դանիել 7.27):

Հիսուսն ասում է. «Եվ երբ գնամ․․․, դարձյալ կգամ ու ձեզ Ինձ մոտ կվերցնեմ, որպեսզի որտեղ Ես եմ, դուք էլ լինեք» (Հովհաննես 14.3): Սա Նրա երկրորդ գալուստի ակնհայտ խոստումն է:

Ո՞րն է այդ խոստման վստահության հիմքը։ Շատերը կասեն, որ դա աստվածաշնչյան մարգարեության կատարումն է, և դա, անշուշտ, ճիշտ է։ Սակայն Հովհաննես 14.3 համարում հիմքն այլ կերպ է ձևակերպված։ Այս համարում հունարեն կգամ բայն իրականում ներկա ժամանակով է՝գալիս եմ: Հունարենում բայի ներկա ժամանակը երբեմն օգտագործվում է ապագային անդրադառնալու համար։ Դա ապագա իրադարձություն է, որի մասին խոսվում է այնքան վստահ և նկարագրվում այնպես, կարծես արդեն տեղի է ունենում: Այսպիսով, արդարացի է արտահայտությունը հետևյալ կերպ թարգմանել՝ «Ես անպայման դարձյալ կգամ»:

Մեր Տիրոջ վերադարձի մեր հույսի հիմքը պարզապես աստվածաշնչյան մարգարեության կատարումը չէ: Այն նաև հիմնված է մեր վստահության վրա այն Անձի հանդեպ, Ով խոստացել է: Նա ասաց, որ անպայման վերադառնալու է Իր ժողովրդի համար: Մենք կարող ենք վստահել այդ խոստմանն` այն Տվողի պատճառով։

`Ի՞նչ է սովորեցնում խաչը Քրիստոսի երկրորդ գալուստի հավաստիության մասին։ Առանց երկրորդ գալուստի, ի՞նչ օգուտ կարող է մեզ տալ Հիսուսի մահն առաջին գալստյան ժամանակ:`