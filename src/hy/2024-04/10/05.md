---
title:  «Ես եմ ճշմարտությունը»
date:  04/12/2024
---

`Կարդացե՛ք Հովհաննես 1․14, 17, Հովհաննես 8․32, Հովհաննես 14․6 և Հովհաննես 15․26 համարները։ Ինչպե՞ս է Հովհաննեսը Ճշմարտության հասկացությունն ուղղակիորեն կապում Հիսուսի հետ:`

Հովհաննեսի ավետարանում ճշմարտությունը բազմիցս կապվում է Հիսուսի, Նրա Հոր և Սուրբ Հոգու հետ: Ճշմարտությունը կապվում է Հիսուսի, Խոսքի (լոգոս) և լույսի հետ՝ ի հակադրություն խավարի (Հովհաննես 1.1–14, Հովհաննես 3.19–21): Իսկ կեղծիքն ու սուտը կապվում են սատանայի ու մեղքի հետ (Հովհաննես 8.44–46): Ուստի, Հովհաննեսի ավետարանում ճշմարտությունը պարզապես փաստերի ու թվերի թեմա չէ: Այն իրոք ներառում է փաստեր ու թվեր, սակայն ավելին է, քան դրանք․ ճշմարտության գաղափարը պարունակում է Աստծուն և Նրա կամքին հավատարիմ լինելու բարոյական կողմը:

«Շատ մարդիկ աղաղակում են կենդանի Աստծուն՝ փափագելով աստվածային ներկայությունը: Փիլիսոփայական տեսությունները կամ գրական ստեղծագործությունները որքան էլ հրաշալի լինեն, չեն կարող գոհացնել սիրտը։ Մարդկային պնդումներն ու գյուտերը արժեք չունեն։ Թող Աստծո Խոսքը խոսի մարդկանց հետ։ Թող նրանք, ովքեր լսել են միայն ավանդույթներ, մարդկային տեսություններ ու առակներ, լսեն Նրա ձայնը, Ում խոսքը կարող է նորոգել հոգին դեպի հավիտենական կյանք» (Է․ Ուայթ, Քրիստոսի տեսանելի դասերը, էջ 40):

Խորհե՛ք, թե Հիսուսի համար ինչ է նշանակում լինել Ճշմարտությունը: Հիսուսը` լոգոսը՝ Խոսքն է, Ով Աստծո հետ էր սկզբում և Ով բոլոր ստեղծված բաների Արարիչն էր (Հովհաննես 1.1–4): Հավիտյան Հոր հետ լինելով՝ Հիսուսն ունի Հոր բնորոշ հատկանիշները, և, հետևաբար, նաև «Ես եմ»-ն է: Նրա էությունը ենթակա չէ որևէ մեկին կամ որևէ բանի: Գոյություն ունեցող ամենը, ներառյալ գիտելիքը, Նրանից առանձին գոյություն չունի։ Եվ ամենը, ինչ գոյություն ունի, ինչ արարվել է, «Նրանով եղավ» ու նաև պահպանվում է միայն Նրա միջոցով։ «Որովհետև Նրանով ստեղծվեց ամեն բան՝ ինչ երկնքում է ու երկրի վրա. այն, ինչ երևում է և չի երևում՝ թե՛ գահերը, թե՛ տերությունները, թե՛ պետությունները, թե՛ իշխանությունները։ Ամեն ինչ Նրա միջոցով ու Նրա համար ստեղծվեց։ Նա է ամեն ինչից առաջ, ու ամեն ինչ Նրանով է իր տեղում» (Կողոսացիներին 1․16, 17)։

Հիսուսը պարզապես ճշմարտության մարմնավորումը չէ: Նա Ճշմարտությո՛ւնն է: Ճշմարտությունը հասկացություն կամ հայեցակարգ չէ: Այն Անձնավորություն է։

Ճշմարտությանը՝ Հիսուս Քրիստոսին, կարելի է նմանեցնել արեգակին, որ լուսավորում է աշխարհը (Հովհաննես 8.12): Դա նման է այն բանին, ինչ Ք․ Ս․ Լյուիսն ասել է քրիստոնեության մասին. «Ես հավատում եմ քրիստոնեությանը, որովհետև հավատում եմ, որ արևը ծագել է ոչ միայն այն պատճառով, որ ես տեսնում եմ այն, այլ որովհետև ես տեսնում եմ մնացած ամեն ինչ» (Աստվածաբանությունը պոե՞զիա է, էջ 15):

Հիսուսի՝ Ճշմարտության շնորհիվ է, որ մենք կարողանում ենք ճիշտ ընկալել մեզ շրջապատող աշխարհը: