---
title:  «Ես ձեզ օրինակ թողեցի»
date:  01/12/2024
---

Ապագայի վերաբերյալ հրաժեշտի խոսքը (Հովհաննես 13–17) Հիսուսի հրահանգն է աշակերտներին։ Որպես գրական ձև՝ այն նման է Երկրորդ Օրենք գրքում տեղ գտած Մովսեսի հրաժեշտին, Հակոբի օրհնության խոսքին` ուղղված որդիներին (Ծննդոց 47–49), կամ Դավթի` Սողոմոնին տված խրատին (Ա Մնացորդաց 28–29): Հիսուսն աշակերտներին մխիթարում է Իր հեռանալու վերաբերյալ: Նա խոստում է տալիս, որ կուղարկի Իրեն Փոխարինողին (Սուրբ Հոգին, Հովհաննես 14–16): Նա կանխասում է, որ հալածանք կլինի (Հովհաննես 15–16), և հորդորում է, որ աշակերտները հավատարիմ մնան (Հովհաննես 15):

`Կարդացե՛ք Հովհաննես 13.1–20 համարները: Ի՞նչ տեղի ունեցավ այստեղ, և ինչո՞ւ է այս պատմությունն այդքան կարևոր։ Ի՞նչ դասեր էր կամենում սովորեցնել Հիսուսը։`

Աշխարհի այդ մասում Հիսուսի օրերում մարդիկ սանդալներ էին հագնում կամ ոտաբաց ման գալիս։ Ոտքերը փոշոտվում ու կեղտոտվում էին։ Սովորություն էր, որ ծառան կամ ստրուկը լվանա հացկերույթին հրավիրվածների ոտքերը։

Սակայն այն գիշեր, երբ Հիսուսն Իր աշակերտների հետ վերջին ընթրիքն արեց մինչև Իր ձերբակալությունը, ոչ մի ծառա ներկա չէր այդ արարողությանը:

Ի զարմանս բոլորի՝ Հիսուսն Ինքը վեր կացավ սեղանից և լվաց ընթրիքի բոլոր մասնակիցների ոտքերը: Հովհաննես 13․4, 5 համարները քայլ առ քայլ, ամենայն մանրամասնությամբ ներկայացնում են Հիսուսի գործողությունները՝ նպատակ ունենալով ընդգծել, որ Տերն Ինքն է կատարում խոնարհության անհավատալի արարքը:

Պատմելով Պետրոսի պատասխանի մասին՝ Հովհաննես 13.8–11 համարները խորացնում են աշակերտների հիասթափությունն ու թյուրըմբռնումը Հիսուսի արարքի հետ կապված: Ինչպե՞ս կարող էր Հիսուսը՝ Տերը և Մեսիան, այդքան ցածրակարգ գործ կատարել։ Պետրոսը չցանկացավ թույլ տալ, որ Հիսուսը լվանա իր ոտքերը, սակայն Հիսուսը նրան ասաց, որ եթե չհամագործակցի, Իր հետ բաժին ունենալ չի կարող: Այդ ժամանակ Պետրոսն ավելին խնդրեց՝ իր ցանկությունը հայտնելով ամբողջ ճանապարհին Հիսուսի հետ լինել:

Հիսուսի արարքի կարևոր իմաստը կապված է Նրա Ով լինելու հետ: Հովհաննես 13.13 համարում Նա նշում է, որ Ինքն Ուսուցիչը և Տերն է: Այդպես էին կոչում Նրան, և Նա հաստատում է, որ այդպես է: Այս անվանումներն արտահայտում են իշխանություն և ուժ։

Հիսուսը, սակայն, սովորեցնում է, որ ուժն ու իշխանությունը պետք է օգտագործվեն ծառայության, այլ ոչ թե ինքնամեծարման համար։ Ադվենտիստական եկեղեցին ընդունում է Հիսուսի օրինակի այս նշանակությունը՝ համարելով այն Խոնարհության ծես՝ որպես Տիրոջ ընթրիքի նախապատրաստական ծառայություն:

`Ի՞նչ է ձեզ սովորեցնում Խոնարհության ծեսը Հիսուսին հետևելու և ուրիշներին խոնարհաբար ծառայելու մասին:`