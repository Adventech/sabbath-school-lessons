---
title:  Կյանքը Նրանով էր
date:  24/11/2024
---

Հովհաննես 1.1 համարում առաքյալը հստակ ասում է, որ Հիսուսն Աստված է, Աստծո Որդին: Հետևաբար, Հովհաննես 1.4-ում «Կյանքը Նրանով էր, և կյանքը մարդկանց լույսն էր» հղումը կյանքին` պետք է լինի աստվածային կյանքը, անսկիզբ ու հավիտենական ինքնագոյությունը: Եվ որովհետև Նա կյանք ունի Իրենում, Նա կարող է Իր կյանքը տալ և վերստին ստանալ այն (Հովհաննես 10.17): Եվ որովհետև Նա կյանք ունի Իրենում, Նա կարող է կյանք տալ` ում կամենա (Հովհաննես 5․21, համեմատե՛ք Հովհաննես 14․19 համարի հետ):

Այս «կյանք» (zoē-զոէ՛) եզրույթը Հովհաննեսի ավետարանում հանդիպում է 36 անգամ կամ Նոր Կտակարանում բառի կիրառության 25 տոկոսը: Հովհաննես 1․4, 5 համարներում, բացի մեր մոլորակի վրա կյանքի աղբյուրին վերաբերելուց, բառը նաև կապված է փրկության հետ։ Հովհաննեսի ավետարանի մյուս հատվածներում կյանքի այս գաղափարը (zoē) առավել հաճախ արտահայտում է հավիտենական կյանքի՝ փրկության խոստման գաղափարը(տե՛ս Հովհաննես 3․15, 16, 36, Հովհաննես 4․14, 36, Հովհաննես 6․27, 40, 47, 54, 68, Հովհաննես 10․27, 28)։ Այսպիսով, Նա, Ով կյանք է տվել արարչագործության ժամանակ, այդ նույն Անձնավորությունն է, Ով փրկություն ու հավիտենական կյանք է տալիս կորած աշխարհին:

`Ինչո՞ւ Հիսուսը եկավ այս երկիր (Հովհաննես 1․29, Հովհաննես 3․16, Հովհաննես 6․40, Հովհաննես 10․10, Հովհաննես 12․27):`

«Եվ ինչպես Մովսեսն անապատում օձին բարձրացրեց, այնպես էլ Մարդու Որդին պետք է բարձրանա, որպեսզի ով Նրան հավատում է, հավիտենական կյանք ունենա» (Հովհաննես 3․14, 15)։

Ինչպես պղնձե օձը զբաղեցրեց օձերից խայթված իսրայելացիների տեղը, այնպես էլ Հիսուսը զբաղեցրեց մեր տեղը, որ զարկված ենք մեղքից: Նա Իր վրա վերցրեց մեղքի պատիժը, որը մերն էր, որպեսզի մենք ունենանք այն կյանքը, որը Նրանն էր:

Քրիստոսը նաև կամենում է, որ մենք կյանք ունենանք և ավելի առատորեն ունենանք այն (Հովհաննես 10.10): Այդպիսով, «նրանց, ովքեր ընդունեցին Նրան և հավատացին Նրա անվանը, իշխանություն տվեց Աստծու որդիները լինելու։ Նրանք չծնվեցին արյունից, ո՛չ էլ մարմնի ու մարդու կամքից, այլ ծնվեցին Աստծուց» (Հովհաննես 1․12, 13)։

Քրիստոսը եկավ, որպեսզի Հորը հայտնի մեզ: Քանի որ «Աստծուն ոչ ոք երբեք չի տեսել, բացի միածին Որդուց, որ Հոր ծոցում է. Նա՛ է մեզ Նրա մասին հայտնել» (Հովհաննես 1․18)։ Ճանաչելով Հիսուսի բնավորությունը՝ մենք կարող ենք ճանաչել Հոր բնավորությունը:

`Ի՞նչ կարող ենք սովորել Հոր բնավորության մասին՝ նայելով Հիսուսի կյանքին: Ինչո՞ւ է այս հայտնությունը բարի լուր։`