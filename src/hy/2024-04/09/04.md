---
title:  Հավատը և վերստին ծնունդը
date:  26/11/2024
---

`Կարդացե՛ք Հովհաննես 1․12, 13 համարները։ Որո՞նք են քրիստոնյա դառնալու քայլերը։`

Հովհաննեսն իր Ավետարանը գրեց, որ մենք հավատանք Հիսուսին, և որ հավատալով՝ Նրա անունով հավիտենական կյանք ունենանք (Հովհաննես 20.31): Հովհաննես 1․12, 13 համարներում այս գործընթացը նկարագրված է երկու քայլով։ Նախ՝ մենք ընդունում ենք Նրան, այսինքն՝ հավատում ենք Նրան: Երկրորդ` Նա մեզ իշխանություն կամ զորություն է տալիս Աստծո որդիներ լինելու։ 13-րդ համարում նրանք նկարագրվում են որպես Աստծուց ծնված: Այսպիսով, գոյություն ունի քրիստոնյա դառնալու մարդկային և աստվածային կողմ։ Մենք պետք է գործենք հավատով, ընդունենք Նրան, բաց լինենք լույսի համար, սակայն Նա է վերափոխում սիրտը:

Իրականում, հավատն ինքնին Աստծո պարգև է, որ ձեռք է բերվում Նրա Խոսքը լսելով (Հռոմեացիներին 10․17): «Քրիստոսի հանդեպ ճշմարիտ, ամուր հավատ ունենալու համար մենք պետք է ճանաչենք Նրան այնպես, ինչպես Նա ներկայացված է Խոսքում» (Է․ Ուայթ, Քրիստոնեական դաստիարակության հիմունքներ, էջ 433): «Մարդու մտքի վրա գործող և այն լուսավորող Հոգին է հավատ ձևավորում Աստծո հանդեպ» (Է․ Ուայթի մեկնաբանություններ, ՅՕԱ աստվածաշնչյան մեկնաբանություններ հ․ 7, էջ. 940):

Նրանք, ովքեր հավատում կամ ընդունում են Որդուն որպես Մեսիա, ստանում են հավիտենական կյանք: Հովհաննեսը նաև կարևորում է Հիսուսի ասած Խոսքն ընդունելը կամ դրան հավատալը (Հովհաննես 5․24, 38, 47): Համոզելը Սուրբ Հոգու դերն է (Հովհաննես 16․7, 8, համեմատե՛լ Հռոմեացիներին 8․16):

`Կարդացե՛ք Հռոմեացիներին 8.16 համարը։ Հիսուսում փրկության մասին ի՞նչ սկզբունք կարող եք գտնել այստեղ։`

Աստվածաշնչյան հավատը, որ հիմնված է մեր սրտերի վրա Սուրբ Հոգու աշխատանքի վրա, մեր հավատի հիմքն է: «Հավատը. . . մեծ օրհնություն է՝ աչք, որը տեսնում է, ականջ, որը լսում է» (Է․ Ուայթ, Երկնային վայրերում, էջ 104): Հավատի հումանիստական մոտեցումն ասում է, որ մենք պետք է գտնենք հիմք, հավատի չափանիշ, հետո հավատանք: Դրան հակառակ` աստվածաշնչյան մոտեցումը նշում է, որ հավատն է հիմքը, պարգև Աստծո կողմից (Եփեսացիներին 2․8, Ա Կորնթացիներին 1․17–24, Ա Կորնթացիներին 2․1–6): Մենք սկսում ենք հավատի հիմքից, ապա այնտեղից աճում գիտության և շնորհի մեջ:

`Եթե ինչ-որ մեկը հարցնի, թե ինչի վրա է հիմնված ձեր հավատը, ի՞նչ կպատասխանեք:`