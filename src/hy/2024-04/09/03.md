---
title:  Հավիտենական կյանքի խոսքեր
date:  25/11/2024
---

`Կարդացե՛ք Հովհաննես 6.61–68 համարները: Երբ Հիսուսն աշակերտներին հարցրեց, թե արդյոք նրանք կհեռանա՞ն Իրենից, ո՞րն էր Պետրոսի պատասխանի իմաստը։`

Պետրոսի խոսքերը «հավիտենական կյանքի» մասին կարմիր թելի նման անցնում են ողջ Հովհաննեսի ավետարանով: Հավիտենական կյանքի վերաբերյալ ֆրազոլոգիայի(դարձվածքաբանություն) կենտրոնացումը հայտնվում է Հովհաննես 6–րդ գլխում՝ հինգ հազար մարդու կերակրման համատեքստում (Հովհաննես 6․27, 40, 47, 54, 68): Հիսուսն ասում է, որ Ինքն է կյանքի հացը (Հովհաննես 6.35), այսինքն Նրա կյանքը, մահը և հարությունը հավիտենական փրկության աղբյուրն են:

Հավիտենական կյանք կամ դրա համարժեք արտահայտությունը Հովհաննեսի ավետարանում հանդիպում է առնվազն 17 անգամ: Այս եզրույթը չի արտահայտում հոգու գոյություն կամ հավիտենական էակի մաս դառնալը, կամ էլ որևէ այլ եթերային հասկացություն: Ավելի շուտ, դա վերաբերում է այն կենսատու զորությանը, որը փրկություն և իմաստ է բերում մեր գոյությանն այժմ և հարատև կյանքին, երբ մեր Տերը վերադառնա: Ինչպես Հիսուսը դարձավ մարմին, այնպես էլ հարությունը, որի մասին Հիսուսը խոսում է, տեղի է ունենում ժամանակի և տարածության մեջ և ֆիզիկական մարմնում: Դա մեռելներից հարությունն է, կյանքի նորոգում, որը մենք մի ժամանակ ունեցել ենք Եդեմում:

`Ինչպե՞ս ենք ձեռք բերում հավիտենական կյանք (Հովհաննես 3․15, 16, Հովհաննես 5․24, Հովհաննես 6․40, 47, Հովհաննես 8․31, Հովհաննես 12․46, Հովհաննես 20․31):`

Միայն հավատով ենք ընդունում, որ Հիսուս Քրիստոսը եկավ ապրելու և մահանալու մեր փոխարեն: Այդ հավատը մեզ տրվում է որպես շնորհ, սակայն մենք պետք է գիտակցաբար հանձնվենք Հիսուսին, ապաշխարենք, ընդունենք ու ապավինենք Նրա զոհաբերական մահվանը՝ որպես մեղքերի թողություն ստանալու և դրանցից մաքրվելու միջոց:

Երբ Հիսուսը Պետրոսին հարցրեց, թե արդյոք նա նույնպե՞ս պատրաստվում է հեռանալ, Պետրոսը պատասխանեց. «Տե՛ր, ո՞ւմ մոտ գնանք. Դու հավիտենական կյանքի խոսքեր ունես» (Հովհաննես 6.68)։ Այն պարփակում է փրկության էությունը և այն, թե ինչպես ենք ձեռք բերում այն։ Այն չի բխում փիլիսոփայությունից, պատմությունից, գիտությունից, որևէ մարդկային գիտակարգից: Այն գալիս է Հիսուսից, Ով, տիրապետելով հավիտենական կյանքին, այն անվճար առաջարկում է բոլորին, ովքեր, արձագանքելով Սուրբ Հոգուն, ընդունում են այն:

`Ինչպե՞ս է հավիտենական կյանք ունենալու խոստումն ազդում այն բանի վրա, թե ինչպես ենք գնահատում մեր ժամանակավոր կյանքն այստեղ: Ինչպե՞ս պետք է դա ազդի այն բանի վրա, թե ինչպես ենք գնահատում այն:`