### Հովհաննեսի Ավետարանի թեմաները

Իրանի Թեհրան քաղաքի խանութներից մեկի հատակին փռված պարսկական գորգը հնագույն անտառ է պատկերում։ Այն մի գեղեցիկ բնապատկեր է ներկայացնում Շվեյցարիայում՝ լեռներ, ջրվեժ, փիրուզագույն լիճ, անտառապատ սարալանջեր և ընդարձակ կապույտ երկինք՝ տեղ-տեղ լողացող ամպերով։

Խանութ մտնող յուրաքանչյուր մարդ կարող է ժամանակ անցկացնել՝ զննելով մանրամասները․ մեկ քառակուսի մատնաչափ հանգույցների շարքը, գորգի գործվածքը, օգտագործված ներկանյութի տեսակները՝ բոլոր այն մանրուքները, որոնց արդյունքում պատրաստվել է գորգը:

Մարդը կարող է կենտրոնանալ նաև ուշագրավ տեխնոլոգիայի և թեմաների ամբողջականության վրա, որոնք յուրահատուկ գեղեցկություն են հաղորդում գորգին՝ լճում արտացոլվող երկինք, ձյունածածկ լեռներ, թավ անտառ՝ տեղ-տեղ մուգ կանաչ մամռապատ հատվածներով։ Գորգի թեմաները համակցված են միմյանց՝ գեղեցկության հմտորեն համակարգված պատկերմամբ, որ արտահայտում է ալպյան խաղաղ վայրի շքեղությունը:

Այս եռամսյակում մենք կուսումնասիրենք մեկ այլ նրբորեն ստեղծված գլուխգործոց: Այս գործը կտավի վրա վրձնի, կոկիկ շրջանակված լուսանկարի կամ հմտորեն գործված գորգի արդյունք չէ։ Դա Աստծո Խոսքն է, որ հմտորեն արտահայտված է Հովհաննեսի ավետարանում:

Բառերն իմաստ ունեն այն համատեքստում, որտեղ կիրառվում են: Որպեսզի ուսումնասիրողը հասկանա, թե ինչ է ուզում ասել Սուրբ Գիրքը, նա պետք է ուսումնասիրի համատեքստում՝ հարակից նախադասություններ, գլուխներ և բաժիններ, ինչպես նաև Աստվածաշնչի ընդհանուր լուրը: Վերջապես, քանի որ ամբողջ Աստվածաշունչը ներշնչված է Սուրբ Հոգու կողմից, յուրաքանչյուր մաս պետք է ուսումնասիրվի ամբողջի համատեքստում:

Այս եռամսյակի նպատակը Հովհաննեսի Ավետարանի լուրը հասկանալն է: Այն եզակի է չորս Ավետարանների շարքում՝ ուշադրությունը հաճախ կենտրոնացնելով Հիսուսի և մեկ կամ երկու մարդկանց (Նաթանայել, Նիկոդեմոս, ջրհորի մոտ եկած կին, անդամալույծը Բեթհեզդայի ավազանում, ի ծնե կույր մարդ, Ղազարոս և նրա քույրերը, Պիղատոս, Պետրոս, Թովմաս) միջև անձնական զրույցների վրա։ Այս պատմությունների մեծ մասը տեղ են գտել միայն Հովհաննեսի ավետարանում:

Հովհաննեսի Ավետարանն Աստծո Խոսքն է, որը մեզ փոխանցվել է առաքյալի միջոցով: Ինչպես ամբողջ Աստվածաշունչը, Ավետարանը գրվել է ոչ թե մարդու, այլ Աստծո կամքով: Հովհաննես առաքյալը պարզապես պատրաստակամ գործիքն էր, որին Սուրբ Հոգին օգտագործեց կարևոր թեմաներ փոխանցելու համար՝ Խոսքը (լոգոս), լույսը, հացը, ջուրը, Սուրբ Հոգին, միությունը, նշանները, վկայությունը և մարգարեությունը: Այս թեմաները ողջ Ավետարանում փոխադարձաբար ուժեղացնում ու պարզաբանում են միմյանց:

Աստվածաշնչի ուսումնասիրությունը հաճախ կենտրոնանում է որևէ բառի կամ Սուրբ Գրքի փոքր հատվածի նշանակության վրա։ Մենք ստուգում ենք բառի իմաստն աստվածաշնչյան բառարանում, ուսումնասիրում քերականությունը, անմիջական ենթատեքստը, պատմական համատեքստը և օգտագործելով գորգի անալոգիան` համաբանությունը[նմանությունը], ներգրավվում ենք մեկ քառակուսի մատնաչափի վրա հանգույցների շարքի, գործվածքի, ներկերի և հենքի զննության մեջ: Այս բոլոր մանրամասները կարևոր են:

Սակայն մանրամասները քննելիս եկեք տեսադաշտից բաց չթողնենք մեծ պատկերը։ Իրոք, ինչպես պարսկական գորգը կարող է ինչ-որ մեկին «տեղափոխել» ալպյան այդ գեղեցիկ վայրը, այնպես էլ Հովհաննեսի Ավետարանը մեզ հետ է տանում դեպի Հիսուս Քրիստոսի կյանքն ու ծառայությունը, Ում ճանաչելը հավիտենական կյանք է: Մանրամասները կարևոր դեր ունեն. դրանք մեզ ուղղորդում են դեպի մեծ պատկերը, և Ավետարանում այդ մեծ պատկերը Հիսուսի՝ մեր Տիրոջ և Փրկչի աստվածային ներշնչված հայտնությունն է:

_Է. Էդվարդ Զինկեն, ՅՕԱ գլխավոր վեհաժողովի Աստվածաշնչի հետազոտական ինստիտուտի նախկին փոխտնօրենն է, ներգրավված է բազմաթիվ եկեղեցական գործունեության և հոգաբարձուների խորհուրդների մեջ, այդ թվում՝ Էլեն Ուայթի ժառանգության խորհրդի փոխնախագահը և «Ադվենտիստ Ռևյու»-ի ծառայությունների ավագ խորհրդականն է։ Ունի ՅՕԱ համալսարաններից երեք պատվավոր դոկտորի աստիճաններ: Ապրում է Մերիլենդում։_

_Թոմաս Շեփերդը, բ.գ.թ., hանրային առողջապահության ոլորտի դոկտոր, Նոր Կտակարանի ավագ հետազոտող պրոֆեսոր է Էնդրյուսի համալսարանի ՅՕԱ աստվածաբանական ճեմարանում, որտեղ նա դասավանդում է 2008 թվականից: Նա և կինը՝ Շերի Շեֆփրդը, որ բժշկագիտության դոկտոր է, որպես ավետարանիչներ ծառայել են Աֆրիկայի Մալավիում և Բրազիլիայում։ Ունեն երկու զավակ և վեց թոռ։_