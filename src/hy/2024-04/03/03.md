---
title:  «Եվ Բանը մարմին դարձավ»
date:  14/10/2024
---

`Կարդացե՛ք Հովհաննես 1.1–3, 14 համարները: Ի՞նչ են ասում այս համարներն այն մասին, թե ինչ արեց Հիսուսը՝ Աստված Ինքը, և ինչո՞ւ է այս ճշմարտությունն այն կարևորագույն ճշմարտությունը, որը մենք երբևէ կարող էինք իմանալ:`

Հովհաննեսն իր Ավետարանը սկսում է ոչ թե «Հիսուս» անունով կամ որպես Մեսիա/Քրիստոս Նրա դերով, այլ «Բանը» բառով: Մոտավորապես այն ժամանակ, երբ Հովհաննեսը գրեց, տարբեր փիլիսոփայություններ կիրառում էին «լոգոս» (խոսք, բան) եզրույթը տիեզերքի տրամաբանական կառուցվածքին կամ տրամաբանության և բանականության գաղափարին անդրադառնալու համար։

Բացի այդ, հին հեղինակավոր փիլիսոփա Պլատոնի ուսմունքն իրականությունը բաժանում էր երկու իրականությունների (աշխարհներ)։ Մեկը երկնային և անփոփոխելի աշխարհն է, որտեղ գոյություն ունի բացարձակ կատարելություն: Մյուսը տիրույթն է երկրի վրա՝ փոփոխման ենթակա, ապականելի աշխարհը, որը երկնային կատարյալ թագավորության խիստ անկատար ներկայացումն է, որտեղ էլ որ այն ենթադրաբար գոյություն ունի (այս հարցին Պլատոնը պատասխան չի տվել)։ Որոշ փիլիսոփայություններ լոգոսը նույնացնում էին ինչ-որ վերացական միջանկյալ վիճակի հետ, որ գտնվում է հավիտենականի և փչացող, երկրային ձևերի միջև:

Հովհաննեսը «լոգոս» եզրույթը կիրառում է բոլորովին այլ կերպ։ Նա պնդում է, որ ճշմարտությունը՝ լոգոսը, ինչ-որ եթերային ու վերացական հասկացություն չէ, որը լողում է երկնքի և երկրի միջև։ Լոգոսը անձնավորություն է՝ Հիսուս Քրիստոսը, Ով «մարմին դարձավ ու մեր մեջ բնակվեց» (Հովհաննես 1․14):

Հովհաննեսի համար Բանը նաև Աստծո Խոսքն է: Ավելի կարևոր է, որ Աստված հաղորդակցվեց, այն է՝ Նա մարդկությանը հայտնվեց անսովոր ձևով՝ Աստված դարձավ մեզանից մեկը:

Հովհաննեսի ավետարանում Բանը ներկայացնում է հավիտենական Աստծուն, Ով մտնում է ժամանակ և տարածություն, խոսում է, գործում և փոխհաղորդակցվում մարդկանց հետ անձնական մակարդակում: Հավիտենական Աստվածը մարդացավ` դառնալով մեզանից մեկը:

Հովհաննես 1.14 համարում առաքյալը նշում է, որ Բանը «մարմին դարձավ և մեր մեջ բնակվեց»: «Բնակվեց» բառը հունարեն թարգմանությամբ նշանակում է վրան խփել։ Հովհաննեսն ակնարկում է Ելք 25.8 համարը, որտեղ Աստված իսրայելացիներին պատվիրում է սրբարան կառուցել, որ Ինքը կարողանա բնակվել նրանց մեջ: Նույն կերպ, մարմնավորման ժամանակ Հիսուսը՝ Աստծո Որդին, մարդկային մարմնի մեջ մտավ՝ ծածկելով Իր Աստվածությունը և փառքը, որպեսզի մարդիկ կարողանան հաղորդակցվել Իր հետ:

`Խորհե՛ք այն պնդումների շուրջ, որոնք Հովհաննեսը գրում է այստեղ: Արարիչ Աստվածն Ինքը դարձավ մարդ, մեզանից մեկը և ապրեց այս երկրի վրա՝ մեր մեջ: (Մենք դեռ չենք էլ խոսել այն մասին, որ Նա մահացա՛վ մեզ համար): Ի՞նչ է սա ասում մարդկության հանդեպ Աստծո սիրո իրողության մասին: Ինչո՞ւ է այդքան մխիթարական այս զարմանահրաշ ճշմարտությունը։`