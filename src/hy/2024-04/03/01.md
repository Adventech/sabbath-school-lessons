---
title:  Նախապատմություն․ նախաբան
date:  12/10/2024
---

### Այս շաբաթվա ուսումնասիրության համար կարդացե՛ք.
Հովհաննես 1․1–5, Ծննդոց 1․1, Հովհաննես 1․9–13, Հովհաննես 3․16–21, Հովհաննես 9․35–41, Մատթեոս 7․21–23, Հովհաննես 17․1–5։

> <p>Հիշելու համարը.<p>
> «Սկզբում էր Բանը, և Բանն Աստծու մոտ էր, և Բանն Աստված էր» (Հովհաննես 1․1)։

Առաջին շաբաթվա դասն անդրադառնում էր Հովհաննեսի ավետարանի ավարտին, որը մեկնաբանում էր, թե ինչու է առաքյալը գրել իր Ավետարանը: Այս շաբաթվա դասը վերադառնում է Ավետարանի սկզբին, որտեղ Հովհաննեսը ցույց է տալիս այն ուղղությունը, որով նա, ներշնչված Սուրբ Հոգուց, մտադիր է տանել ընթերցողին: Նոր Կտակարանի գրողներն իրենց գրքերի առաջին նախադասության մեջ և պարբերություններում հաճախ ներկայացնում են այն թեմաները, որոնք մտադիր են այնուհետ լուսաբանել: Այդպես է անում նաև Հովհաննեսը, որի թեմաները ներկայացված են որպես համատիեզերական կարևորության և նշանակության պատմության մի մաս։ Այն ներկայացնում է Հիսուս Քրիստոսի վերաբերյալ ամենակարևոր ճշմարտությունները, որոնք գալիս են դեռևս արարչագործության ժամանակից առաջ:

Գրքի սկզբի այս տեղեկատվությունն ընթերցողներին առավելություն է տալիս ի սկզբանե իմանալու, որ Հիսուսը Մեսիան է, մի բան, որը չունեին գրքում ներկայացվող կերպարները: Ընթերցողը կարող է հստակ բացահայտել այն մեծ թեմաները, որոնց ավետարանիչն անդրադառնում է Հիսուսի մասին պատմելիս: Այս մեծ թեմաները տեղ են գրավում Հիսուսի երկրային կյանքի պատմական ժամանակաշրջանում։

Այս շաբաթվա դասը կսկսվի նախաբանով (Հովհաննես 1.1–18) և կամփոփի դրա հիմնական թեմաները: Այդ թեմաներն այնուհետև կդիտարկվեն Հովհաննեսի ավետարանի այլ հատվածներում: