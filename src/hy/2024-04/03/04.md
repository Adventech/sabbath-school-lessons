---
title:  Լսել կամ չլսել Խոսքը
date:  15/10/2024
---

`Կարդացե’ք Հովհաննես 1.9–13 համարները: Ի՞նչ դաժան իրականություն է ներկայացնում Հովհաննեսն այն մասին, թե ինչպես են մարդիկ արձագանքում Հիսուսին:`

Հովհաննես 1.1–18 համարներում, նախաբանում նկարագրվում է ոչ միայն, թե Ով է Քրիստոսը՝ Խոսքը (Լոգոս), այլև, թե ինչպես են մարդիկ վերաբերվում Նրան աշխարհում: Հովհաննես 1.9 համարում Նա անվանվում է ճշմարիտ Լույս, «որ լուսավորում է ամեն մարդու, որ աշխարհ է գալիս»: Այդ լույսը լուսավորում է աշխարհը՝ այն դարձնելով հասկանալի։ Ինչպես ասում է Քլայվ Լյուիսը․ «Ես քրիստոնեությանը հավատում եմ այնպես, ինչպես հավատում եմ, որ արեգակը ծագել է. ոչ միայն որովհետև այն տեսնում եմ, այլև քանզի դրա միջոցով եմ տեսնում մնացած ամեն ինչ» («Աստվածաբանությունը պոե՞զիա է»):

Ուշադրությո՛ւն դարձրեք նաև Հովհաննես 1․9 համարի պնդմանը։ Լույսը ծագում է բոլորի վրա, սակայն ոչ բոլորն են սիրով ընդունում այն: Ինչպես կտեսնենք վաղվա ուսումնասիրության մեջ, Հովհաննեսի ավետարանի գլխավոր թեման այն է, թե ինչպես են մարդիկ ընդունում կամ մերժում Հիսուսին: Այդ թեման սկսվում է վերոնշյալ համարից։ Ողբերգությունն այն է, որ Մեսիան եկավ Իր ժողովրդի՝ Իսրայելի մոտ, և շատերը չընդունեցին Նրան որպես Մեսիա:

Հռոմեացիներին 9–11 գլուխներում Պողոս առաքյալն անդրադառնում է նույն՝ շատ հրեաների կողմից Հիսուսին մերժելու ողբերգական թեմային: Սակայն Պողոսը չի ավարտում բացասական նոտայով` փաստացի ասելով, որ ուրիշ շատ հրեաներ, հեթանոսների հետ միասին, կընդունեն Հիսուսին որպես իրենց Մեսիա: Նա զգուշացնում է հեթանոսներին, որ չգոռոզանան հրեաների դեմ: «Քանի որ եթե դու ի բնե վայրի ձիթենուց կտրվեցիր ու բնությանը հակառակ՝ լավ ձիթենու վրա պատվաստվեցիր, որքա՜ն առավել նրանք, ովքեր բուն ճյուղերն են և իրենց ձիթենու վրա են պատվաստվելու» (Հռոմեացիներին 11․24)։

Նմանապես, Հովհաննեսն ասում է, որ բոլոր նրանք, ովքեր ընդունում են Հիսուսին որպես իրենց Փրկիչ, կդառնան Աստծո որդիներ: Դա տեղի է ունենում Նրա անվանը հավատալով (տե՛ս Հովհաննես 1.12, 13):

Ավետարանի նախաբանի և վերջաբանի կապն ամփոփվում է Հովհաննես 20.31 համարում։ Այստեղ առաքյալը ներկայացնում է, թե ինչու է նա գրել այն․ «․․․որպեսզի հավատաք, որ Հիսուսն է Քրիստոսը՝ Աստծու Որդին, և որպեսզի հավատաք ու Նրա անունով հավիտենական կյանք ունենաք»։ Այդպիսով, նախաբանն ու վերջաբանը ձևավորում են մի տեսակ միասնություն, կապակցված հասկացություններ, որոնք պարփակում են այն ամենը, ինչ տեղի է ունենում դրանց արանքում: Այդ կապը բացահայտում է Հովհաննեսի ավետարանի գերագույն նպատակը․ մարդիկ կփրկվեն՝ հավատալով Հիսուս Քրիստոսին` որպես իրենց Փրկչի:

`Աստծո որդի կամ դուստր դառնալով՝ ինչպե՞ս է փոխվել ձեր կյանքը:`