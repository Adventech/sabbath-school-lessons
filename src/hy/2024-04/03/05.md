---
title:  Կրկին հայտնվող թեմաներ. հավատ և անհավատություն
date:  16/10/2024
---

`Կարդացե՛ք Հովհաննես 3.16–21, Հովհաննես 9.35–41 և Հովհաննես 12.36–46 համարները: Ինչպե՞ս են այս տեքստերը կրկնում նախաբանում ներկայացվող հավատի և անհավատության թեման:`

Հովհաննեսի ավետարանում մարդկությունը կարծես բաժանվում է երկու հիմնական խմբի՝ նրանք, ովքեր հավատում են Հիսուսին և ընդունում են Նրան որպես Մեսիա, և նրանք, ովքեր, հնարավորություն ունենալով հավատալու, ընտրում են չհավատալը:

Աշակերտներն առաջին խմբում են, ինչպես նաև Նիկոդեմոսը (որ դանդաղ հավատի է գալիս), ջրհորի մոտի կինը, ի ծնե կույր մարդը և մյուսները: Երկրորդ խմբում են փարիսեցիներն ու քահանայապետերը, հրաշքով հինգ հազար մարդու կերակրման ժամանակ այնտեղ գտնվողները և նույնիսկ աշակերտներից մեկը՝ Հուդան:

Հետաքրքիր է, որ հավատ (հունարեն pistis, որ հնչում է փիստիս) գոյական համարվող բառը երբեք չի հանդիպում Հովհաննեսի ավետարանում։ Իսկ հավատալ (pisteuō - փիստիուո) բայը հանդիպում է 98 անգամ (ամբողջ Նոր Կտակարանում բառը հանդիպում է ընդհանուր թվով 241 անգամ): Այս բայն իրապես շատ լայն թեմա է Հովհաննեսի ավետարանի մեջ: Գոյականի փոխարեն բայի կիրառությունը կարող է արտահայտել եռանդագին կերպով քրիստոնյա դառնալու իմաստ: Հիսուսին հավատալը մի բան է, որը մենք անում ենք, և դա արտահայտվում է նրանում, թե ինչպես ենք ապրում, և ոչ միայն պարզապես մի շարք համոզմունքների մեջ: Ինչպես գիտենք, սատանան նույնպես հավատում է Հիսուսին (տե՛ս Հակոբոս 2.19):

Հովհաննեսի ավետարանի մեջ այդ երկու խմբերի գլխավոր տարբերությունն այն է, թե ինչ վերաբերմունք ունեն նրանք Հիսուսի հանդեպ: Հավատացյալները կամ նրանք, ովքեր գալու են հավատի, բաց են Նրա հանդեպ, նույնիսկ երբ Նա առերեսվում կամ հանդիմանում է նրանց: Նրանք գալիս են Հիսուսի մոտ և չեն հեռանում: Նա այն Լույսն է, որ փայլում է նրանց վրա: Եվ հավատով, հավատալով նրանք դառնում են Աստծո որդիներ:

Մյուս կողմից, անհավատները սովորաբար գալիս են Հիսուսի մոտ՝ Նրա հետ կռվելու համար: Նրանք բնորոշվում են որպես լույսի փոխարեն խավարը սիրողներ։ Նրանք դժվարանում են ընդունել Նրա խոսքերը կամ տեսնում են, որ Նա խախտում է հին ավանդույթները և չի իրականացնում իրենց սպասելիքները: Նրանք ընդդիմանում են Նրան և թույլ չեն տալիս, որ Նրա լույսը գնահատի և դատի իրենց: Այս վերաբերմունքն, անշուշտ, կրկին ու կրկին նկատվել էր կրոնական առաջնորդների մոտ, որոնք, որպես ազգի հոգևոր առաջնորդներ, պետք է լինեին առաջինը, որ ընդունելու էին Հիսուսին։

`Ինչպե՞ս եք կյանքում դրսևորում Հիսուսի հանդեպ ձեր հավատը՝ ի հակադրություն պարզապես մտքով համաձայն լինելու, որ Նա է Մեսիան։ Ինչու՞ է կարևոր իմանալ տարբերությունը (տե՛ս Մատթեոս 7.21–23):`