---
title:  Սկզբում․ աստվածային Բանը
date:  13/10/2024
---

`Կարդացե՛ք Հովհաննես 1.1–5 համարները: Ի՞նչ են բացահայտում այս համարները Խոսքի՝ Հիսուս Քրիստոսի մասին:`

Հովհաննեսի ավետարանը սկսվում է զարմանալի մտքով. «Սկզբում էր Բանը, և Բանն Աստծո մոտ էր, և Բանն Աստված էր» (Հովհաննես 1.1): Այս մեկ գեղեցիկ նախադասությունը պարունակում է մտքի խորություն, որը հազիվ թե կարող ենք ընկալել:

Նախ, ավետարանիչն ակնարկում է Ծննդոց 1․1 համարում ներկայացվող արարչագործության պատմությունը՝ «Սկզբում»։ Բանն (Լոգոս կամ Խոսք) արդեն այնտեղ էր մինչև տիեզերքի սկզբնավորումը: Այդպիսով, Հովհաննեսը հաստատում է Հիսուսի հավիտենական գոյությունը։

Հաջորդը՝ «Եվ Բանն Աստծո մոտ էր»։ Հովհաննես 1.18 համարում Հովհաննեսը նշում է, որ Նա «Հոր ծոցում է»։ Անկախ նրանից, թե ինչպես կարող ենք փորձել պատկերացնել, թե դա կոնկրետ ինչ է նշանակում, մի բան հաստատ է. Հիսուսն ու Հայրը խիստ մտերիմ կապով են կապված միմյանց:

Եվ հետո նա ասում է. «Եվ Բանն Աստված էր»: Սակայն ինչպե՞ս կարող է Բանն Աստծո մոտ լինել և միևնույն ժամանակ լինել Աստված: Պատասխանը գտնվում է հունարենում։ Հունարենն ունի որոշյալ հոդ, սակայն չունի անորոշ հոդ: Կարևոր է իմանալ, որ որոշիչ հոդը հունարենում նշում է առանձնահատկություն, կոնկրետ առարկա կամ անձ:

«Խոսքն Աստծո մոտ էր» արտահայտության մեջ «Աստված» բառն ունի որոշյալ հոդ, որով մատնանշվում է կոնկրետ Անձի՝ Հորը («Եվ Խոսքը Հոր մոտ էր»)։ «Եվ Բանն Աստված էր» արտահայտության մեջ Աստված բառը չունի որոշյալ հոդ, որն այս դեպքում մատնանշում է աստվածության առանձնահատկությունը: Հիսուսը Աստված է (այս դեպքում՝ ոչ թե Հայրը), սակայն նա նաև Աստծո Որդին է, Աստվածության երկրորդ Անձը:

Առաքյալը հաստատում է այս գաղափարը, քանի որ Հովհաննես 1․3, 4 համարներում ասվում է, որ Հիսուսը բոլոր ստեղծված բաների Արարիչն է: Այն ամենը, ինչ ժամանակին գոյություն չի ունեցել, սակայն այնուհետև գոյացել է, արվել է միայն Հիսուսի՝ Արարիչ Աստծո միջոցով:

«Հավիտենական ժամանակներից Տեր Հիսուս Քրիստոսը մեկ էր Աստծո հետ, Նա «Աստծո պատկերն էր»՝ Նրա մեծության և պայծառափայլության նկարագիրը, «Նրա փառքի լույսը» (Է․ Ուայթ, Դարերի փափագը, էջ 19)։

`Քրիստոսի լիակատար աստվածությունն ինչո՞ւ է մեր աստվածաբանության այդքան կարևոր մասը: Ի՞նչ կկորցնենք, եթե Հիսուսը պարզապես արարված էակ լիներ: Շաբաթ օրը ձեր պատասխանով ներկայացե՛ք դասարան և պատրաստ եղե՛ք քննարկելու, թե ինչու է Քրիստոսի հավիտենական աստվածությունն այդքան կարևոր մեր հավատի համար:`