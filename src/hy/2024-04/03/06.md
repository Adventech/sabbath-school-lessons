---
title:  Կրկին հայտնվող թեմաներ․ փառք
date:  17/10/2024
---

`Կարդացե՛ք Հովհաննես 17.1–5 համարները: Ի՞նչ նկատի ուներ Հիսուսը, երբ ասաց. «Հա՛յր, ժամը հասել է. փառավորի՛ր Քո Որդուն, որպեսզի Քո Որդին էլ Քեզ փառավորի»:`

Երեկվա ուսումնասիրությունը դիտարկեց Հովհաննեսի ավետարանի երկրային, մարդկային պատմությունը մարդկանց միջև բախումով և փոխազդեցությամբ, որը շարունակաբար պտտվում է այն հարցի շուրջ, թե Ով է Հիսուսը և ինչ է Նա գործում: Այսօրվա ուսումնասիրությունը կենտրոնանում է աստվածային, տիեզերական պատմության գծի վրա, որը նույնպես կարող ենք գտնել այս Ավետարանում:

Նախաբանը սկսվում է այդ տիեզերական սյուժեի գծով: Հիսուսը ներկայացվում է որպես Աստծո աստվածային Որդի, տիեզերքի Արարիչ: Կրկին, այն ամենը, ինչ մի ժամանակ գոյություն չի ունեցել, սակայն ապա գոյացել է, արվել է միայն Հիսուսի միջոցով: «Ամեն ինչ Նրանով եղավ, և առանց Նրա ոչինչ չեղավ, ինչ որ եղավ» (Հովհաննես 1.3): Սակայն պատմությունը շարունակվում է՝ նշելու մարմնավորման ժամանակ Նրա մարդ դառնալու փառքի մասին (Հովհաննես 1.14): Հովհաննեսն օգտագործում է փառք (doxsa-դոքսա, պայծառություն, շքեղություն, համբավ, պատիվ) և փառավորել (doxsazō -դոքսազո, գովաբանել, պատվել, մեծարել, փառաբանել) եզրույթները` խոսելու և՛ մարդկանցից պատիվ ստանալու, և՛ Աստծուց պատիվ կամ փառք ստանալու մասին:

Հովհաննեսի ավետարանում Հիսուսին փառավորելու գաղափարը կապված է Նրա ժամի գաղափարի, այսինքն՝ Նրա մահվան ժամանակի հետ (համեմատե՛ք Հովհաննես 2.4, Հովհաննես 7.30, Հովհաննես 8.20, Հովհաննես 12.23–27, Հովհաննես 13.1, Հովհաննես 16.32, Հովհաննես 17.1 համարների հետ): Խաչը Նրա փառքի ժամն է:

Այս գաղափարը բավականին պարադոքսալ է, որովհետև հին հռոմեական աշխարհում խաչելությունը մահապատժի ամենաամոթալի ու նվաստացուցիչ միջոցն էր: Այս անհավատալի հակադրությունը՝ Աստված խաչի վրա, պատկերում է մարդկային պատմության սյուժեի միահյուսումն աստվածայինի հետ:

Մարդկային մակարդակում Հիսուսը մահացավ հոգեվարքի մեջ, մի արհամարհված հանցագործի նման, որ թուլության մեջ աղաղակեց․ «Աստվա՛ծ Իմ, Աստվա՛ծ Իմ, ինչո՞ւ լքեցիր Ինձ»: Խաչի այս մարդկային, մութ կողմը հատկապես ներկայացված է Մատթեոսի և Մարկոսի ավետարաններում (Մատթեոս 27․46, Մարկոս 15․34)։

Սակայն խաչի փառավոր կողմը հատկապես ներկայացված է Ղուկասի և Հովհաննեսի ավետարաններում (Ղուկաս 23.32–47, Հովհաննես 19.25–30): Դա փրկության, ողորմության վայր է, որտեղ Աստծո Որդին հանձնվում է Հորը:

Որքան զավեշտալի է. Աստծո մեծագույն փառքը բացահայտվում է Նրա մեծագույն ամոթի՝ աշխարհի մեղքն Իր վրա կրելու մեջ:

`Խորհե՛ք, թե ինչ է նշանակում, որ այդքան կտրուկ բան պահանջվեց․ Աստված Ինքը հայտնվեց խաչի վրա՝ մեզ մեղքից փրկելու համար: Սա ի՞նչ պետք է ասի այն մասին, թե իրականում որքան սարսափելի երևույթ է մեղքը:`