---
title:  Ճանաչել Որդուն` նշանակում է ճանաչել Հորը
date:  10/12/2024
---

Հովհաննեսի ավետարանի ամբողջ ընթացքում առաքյալը նկարագրում է, թե ինչպես է Հիսուսը՝ Որդին, կատարում գործողություններ, որոնք մատնանշում են Հորը: Հիսուսը վկայում է, թե Ով է Հայրը, և ցույց է տալիս, թե ինչպիսին է Նրա հարաբերությունը մեր աշխարհի հետ: Այս ամենը համահունչ է Հովհաննես 1.18 համարին, որն ասում է, որ Նա ճանաչում է Հորը (հունարեն exēgeomai – էգզեգե՛ոմայ. բացատրել, մեկնաբանել, բացահայտել): Հիսուսը բազմիցս անում է դա: Հայր (patēr-փաթե՛ր) բառը Հովհաննեսի ավետարանում հայտնվում է 136 անգամ, որից 18 անգամը 1–3-րդ գլուխներում, ինչը Նոր Կտակարանում բառի գործածության ընդհանուր թվի մեկ երրորդից ավելին է։ Հրաժեշտի խոսքն ավետարանի գլխավոր հատվածներից մեկն է, որով Հիսուսը հայտնում է Հորը:

Հիսուսը Հոր ներկայացուցիչն էր երկրի վրա, և Նա եկավ մարդկային մարմնով, որպեսզի Իր կյանքում իրագործի Հոր կամքը: Իրականում Հիսուսն ասաց, որ Ինքը ոչ թե Իր, այլ Իրեն ուղարկողի՝ Հոր կամքն է կատարում (Հովհաննես 5.30): Սկզբում սա կարող է ապշեցնող հայտարարություն թվալ, սակայն այն ցույց է տալիս, թե Հիսուսը` որպես մարդ, որքան լիակատար էր հանձնված Հորը:

Հիսուսն ասաց նաև, որ Ինքն ուղարկվել է Հոր կողմից, որպեսզի ավարտի Նրա գործը, այն է՝ մարդկության փրկությունը, և որ Հայրն Ինքը վկայեց Նրա գործի մասին (Հովհաննես 5.36–38):

Հիսուսն ասաց, որ Հայրն Իրեն ուղարկել է ծառայելու որպես այն միակը, Ում միջոցով մարդկությունը կարող է գալ Հոր մոտ (Հովհաննես 6․40, 44): Հայրը կամենում է, որ մարդիկ ունենան հավիտենական կյանքը, որ Հիսուսում է, Ով և խոստանում է հարություն տալ նրանց հարության ժամանակ:

`Ի՞նչ են սովորեցնում հետևյալ տեքստերը Հիսուսի և Հոր փոխհարաբերության մասին (Հովհաննես 7․16, Հովհաննես 8․38, Հովհաննես 14․10, 23, Հովհաննես 15․1, 9, 10, Հովհաննես 16․27, 28, Հովհաննես 17․3):`

Հիսուսի պնդումները Հոր հետ Իր հարաբերությունների մասին զարմանալի են: Նա պնդում է, որ Իր բոլոր վարդապետությունները Հոր վարդապետություններն են, որ այն ամենը, ինչ Նա ասում է, անձամբ է լսել Հորից, որ հավատն Իր հանդեպ նույնն է, ինչ Հոր հանդեպ հավատը, որ Իր և՛ խոսքերը, և՛ գործերը՝ բոլորը Հորից են, և որ Նա և Հայրը մի են՝ սիրելով և աշխատելով մարդկության փրկության համար: Ի՜նչ հզոր վկայություն Հիսուսի և Նրա Հոր մտերմության մասին:

`Ինչպե՞ս կփոխվեր ձեր կյանքը, եթե ձեր մտքերն ու արարքները լիովին արտահայտեին Աստծո կամքը ձեր կյանքի համար: Ինչպե՞ս կարող ենք կյանքի կոչել այն, ինչ գիտենք Հիսուսի միջոցով. այն է` Աստծո կամքը` մեր կյանքի համար:`