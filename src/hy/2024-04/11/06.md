---
title:  Հիսուսի աղոթքը
date:  12/12/2024
---

Հովհաննեսի ավետարանի 17-րդ գլուխը երբեմն անվանում են Հիսուսի քահանայապետական աղոթք: Այն եզրափակում է հրաժեշտի խոսքը։ Հիսուսը եկավ այս երկիր, որպեսզի մարդը, ի վերջո, վերականգնի Աստծո հետ իր սկզբնական անձնական հարաբերությունները: Նա հավատարմորեն կատարեց այն նշանները, որոնք Աստված տվել էր: Խոսքով և գործով Նա Աստծուն հայտնեց մարդկանց:

Հիսուսը շուտով հեռանալու էր: Նա կամենում էր ևս մեկ անգամ կիսվել աշակերտների հանդեպ ունեցած սիրով: Նա կամենում էր, որ նրանք հասկանան Իր, Հոր և Սուրբ Հոգու սերտ հարաբերությունները: Եվ Նա կամենում էր նրանց բերել Հայր Աստծո և Հոգու հետ այն նույն անձնական հարաբերությանը, որն Ինքն ուներ:

`Կարդացե՛ք Հովհաննես 17.1–26 համարները: Այս գլխի ո՞ր բառերն ու արտահայտություններն են արտահայտում Հիսուսի կամքը` Նրա, Հոր և Նրա աշակերտների միջև սիրո սերտ հարաբերություն ունենալու վերաբերյալ:`

Շատերը կարդում են Հովհաննես 17-րդ գլուխը՝ կարծելով, որ միակ բանը, որ կարևոր է, միասնությունն ու սերն է: Աստծո նպատակն, անկասկած, մեր անձնական հարաբերությունները Իր և բոլոր մարդկանց հետ վերականգնելն է: Սակայն ավելի ուշադիր ընթերցումը ենթադրում է շատ ավելի կարևոր կապ սիրո և ճշմարտության միջև:

«Այս է հավիտենական կյանքը, որ ճանաչեն Քեզ իբրև միակ ճշմարիտ Աստծու» (Հովհաննես 17․3), ոչ թե Աստծուն՝ ըստ մեր պատկերացումների։ «Քո անունը հայտնեցի այն մարդկանց, որոնց Ինձ տվեցիր․․․, և Քո խոսքը պահեցին։ ․․․Նրանք այն ընդունեցին ու ճանաչեցին, որ իրապես Ես Քեզանից ելա» (Հովհաննես 17․6, 8)։ «Սրբացրո՛ւ նրանց Քո ճշմարտությամբ․ Քո խոսքը ճշմարտություն է» (Հովհաննես 17․17)։

Քրիստոսը եկավ հայտնելու Հորը։ Այս հայտնությունը կարևոր էր Աստծո մասին բազմաթիվ սխալ պատկերացումների համատեքստում: Հովհաննեսի ավետարանը ցույց է տալիս, թե Հիսուսը որքան լուրջ վերաբերվեց այս առաքելությանը: Նա ճշմարտապես ներկայացրեց Աստծո Խոսքն ու գործերը։ Եթե ճշմարտությունը նշանակություն չունի, ինչո՞ւ այդքան ջանք ու եռանդ գործադրել:

Հիսուսը չափազանց ծանր կյանք ապրեց, և ի վերջո մերժվեց կրոնական իշխանությունների կողմից: Նա տառապեց մարդկանց և երբեմն նույնիսկ Իր աշակերտների անտարբերության պատճառով: Նրա աշակերտներից մեկը մատնեց Նրան, մյուսը երեք անգամ ուրացավ: Նա անվերջ փորձություններ կրեց և մահացավ խաչի վրա հենց նրանց ձեռքով, որոնց եկել էր փրկելու։

`Ինչպե՞ս կարող եք ավելի լավ արտացոլել Աստծո սերը ձեր կյանքում, այնպիսի սեր, որ գոյություն ունի Հիսուսի և Հոր միջև:`