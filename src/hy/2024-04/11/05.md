---
title:  Սուրբ Հոգին
date:  11/12/2024
---

Հովհաննեսի Ավետարանում Սուրբ Հոգին այնքան նշանակալի տեղ չի զբաղեցնում, որքան Հայրն ու Որդին: Այդուհանդերձ, Նրա դերը վճռորոշ է Հիսուսի առաքելության հաջողության համար:

`Կարդացե՛ք Հովհաննես 1.10–13 համարները: Ի՞նչ է սովորեցնում այս տեքստը. դարձի գալու համար որքանո՞վ է կարևոր Սուրբ Հոգու դերը:`

Ավետարանի առաջին գլխում մենք կարող ենք տեսնել, թե որքան կենտրոնական է Սուրբ Հոգու դերը: Հովհաննեսն ասում է, որ նրանք, ովքեր ընդունեցին Խոսքը, այսինքն՝ բոլոր նրանք, ովքեր հավատացին Նրան, դարձան Աստծո որդիներ։ «Նրանք չծնվեցին արյունից, ո՛չ էլ մարմնի ու մարդու կամքից, այլ ծնվեցին Աստծուց» (Հովհաննես 1․13): Սա բացառապես Սուրբ Հոգու աշխատանքի արդյունքն է:

`Ի՞նչ են ասում հետևյալ համարները Սուրբ Հոգու գործունեության մասին (Հովհաննես 3․5–8, Հովհաննես 6․63, Հովհաննես 14․26, Հովհաննես 15․26, Հովհաննես 16․7–11 )։`

«Իր աշակերտներին նկարագրելով Սուրբ Հոգու գործունեությունը՝ Հիսուսը ձգտում էր նրանց ներշնչել այն ուրախությունն ու հույսը, որոնք ոգևորում էին Իրեն: Նա ուրախ էր, որ մեծ օգնություն է ապահովել Իր եկեղեցու համար: Սուրբ Հոգին բոլոր պարգևներից մեծագույնն էր, որ Նա կարող էր խնդրել Հորից` Իր ժողովրդի բարոյական վեհացման համար: Հոգին պետք է տրվեր որպես վերափոխիչ ուժ, և առանց դրա Քրիստոսի զոհաբերությունը ոչ մի արժեք չէր ունենա: Չարի իշխանությունը հզորացել էր դարերի ընթացքում, և պարզապես ցնցող էր մարդկանց հնազանդությունն այդ սատանայական գերությանը: Մեղքին կարելի էր դիմակայել և հաղթահարել միայն Աստվածության երրորդ Անձնավորության ամենազոր միջնորդության շնորհիվ, որ պիտի գար ոչ թե փոխակերպող էներգիայի տեսքով, այլ աստվածային զորության լիությամբ» (Է․ Ուայթ, Դարերի փափագը, էջ 671)։

Ուրեմն, ի՜նչ օրհնություն է, ստանալ Սուրբ Հոգին, Ով վկայում է, որ Աստված ճշմարիտ է (Հովհաննես 3.33): Հոգին է, որ հանդիմանում է մեղքի, արդարության ու դատաստանի համար (Հովհաննես 16.8–11): Հետևաբար, բանալին, որպեսզի հասկանանք, թե ինչն է ճիշտ, ճշմարիտ ու բարի, պետք է մեր բանականությունն ու կյանքի փորձառությունները հանձնենք Աստծո Խոսքին` Սուրբ Հոգու հորդորիչ և համոզիչ զորության միջոցով: