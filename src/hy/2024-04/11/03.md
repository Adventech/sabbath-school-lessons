---
title:  Հիսուսը և Հայրը
date:  09/12/2024
---

Մենք արարվել ենք Աստվածության կողմից` Նրա հետ անձնական հարաբերությունների համար (Ծննդոց 1․26, 27): Բայց մեղքի պատճառով այդ հարաբերություններն արմատապես խաթարվեցին։ Մենք կարող ենք տեսնել այս խաթարման անմիջական ազդեցությունը Եդեմի պարտեզի պատմության մեջ:

`Կարդացե՛ք Ծննդոց 3.7–9 համարները: Ինչպե՞ս են այս համարները բացահայտում մեղքի պատճառած խախտումը, և ի՞նչ է նշանակում, որ Աստված էր փնտրում մարդուն, ոչ թե հակառակը:`

Աստվածության նպատակն էր ապաքինում առաջարկել համայն մարդկությանը` մեղքի պատճառով առաջացած այդ խախտման համար, նույնիսկ եթե համայն մարդկությունը չընդունի այն:

Այս հարաբերությունների վերականգնումն իրականացնելու համար Աստվածության մեկ անձը մարդ դարձավ։ Այդպես Բանը մարմին դարձավ և բնակվեց մեր մեջ՝ բացահայտելով Աստծո փառքը (Հովհաննես 1.14–18): Արդյունքում մարդկությունն ստացել է Նրա լիությունն ու շնորհը: Ահա թե որն էր Հիսուսի նպատակը՝ հայտնել Աստծո փառքը, որպեսզի մեղքի պատճառով խաթարված հարաբերությունները վերականգնվեն առնվազն նրանց համար, ովքեր կամենում էին հավատով ընդունել այն, ինչ իրենց առաջարկվել է Քրիստոս Հիսուսում:

`Ի՞նչ հրաշալի հույս է բացահայտվում մեզ համար այս տեքստերում (Հովհաննես 1․1, 2, Հովհաննես 5․16–18, Հովհաննես 6․69, Հովհաննես 10․10, 30, Հովհաննես 20․28):`

«Քրիստոսի մեջ է կյանքը՝ նախասկզբնական, անփոխառյալ և անածանցյալ» (Է․ Ուայթ, Դարերի փափագը, էջ 530): Սակայն, ինչպես մարմնավորված Որդին, Ով «Իրեն ունայնացրեց» (Փիլիպպեցիներին 2․7) Իր աստվածային արտոնություններից հրաժարվելով, Քրիստոսը, խոսելով երկրի վրա Իր գոյության մասին որպես մարդ` մարդկանց մեջ, կարող էր հղում անել Իր կյանքին որպես Աստծո պարգև։ «Քրիստոսի աստվածությունը հավիտենական կյանքի երաշխիքն է հավատացյալի համար» (Է․ Ուայթ, Դարերի փափագը, էջ 530):

Մարդկությունը չճանաչեց Աստծուն (Հովհաննես 17․25): Այդ պատճառով Նա ուղարկեց Իր միածին Որդուն (Հովհաննես 9․4, Հովհաննես 16․5), որպեսզի ճանաչեն Նրան՝ Հորը:

`Տիեզերքի համատեքստում իր տեսակետն արտահայտելով՝ մի աթեիստ գրել է. «Մեր անհայտության մեջ, այս ամբողջ անսահմանության մեջ ոչ մի ակնարկ չկա, որ օգնություն կգա այլ տեղից՝ մեզ մեզանից փրկելու համար»: Ի՞նչ է սովորեցնում Աստվածաշունչը, որը ցույց է տալիս, թե որքան սխալ է այս տեսակետը։`