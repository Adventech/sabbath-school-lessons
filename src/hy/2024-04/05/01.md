---
title:  Սամարացիների վկայությունը
date:  26/10/2024
---

### Այս շաբաթվա ուսումնասիրության համար կարդացե՛ք.
Հովհաննես 4․1–42, Հովհաննես 3․26–30, Երեմիա 2․13, Զաքարիա 14․8, Եզեկիել 36․25–27։

> <p>Հիշելու համարը.<p>
> «Եվ կնոջն ասում էին. «Այլևս ոչ թե քո խոսքերի՛ համար ենք Նրան հավատում, այլ որ մենք ինքներս լսեցինք ու գիտենք, որ ճշմարտապես Նա է աշխարհի Փրկիչը» (Հովհաննես 4․42)։

Ովքե՞ր էին սամարացիները։ Ք․ա․ 722 թվականին Ասորեստանը զավթել էր Իսրայելի հյուսիսային թագավորությունը։ Քաղաքական կայունություն ապահովելու համար ասորիներն իրենց գերիներին ցրեցին կայսրության ողջ տարածքում: Նաև այլ ազգերից գերիներ բերվեցին հյուսիսային թագավորությունը բնակեցնելու համար, և նրանք դարձան սամարացիներ, որոնք դավանում էին հուդայականության իրենց ուրույն ձևը:

Սակայն նրանց և հրեաների միջև լավ հարաբերություններ չկային։ Օրինակ՝ սամարացիները Բաբելոնից հրեաների վերադարձի ժամանակ դեմ էին տաճարի վերականգնմանը, սակայն կառուցել էին իրենց սեփական տաճարը Գարիզին լեռան վրա։ Այդ տաճարը,սակայն, ավերվել է Հրեաստանի կառավարիչ Հովհաննես Հիրկանոսի կողմից Ք․ա․ 128 թվականին։

Քրիստոսի ժամանակներում այդ թշնամությունը շարունակվում էր: Հրեաները հնարավորինս խուսափում էին Սամարիայից։ Թեև սամարացիների հետ առևտուրն ընթանում էր, այլ փոխգործակցությունն արգելված էր: Հրեաները սամարացիներից պարտք չէին վերցնում կամ նույնիսկ շնորհ չէին ստանում նրանցից։ Այս համատեքստում Հովհաննեսը պատմում է Հիսուսի ու ջրհորի մոտ եկած կնոջ և Սամարիայի Սյուքար քաղաքի մարդկանց հանդիպման մասին։