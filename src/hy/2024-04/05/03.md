---
title:  Ջրհորի մոտ եկած կինը
date:  28/10/2024
---

`Կարդացե՛ք Հովհաննես 4.7–15 համարները: Ինչպե՞ս է Հիսուսն օգտագործում այս հանդիպումը կնոջը վկայելու համար:`

Հրեաների և սամարիացիների միջև ատելությունը թույլ չտվեց այդ կնոջը ծառայություն մատուցել Հիսուսին, սակայն Փրկիչը ձգտում էր գտնել նրա սրտի բանալին, և աստվածային սիրուն բնորոշ նրբանկատությամբ Նա ոչ թե առաջարկեց, այլ խնդրեց հոգատարություն ցուցաբերել: Սիրալիր առաջարկը կարող էր մերժվել, բայց վստահությունը փոխադարձ վստահություն է արթնացնում» (Է․ Ուայթ, Դարերի փափագը, էջ 184)։

Ինչպես տեսնում ենք, Նիկոդեմոսի հետ հանդիպման դեպքում Հիսուսը գիտի, թե ինչ կա մարդու սրտում: Ի պատասխան կնոջ զարմանքի, թե հրեան սամարացուց նման բարեհաճություն կխնդրի՞, Հիսուսն անմիջապես անցնում է բուն թեմային։ «Եթե իմանայիր Աստծու պարգևը, և թե Ո՛վ է Նա, որ քեզ ասում է՝ «Ինձ խմելու ջո՛ւր տուր», ապա դո՛ւ Նրանից կխնդրեիր, Նա էլ քեզ կենդանի ջուր կտար» (Հովհաննես 4․10):

Կնոջ պատասխանը վերստին ծննդի համատեքստում նման էր Նիկոդեմոսի պատասխանին, որ հարցրեց. «Դա ինչպե՞ս կարող է լինել» (Հովհաննես 3․9): Կինը հարցրեց. «Տե՛ր, Դու նույնիսկ դույլ չունես, իսկ ջրհորը խորն է. արդ կենդանի ջուրը որտեղի՞ց ունես» (Հովհաննես 4․11)։ Երկու դեպքում էլ Հիսուսը նրանց (մեկը՝ նշանավոր հրեա վարդապետ, մյուսը՝ կասկածելի համբավի տեր սամարացի կին) մատնացույց էր անում կարևորագույն հոգևոր ճշմարտությունները, որոնք նրանցից յուրաքանչյուրը պետք է լսեր ու հասկանար: Յուրաքանչյուր դեպքում Հիսուսը երկուսին էլ նույն բանն է ասում. նրանք դարձի փորձառության կարիքն ունեն:

`Ո՞րն է Հին Կտակարանում կենդանի ջրի վերաբերյալ Հիսուսի ներկայացման նախապատմությունը ( Երեմիա 2․13, Զաքարիա 14․8)։`

Ջուրն անհրաժեշտ է կյանքի համար։ Մարդիկ չեն կարող գոյություն ունենալ առանց ջրի, և այդ պատճառով ջուրը նույնպես կարող է լինել հավիտենական կյանքի հզոր ու հարմար խորհրդանիշ: Ուստի, Հիսուսն ասում է. «․․․ով խմի այն ջրից, որ Ես եմ տալու նրան, նա հավիտյան չպիտի ծարավի։ Իսկ այն ջուրը, որ Ես նրան տալու եմ, նրա մեջ ջրի աղբյուր կդառնա, որ հավիտենական կյանքի համար կբխի» (Հովհաննես 4.13, 14):

`Կարդացե՛ք Հովհաննես 7.37, 38 համարները: Ի՞նչ է ասում Հիսուսն այս համարներում, և ինչպե՞ս ենք հասկանում այն, ինչ Նա խոստանում է այստեղ:`