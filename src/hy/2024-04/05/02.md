---
title:  Հանդիպման հանգամանքները
date:  27/10/2024
---

`Կարդացե՛ք Հովհաննես 4.1–4 համարները: Ո՞րն էր գլխավոր նպատակը, որը Հիսուսին տարավ Սամարիայի միջով։`

Փարիսեցիները տեսան, որ Հիսուսի աշակերտներն ավելի շատ մարդկանց են մկրտում, քան Հովհաննես Մկրտչի աշակերտները: Այդ իրավիճակը կարող էր լարվածություն առաջացնել Հովհաննեսի և Հիսուսի հետևորդների միջև։ Հովհաննեսի աշակերտները, բնականաբար, նախանձախնդիր էին իրենց տիրոջ հեղինակության ու կարգավիճակի համար (համեմատե՛ք Հովհաննես 3.26–30 համարների հետ): Հովհաննեսի տպավորիչ արձագանքն այն էր, որ Հիսուսը պետք է մեծանա, իսկ ինքը՝ փոքրանա (Հովհաննես 3.30): Հավանաբար, առճակատումից խուսափելու համար Հիսուսը հեռացավ Հրեաստանից և գնաց Գալիլեա։ Սամարիայով էր անցնում ամենաուղիղ ճանապարհը այդ երկու վայրերի միջև, բայց դա միակ հնարավոր ճանապարհը չէր։ Բարեպաշտ հրեաները երկար ճանապարհ էին անցնում՝ գնալով դեպի արևելք՝ Պերեայով։ Սակայն Հիսուսն առաքելություն ուներ Սամարիայում:

`Կարդացե՛ք Հովհաննես 4.5–9 համարները: Ինչպե՞ս Հիսուսն օգտագործեց այս հնարավորությունը՝ ջրհորի մոտ եկած կնոջ հետ զրույց սկսելու համար։`

Հակոբի ջրհորը գտնվում էր հենց Սյուքեմի մոտ, իսկ Սյուքարը, որտեղից էր կինը, մոտ մեկ մղոն (1,5 կմ) հեռավորության վրա էր։ Հիսուսը նստեց ջրհորի մոտ, մինչ Նրա աշակերտները գնացին քաղաք՝ ուտելիք գնելու: Նա հնարավորություն չուներ խմելու ջրհորի սառը ջրից։ Երբ կինը եկավ ջուր հանելու, Նա կնոջից ջուր խնդրեց:

Հովհաննես 3-րդ գլխում զարմանալի է, որ Նիկոդեմոսը՝ հրեաների կառավարիչը և վարդապետը, ինքն իրեն ցածրացնում է Հիսուսի մոտ գալու համար: Նա գալիս է գիշերով, որպեսզի խուսափի բացահայտումից: Իսկ Հովհաննես 4-րդ գլխում կինը թաքնվում է օրը ցերեկով, թերևս խուսափելով այլ կանանց հանդիպելուց, որ գալիս էին առավոտ վաղ կամ օրվա վերջին, երբ ավելի հով էր լինում: Ի վերջո, ինչո՞ւ էր նա այդքան երկար ճանապարհ կտրում ջուր բերելու համար, կեսօրին, երբ արդեն բավականին շոգ էր։ Որն էլ լինի նրա այնտեղ գտնվելու պատճառը, Հիսուսի հետ հանդիպումը փոխելու էր նրա կյանքը:

Ի՞նչ տեսարան է ծավալվում հետո: Հրեա ուսուցիչը հակադրվում է վատ համբավ ունեցող սամարացի կնոջը։ Ի՜նչ հակադրություն։ Եվ այնուամենայնիվ, հենց այս համատեքստում ուշագրավ զրույց է ծավալվում։

`Որո՞նք են ձեր մշակույթում առկա արգելքները, որոնք կարող են խանգարել ձեր վկայությանը ուրիշներին: Ինչպե՞ս ենք սովորում հաղթահարել դրանք:`