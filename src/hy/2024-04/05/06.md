---
title:  Սամարացիների վկայությունը
date:  31/10/2024
---

`Կարդացե՛ք Հովհաննես 4.27–29 համարները: Ի՞նչ զարմանալի քայլ արեց կինը։`

Հիսուսի զրույցը կնոջ հետ ընդհատվում է աշակերտների հայտնվելով։ Թեև վերջիններս զարմացած էին, որ Նա խոսում էր կնոջ հետ, նրանք Հիսուսին հարցեր չեն տալիս։ Փոխարենը` Նրան հորդորում են ուտել:

Այդ ընթացքում կինը թողեց իր ջրի սափորը և շտապեց քաղաք՝ ուրիշների հետ կիսվելու այն ամեն փորձառությամբ, ինչ ինքը հենց նոր ունեցել էր Հիսուսի հետ։

`Կարդացե՛ք Հովհաննես 4.30–42 համարները: Ի՞նչ տեղի ունեցավ այս հանդիպումից հետո, և ի՞նչ է սովորեցնում այն, թե ինչպես կարող է Ավետարանը տարածվել։`

Տարօրինակ է թվում, որ քաղաքում շատերի դարձի գալու պատմությունն ընդհատվում է հունձքի մասին Հիսուսի պատմությամբ։ Սակայն Հովհաննեսը ցանկանում է, որ մենք տեսնենք, թե ինչպես Հիսուսը հասկացավ, թե ինչ է կատարվում: Սամարացի կնոջ հետ փրկության ծրագրով կիսվելը շատ ավելի կարևոր էր Նրա համար, քան ուտելը: Հոգիներին դեպի փրկություն տանելը Նրա նպատակն էր, և Նա օգտագործեց այս առիթը, որպեսզի Իր աշակերտներին սովորեցնի, որ բարի լուրով բոլոր մարդկանց հետ կիսվելը հրատապ է, նույնիսկ նրանց հետ, ովքեր տարբերվում են իրենցից։

Հովհաննեսի ավետարանում շատ հետաքրքիր տեղեր կան: Անշուշտ, դրանց թվում են Հովհաննես 4.39–42 համարները: Սամարացիներից շատերը հավատացին այն կնոջ վկայության պատճառով, որ վկայեց. «Ինձ ասաց այն ամենը, ինչ ես արել էի» (Հովհաննես 4: 39):

Սամարացիները Հիսուսին խնդրեցին, որ մնա իրենց մոտ: Արդյունքն այն էր, որ ավելի շատ մարդիկ հավատացին Հիսուսի Խոսքի շնորհիվ: «Եվ կնոջն ասում էին.«Այլևս ոչ թե քո խոսքերի՛ համար ենք Նրան հավատում, այլ որ մենք ինքներս լսեցինք ու գիտենք, որ ճշմարտապես Նա է աշխարհի Փրկիչը»» (Հովհաննես 4․42):

`Ի՞նչ է սովորեցնում այս պատմությունն այն մասին, թե որքան զորեղ կարող է լինել նույնիսկ մեկ մարդու վկայությունը: Որքանո՞վ եք հզոր վկան այն ամենի, ինչ Հիսուսն արել է ձեր կյանքում:`