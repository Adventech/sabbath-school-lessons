---
title:  «Տե՛ր, տո՛ւր ինձ այդ ջրից»
date:  29/10/2024
---

«Եվ ձեզ վրա մաքուր ջուր պիտի ցողեմ, ու պիտի մաքրվեք. ձեր բոլոր անմաքրություններից ու ձեր բոլոր կուռքերից պիտի մաքրեմ ձեզ։ Ապա ձեզ նոր սիրտ պիտի տամ և նոր հոգի պիտի դնեմ ձեր մեջ, ձեր մարմնից պիտի վերցնեմ քարե սիրտը ու ձեզ մարմնեղեն սիրտ տամ։ Եվ Իմ հոգին պիտի դնեմ ձեր մեջ և այնպես անեմ, որ Իմ կանոններով ընթանաք, Իմ պատվիրանները պահեք և դրանք կատարեք»(Եզեկիել 36․25–27)։

`Ինչպե՞ս են Եզեկիել 36.25–27 համարներն արտացոլում այն ճշմարտությունները, որոնք Հիսուսը կամենում էր տալ Նիկոդեմոսին և ջրհորի մոտ գտնվող կնոջը:`

Երկու դեպքում էլ Հիսուսը ձգտում է այս մարդկանց հասնել հոգևոր ճշմարտություններով, թեև դրա համար Նա օրինակներ է օգտագործում բնական աշխարհից:

Նրանցից ոչ մեկն, անշուշտ, սկզբում չհասկացավ, թե ինչ նկատի ունի Հիսուսը։ Նիկոդեմոսը հարցրեց, թե ինչպես կարող է մարդ նորից ծնվել: Այսինքն՝ ինչպե՞ս կարող է նա վերադառնալ մոր արգանդը։ Նիկոդեմոսն ակնհայտորեն գործում էր աշխարհիկ ու երկրային մակարդակում, թեև Հիսուսը նրա հայացքը պարզորոշ դարձնում էր դեպի հոգևոր ճշմարտությունը: Ջրհորի մոտ եկած կինը նույնպես Հիսուսի խոսքերը ջրի վերաբերյալ ընկալեց ուղիղ իմաստով, երբ Հիսուսն ակնհայտորեն խոսում էր ինչ-որ հոգևոր բանի մասին։

Կենդանի ջրի մասին Հիսուսի առաջարկին կնոջ պատասխանը հետևյալն էր. «Տե՛ր, տո՛ւր ինձ այդ ջրից, որ չծարավեմ և չգամ այստեղ ջուր հանելու» (Հովհաննես 4․15)։ Նա պատճառաբանեց, որ Հիսուսի առաջարկած ջուրը կկանխի իր ջրհոր գալ-գնալը՝ այդպիսով նվազեցնելով ուրիշների հետ առերեսվելու վտանգը։ Ապշեցուցիչ է, որ խոսակցությունն այդքան արագ տեղափոխվեց Հիսուսի՝ սառը ջուր խնդրելուց, կնոջ՝ Նրանի՛ց ջուր խնդրելուն:

`Կարդացե՛ք Հովհաննես 4․16 համարը։ Ինչպե՞ս Հիսուսն արձագանքեց կնոջ խնդրանքին։`

Հիսուսը կտրուկ փոխում է խոսակցության թեման՝ կնոջը կոչ անելով, որ գնա կանչի ամուսնուն և վերադառնա։ Ինչ նպատակ է հետապնդում թեմայի այս հանկարծակի փոփոխությունը: Կնոջ գործողությունները ցույց էին տալիս, որ վերջինս ջանում է խուսափել թեմային վերաբերող հարցերից: Հիսուսը կարող է կարդալ իր սիրտը, ինքը պետք է դիմակայի այդ իրավիճակին, որպեսզի բժշկություն գտնի: «Այդ կինը, Հիսուսի առաջարկած պարգևն ստանալուց առաջ, նախ պիտի ճանաչեր իր մեղքերը և իր Փրկչին» (Է․ Ուայթ, Դարերի փափագը, էջ 187)։