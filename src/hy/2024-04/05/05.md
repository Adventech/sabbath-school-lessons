---
title:  Հիսուսի հայտնությունը
date:  30/10/2024
---

`Կարդացե՛ք Հովհաննես 4.16–24 համարները: Ի՞նչ արեց Հիսուսը, որպեսզի կնոջը ցույց տա, որ գիտի նրա ամենախոր գաղտնիքները, և ինչպե՞ս արձագանքեց կինը:`

Լույսը չափազանց կուրացնող էր դրան ուղիղ նայելու համար: Հիսուսին որպես մարգարե ընդունելով՝ կինը կրկին փորձում է խուսանավել: Նա Հիսուսին հարց է տալիս հրեաների ու սամարացիների միջև երկրպագության ճիշտ տեղին առնչվող կրոնական վեճի մասին։

Ի պատասխան՝ Հիսուսը նշում է, որ սամարացիները չգիտեն, թե ում են երկրպագում։ Նրանց պաշտամունքը հուդայականության և հեթանոսության համադրությունն է: Հրեաները երկրպագում են Աստծուն, Ով հայտնում է Իրեն․ ևս մեկ կարևոր բացահայտում սամարացի կնոջ համար:

Ճշմարիտ Աստծո երկրպագությունը կապված չէ տեղի հետ։ Հետևաբար, պաշտամունքի վայրի մասին քննարկումը կապ չունի զրույցի հետ: Որովհետև Աստված Հոգի է, և նրանք, ովքեր երկրպագում են Նրան, պետք է դա անեն հոգով և ճշմարտությամբ: Կինն ընդունեց Հիսուսի հաղորդած պարզ ճշմարտությունը և պատրաստ էր ավելիին։

`Կարդացե՛ք Հովհաննես 4.25, 26 համարները: Ինչպե՞ս Հիսուսը կնոջը հայտնեց Իր ինքնությունը:`

Բոլոր չորս Ավետարաններում սա միակ հատվածն է Իր դատավարությունից առաջ, որտեղ Հիսուսը պարզորոշ ասում է մեկին, որ Ինքը Մեսիան է: Եվ Նա այդ մասին հայտնում է ոչ թե մեծ բազմությանը կամ մի կարևոր անձնավորության, այլ մի անանուն սամարացի կնոջ՝ միայնակ, Հակոբի ջրհորի մոտ։ Նրան հետաքրքրում է ցանկացած միայնակ հոգի, որ իրեն մեկուսացված ու միայնակ է զգում:

Եվ այդպես, այս կնոջը, որը ոչ միայն օտար մշակույթից է, այլև զուրկ է բարոյական վեհ արժեքներից, Հիսուսը բացահայտ հայտնում է, թե Ո՛վ է Ինքը: Եվ կնոջը բացահայտելով, որ գիտի նրա ամենամութ գաղտնիքները, նաև մեծ պատճառ է տալիս կնոջը հավատալու Իրեն։

`Ի՞նչ է մեզ սովորեցնում այս պատմությունն այն մասին, թե ինչու Ավետարանը պետք է քանդի այն պատնեշները, որոնք մենք՝ մարդիկս, ստեղծում ենք միմյանց միջև:`