---
title:  Հետագա ուսումնասիրության համար
date:  27/12/2024
---

Աստծո հեռանկարն էապես տարբերվում է մարդկայինից։ Աստված այն փոխանցում է Իր Խոսքի՝ Աստվածաշնչի միջոցով, Սուրբ Հոգու զորությամբ: Մեր ընտրությունն է՝ արդյոք մենք ցանկանում ենք քայլել խավարի մեջ, թե ընդունել լույսը, որ գալիս է Հիսուս Քրիստոսից, ինչպես հայտնված է Խոսքում:

Այս ընտրության անբաժանելի մասը անձնապես հանձնվելն է Հիսուս Քրիստոսին՝ Աստծո Որդուն և մարդկության Փրկչին: Սուրբ Հոգու զորությամբ Հայր Աստվածը հայտնել է Իր անսահման սերը Հիսուսի կյանքի, մահվան և հարության միջոցով: Եվ մենք իմանում ենք Հիսուսի մասին, որովհետև Նրա կյանքը, մահը և հարությունն արձանագրված են Աստծո Խոսքում:

«Աստծո հրեշտակներն անընդհատ շարժման մեջ են՝ երկրից երկինք և երկնքից երկիր: Քրիստոսն Իր հրաշքները նեղվածների ու տառապյալների համար գործում էր Աստծո զորությամբ՝ հրեշտակների ծառայության միջոցով: Եվ Քրիստոսի շնորհիվ Աստծուց ուղարկված օրհնությունները նույնպես հրեշտակների ծառայության միջոցով են հասնում մեզ: Մարդկային բնություն ընդունելով՝ մեր Փրկիչն Իր հետաքրքրությունները կապում է Ադամի ընկած որդիների և դուստրերի շահերի հետ, մինչդեռ Իր աստվածային էությամբ Նա ամուր կառչում է Աստծո գահից: Այդպես, մարդկանց և Աստծո միջև հաղորդակցությունն իրականացվում է միայն Քրիստոսի միջնորդությամբ» (Է․ Ուայթ, Դարերի փափագը, էջ 143)։

**Հարցեր քննարկման համար**

`Հովհաննեսի գրքի բոլոր պատմություններից ո՞րն է ամենից բարձրաձայն խոսում Աստծո սիրո և բնավորության մասին: Ինչո՞ւ եք այդ պատմությունն այդքան գրավիչ համարում:`

`Գործնականում ինչպե՞ս պետք է վերաբերվենք ճշմարտությունը որոնելուն:`

`Ինչո՞ւ է սովորաբար դժվար ես–ը մի կողմ դնել, որպեսզի այն հանդես չգա ճշմարտության դատավորի դերում: Կարո՞ղ ենք երբևէ լիովին անել դա, թե՞ մեր մարդ լինելը որոշ չափով դեռևս կշարունակի ազդել այն բանի վրա, թե ինչպես ենք վերաբերվում Սուրբ Գրություններին: Ինչո՞ւ մենք պետք է ընդունենք այս փաստը, և ինչպե՞ս է խոնարհությունն օգնում թողնելու մեր նախապաշարումները և ընդունելու Աստծո Խոսքը։`

`Արևմտյան քրիստոնեության պատմությունը լի է սարսափելի օրինակներով, թե ինչ է տեղի ունենում, երբ Աստծո Խոսքը ենթարկվում է մարդկային քաղաքականությանն ու նախապաշարումներին: Հիշե՛ք մի քանի օրինակ։ Ի՞նչ դաս կարող ենք քաղել այն մասին, թե որքան վտանգավոր է, երբ մարդկային տեսակետները դառնում են Աստվածաշունչը «մեկնաբանելու» գերիշխող որոշիչը։`

`Ձեր խոսքերով ամփոփեք Հովհաննեսի ավետարանի մեծ պատկերը: Ո՞րն է դրա կենտրոնական լուրը մեզ համար:`