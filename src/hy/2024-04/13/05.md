---
title:  Աստվածաբանություն «վերևից» կամ «ներքևից»
date:  25/12/2024
---

`Կարդացե՛ք Հովհաննես 4.46–54 համարները: Ի՞նչ խնդիր պաշտոնյային բերեց Հիսուսի մոտ, և ո՞րն էր իրական խնդիրը։`

Այս մարդը եկավ Հիսուսի՝ աշխարհի Լույսի մոտ, սակայն նա որոշել էր հավատալ միայն այն դեպքում, եթե Հիսուսը բժշկի իր որդուն: Կարելի է ասել, որ այս մարդու աստվածաբանությունը «աստվածաբանություն է ներքևից»: Աստվածաբանությունը «ներքևից» կանոններ ու չափանիշներ է սահմանում Աստծո և Նրա Խոսքի համար: Մարդկային գաղափարները` որքան էլ թերի, սահմանափակ ու անձնական, դառնում են Աստծո Խոսքը մեկնաբանելու վերջնական հեղինակություն: Ի՜նչ վտանգավոր թակարդի մեջ կարելի է ընկնել։

Աստվածաբանությունը «վերևից», ընդհակառակը, հավատով է արձագանքում առաջին հերթին Աստծուն և Նրա Խոսքին (Հովհաննես 4․48, Հովհաննես 6․14, 15, Բ Տիմոթեոսին 3․16): Հավատով ընդունելու դեպքում Աստվածաշունչը դառնում է իր իսկ մեկնաբանը: Գրքի աշխարհայացքը, այլ ոչ թե դարաշրջանի փիլիսոփայությունը, Գիրքը հասկանալու և մեկնաբանելու ուղեցույցն է: Մարդկային հայացքները պետք է ենթարկվեն Աստծո Խոսքին, ոչ թե հակառակը:

Մենք պետք է հավատանք Սուրբ Գրքի խոսքերին, եթե ուզում ենք հավատալ Հիսուսի խոսքերին (Հովհաննես 5․46, 47): «Եթե դուք հավատարիմ մնաք Իմ խոսքին, Իմ ճշմարիտ աշակերտները կլինեք» (Հովհաննես 8․31): Եթե մենք կասկածում ենք Աստծո Խոսքին, Նրա Խոսքը չի կարող մնալ մեր մեջ (Հովհաննես 5․38): «Ով Ինձ անարգի ու Իմ խոսքերը չընդունի, կա մեկը, որ նրան կդատի. այն խոսքը, որ Ես խոսեցի, դա է դատելու նրան վերջին օրը։ Որովհետև Ես Ինքս Ինձնից չեմ խոսել, այլ Հայրը, որ Ինձ ուղարկեց, Նա՛ է Ինձ պատվիրել, թե ի՛նչ պետք է ասեմ և ի՛նչ պետք է խոսեմ» (Հովհաննես 12․48, 49):

Աստծո Խոսքը լսելն ավելին է, քան տեղեկատվության պասիվ ընդունումը: Դա նաև Աստծո կամքը կատարել է նշանակում։ Եվ սա Խոսքը լսելու ակտիվ արձագանքն է: «Եթե մեկը ցանկանում է Նրա կամքը կատարել, նա կհասկանա` այս ուսուցումն Աստծո՞ւց է, թե՞ Ինքս Ինձանից եմ խոսում» (Հովհաննես 7.17):

Ե՛վ Աստծո Խոսքի լսելը, և՛ կատարելը Նրա հանդեպ սիրո արտահայտություն է: «Եթե մեկն Ինձ սիրում է, Իմ խոսքը կպահի։ Եվ Իմ Հայրը կսիրի նրան, և Նրա մոտ կգանք ու բնակություն կհաստատենք Նրա մոտ» (Հովհաննես 14.23):

`Ի՞նչ կապ կա Հիսուսի հանդեպ մեր սիրո և հնազանդության միջև: Ինչո՞ւ սիրո վրա չհիմնված ցանկացած «հնազանդություն» օրինականության վտանգ է պարունակում:`