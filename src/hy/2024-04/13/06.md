---
title:  Մնալով Հիսուսում
date:  26/12/2024
---

`Կարդացե՛ք Հովհաննես 12․32 համարը։ Ինչպե՞ս է այս զարմանալի հայտարարությունը նկարագրում Հիսուս Քրիստոսի զորությունը:`

Ինչպես տեսանք այս եռամսյակի դասերի ընթացքում, Հովհաննեսի ավետարանը մեզ ձգում է դեպի Հիսուսը, սակայն միայն այն դեպքում, եթե մենք պատրաստ ենք ճանաչելու Աստծուն և կատարելու Նրա կամքը: Ավետարանի ողջ ընթացքում մարդիկ, որ հանդիպում են Հիսուսին, կա՛մ ընդունում են լույսը և աճում, կա՛մ մերժում այն և կուրանում: Նիկոդեմոսը, ջրհորի մոտ եկած կինը, թագավորի պաշտոնյան, մարդը Բեթհեզդայի ավազանում, հինգ հազար հոգին, որ կերակրվեցին հացով ու ձկով, Հիսուսի եղբայրները, կրոնական առաջնորդները, ի ծնե կույր մարդը, Մարիամն ու Մարթան, Պիղատոսը, բոլորը հանդիպեցին և ընտրություն կատարեցին ճշմարտության ու լույսի վերաբերյալ, որ Հիսուսն էր բերել։

Աստվածաբանությունը «ներքևից» սկսվում է մարդկային փաստարկներով՝ որոշելու և քննելու Աստծո գոյությունն ու էությունը: Մարդկային տեսանկյունը՝ թերի, ընկած, նախապաշարված, գերակայություն է ստանում աստվածայինի, սուրբի, կատարյալի, ամենագետի հանդեպ: «Ներքևից» եկած աստվածաբանությունը նպատակաուղղված է մարդկանց մոլորեցնելու, ինչպես դա արել է անցյալում, այնպես էլ կշարունակի անել ապագայում (տե՛ս Հայտնություն 14.1–12), երբ մարդկային իմաստությունը, փնտրելով փոխարինել աստվածայինը, կփորձի կեղծ երկրպագություն ստիպել ողջ աշխարհում։

`Կարդացե՛ք Հովհաննես 15.1–11 համարները: Ո՞րն է հոգևոր աճի և առողջության գաղտնիքը:`

Գաղտնիքը Հիսուսի հետ կապված մնալն է: Նա է Աստծո Խոսքը, կյանքի Հացը, աշխարհի Լույսը, ոչխարների Դուռը, բարի Հովիվը, Հարությունը և Կյանքը, Ճանապարհը, Ճշմարտությունն ու Կյանքը և Ճշմարիտ Որթատունկը:

Աստվածության Անձերը և Նրանց Խոսքը՝ Աստվածաշունչը, նման են մագնիսի: Եթե չդիմադրենք, Նրանք մեզ կձգեն դեպի իրենց։ «Աստծո ձայնը խոսում է մեզ հետ Նրա խոսքի միջոցով, և շատ ձայներ կան, որ մենք կլսենք։ Սակայն Քրիստոսն ասում է, որ մենք զգուշանանք նրանցից, ովքեր կասեն՝ Քրիստոսն ահա այստեղ է կամ այնտեղ։ Այդ դեպքում ինչպե՞ս իմանանք, որ նրանք չունեն ճշմարտությունը, եթե ամեն ինչ չբերենք Սուրբ Գրությունների լույսի ներքո» (Է․ Ուայթ, The Advent Review and Sabbath Herald, 3 ապրիլի, 1888թ.): Եվ հետո, մենք պետք է մեր սեփական տեսակետները զիջենք նրանց, որ ներկայացված են Աստծո Խոսքում: