---
title:  Հանդիպում Գալիլեայում
date:  22/12/2024
---

`Կարդացե՛ք Հովհաննես 21.1–19 համարները: Ի՞նչ կարևոր ճշմարտություններ են բացահայտվում այստեղ, առանձնապես Աստծո շնորհի և մարդկային խոնարհության մասին:`

Հովհաննես 20–րդ գլուխն ավարտվում է գրքի նպատակով, որը տրամաբանական տեղը կլիներ եզրափակելու համար, սակայն կա ևս մեկ գլուխ: Գլուխ 21-ի սկիզբը Գալիլեայում աշակերտներից մի քանիսի հետ հանդիպումն է, որտեղ Պետրոսն առաջարկում է գիշերն անցկացնել լճի վրա: Թվում է` անցյալը հետ է եկել, և աշակերտները վերադարձել են իրենց հին գործին՝ ձկնորսությանը: Սակայն նրանք ոչինչ չեն բռնում այդ գիշեր:

Առավոտյան, լճափին հայտնված առեղծվածային անծանոթը նրանց ասում է, որ ցանցը գցեն նավի աջ կողմից: Եվ նրանք այնքան շատ ձուկ են բռնում, որ չեն կարողանում ցանցը քաշել։ Դա նման էր Հիսուսի հետ նրանց ծառայության սկզբին (տե՛ս Ղուկաս 5.1–11 համարները): Հովհաննեսն անմիջապես ճանաչում է Հիսուսին և այդ մասին հայտնում Պետրոսին, որն անմիջապես նետվում է ջրի մեջ և լողում ափ։

Հիսուսը երեք հարց է տալիս Պետրոսին, որոնք բոլորն էլ վերաբերում են իր Տիրոջ հանդեպ սիրուն։ Խաչելությունից առաջ Պետրոսը հայտարարեց, որ կյանքը կտա Հիսուսի համար (Հովհաննես 13.37): Հենց այդ ժամանակ Հիսուսը կանխասեց նրա երեք անգամ ուրանալը (Հովհաննես 13․38): Գալիլեայի հանդիպման ժամանակ Պետրոսը ոչ թե իրեն է ներկայացնում որպես մեծագույն հեղինակություն կամ վճռորոշ չափանիշ, այլ Հիսուսին. «Տե՛ր, Դու ամեն ինչ գիտես. Դու գիտես, որ ես Քեզ սիրում եմ» (Հովհաննես 21․17):

Ոմանք նշում են, որ Պետրոսին ուղղված հարցում Հիսուսը կիրառում է agapaō (ագափա՛ո) բայը, որը նշանակում է սիրել (բացի վերջին անգամից), և որ Պետրոսը միշտ պատասխանում է phileō (ֆիլեո) բառով, որը նշանակում է սիրել, բայց պարզապես որպես ընկեր: Ենթադրությունն այն է, որ Պետրոսը չէր հասել ավելի բարձր տեսակի սիրո:

Իրականում, Պետրոսի պատասխանը կենտրոնացած է խոնարհության վրա։ Իր նախկին անհաջողությունները հիշելով` ավելի հավանական է, որ Պետրոսը խոնարհաբար կիրառում է «ավելի ցածր եզրույթ»՝ չհամարձակվելով իր համար շատ բան պահանջել։ Եվ հենց այս խոնարհությունն է հաստատում Հիսուսը, և որը վճռորոշ է դառնում Պետրոսին ծառայության վերականգնելու համար: Խոնարհությունն, անկասկած, ծառայության կարևոր որակներից է, քանի որ այնուհետև ուշադրությունը դառնում է Հիսուս Քրիստոսը և ոչ թե ես–ը:

Պետրոսի վերականգնումը և նրա դերը որպես վաղ եկեղեցու առաջնորդ` ամենաուժեղ ապացույցներից մեկն է, որ Հիսուսը հարություն է առել մեռելներից: Դժվար կլիներ բացատրել Պետրոսի կարևոր լինելը, եթե Հիսուսը մյուս աշակերտների ներկայությամբ նրան չվերականգներ ծառայության մեջ։

`Ինչո՞ւ է խոնարհությունն այդքան կարևոր յուրաքանչյուրի մեջ, ով ձգտում է ճանաչել Տիրոջը: Խաչի լույսի ներքո մեզանից յուրաքանչյուրն ինչո՞վ պետք է հպարտանա:`