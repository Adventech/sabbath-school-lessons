### Մահվան եւ մահանալու մասին. մեր ապագա հույս

Աստված արարեց մարդ արարածին, որպեսզի վերջինս ապրի հավերժության մեջ՝ վայելելով սիրառատ հարաբերություններն Աստծո և Նրա ողջ արարչագործության հետ։ Սակայն այս հարաբերությունները քայքայվեցին՝ երկնային պալատներում մեղքի առեղծվածորեն ի հայտ գալով (Եսայի 14.12–15, Եզեկիել 28.12–19, Հայտնություն 12.7–12) և դրանց հետևանքով՝ Ադամի ու Եվայի մեղանչումով (Ծննդոց 3.1–19, Հռոմեացիներին 5.12)։ Ողբերգական կերպով մահը կլանեց ոչ միայն մարդկությանը, այլև իր մեջ կյանքի շունչ պարունակող ամեն ինչ։ Մահվան հետքերն այսօր կարելի է տեսնել ծառերից թափվող տերևների, մեր ծաղկամաններում թառամող ծաղիկների, հոգեվարքի մեջ մեռնող մեր անմեղ կենդանիների և մեզնից այդպես անխղճորեն վերցվող մեր սիրելիների հեռանալու մեջ։ Մեր աշխարհը լի է տառապանքով և չցամաքող արցունքներով։

Ձգտելով ավելի լավ աշխարհի՝ մարդիկ իրենց համար նկարել են շատ տարբեր «դրախտներ», որտեղ կցանկանային ապրել։ Օրինակ՝ 1933թ. անգլիացի գրող Ջեյմս Հիլթոնը լույս ընծայեց «Կորած հորիզոն» կոչվող իր գիրքը, որը մի քանի տարի անց էկրանավորվեց համանուն վերնագրով։ Ֆիլմը պատմում է վառելիքի պակասի պատճառով ձյունածածկ Հիմալայներին բախվելու հետևանքով վթարի ենթարկվող ինքնաթիռի մասին։ Օդաչուն վթարի հետևանքով մահանում է, սակայն կենդանի մնացած մի քանի մարդկանց Տիբեթի բնակիչները ուղեկցում են Շանգրի Լա կոչվող դրախտային հարթավայր։ Արտաքին աշխարհից մեկուսացված՝ այդ երկրի բնակիչների սերն ու իմաստությունը գնալով աճում են, և նրանք ապրում են անվերջ ներդաշնակությամբ ու ուրախությամբ լի գրեթե անմահ կյանք։

Բնականաբար սա ընդամենը մտացածին սյուժե է։

Որպես մահկանացուներ՝ մեզ հարկավոր է հավաստիացում՝ այժմյան և հույս՝ ապագա կյանքի համար։ Ինչպես հիանալի կերպով շարադրել է շվեյցարացի աստվածաբան Էմիլ Բրունները. «Հույսը նման է թոքեր մատակարարվող թթվածնի, մարդու կյանքի իմաստի համար։ Անջատեք թթվածինը, և մարդը խեղդամահ կլինի, հեռացրեք հույսը, և մարդկությունը կկծկվի շնչի պակասից, վրա կհասնի հուսալքությունը, որը կհանգեցնի մտավոր և հոգևոր ուժերի կաթվածի, ինչպես նաև անիմաստ ու աննպատակ գոյության զգացողության։ Ինչպես մարդ արարածի օրգանիզմի ճակատագիրը կախված է թթվածնից, այնպես էլ մարդկության ճակատագիրը կախված է հույսից»։ Էմիլ Բրուններ, Հավերժական հույս (Լոնդոն, Լաթերվորթ հրատարակչություն, 1954), էջ 7։ Եվ իսկապես, Աստվածաշնչի տված հույսը պահում է մեզ էկզիստենցիալ ճգնաժամի պահերին, որին մենք հանդիպում ենք դեպի հավերժություն տանող մեր ճանապարհին։

Ի հակադրություն «Կորած հորիզոն» ֆիլմում ներկայացվող մտացածին Շանգրի Լա երկրի՝ հավիտենական կյանքի մեր հույսը չի հետևում «հնարված առասպելներին» (Բ Պետրոս 1.16)։ Այն հիմնված է առանց արցունքի, ցավի ու մահվան (Հայտնություն 21.1–5) կատարյալ աշխարհի՝ Աստծո արժանահավատ խոստման վրա։ Այս թանկ խոստումը ոգեշնչել է առաքյալների հիմնադրած եկեղեցիներին և պահպանվել, փայփայվել է շատ քրիստոնյաների կողմից դարեր շարունակ։ Այս նույն խոստումը, որը երբեք չի կորցնում իր զորությունը, իմաստ ու նպատակ է հաղորդում մեր կյանքին։ Այն մեզ թույլ է տալիս վստահությամբ նայել ապագային, հավաստիացնում է մեզ, որ Քրիստոսով ննջած մեր սիրելիները վերջում հարություն կառնեն մեռելներից հավիտենական կյանքի համար։

Աստվածաշնչի ուսումնասիրության սույն ձեռնարկն անդրադառնում է բարու և չարի միջև ծավալվող մեծ պայքարին երկու գերագույն թեմաների տեսանկյունից։ Դրանցից մեկը մեղքի ու մահվան ծագման և շարունակական գոյության թեման է։ Մյուս թեման Աստծո անխոնջ աշխատանքն է՝ ուղղված այս խնդիրների լուծմանն ու աշխարհն իր սկզբնական կատարյալ վիճակին բերելուն։ Հատուկ կերպով ընդգծվում է նաև մարդ արարածի մահկանացու բնույթը և այն, թե ինչպես է հարությունը տանում անմահության։ Իրականում մենք չպետք է վախենանք մահից, որովհետև Քրիստոսը մահացել է մեզ համար և հաղթել է մահին։ Եվ իրականում Աստված մեզ հավաստիացնում է, որ Քրիստոսն ունի «դժոխքի ու մահվան բանալիները» (Հայտնություն 1.18)։

Այս եռամսյակ մենք կուսումնասիրենք մահվան ցավալի թեման, սակայն այն դիտարկելու ենք Հիսուսի միջոցով մեզ առաջարկվող հույսի պրիզմայով։

Ալբերտո Թիմմը, փիլիսոփայական գիտությունների դոկտոր (Էնդրյուսի համալսարան), Էլեն Ուայթի գրական ժառանգություն միավորման փոխտնօրենն է և Աստվածաշնչյան ուսումնասիրության ինստիտուտի կոմիտեի, ինչպես նաև Երկրաբանության ինստիտուտի կոմիտեի անդամ։ Նախկինում ծառայել է որպես Լատինամերիկյան ադվենտիստական աստվածաբանական ճեմարանի նախագահ։