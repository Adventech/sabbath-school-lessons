---
title:  «Կենդանի հոգի»
date:  09/10/2022
---

`Կարդացե՛ք Ծննդոց 1.24–27 և 2.7,19 համարները։ Կենդանիներին ու մարդկությանն արարելու Աստծո ոճի մեջ ի՞նչ նմանություններ ու տարբերություններ եք տեսնում։ Ծննդոց 2.7 համարն ի՞նչ է մեզ ասում մարդու բնույթի մասին։`

Ծննդոցի պատմությունը հայտնում է, որ արարչագործության շաբաթի վեցերորդ օրը Տեր Աստված կյանքի կոչեց ցամաքային կենդանիներին և առաջին մարդկանց՝ զույգին (Ծննդոց 1.24–27)։ Ասվում է, որ Նա «հողից շինեց դաշտի բոլոր կենդանիներին և երկնքի բոլոր թռչուններին» (Ծննդոց 2.19)։ Նա նաև «մարդուն ձևավորեց հողի փոշուց» (Ծննդոց 2.7)։

Թեև ինչպես կենդանիները, այնպես էլ մարդը միանման ձևով արարվել էին «հողից», մարդու արարումը երկու հիմնական կետերով տարբերվում էր կենդանիների արարումից։ Առաջինը, Աստված նախ արարեց մարդու ֆիզիկական մարմինը, հետո «նրա ռունգերի մեջ կենդանության շունչ փչեց, և մարդը կենդանի հոգի եղավ» (Ծննդոց 2.7)։ Մարդը, նախքան կենդանի արարած դառնալը, ֆիզիկական էակ էր։ Երկրորդ, Աստված արարեց մարդկությանը, ինչպես տղամարդուն, այնպես էլ կնոջը, Աստվածության պատկերով (Ծննդոց 1.26,27)։

Ծննդոց 2.7 համարը բացատրում է, որ «կենդանության շնչի» փչումն Ադամի ֆիզիկական մարմին նրան դարձրեց «կենդանի հոգի» (եբրայերեն նեֆեշ խայյա)։ Սա նշանակում է, որ մեզնից ոչ ոք չունի հոգի, որը կարող է գոյություն ունենալ մարմնից առանձին։ Ավելի շուտ մենք բոլորս կենդանի էակ կամ կենդանի շունչ ենք։ Այն պնդումը, որ այս հոգին գիտակից գոյ է և կարող է գոյություն ունենալ մարմնից անկախ, ոչ թե աստվածաշնչյան, այլ հեթանոսական գաղափար է։ Մարդկության ճիշտ բնույթը հասկանալը մեզ օգնում է չընդունել ոչ նյութական հոգու և դրա վրա հիմնված բոլոր վտանգավոր մոլորությունները։

Մարդ արարածի ընդհանուր անձից ու մարմնից առանձնացված ոչ մի առանձին մաս չի կարող գիտակից գոյություն ունենալ։ Աստված մեզ արարել է անհավանականորեն հիասքանչ կերպով, և մենք չպետք է գուշակություններ անենք այս հարցի շուրջ, այլ պարզապես պետք է հիմնվենք նրա վրա, ինչ ասում է Սուրբ Գիրքը։ Առեղծվածային է ոչ միայն հենց կյանքի բնույթը (գիտնականները մինչ օրս չեն կարողանում ընդհանուր հայտարարի գալ այն հարցի շուրջ, թե ինչ ասել է լինել կենդանի), առավել առեղծվածային է գիտակցության բնույթը։ Ինչպես կարող է մեր գլխում տեղ զբաղեցնող այդքան փոքր ծավալի ու կշռի նյութական հյուսվածքը (բջիջներ և քիմիական նյութեր)՝ մեր ուղեղը, իր մեջ կրել ու ստեղծել ոչ նյութական բաներ, ինչպիսիք են մեր մտքերն ու հույզերը։ Այս հարցն ուսումնասիրող մարդիկ ընդունում են, որ մենք այդ հարցի պատասխանը չունենք։

`Ինչպիսի՜ հրաշք է կյանքը։ Ինչո՞ւ մեզ պետք է ուրախացնի ոչ միայն կյանքի, այլև հավիտենական կյանքի պարգևը, որն ավելի մեծ հրաշք է։`