---
title:  Հետագա ուսումնասիրության համար
date:  14/10/2022
---

Կարդացե՛ք Էլեն Ուայթի Մեծ պայքար գրքի 531–550 էջերի «Առաջին մեծ խաբեությունը» գլուխը։

Եթե երբևէ տարել եք վիրահատություն ընդհանուր անզգայացմամբ, միգուցե շատ թույլ պատկերացում ունենաք այն մասին, թե ինչպիսին է մահացածների վիճակը: Սակայն նույնիսկ անզգայացած վիճակում ձեր ուղեղը շարունակում է աշխատել: Պատկերացրե՛ք, թե ինչպիսին կլինի մահացածների վիճակը, երբ ուղեղի բոլոր գործառույթները, ամեն ինչ ամբողջովին դադարի: Այդ դեպքում նրանց մահը ոչ այլ ինչ է, քան փակել աչքերը, իսկ ինչ վերաբերում է երբևէ ապրած յուրաքանչյուր մահացածի, հաջորդ բանը, որ նրանք կիմանան, կա՛մ Հիսուսի երկրորդ գալուստն է, կա՛մ Նրա վերադարձը հազարամյակից հետո (տե՛ս Հայտնություն 20.7–15): Մինչ այդ, բոլոր մահացածները՝ թե՛ արդար, թե՛ամբարիշտ, ննջում են, քանի որ նրանց դա մեկ ակնթարթ է թվալու: Նրանց համար, ովքեր ողջ են մնում, մահը կարծես երկար է տևում: Ապրողների համար դա այդպես է. բայց մահացածների համար դա ասես տևում է ընդամենը մի ակնթարթ։

«Եթե ճիշտ լիներ այն, որ մահվան ժամին բոլոր մարդկանց հոգիներն ուղղակիորեն երկինք են գնում, մենք ավելի շուտ մահը կփափագեինք, քան կյանքը: Շատերին այս համոզմունքը մղել է վերջ տալու իրենց կյանքին: Վշտից, հոգսերից ու հիասթափությունից ճնշված մարդուն ավելի հեշտ է թվում կյանքի թելը կտրելն ու հավերժական երանության աշխարհ թռչելը»։ Էլեն Ուայթ, Մեծ պայքար, էջ 539։

«Սուրբ Գրքում ոչ մի տեղ մենք չենք գտնում պնդումներ, թե արդարներն իրենց վարձքը կամ ամբարիշտներն իրենց պատիժը ստանում են մահվան պահին: Նահապետներն ու մարգարեները նման հավաստիացում չեն թողել: Քրիստոսն ու Նրա առաքյալները ակնարկ անգամ չեն արել այդ մասին: Աստվածաշունչը հստակորեն սովորեցնում է, որ մեռյալներն անմիջապես երկինք չեն գնում: Նրանք քնած են մինչև հարության պահը»։ Էջ 549,550։

**Հարցեր քննարկման համար**

`Մարդ արարածի ամբողջականության մասին աստվածաշնչյան գաղափարը, որ մարդը մնում է գիտակից բացառապես որպես չբաժանված անձ, ինչպե՞ս է մեզ օգնում ավելի լավ հասկանալ մահվան բնույթը։`

`Աշխարհը հեղեղված է հոգու անմահության տեսությամբ իր անթիվ-անհամար ճյուղավորումներով։ Ինչո՞ւ է այդ դեպքում մեռելների վիճակի մասին մեր լուրն այդ աստիճան կարևոր։ Ինչո՞ւ է նույնիսկ քրիստոնյաների շրջանում այնքան ուժեղ ընդդիմության հանդիպում այն ուսմունքը, որն իրականում հիասքանչ ուսմունք է։`

`Մեռելների վիճակի մասին ընկալումը ինչպե՞ս կարող է պաշտպանել մեզ նրանից, ինչը կարող է «հայտնվել» մեր աչքերի առաջ։ Այսինքն, ինչո՞ւ չպետք է միշտ վստահենք մեր տեսածին, հատկապես, եթե այն, ինչ տեսնում ենք կամ կարծում ենք, թե տեսնում ենք, մահացած բարեկամի հոգին է, ինչպես շատերն են հայտարարել, թե տեսել են։`