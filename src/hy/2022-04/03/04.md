---
title:  «Հոգին դառնում է Աստծո մոտ»
date:  11/10/2022
---

`Կարդացե՛ք Ծննդոց 2.7 և Ժողովող 12.1–7 համարները։ Ի՞նչ հակադրություն եք տեսնում այս երկու աստվածաշնչյան հատվածների մեջ։ Ինչպե՞ս կարող են դրանք օգնել մեզ ավելի լավ հասկանալ մարդու վիճակը մահացած ժամանակ։ Տե՛ս նաև Ծննդոց 7.22 համարը։`

Ինչպես մենք արդեն տեսանք, Աստվածաշունչը սովորեցնում է, որ մարդ արարածը հոգի է (Ծննդոց 2.7), և հոգին7 դադարում է գոյություն ունենալ, երբ մարմինը մահանում է (Եզեկիել 18.4,20).

Իսկ ի՞նչ կարելի է ասել «ոգու»8 մասին։ Մի՞թե այն չի շարունակում իր գիտակից գոյությունը նույնիսկ մարմնի մահից հետո։ Շատ քրիստոնյաներ հավատում են, որ դա այդպես է, նույնիսկ փորձում են արդարացնել իրենց տեսակետը՝ մեջբերելով Ժողովող 12.7 համարը, որն ասում է. «Հողը առաջվա պես երկրին պիտի դառնա, հոգին9 պիտի դառնա Աստծու մոտ, որ այն տվել էր»։ Սակայն այս պնդումը չի ենթադրում, որ մեռելների հոգին շարունակում է իր գիտակից գոյությունն Աստծո ներկայությամբ։

Ժողովող 12.1–7 համարները բավականին դրամատիկ կերպով նկարագրում են ծերության գործընթացը, որը եզրափակվում է մահվամբ։ 7-րդ համարը վերաբերում է մահվանը՝ որպես Ծննդոց 2.7 համարում նշված արարման գործընթացի հակադարձում։ Ինչպես արդեն ասվեց, արարչագործության շաբաթվա վեցերորդ օրը «Տեր Աստված մարդուն ձևավորեց հողի փոշուց և նրա ռունգերի մեջ կենդանության շունչ փչեց, և մարդը կենդանի հոգի եղավ» (Ծննդոց 2.7)։ Բայց հիմա Ժողովող 12.7 համարը մեզ ասում է, որ «հողը առաջվա պես երկրին պիտի դառնա, հոգին պիտի դառնա Աստծու մոտ, որ այն տվել էր»։ Այսպիսով, կենդանության շունչը, որ Աստված փչեց Ադամի ռունգերի մեջ, և որը Նա տվեց նաև մյուս բոլոր մարդկանց, վերադառնում է Աստծուն, կամ, այլ կերպ ասած, պարզապես դադարում է հոսել այդ ռունգերի մեջ:

Մենք պետք է հիշենք, որ Ժողովող 12.7 համարը նկարագրում է բոլոր մարդկանց մահվան գործընթացը և դա անում է առանց արդարներին ու ամբարիշտներին առանձնացնելու։ Եթե ենթադրում ենք, որ բոլոր մահացածները շարունակում են իրենց գիտակից գոյությունն Աստծո ներկայությամբ, ապա ամբարիշտների հոգիները և՞ս Աստծո հետ են։ Այս գաղափարը հակասում է Սուրբ Գրքի ընդհանուր վարդապետությանը։ Քանի որ մահվան միևնույն գործընթացը կատարվում է ինչպես մարդու, այնպես էլ կենդանիների կյանքում (Ժողովող 3.19,20), մահը ոչ այլ ինչ է, քան որպես կենդանի էակ գոյության դադարում։ Ինչպես ասում է սաղմոսերգուն. «Ծածկում ես Քո երեսը, սարսափում են, առնում ես նրանց հոգին10, մեռնում են և վերադառնում են իրենց հողը» (Սաղմոսներ 104.29։

`Մենք հաճախ ենք ասում, որ մահը կյանքի մասնիկն է։ Ինչո՞ւ է սա այդքան սխալ։ Մահը կյանքի հակադրությունն է, կյանքի թշնամին։ Այդ դեպքում ի՞նչ մեծագույն հույս ենք գտնում հետևյալ տեքստում. «Վերջին թշնամին, որ կխափանվի, մահն է» (Ա Կորնթացիներին 15.26)։`