---
title:  «Մեռելները ոչ մի բան չգիտեն»
date:  12/10/2022
---

`Կարդացե՛ք Հոբ 3.11–13, Սաղմոսներ 115.17, Սաղմոսներ 146.4 և Ժողովող 9.5,10 համարները։ Ի՞նչ կարող ենք սովորել այս տեքստերից մարդու վիճակի մասին մահացած ժամանակ։`

Աստվածաշնչյան որոշ մեկնաբաններ վիճում են, որ այս տեքստերը (Հոբ 3.11–13, Սաղմոսներ 115.17, Սաղմոսներ 146.4, Ժողովող 9.5,10), որոնք գրված են բանաստեղծական լեզվով, չեն կարող կիրառվել մահացած ժամանակ մարդկանց վիճակը սահմանելու համար։ Ճիշտ է, որ երբեմն պոեզիան կարող է լինել երկիմաստ և հեշտությամբ սխալ հասկացվել, սակայն դա բնավ չի վերաբերում այս տեքստերին։ Դրանց լեզուն պարզ է, իսկ դրանց ներկայացրած գաղափարները լիակատար ներդաշնակության մեջ են այս հարցին վերաբերող Հին Կտակարանի ընդհանուր ուսմունքին։

Հոբ 3-րդ գլխում նահապետը զղջում է իր ծնվելու համար, քանի որ տառապում է (ամենասարսափելի պահերին ո՞վ չի կամեցել, որ երբեք էլ ծնված չլիներ)։ Նա ընդունում է, որ եթե ծննդյան ժամանակ մահացած լիներ, քնած և հանգիստ կլիներ (Հոբ 3.11,13)։

115-րդ Սաղմոսը վայրը, որտեղ պահվում են մեռելները, սահմանում է որպես լռության վայր, որովհետև մեռելները չեն օրհնում Տիրոջը (Սաղմոսներ 115.17)։ Այս նկարագրությունը հազիվ թե նման է նրան, որ հավատարիմ (ու երախտապարտ) մեռելները երկնքում են և երկրպագում են Աստծուն։

Համաձայն Սաղմոսներ 146-ի՝ անհատի մտավոր գործունեությունը դադարում է մահվան հետ մեկտեղ. «Նրա հոգին11 պիտի դուրս ելնի, նա պիտի վերադառնա դեպի իր հողը, նույն օրն էլ պիտի կորչեն նրա մտադրությունները» (Սաղմոսներ 146.4)։ Սա աստվածաշնչյան կատարյալ նկարագրություն է, թե ինչ է կատարվում մահանալիս։

Իսկ Ժողովող 9-րդ գլուխն ավելացնում է, որ «մեռելները ոչ մի բան չգիտեն», և գերեզմանում «գործ, նշանակություն, գիտություն և իմաստություն չկա» (Ժողովող 9.5,10)։ Այս պնդումները հաստատում են աստվածաշնչյան այն ուսմունքը, որ մեռելները անգիտակից են։

Աստվածաշնչյան այն ուսմունքը, որ մեռելներն անգիտակից են, չպետք է խուճապ առաջացնի քրիստոնյաների շրջանում։ Նախ և առաջ, չփրկված մեռելների համար չկա հավիտենական այրում դժոխքի կրակներում կամ էլ ժամանակավոր քավարան։ Երկրորդ, հիասքանչ պարգև է սպասվում նրանց, ովքեր մահանում են Քրիստոսով։ Զարմանալի չէ, որ «հավատացյալի համար մահը չնչին բան է: … Քրիստոնյայի համար մահն ընդամենը քուն է` լռության ու խավարի մի ակնթարթ: Կյանքը Քրիստոսի հետ ծածկված է Աստծո մեջ, ու «երբ որ Քրիստոսը` մեր կյանքը, հայտնվի, այն ժամանակ դուք էլ նրա հետ կհայտնվեք փառքով» (Հովհաննես 8.51,52, Կողոսացիներին 3.4)»։ Էլեն Ուայթ, Դարերի փափագը, էջ 787։

`Խորհե՛ք Քրիստոսով մահացածների մասին։ Նրանք մահանալիս փակում են իրենց աչքերը, և նրանց համար միանգամայն նույնն է՝ գերեզմանում անցկացրել են 1500 տարի՞, թե՞ 5 ամիս։ Հաջորդ բանը, որ նրանք իմանում են, Քրիստոսի վերադարձն է։ Ապա ինչպե՞ս կարելի է վիճաբանել, թե ինչ-որ առումով մեռելներն ավելի լավ են «ապրում», քան կենդանի մարդիկ։`