---
title:  «Մեղանչող հոգին պիտի մեռնի»
date:  10/10/2022
---

`Կարդացե՛ք Եզեկիել 18.4,20 և Մատթեոս 10.28 համարները։ Ինչպե՞ս կարող են այս տեքստերն օգնել մեզ հասկանալ մարդկային հոգու բնույթը։`

Այս մեղավոր աշխարհում մարդու կյանքը փխրուն ու անցողիկ է (Եսայի 40.1–8)։ Մեղքի ազդեցությունը կրած ոչինչ չի կարող իր բնույթով հավիտենական լինել։ «Ուստի ինչպես որ մեկ մարդու միջոցով մեղքն աշխարհ մտավ, մեղքի միջոցով էլ՝ մահը, այդպես էլ մահը բոլոր մարդկանց վրա տարածվեց, որովհետև բոլորը մեղանչեցին» (Հռոմեացիներին 5.12)։ Մահը մեղքի բնական հետևանքն է, ինչը ազդում է կյանքի վրա այս աշխարհում։

Այս հարցի շուրջ գոյություն ունի երկու շատ կարևոր աստվածաշնչյան գաղափար։ Առաջինն այն է, որ ինչպես մարդիկ, այնպես էլ կենդանիները մահանում են։ Սողոմոն թագավորն ասում է. «Արդարև, մարդկանց որդիների վախճանը և անասունների վախճանը նույնն է։ Ինչպես մեռնում է սա, նույնպես և նա է մեռնում։ Եվ բոլորի շունչը5 միևնույնն է, և մարդն անասունից ոչ մի առավելություն չունի …։ Բոլորը նույն տեղն են գնում. ամեն բան հողից է եղել, և ամենը հող է դառնալու» (Ժողովող 3.19,20)։

Երկրորդ գաղափարն այն է, որ մարդու ֆիզիկական մահը ենթադրում է նրա գոյության դադարումը որպես կենդանի հոգի (եբրայերեն՝ նեֆեշ)։ Ծննդոց 2.16,17 համարներում Աստված նախազգուշացնում է Ադամին ու Եվային, որ եթե երբևէ մեղք գործեն՝ ուտելով բարու և չարի գիտության ծառի պտղից, կմեռնեն։

Կրկնելով այս զգուշացումը՝ Տերը հաստատեց այն Եզեկիել 18.4,20 համարներում. «Մեղանչող հոգին6 ինքը պիտի մեռնի»։ Այս պնդումն ունի երկու հիմնական իմաստ։ Առաջինն այն է, որ քանի որ բոլոր մարդիկ մեղավոր են, բոլորը ենթակա են ծերանալու ու մահանալու անխուսափելի գործընթացին (Հռոմեացիներին 3.9–18,23)։ Մյուս իմաստն այն է, որ աստվածաշնչյան այս գաղափարը ոչինչ է դարձնում հոգու անմահության գաղափարը։ Եթե հոգին անմահ է և մահից հետո շարունակում է իր գիտակից գոյությունը մեկ այլ հարթությունում, սա նշանակում է, որ մենք ընդհանրապես չենք մահանում, այնպես չէ՞։

Դրան հակառակ, մահվան խնդրի աստվածաշնչյան լուծումը մարմնից առանձնացված հոգին չէ, որը գնում է դրախտ, քավարան կամ նույնիսկ դժոխք։ Դրա լուծումը վերջնական հարությունն է նրանց համար, ովքեր մահանում են Քրիստոսով։ Կյանքի հացի մասին Իր քարոզում Հիսուսն ասաց. «ով Որդուն տեսնի ու հավատա Նրան, հավիտենական կյանք կունենա, ու Ես վերջին օրը հարություն կտամ նրան» (Հովհաննես 6.40)։

`Քրիստոսի երկրորդ գալուստի նկատմամբ վստահությունը, որը հաստատվել է Նրա առաջին գալուստով (ի վերջո, ի՞նչ իմաստ ուներ Նրա առաջին գալուստը, եթե չլիներ երկրորդը), ինչո՞ւ է այդքան կարևոր նրա համար, ինչին մենք հավատում ենք։ Ի՞նչ հույս կարող էինք ունենալ առանց Նրա վերադարձի խոստման։`