---
title:  Հանգստանալով նախահայրերի հետ
date:  13/10/2022
---

`Կարդացե՛ք Ծննդոց 25.8, Բ Թագավորների 7.12, Գ Թագավորների 2.10 և Գ Թագավորների 22.40 համարները։ Այս տեքստերն ի՞նչ են ավելացնում մահվան ձեր ընկալման մեջ։`

Հին Կտակարանը տարբեր ձևերով է արտահայտում մահվան և թաղման արարողության գաղափարները։ Վերջինս իր սեփական ժողովրդի հետ միավորված լինելու գաղափարն է։ Օրինակ՝ Աբրահամի մասին ասվում է, որ նա «բարի ծերության մեջ, ալևորած և իր օրերից կշտացած, ավանդեց իր հոգին ու մեռավ և միացավ իր ժողովրդին» (Ծննդոց 25.8)։ Ահարոնն ու Մովսեսը ևս միացան իրենց ժողովրդին (Բ Օրենք 32.50)։

`Այն փաստը, որ ինչպես բարի, այնպես էլ ամբարիշտ թագավորները մահանալիս գնացին միևնույն վայրը, ի՞նչ է մեզ սովորեցնում մահվան բնույթի մասին (Դ Թագավորների 24.6, Բ Մնացորդաց 32.33)։`

Մահը նկարագրելու մեկ այլ ձև է այն, երբ նշվում է, որ ինչ-որ մեկը հանգստացավ իր նախահայրերի հետ: Դավիթ թագավորի մահվան մասին Աստվածաշունչն ասում է, որ նա «ննջեց իր հայրերի հետ և թաղվեց Դավթի քաղաքում» (Գ Թագավորների 2.10)։ Միևնույն արտահայտությունն օգտագործվում է նաև ինչպես հավատարիմ, այնպես էլ անհավատարիմ մի քանի այլ հրեա թագավորների մասին։

Մենք կարող ենք առանձնացնել նախահայրերի հետ ննջելու առնվազն երեք իմաստալից տեսանկյուններ: Մեկն այն գաղափարն է, որ վաղ թե ուշ կգա ժամանակը, երբ մենք պետք է հանգստանանք մեր հոգնեցուցիչ աշխատանքից և տառապանքից: Մյուսն այն է, որ մենք այդ անցանկալի արահետով գնացող ո՛չ առաջինն ենք, ո՛չ միակը, քանի որ մեր նախնիներն արդեն մեզնից առաջ անցել են այն։ Երրորդն այն է, որ թաղվելով նրանց մոտ՝ մենք միայնակ չենք, այլ մնում ենք միասին նույնիսկ մահվան անգիտակից վիճակում: Սա կարող է այնքան էլ մեծ նշանակություն չունենա ժամանակակից անհատապաշտ մշակույթների համար, սակայն այն շատ մեծ տեղ ուներ հին ժամանակներում:

Քրիստոսով մահացածները կարող են թաղվել իրենց սիրելիների կողքին, սակայն նույնիսկ այս դեպքում նրանց միջև ոչ մի տեսակի հաղորդակցություն տեղի չի ունենում։ Նրանք կմնան անգիտակից մինչև այն փառահեղ օրը, երբ կարթնանան իրենց խորը քնից՝ միանալու իրենց սիրելիներին, որոնք մահացել են Քրիստոսով։

`Խորհե՛ք այն մասին, թե ինչի նման կլիներ (հատկապես այդ մեռած մարդկանց սիրելիների համար, որոնք հաճախ նրանց մահից հետո սարսափելի տառապանքներ են կրում), եթե մեռելներն իսկապես շարունակեին իրենց գիտակից գոյությունն ու տեսնեին, թե ինչի է նման կյանքն այստեղ՝ ներքևում։ Այն ճշմարտությունը, որ մեռելները քնած են, ինչո՞ւ պետք է մխիթարիչ լինի կենդանի մարդկանց համար։`