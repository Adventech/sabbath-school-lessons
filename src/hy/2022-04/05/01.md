---
title:  Հարությունը նախքան խաչը
date:  22/10/2022
---

### Այս շաբաթվա ուսումնասիրության համար կարդացե՛ք.
Հուդա 9, Ղուկաս 9.28–36, Գ Թագավորների 17.8–24, Ղուկաս 7.11–17, Մարկոս 5.35–43, Հովհաննես 11.1–44

> <p>Հիշելու համարը.<p>
> «Հիսուսը նրան ասաց. «Ես եմ հարությունը և կյանքը. ով հավատում է Ինձ, թեկուզ և մեռնի, կապրի։ Եվ ամեն ոք, ով կենդանի է ու Ինձ հավատում է, հավիտյան չի մեռնի։ Սրան հավատո՞ւմ ես»» (Հովհաննես 11.25,26)։

Հարության մասին հինկտակարանյան հիշատակումները, որոնք մենք մինչ այժմ դիտարկել ենք, հիմնականում հիմնված են եղել անձնական ակնկալիքների (Հոբ 19.25–27, Եբրայեցիներին 11.17–19, Սաղմոսներ 49.15, Սաղմոսներ 71.20), ինչպես նաև ապագա խոստումների (Դանիել 12.1,2, 13) վրա։ Այնուամենայնիվ, մենք ունենք նաև աստվածաշունչ արձանագրություններ այն դեպքերի մասին, երբ մարդիկ իսկապես հարություն են առել մեռելներից:

Մովսեսի հարությունն արձանագրված է որպես առաջին հարություն (Հուդա 9, Ղուկաս 9.28–36)։ Իսրայելի միապետության ժամանակ հարություն առան նաև Սարեփթա քաղաքում ապրող որբևայրու (Գ Թագավորների 17.8–24), ինչպես նաև սունամացի կնոջ որդիները (Դ Թագավորների 4.18–37)։ Երկրում ապրելու տարիներին Քրիստոսը հարություն տվեց Նային քաղաքի որբևայրու որդուն (Ղուկաս 7.11–17), Հայրոսի աղջկան (Ղուկաս 8.40–56), հետո Ղազարոսին (Հովհաննես 11)։ Բացի Մովսեսից, այս բոլոր մարդիկ հարություն առան որպես մահկանացուներ, որոնք վերջում էլի մահանալու էին։ Այս դեպքերը ևս հաստատում են մահացածների անգիտակից լինելու վերաբերյալ աստվածաշնչյան ուսմունքը (Հոբ 3.11–13, Սաղմոսներ 115.17, Սաղմոսներ 146.4, Ժողովող 9.5,10): Այս պատմություններից և ոչ մեկում, ոչ էլ հարության մասին պատմող որևէ այլ աստվածաշնչյան դրվագի մեջ ակնարկ անգամ չկա հետմահու կյանքի մասին։

Այս շաբաթ ավելի խորապես կուսումնասիրենք հարության այն դեպքերը, որոնք տեղի ունեցան նախքան Քրիստոսի սեփական մահն ու հարությունը։