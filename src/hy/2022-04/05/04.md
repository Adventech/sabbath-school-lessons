---
title:  Նային քաղաքի այրու որդին
date:  25/10/2022
---

Աստվածաշունչն ասում է, որ Հիսուսը «շրջում էր՝ բարիք գործելով ու սատանայից բռնված բոլորին բժշկելով, որովհետև Աստված Նրա հետ էր» (Գործք առաքելոց 10.38)։ Եվ իսկապես, բոլոր Ավետարանները լի են պատմություններով, որտեղ Հիսուսը ծառայում է շատ կարիքավոր ու տառապող հոգիներին, ահա թե ինչու հետագայում շատ հրեաներ հավատացին, որ Հիսուսը խոստացված Մեսիան էր։

«Կային ամբողջ գյուղեր, որտեղ ոչ մի հարկի տակ հիվանդի տնքոց անգամ չէր լսվում, քանի որ Նա անցել էր այդ գյուղերով և բժշկել մարդկանց բոլոր հիվանդությունները: Նրա գործերը վկայում էին Իր աստվածային օծության մասին: Նրա կյանքի յուրաքանչյուր գործողություն սեր ու գթություն էր արտահայտում: Նրա սիրտը քնքուշ կարեկցանքով էր համակված մարդկանց որդիների հանդեպ: Նա մարդկային բնություն առավ, որ անձամբ զգա մարդկանց կարիքները: Ամենաչքավորն ու նվաստն անգամ չէին վախենում մոտենալ Նրան: Նա գրավում էր նույնիսկ մանուկներին»։ Էլեն Ուայթ, Քայլեր դեպի Քրիստոս, էջ 11,12։

`Կարդացե՛ք Ղուկաս 7.11–17 համարները։ Ի՞նչ կարևոր տարբերություն կա երեկվա դասի ընթացքում և այստեղ մեր դիտարկած հարությունների միջև։`

Գալիլեայում Իր ծառայության ընթացքում Հիսուսը բժշկում էր հիվանդներին և դուրս հանում դևերին։ Մի անգամ Նա և Իր հետևորդները մոտենում էին Նային քաղաքի դարպասներին, երբ այդ դարպասներով անցնում էր թաղման թափորը։ Բաց դագաղի մեջ դրված էր տեղաբնակ այրու միակ որդին։ Անսփոփ այրին անընդհատ լաց էր լինում։ Վշտաբեկ մոր նկատմամբ կարեկցանքով լի՝ Հիսուսը նրան ասաց. «Մի՛ լար», այնուհետև դիմելով դագաղում պառկած մահացած որդուն՝ հրամայեց. «Պատանի՛, քե՛զ եմ ասում, վե՛ր կաց»։ Պատանին վերակենդանացավ, և Հիսուսը «նրան իր մորը տվեց» (Ղուկաս 7.13–15)։ Հիսուսի ներկայությունն արմատապես փոխեց սյուժեն, և հրաշքին ականատես շատ մարդիկ իմացան, որ ոչ միայն զարմանահրաշ բան է պատահել, այլ որ իրենց մեջ ապրում էր յուրահատուկ մեկը (նրանք Նրան անվանում էին «մեծ մարգարե»)։

Եվ՛ փյունիկացի այրին (Գ Թագավորների 17.8–24), և՛ սունամացի կինը (Դ Թագավորների 4.18–37) օգնություն խնդրեցին, մեկը՝ Եղիայից, մյուսը՝ Եղիսեից։ Սակայն Նային քաղաքի այրին օգնություն ստացավ առանց նույնիսկ այդ մասին խնդրելու։ Սա նշանակում է, որ Աստված մեր մասին հոգ է տանում նույնիսկ այն ժամանակ, երբ մենք ի վիճակի չենք կամ մեզ անարժան ենք համարում օգնություն խնդրել Իրենից։ Հիսուսը նկատեց խնդիրը և լուծեց այն, ինչը շատ հատկանշական էր Հիսուսի համար Իր ծառայության ողջ ընթացքում։

`Ճշմարիտ կրոնասիրությունը մեզ շրջապատող որբերի ու այրիների մասին հոգ տանելն է (Հակոբոս 1.27)։ Թեև մենք չենք կարողանա անել այնպիսի հրաշքներ, ինչպիսին անում էր Հիսուսը, սակայն ի՞նչ կարող ենք անել մեր շուրջը գտնվող տառապյալներին ծառայելու համար։`