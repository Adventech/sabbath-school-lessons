---
title:  Հինկտակարանյան երկու դեպք
date:  24/10/2022
---

`Կարդացե՛ք Գ Թագավորների 17.8–24 և Դ Թագավորների 4.18–37 համարները։ Հարության այս երկու պատմությունների մեջ ի՞նչ նմանություններ ու տարբերություններ եք տեսնում։`

Եբրայեցիներին թղթի 11-րդ գլխում կարդում ենք, որ հավատով «կանայք իրենց մեռելներին հարության միջոցով վերստացան» (Եբրայեցիներին 11.35)։ Հենց սա տեղի ունեցավ վերոնշյալ տեքստերում նկարագրված հարությունների ժամանակ։

Առաջին հարությունը (տե՛ս Գ Թագավորների 17.8–24) տեղի ունեցավ Իսրայելում համատարած հավատուրացության ժամանակ, որն Աքաաբ թագավորի ու նրա հեթանոս կնոջ՝ Հեզաբելի կառավարման հետևանքն էր։ Քանի որ երկրում սարսափելի երաշտ էր, Տերը հրամայեց Եղիային գնալ Սարեփթա քաղաք, որն Իսրայելի տարածքից դուրս էր գտնվում։ Այնտեղ Եղիան հանդիպեց աղքատ փյունիկացի այրուն, ով իր և որդու համար վերջին աղքատիկ ուտեստն էր պատրաստելու, որն ուտելուց հետո նրանք մահանալու էին։ Սակայն նրանց կյանքը խնայվեց ալյուրի ու յուղի հրաշքի միջոցով, որոնք չէին վերջանում, մինչև որ երաշտը չավարտվեց։ Որոշ ժամանակ անց այդ կնոջ որդին հիվանդացավ ու մահացավ։ Հուսահատված մայրը աղաչեց Եղիային, որն էլ իր հերթին աղաղակեց Տիրոջը։ «Տերը լսեց Եղիայի ձայնը, և երեխայի շունչը վերադարձավ նրա մեջ, ու նա կենդանացավ» (Գ Թագավորների 17.22)։

Երկրորդ հարությունը (տե՛ս Դ Թագավորների 4.18–37) տեղի ունեցավ Սունամում՝ Գեղբուե լեռան հարավում գտնվող մի փոքրիկ գյուղում։ Եղիսեն օգնել էր մի աղքատ այրու վճարել պարտքերը շատ անոթներ յուղով լցնելու հրաշքի օգնությամբ (Դ Թագավորների 4.1–7)։ Ավելի ուշ Սունամում Եղիսեն հանդիպեց մի հարուստ ամուսնացած կնոջ, որը երեխաներ չուներ։ Մարգարեն ասաց, որ նա որդի կունենա, և կատարվեց ճիշտ այնպես, ինչպես կանխագուշակվել էր։ Երեխան մեծանում էր և առողջ էր, սակայն մի օր հիվանդացավ ու մահացավ։ Սունամացի կինը գնաց Կարմեղոս լեռ և Եղիսեին խնդրեց գալ իր հետ ու տեսնել իր որդուն։ Եղիսեն համառ ու շարունակական աղոթք արեց Աստծուն, և երեխան կենդանացավ։

Այս կանայք ունեին տարբեր ծագում ու կենսակերպ, սակայն միևնույն փրկարար հավատը։ Փյունիկացի այրին ընդունեց Եղիա մարգարեին ծայրահեղ ծանր շրջանում, երբ մարգարեի համար Իսրայելում մնալն ապահով չէր։ Սունամացի կինն ու նրա ամուսինը հատուկ սենյակ կառուցեցին, որտեղ Եղիսե մարգարեն կարող էր կանգ առնել իրենց տարածաշրջանով անցնելիս։ Երբ երկու երեխաները մահացան, նրանց հավատավոր մայրերը դիմեցին Աստծո մարգարեներին և տեսան իրենց երեխաների՝ նորից կյանքի կոչվելու երջանկությունը։

`Սրանք հրաշալի պատմություններ են, սակայն քանի՜-քանի՜ նմանատիպ պատմություններ չեն ավարտվել նման հրաշքով։ Այս տխուր փաստն ի՞նչ պետք է սովորեցնի մեզ այն մասին, թե որքան կարևոր է մեր հավատի համար ժամանակների վերջում խոստացված հարությունը»:`