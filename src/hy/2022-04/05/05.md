---
title:  Հայրոսի դուստրը
date:  26/10/2022
---

Հիսուսի մահվանը և հարությանը նախորդող հարությունները չունեին էթնիկ խմբի կամ սոցիալական կարգավիճակի սահմանափակումներ։ Մովսեսը թերևս Աստծո ժողովրդի երբևէ ապրած ամենամեծ մահկանացու առաջնորդն է եղել (Բ Օրենք 34.10–12)։ Դրան հակառակ՝ աղքատ փյունիկիացի այրին նույնիսկ իսրայելացի չէր (Գ Թագավորների 17.9)։ Սունամացի կինն իր համայնքում հարուստ կին էր (Գ Թագավորների 4.8), սակայն հրեա չէր։ Նայինի այրին միայն մեկ որդի ուներ, ով հավանաբար և ապահովում էր նրան (Ղուկաս 7.12)։ Դրան հակառակ՝ Հայրոսը ղեկավարում էր ժողովարանը հավանաբար Կափառնայումում (Մարկոս 5.22)։ Անկախ այս մարդկանց մշակույթի ու սոցիալական կարգավիճակի տարբերությունից, նրանք բոլորն օրհնվեցին Աստծո կենսատու զորությամբ։

`Կարդացե՛ք Մարկոս 5.21–24,35–43 համարները։ Ի՞նչ կարող ենք սովորել մահվան մասին Քրիստոսի խոսքերից. «Երեխան մեռած չէ, այլ քնած է» (Մարկոս 5.39)։`

Հայրոսի տասներկուամյա դուստրը մերձիմահ հիվանդ պառկած էր տանը։ Հայրոսը գնաց Հիսուսի մոտ և աղաչեց Նրան գալ իր տուն և Իր բժշկող ձեռքը դնել իր դստեր վրա։ Մինչ նրանք տուն կհասնեին, տանից մեկը եկավ նրանց ընդառաջ ու բերեց գույժը. «Աղջիկդ մեռավ, էլ ինչո՞ւ ես Վարդապետին նեղություն տալիս» (Մարկոս 5.35)։ Այդ ժամանակ Հիսուսը վշտաբեկ հորն ասաց. «Մի՛ վախենա, այլ միայն հավատա՛» (Մարկոս 5.36)։ Եվ իսկապես, այն ամենը, ինչ կարող էր անել հայրը, ամբողջովին Աստծո միջամտությանը վստահելն էր։

Հասնելով Հայրոսի տուն՝ Հիսուսն այնտեղ հավաքվածներին ասաց. «Ինչո՞ւ եք իրար անցել ու լաց լինում։ Երեխան մեռած չէ, այլ քնած է» (Մարկոս 5.39)։ Մարդիկ սկսեցին ծաղրել Նրան, որովհետև 1) նրանք գիտեին, որ աղջիկը մեռած է, և 2) չհասկացան Հիսուսի խոսքերի իմաստը։ ««Մահը» «քուն» կոչելու մխիթարիչ փոխաբերությունն ասես այս երևույթը նկարագրելու Հիսուսի ամենասիրած ձևն էր (Մատթեոս 9.24, Ղուկաս 8.52, տե՛ս նաև Հովհաննես 11.11–15)։ Մահը քուն է, սակայն շատ խորը քուն է, որից արթնացնել կարող է բացառապես մեծ Կենսատուն, քանի որ միայն Նա ունի մահվան և դժոխքի բանալիները (տե՛ս Հայտնություն 1.18, համեմատե՛ք Հովհաննես 3.16, Հռոմեացիներին 6.23 համարների հետ)»։ ՅՕԱ աստվածաշնչյան մեկնաբանություններ, հատոր 5, էջ 609։

Այս աղջկա հարությունից հետո, այդ տեսնողները «բոլորը շատ զարմացան» (Մարկոս 5.42)։ Եվ դա բնավ զարմանալի չէ։ Այդ մարդկանց համար մահը վերջնական, բացարձակ ու թվացյալ կերպով անդառնալի երևույթ էր, և իրենց սեփական աչքերով հարություն տեսնելը հաստատապես նրանց համար պետք է որ ապշեցուցիչ, կյանք փոխող փորձառություն լիներ։

`«Մի՛ վախենա, այլ միայն հավատա՛» (Մարկոս 5.36) Հիսուսի խոսքերը մեզ համար էլ այսօր արդիական են։ Ինչպե՞ս կարող ենք սովորել կիրառել այդ խորհուրդը նույնիսկ սարսափելի հանգամանքներում, որոնք հենց ամենակարևոր պահերն են, երբ պետք է շարունակել հավատալ։`