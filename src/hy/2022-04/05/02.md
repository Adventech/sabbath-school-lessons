---
title:  Մովսեսի հարությունը
date:  23/10/2022
---

`Կարդացե՛ք Հուդա 9 և Ղուկաս 9.28–36 համարները։ Ի՞նչ ապացույցներ եք գտնում այս տեքստերում Մովսեսի՝ մարմնով հարություն առնելու մասին։`

Որոշ հույն եկեղեցու հայրեր Ալեքսանդրիայից առարկում էին, թե երբ Մովսեսը մահացավ, երկու Մովսես էին երևում, մեկը՝ կենդանի հոգի, մյուսը՝ մեռած մարմին, մեկը հրեշտակների հետ համբարձվում էր երկինք, մյուսը թաղված էր հողի մեջ (տե՛ս Որոգինես, Զրույցներ Հեսուի մասին 2.1, Կղեմես Ալեքսանդրացի, Ստրոմատիս 6.15)։ Հոգու ընդունման և մարմնի թաղման միջև տարանջատման այս գաղափարն իմաստ կարող է ունենալ նրանց համար, ովքեր հավատում են հոգու անմահության հունական տեսությանը, սակայն այս տեսությունն Աստվածաշնչում գտնել հնարավոր չէ։ Հուդա 9-րդ համարը հաստատում է Մովսեսի մարմնի հարության աստվածաշնչյան ուսմունքը, քանի որ վիճաբանությունը «Մովսեսի մարմնի մասին» էր, ոչ թե ենթադրյալ կենդանի մնացած հոգու։

Բ Օրենք 34.5–7 համարներում ասվում է, որ Մովսեսը մահացավ 120 տարեկան հասակում, և Տերը նրան թաղեց թաքնված մի վայրում՝ Մովաբի երկրի ձորում։ Սակայն Մովսեսը շատ երկար չմնաց գերեզմանում։ «Քրիստոսն Ինքը, այն հրեշտակների հետ, որոնք թաղել էին Մովսեսին, իջավ երկնքից՝ կյանքի կոչելու ննջած սուրբին։ … Քրիստոսն առաջին անգամ պետք է կյանք տար մեռածին։ Երբ կյանքի Իշխանն ու լուսարձակող հրեշտակները մոտեցան գերեզմանին, սատանան անհանգստացավ իր գերակայության համար։ … Քրիստոսը չիջավ սատանայի հետ հակամարտության մեջ մտնելու աստիճանի։ … Քրիստոսն ընդամենը ամեն ինչ վերագրեց Իր Հորն ու ասաց. «Տերը թող քեզ նախատի» (Հուդա 9)։ … Հարությունը մեկընդմիշտ երաշխավորվեց։ Սատանան զրկվեց իր որսից. արդար մեռելները նորից են ապրելու»։ Էլեն Ուայթ, Նահապետներ և մարգարեներ, էջ 478,479։

Մովսեսի հարության հստակ ապացույցը մենք տեսնում ենք այլակերպման ժամանակ։ Այլակերպման սարի վրա Մովսեսը հայտնվում է Եղիա մարգարեի հետ, ով համբարձվել էր առանց մահ ճաշակելու (Դ Թագավորների 2.1–11)։ Մովսեսն ու Եղիան նույնիսկ խոսում են Հիսուսի հետ (տե՛ս Ղուկաս 9.28–36)։ «Եվ ահա Նրա հետ խոսում էին երկու մարդ, որ Մովսեսն ու Եղիան էին։ Նրանք, փառքով երևալով, Նրա վախճանի մասին էին խոսում, որ կատարվելու էր Երուսաղեմում» (Ղուկաս 9.30,31)։ Այստեղ անկասկած խոսվում է Մովսեսի մարմնական հայտնության մասին, որը մեղքի ու մահվան նկատմամբ Քրիստոսի գալիք հաղթանակի ապացույցն էր։ Այլակերպման սարի վրա Հիսուսին հայտնվել էին հենց Մովսեսն ու Եղիան, ոչ թե նրանց «հոգիները» (չէ որ Եղիան ընդհանրապես չի էլ մահացել)։

`Մովսեսին թույլ չտրվեց մտնել երկրային Քանան (Բ Օրենք 34.1–4), սակայն նա վերցվեց երկնային Քանան։ Ի՞նչ է սա մեզ սովորեցնում այն մասին, թե ինչպես Աստված «մեր մեջ ներգործող զորությամբ կարող է առատությամբ ամեն բանից ավելին անել, քան որ խնդրում ենք ու իմանում» (Եփեսացիներին 3.20)։`