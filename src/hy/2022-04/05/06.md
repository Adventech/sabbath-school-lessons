---
title:  Ղազարոս
date:  27/10/2022
---

`Կարդացե՛ք Հովհաննես 11.1–44 համարները։ Ի՞նչ իմաստով Հիսուսը «փառավորվեց» Ղազարոսի հիվանդությամբ ու մահով (Հովհաննես 11.4)։`

Այստեղ ևս մահվան մասին խոսելիս Հիսուսն օգտագործում է քնի փոխաբերությունը։ «Մեր բարեկամը՝ Ղազարոսը, ննջել է, սակայն Ես գնում եմ, որ նրան արթնացնեմ» (Հովհաննես 11.11)։ Երբ ոմանք կարծեցին, թե Նա խոսում է բառացի մահվան մասին (Հովհաննես 11.11–13), Հիսուսը հստակեցրեց, թե ինչ նկատի ուներ. «Ղազարոսը մահացել է» (Հովհաննես 11.12–14)։ Իրականում, երբ Հիսուսը եկավ Բեթանիա, Ղազարոսն արդեն չորս օր էր, ինչ մահացել էր, նրա մարմինն արդեն նեխում էր (Հովհաննես 11.17,39)։ Երբ մարդու մարմինն արդեն սկսում է այնքան քայքայվել, որ սկսում է վատ հոտ գալ, այլևս ոչ մի կասկած չի մնում. մարդը մահացած է։

Այս համատեքստում, երբ Հիսուսը Մարթային ասաց՝ «Քո եղբայրը հարություն կառնի» (Հովհաննես 11.23), Մարթան հաստատեց իր հավատքը վերջնական հարության նկատմամբ։ Սակայն Հիսուսը հայտարարեց. «Ես եմ հարությունը և կյանքը. ով հավատում է Ինձ, թեկուզ և մեռնի, կապրի։ Եվ ամեն ոք, ով կենդանի է ու Ինձ հավատում է, հավիտյան չի մեռնի։ Սրան հավատո՞ւմ ես» (Հովհաննես 11.25–26)։ Հիսուսը նաև ավելացրեց. «Եթե հավատաս, Աստծու փառքը կտեսնես» (Հովհաննես 11.40)։ Մարթան հավատաց և տեսավ Աստծո փառքը իր եղբոր հարության մեջ։

Աստվածաշունչն ասում է, որ կյանքն արարվեց Աստծո խոսքով (Սաղմոսներ 33.6), և Նրա խոսքով կյանքը կարող է վերստեղծվել, ինչպես Ղազարոսի դեպքում։ Կարճ աղոթքից հետո Հիսուսը հրամայեց. «Ղազարո՛ս, դո՛ւրս եկ» (Հովհաննես 11.43)։ Հենց այնտեղ և հենց այդ պահին ներկա բոլոր մարդիկ տեսան Աստծո կենսատու զորությունը, որը միայն խոսքով մեր աշխարհը կյանքի կոչեց, և հենց այս նույն զորությունն է, որ ժամանակների վերջում մեռելներին կրկին կյանքի է կոչելու՝ նրանց հարություն տալով։

Ղազարոսին հարություն տալով՝ Հիսուսն ապացուցեց, որ Իր զորությունը պարտության է մատնում մահը։ Մեր նման էակների համար, որոնք վաղ թե ուշ մահանում են, Աստծո փառքի ավելի մեծ ի՞նչ դրսևորում կարող է լինել։

`Կարդացե՛ք Հովհաննես 11.25,26 համարները։ Մի տեղ Հիսուսը խոսում է մեռնող հավատացյալների մասին, մյուս տեղում հավատացյալների մասին, որոնք երբեք չեն մեռնում։ Ի՞նչ է Հիսուսը սովորեցնում մեզ այստեղ, և այն ընկալումը, որ մահը անգիտակից քուն է, ինչո՞ւ է այդքան կարևոր Քրիստոսի բառերը հասկանալու համար։ Եվ ինչո՞ւ են Նրա խոսքերը մեզ՝ մահվան դատապարտված էակներիս, այսքան մեծ հույս տալիս։`