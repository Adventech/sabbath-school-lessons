---
title:  Նա մեռավ մեզ համար
date:  02/11/2022
---

`Կարդացե՛ք Հովհաննես 3.14–18 և Հռոմեացիներին 6.23 համարները։ Այս տեքստերն ի՞նչ են մեզ սովորեցնում այն մասին, թե ինչ արեց մեզ համար Քրիստոսի մահը։`

Երբ Հիսուսը եկավ Հորդանան՝ մկրտվելու, Հովհաննես Մկրտիչը բացականչեց. «Ահա Աստծու Գառը, որ Իր վրա է վերցնում աշխարհի մեղքը» (Հովհաննես 1.29)։ Այս տեքստը ցույց է տալիս, որ Քրիստոսն էր Աստծո Գառի իրական կերպարը, որին մատնացույց էին անում Հին Կտակարանի բոլոր զոհաբերությունները։

Սակայն կենդանիների զոհերը չէին կարող մեղքեր քավել (Եբրայեցիներին 10.4)։ Դրանք տրամադրում էին բացառապես պայմանական ներում, որը հիմնվում էր խաչի վրա կատարվելիք Քրիստոսի ապագա զոհի վրա։ «Իսկ եթե մեր մեղքերը խոստովանենք, Նա հավատարիմ է ու արդար՝ մեր մեղքերը ներելու մեզ և մաքրելու մեզ ամեն անիրավությունից» (Ա Հովհաննես 1.9)։

`Կարդացե՛ք Հովհաննես 3.16,17 համարները։ Ի՞նչ մեծ հույս կարող ենք քաղել այս տեքստերից, հատկապես երբ արդարացիորեն զգում ենք, որ արժանի ենք դատապարտվելու մեր արածների համար։`

Խորհե՛ք այն մասին, թե ինչ է այս ամենը նշանակում։ Հիսուսը՝ ողջ տիեզերքն արարողը (Հովհաննես 1.1–3), Իրեն առաջարկեց մեզնից յուրաքանչյուրի համար որպես մեղքի զոհ, և այս ամենը՝ հանուն այն բանի, որ մենք չդատապարտվենք նրա համար, ինչի համար կարող էինք արդարացիորեն դատապարտվել։ Սա է Ավետարանի մեծագույն խոստումը։

Հիսուս Քրիստոսը հայտարարեց, որ «Աստված այնքան սիրեց աշխարհը, որ Իր միածին Որդուն տվեց» (Հովհաննես 3.16), որ մեռնի մեզ համար։ Սակայն մենք չպետք է երբեք մոռանանք, որ Քրիստոսն Իրեն մեր փոխարեն կամովին առաջարկեց (Եբրայեցիներին 9.14)։ Լյութերը խաչն անվանում է «զոհասեղան, որտեղ Նա (Քրիստոսը), վառվելով Իր սրտում բոցկլտացող անսահման սիրո կրակով, ջերմեռանդ միջնորդությամբ, ուժգին աղաղակով ու տաք արցունքներով Հորը ներկայացրեց Իր մարմնի ու արյան կենդանի ու սուրբ զոհը (Եբրայեցիերին 5.7)»։ Լյութերի աշխատանքներ, հատոր 13 (Սենթ Լյուիս, Միսսուրի, Կոնկորդիա հրատարակչական տուն, 1956), էջ 319։ Քրիստոսը մահացավ մեկ անգամ, և մահացավ բոլորի համար (Եբրայեցիներին 10.10) և մշտնջենապես(Եբրայեցիներին 10.12), քանի որ Նրա զոհը լիարժեք է և երբեք չի կորցնում իր զորությունը։

Եվ դեռ ավելին. «Եթե նույնիսկ Նրա շնորհի Ավետարանն ընդուներ ընդամենը մեկ մարդ, այդ մեկ հոգուն փրկելու համար Քրիստոսը կընտրեր անցնել դժվարության, նվաստացման ու նախատինքի մահվան Իր ճանապարհով»։ Էլեն Ուայթ, Առողջության ծառայություն, էջ 135։

`Կրկի՛ն կարդացեք Հովհաննես 3.16 համարը՝ «աշխարհը» և «ով որ» բառերը փոխարինելով ձեր սեփական անվամբ։ Ինչպե՞ս կարող եք սովորել քայլ առ քայլ, հատկապես մեղքի գայթակղության մեջ լինելիս այս հրաշալի խոստումը ձեր սեփականը դարձնել։`