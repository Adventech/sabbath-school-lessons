---
title:  Խաչի իմաստը
date:  03/11/2022
---

`Կարդացե՛ք Ա Կորնթացիներին 1.18–24 համարները։ Ի՞նչ է Պողոսն ասում խաչի մասին, և ինչպե՞ս է նա դա հակադրում «աշխարհի իմաստության» հետ։ Նույնիսկ այսօր, երբ «աշխարհի իմաստության» մեջ գերիշխում է «մատերիալիզմի» գաղափարը (ողջ իրականությունը բացառապես նյութական է, ինչը բացառում է Աստծո և հոգևոր իրականության գոյությունը), ինչո՞ւ է խաչի լուրն այդքան կարևոր։`

Քրիստոսի խաչը փրկության պատմության մեջ գլխավորն է։ «Հավերժությունը երբեք չի կարող հասնել սիրո այն խորությանը, որը դրսևորվեց Գողգոթայի խաչի վրա։ Հենց այդտեղ Քրիստոսի անսահման սերն ու սատանայի չափ ու սահման չճանաչող եսասիրությունը կանգնեցին դեմ առ դեմ»։ Սթիվեն Հասկել, Խաչն ու դրա ստվերը (Սաութ Լանչեստեր, Մասաչուսեթս, Աստվածաշնչյան վերապատրաստման դպրոց, 1914)։

Մինչ Քրիստոսը խոնարհաբար Իրեն առաջարկում էր որպես մարդկության համար վճարվող փրկագին, սատանան եսասիրաբար ներքաշում էր Նրան տառապանքի ու չարչարանքի մեջ։ Քրիստոսը չմահացավ այն բնական մահով, որով մարդիկ մահանում են։ Նա մահացավ երկրորդ մահով, ուստի և բոլոր Նրան ընդունողները երբեք չեն ճաշակի երկրորդ մահը։

Ինչ վերաբերում է Գողգոթայի խաչի իմաստին, կան մի քանի կարևոր տեսանկյուններ, որոնք մենք պետք է հիշենք։ Առաջինը, խաչը մեղքի նկատմամբ Աստծո արդարադատության գերագույն հայտնությունն է (Հռոմեացիներին 3.21–26)։ Երկրորդ, խաչը մեղավորների նկատմամբ Աստծո սիրո գերագույն հայտնությունն է (Հռոմեացիներին 5.8)։ Երրորդ, խաչը մեղքի կապանքները քանդող զորության մեծագույն աղբյուրն է (Հռոմեացիներին 6.22,23, Ա Կորնթացիներին 1.17–24)։ Չորրորդ, խաչը հավիտենական կյանք ունենալու մեր միակ հույսն է (Փիլիպպեցիներին 3.9–11, Հովհաննես 3.14–16, Ա Հովհաննես 5.11,12)։ Եվ հինգերորդ, խաչը տիեզերքում ապագա ապստամբության դեմ միակ հակաթույնն է (Հայտնություն 7.13–17, Հայտնություն 22.3)։

Խաչի մասին այս կարևոր ճշմարտություններից ոչ մեկը չի կարող բացահայտվել «աշխարհի իմաստության կողմից»։ Ընդհակառակը, այն ժամանակ, ինչպես և այսօր, խաչը քարոզելը «հիմարություն» է աշխարհի իմաստության համար, որը հաճախ չի ընդունում նույնիսկ ամենաակնհայտ ճշմարտությունը, օրինակ՝ որ Արարիչը գոյություն ունի (տե՛ս Հռոմեացիներին 1.18–20)։

Հունարեն «հիմարություն» բառը կապված է անգլերեն «հիմար, տխմար» բառի հետ, այսինքն խաչը քարոզելը ըստ «աշխարհի իմաստության» «տխմարություն» է։ Աշխարհի իմաստությունը չի ճանաչում Հիսուսին, ոչ էլ խաչի վրա Իր փոխարինչի մահվան միջոցով մեզ առաջարկվող Նրա փրկությունը։

`Ինչ արժեքներ էլ որ «աշխարհի իմաստությունն» առաջարկի, ինչո՞ւ մենք չպետք է երբեք թույլ տանք, որ դա մեզ շեղի նրանից, ինչին մենք հավատում ենք Հիսուսի մասին, ինչպես նաև այն հույսից, որը մեզ առաջարկվում է «հիմարություն համարվող քարոզությամբ» (Ա Կորնթացիներին 1.21)։`