---
title:  Խաչի նախանշանը
date:  31/10/2022
---

**Աշակերտներն ինչպե՞ս արձագանքեցին, երբ Հիսուսը կանխագուշակեց Իր սեփական տառապանքներն ու մահը, և ի՞նչ պետք է այդ արձագանքը սովորեցնի մեզ Սուրբ Գիրքը սխալ հասկանալու վտանգների մասին։**

`Մատթեոս 16.21–23`

`Մատթեոս 17.22,23, Մարկոս 9.30–32, Ղուկաս 9.44,45`

`Ղուկաս 18.31–34`

Հիսուսը ծնվել էր մահանալու համար։ Եվ Նա ապրում էր մահանալու համար։ Նրա արած յուրաքանչյուր քայլ Նրան ավելի էր մոտեցնում Գողգոթայի խաչի վրա Նրա մեծագույն քավիչ զոհին։ Լիակատար կերպով գիտակցելով սեփական առաքելությունը՝ Նա թույլ չէր տալիս, որպեսզի որևէ մեկը կամ որևէ բան Իրեն շեղի այդ առաքելությունից։ Իրականում, «Նրա ողջ կյանքը խաչի վրա Իր մահվան նախանշանն էր»։ Էլեն Ուայթ, Քրիստոնեական դաստիարակության հիմունքներ, էջ 382։

Իր երկրային ծառայության վերջին տարվա ընթացքում Հիսուսն ավելի ու ավելի բացահայտորեն էր աշակերտների հետ խոսում Իր գալիք մահվան մասին։ Սակայն թվում էր, թե նրանք չեն կարողանում ու չեն ուզում ընդունել Նրա ասածների իրողությունը։ Սխալ հասկանալով Մեսիայի դերը՝ վերջին բանը, որ նրանք կակնկալեին Հիսուսի՝ Մեսիայի համար, մահն էր։ Կարճ ասած՝ աշակերտների սխալ աստվածաբանությունը նրանց հանգեցրեց անտեղի ցավի ու տառապանքի։

Դեռևս Նիկոդիմոսին Հիսուսն ասել էր. «Եվ ինչպես Մովսեսն անապատում օձին բարձրացրեց, այնպես էլ Մարդու Որդին պետք է բարձրանա, որպեսզի ով Նրան հավատում է, հավիտենական կյանք ունենա» (Հովհաննես 3.14,15)։ Փիլիպպյան Կեսարիայում գտնվելու ժամանակ Հիսուսն Իր աշակերտներին ասաց, որ Ինքը պետք է «Երուսաղեմ գնա, ծերերից, քահանայապետներից, դպիրներից շատ չարչարանքներ կրի, սպանվի ու երրորդ օրը հարություն առնի» (Մատթեոս 16.21)։ Անցնելով Գալիլեայի միջով (Մարկոս 9.30–32), ինչպես նաև դեպի Երուսաղեմ Իր վերջին ճամփորդության ժամանակ (Ղուկաս 18.31–34), Հիսուսն Իր աշակերտների հետ կրկին խոսեց Իր մահվան ու հարության մասին։ Քանի որ դա բնավ այն չէր, ինչ աշակերտները ցանկանում էին լսել, նրանք ոչ մի ուշադրություն չէին դարձնում այդ խոսքերին։ Եվ որքա՜ն հեշտությամբ մենք կարող ենք հայտնվել համանման իրավիճակում։

`Մարդիկ, հատկապես Աստծո ընտրյալ ժողովուրդը, Մեսիայի առաջին գալուստի մասին կարդալիս սխալ պատկերացումներ էին կազմում։ Ինչպիսի՞ սխալ պատկերացումներ գոյություն ունեն այսօր Հիսուսի երկրորդ գալստյան վերաբերյալ։`