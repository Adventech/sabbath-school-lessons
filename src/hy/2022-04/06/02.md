---
title:  Աշխարհի սկզբից ի վեր
date:  30/10/2022
---

`Կարդացե՛ք Հայտնություն 13.8, Գործք առաքելոց 2.23 և Ա Պետրոս 1.19,20 համարները։ Ինչպե՞ս կարող էր Քրիստոսը համարվել աշխարհի սկզբից ի վեր մորթված։`

«Նրան երկրպագելու են երկրի վրա բնակվող բոլոր նրանք, որոնց անունները աշխարհի սկզբից ի վեր գրված չեն մորթված Գառան կյանքի գրքում» (Հայտնություն 13.8)։ Մեզ համար կարևորն այստեղ Քրիստոսի՝ «աշխարհի սկզբից ի վեր մորթված» լինելու գաղափարն է։ Ակնհայտ է, որ մենք սա պետք է խորհրդանշական իմաստով հասկանանք (Հայտնություն գիրքը լի է խորհրդանիշերով), որովհետև Քրիստոսը խաչվեց երկրի արարումից հազարավոր տարիներ անց։ Այս տեքստն իրականում ասում է, որ փրկության ծրագիրը սահմանվեց աշխարհի արարումից դեռ շատ առաջ։ Եվ այս ծրագրի գլխավոր գաղափարը հենց Հիսուսի՝ Աստծո Գառի մահն էր խաչի վրա։

`Կարդացե՛ք Տիտոսին 1.2 համարը։ Ի՞նչ է մեզ սովորեցնում այս տեքստն այն մասին, թե որքան վաղուց է կազմվել փրկության ծրագիրը, որի հիմքում ընկած է Քրիստոսի մահը։`

«Մեր փրկության ծրագիրն ուշացած մտահղացում չէր ի հայտ եկած Ադամի անկումից հետո: … Դա բացահայտումն էր այն սկզբունքների, որոնք հավերժական դարերից ի վեր Աստծո գահի հիմքն են եղել»։ Էլեն Ուայթ, Դարերի փափագը, էջ 22։

Այս ծրագիրն առաջինը ներկայացվեց Ադամին ու Եվային Եդեմի պարտեզում (Ծննդոց 3.15,21), և ողջ Հին Կտակարանի ընթացքում արված յուրաքանչյուր արյան զոհ խորհրդանշում էր հենց այս ծրագիրը։ Օրինակ, Աբրահամի հավատը փորձելիս Աստված խոյ տրամադրեց, որպեսզի վերջինս զոհաբերվի Իսահակի փոխարեն (Ծննդոց 22.11–13). Այս փոխարինումն է՛լ ավելի հստակորեն էր խորհրդանշում խաչի վրա Քրիստոսի քավիչ զոհի բնույթը։

Այսպիսով, փրկության ողջ ծրագրի կարևորագույն կետը Հիսուսի փոխարինող մահն է, ինչը դարեր շարունակ խորհրդանշել է կենդանիների զոհը։ Դրանից յուրաքանչյուրը խորհրդանշել է խաչի վրա Հիսուսի մահը որպես «Աստծո Գառ, որ Իր վրա է վերցնում աշխարհի մեղքը» Հովհաննես 1.29։

`Ոչ ոք չի հերքում, որ կենդանիների զոհաբերությունները սարսափելի ու արյունալի են։ Սակայն ինչո՞ւ հենց այս սարսափելիությունն ու արյունալիությունն են մեզ քիչ թե շատ մոտեցնում այն հասկացողությանը, թե ինչ սարսափելի գին վճարեց Քրիստոսը մեղքի համար՝ մեր փոխարեն մահանալով։`