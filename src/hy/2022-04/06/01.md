---
title:  Նա մեռավ մեզ համար
date:  29/10/2022
---

### Այս շաբաթվա ուսումնասիրության համար կարդացե՛ք.
Հայտնություն 13.8, Մատթեոս 17.22,23, Մարկոս 9.30–32, Հովհաննես 19.1–30, Հռոմեացիներին 6.23, Ա Կորնթացիներին 1.18–24:

> <p>Հիշելու համարը.<p>
> «Եվ ինչպես Մովսեսն անապատում օձին բարձրացրեց, այնպես էլ Մարդու Որդին պետք է բարձրանա, որպեսզի ով Նրան հավատում է, հավիտենական կյանք ունենա» (Հովհաննես 3.14,15)։

Ինչ-որ մեկը ժամանակին ասել է, որ մահից ու հարկերից խուսափել հնարավոր չէ։ Դա բացարձակ ճշմարտություն չէ։ Մարդիկ կարող են խուսափել հարկերից, սակայն խուսափել մահից չեն կարող։ Միգուցե մի քանի տարով հետաձգեն մահը, սակայն վաղ թե ուշ այն միշտ վրա է հասնում։ Եվ քանի որ մենք գիտենք, որ բոլոր մահացածները՝ արդար թե ամբարիշտ, սկզբում հայտնվում են միևնույն վայրում, հարության մեր հույսն ամեն ինչ է մեզ համար։ Պողոսն ասել է, որ առանց այս հույսի «նրանք էլ, ովքեր Քրիստոսով ննջեցին, կորան» (Ա Կորնթացիներին 15.18)։ Այս խոսքերը կհնչեին բավականին տարօրինակ կերպով, եթե պատկերացնենք, որ Քրիստոսվ ննջածներն այժմ գտնվում են Աստծո ներկայության մեջ։

Ուստի և Քրիստոսի հարությունը շատ կարևոր է մեր հավատի համար, քանի որ Նրա հարությամբ մենք ունենք մեր սեփական հարության վստահություն։ Սակայն մինչ Քրիստոսը հարություն կառներ, Նա, բնականաբար, պետք է մահանար։ Ահա թե ինչու Գեթսեմանի այգու ծանր հոգեվարքի պահին, երբ սպասում էր Իր մահվանը, Նա աղոթեց. «Այժմ հոգիս խռովված է։ Ի՞նչ ասեմ. Հա՛յր, փրկի՛ր Ինձ այս ժամից։ Բայց Ես հենց դրա համար եմ եկել» (Հովհաննես 12.27)։ Եվ այդ նպատակը հենց մահանալն էր։

Այս շաբաթ մենք կուսումնասիրենք Քրիստոսի մահը, և թե ինչ է այն նշանակում հավիտենական կյանքի խոստման ենթատեքստում։