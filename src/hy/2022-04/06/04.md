---
title:  «Կատարված է»
date:  01/11/2022
---

`Կարդացե՛ք Հովհաննես 19.1–30 համարները։ Հիսուսի «Կատարված է» խոսքի մեջ ի՞նչ կարևորագույն լուր կա մեզ համար։`

Վերջապես վրա հասավ Հիսուսի, մարդկության, ինչպես նաև ողջ տիեզերքի համար ամենակարևոր պահը։ Խորը հոգեվարքի մեջ՝ Հիսուսը պայքարում էր խավարի ուժերի դեմ։ Դանդաղ քայլերով Նա անցնում էր Գեթսեմանի այգու, Իր անարդար դատավարության միջով և ուղղվում դեպի Գողգոթա լեռը։ Չար հրեշտակները փորձում էին պարտության մատնել Նրան։ Երբ Հիսուսը կախված էր խաչից, քահանայապետները, դպիրներն ու ծերերը ծաղրում էին Նրան՝ ասելով. «Ուրիշներին փրկեց, Ինքն Իրեն չի կարողանում փրկել։ Եթե Իսրայելի թագավորն է, թող հիմա խաչից ցած իջնի, և Նրան կհավատանք» (Մատթեոս 27.42)։

Քրիստոսը կարո՞ղ էր իջնել խաչից և փրկել Ինքն Իրեն։ Այո՛, Նա կարող էր դա անել, սակայն չկամեցավ։ Ողջ մարդկության, ինչպես նաև Իրեն ծաղրողների նկատմամբ Նրա անպայմանական սերը Նրան թույլ չտվեց հանձնվել։ Իրականում այդ ծաղրողները հենց այն մարդկանց թվում էին, ում փրկելու համար Հիսուսը մահանում էր։ Նա չէր կարող իջնել խաչից ու փրկել Ինքն Իրեն, քանի որ Նրան պահում էին ոչ թե մեխերը, այլ այդ մարդկանց փրկելու Նրա կամքը»։ Ալֆրեդ Փլամեր, Սրբ. Մատթեոսի Ավետարանի էգզեգետիկ մեկնաբանություն (Լոնդոն, Էլիոթ սթոք, 1910), էջ 397) ։

Այստեղ՝ տառապանքների մեջ, Հիսուսը պարտության էր մատնում սատանայի թագավորությունը, թեև հենց սատանան էր հրահրել այնպիսի իրադարձություններ, որոնք հանգեցրին խաչին, ներառյալ Հուդայի մատնությունը (Հովհաննես 6.70, Հովհաննես 13.2,27)։ Ինչ-որ առումով, ինչը ավետարանիչը չի էլ փորձում նկարագրել, Հիսուսի մահը և՛ սատանայի բանսարկությունների հետևանք է, և՛ գործողություն, որի միջոցով Հիսուսը հաղթանակ է տանում սատանայի նկատմամբ»։ Ջորջ Լադ, Նոր Կտակարանի աստվածաբանությունը, (Քեմբրիջ, ՄԹ, Լաթթերվորթ փրես, 1994), էջ 192։

Խաչի վրա աղաղակելով «Կատարված է» (Հովհաննես 19.30)՝ Քրիստոսը նկատի ուներ, որ ոչ միայն Իր հոգեվարքն ավարտվեց, այլև, հատկապես, որ Ինքը հաղթեց սատանայի ու նրա չար հրեշտակների դեմ մղվող մեծագույն տիեզերա-պատմական պայքարը։ «Ամբողջ երկինքը տոնում էր Փրկչի հաղթանակը: Սատանան պարտված էր և գիտեր, որ կորցրեց իր թագավորությունը»։ Էլեն Ուայթ, Դարերի փափագը, էջ 758։

Շատ դժվար է այստեղ նկատել զարմանահրաշ հակադրությունը՝ լինելով առավելապես նվաստացած, Աստծո Որդին մեզ և ողջ տիեզերքի համար տարավ ամենամեծ ու ամենափառավոր հաղթանակը։

`Խորհե՛ք այն մասին, թե որքան սարսափելի բան է մեղքը, որ դրա քավության համար հարկավոր եղավ Քրիստոսի մահը։ Այս ճշմարտությունն ի՞նչ պետք է սովորեցնի մեզ այն մասին, թե որքան անօգուտ են Աստծո առաջ արժանիքներ ձեռք բերելուն ուղղված մեր գործերը։ Ի վերջո, ի՞նչ կարող ենք անել՝ որևէ բան ավելացնելու համար նրան, ինչ Քրիստոսն արդեն արել է մեզ համար։ Շաբաթ օրը դասարանում քննարկե՛ք ձեր պատասխանները։`