---
title:  «Աստծուն եմ տեսնելու»
date:  16/10/2022
---

`Կարդացե՛ք Հոբ 19.25–27 համարները և համեմատե՛ք Հովհաննես 1.18 և Ա Տիմոթեոսին 6.16 համարների հետ։ Ե՞րբ և ի՞նչ պայմաններում էր նա ակնկալում «տեսնել Աստծուն»։`

Կյանքն արդար չէ։ Մենք սրան բախվում ենք, հատկապես, երբ տեսնում ենք «արդարին» տառապելիս և «ամբարիշտին» բարգավաճելիս (տե՛ս Սաղմոսներ 73.12–17, Մաղաքիա 3.14–18)։ Օրինակ Հոբը «կատարյալ և արդար էր», «աստվածավախ էր» և «չարությունից հեռու էր մնում» (Հոբ 1.1)։ Եվ այդուհանդերձ, Աստված թույլ տվեց, որ սատանան նրան վնասի իր կործանարար ազդեցությամբ։ Նրա մարմինը քայքայվում էր սարսափելի հիվանդությունից (Հոբ 2.1–8)։ Նյութական տեսանկյունից նա կորցրեց իր հոտերն ու սեփականությունը (Հոբ 1.13–17)։ Կորցրեց նաև իր ծառաներին ու սեփական երեխաներին (Հոբ 1.16,18)։ Իսկ հուզական տեսանկյունից շրջապատված էր այնպիսի ընկերներով, որոնք Հոբին մեղադրում էին, թե նա անապաշխար մեղավոր է, ով արժանի էր նրան, ինչ ստացավ (Հոբ 4.1–5.27, Հոբ 8.1–22, Հոբ 11.1–20 և այլն)։ Նույնիսկ նրա սեփական կինն ասաց. «Դեռ քո կատարելությանը կառչա՞ծ ես։ Աստծուն հայհոյի՛ր ու մեռի՛ր» (Հոբ 2.9)։

Հոբը չէր գիտակցում, որ դարձել է Աստծո և սատանայի միջև ընթացող տիեզերական բախման էպիկենտրոնը։ Ճնշված այդ պայքարներից՝ նա զղջաց, որ լույս աշխարհ է եկել, և կամենում էր ընդհանրապես ծնված չլինել (Հոբ 3.1–26)։ Սակայն նրա անպայմանական հավատարմությունն առ Աստված հրաշալի կերպով արտահայտված է հետևյալ բառերում. «Թե որ ինձ սպանի էլ, ես Իրեն եմ հուսալու» (Հոբ 13.15)։ Նույնիսկ ենթադրելով, որ շուտով իր կյանքը կավարտվի՝ նա հավատացած էր, որ վերջին խոսքը մահվանը չի լինելու։ Մեծ վստահությամբ նա ասում է, որ թեև ինքը մեռնի, իր Փրկիչը մի օր ոտքի կկանգնի, և ինքը՝ Հոբն իր մարմինը հագած կտեսնի Աստծուն (Հոբ 19.25–27)։ «Սա հարության մասին անվրեպ ակնարկ է»։ ՅՕԱ աստվածաշնչյան մեկնաբանություններ, հատոր 3, էջ 549։

Ինչպիսի՜ փառահեղ հույս այս մեծ ողբերգության մեջ։ Շրջապատված հիվանդությամբ ու ցավով, տնտեսական անկումով, հասարակության կողմից տրվող կշտամբանքով, ինչպես նաև հուզական թուլացմամբ՝ Հոբը դեռևս հավատում էր, որ կգա մի օր, երբ ինքը հարություն կառնի մեռելներից և կտեսնի իր սիրելի Փրկչին։ Իրականում, հարության մասին Հոբի հայտարարությունը լցված էր միևնույն հավաստիացմամբ, որը դարեր անց Մարթան ասաց Հիսուսին. «Գիտեմ, որ հարություն կառնի (Ղազարոսը) վերջին օրը՝ հարության ժամանակ» (Հովհաննես 11.24)։ Հոբը Մարթայի նման պետք է այս խոստմանը կառչեր հավատով, եթե անգամ, ի տարբերություն Մարթայի, նրան կարճ ժամանակ անց չտրվեց իր հավատի զգայական ապացույցը։

`Ինչպե՞ս կարող ենք սովորել վստահել Աստծուն նույնիսկ կյանքի դաժան անարդարության պայմաններում։`