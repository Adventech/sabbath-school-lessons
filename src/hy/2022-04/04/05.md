---
title:  «Քո մեռելները պիտի կենդանանան»
date:  19/10/2022
---

`Կարդացե՛ք Եսայի 26.14 և 19 համարները։ Ի՞նչ հակադրություն կա նրանց մեջ, ովքեր մեկընդմիշտ վերանալու են (Եսայի 26.14, տե՛ս նաև Մաղաքիա 4.1), և նրանց մեջ, ովքեր հավիտենական կյանքն են ժառանգելու (Եսայի 26.19)։`

Եսայի մարգարեի գիրքը ներկայացնում է Աստծո մեծության և մեր մարդկային թուլությունների միջև եղած մեծագույն հակադրությունը (տե՛ս Եսայի 40)։ Մենք նման ենք չորացող խոտի և թառամող ծաղկի, իսկ Աստծո Խոսքը մնում է հավիտյան (Եսայի 40.6–8)։ Եվ ի հեճուկս մեր մարդկային մեղսավորությանը՝ Աստծո փրկարար շնորհը հասանելի է բոլոր մարդկանց և գործում է նույնիսկ հեթանոսների համար, որոնք ընդունում են Նրա ուխտը և պահում են շաբաթը (Եսայի 56)։

Եսայի մարգարեի գրքում հարության հույսը զգալիորեն ընդլայնված է։ Մինչ հարությանը վերաբերող աստվածաշնչյան նախորդ ակնարկները ներկայացված են ավելի անձնական տեսանկյունից (Հոբ 19.25–27, Սաղմոսներ 49.15, Սաղմոսներ 71.20), Եսայի մարգարեն այդ մասին խոսում է ներառելով ինչպես իրեն, այնպես էլ հավատացյալների ուխտի համայնքը (Եսայի 26.19)։

Եսայի 26-րդ գլուխը հակադրում է ամբարիշտների ու արդարների տարբեր ճակատագրերը։ Մի կողմից՝ ամբարիշտները մեռած կմնան, առանց երբևէ կրկին կյանքի կոչվելու, առնվազն «երկրորդ մահից» հետո(Հայտնություն 21.8)։ Նրանք վերջնականապես կկործանվեն, նրանց մասին ողջ հիշողությունը հավիտյանս հավիտենից կկորչի (Եսայի 26.14)։ Այս հատվածն ընդգծում է այն ուսմունքը, որ մահից հետո կենդանի մնացած հոգիներ կամ ոգիներ չկան: Խոսելով ամբարիշտների վերջնական ոչնչացման մասին, որը կգա ավելի ուշ, Տերը մեկ այլ տեղ հայտարարում է, որ ամբարիշտները ամբողջությամբ այրվելու են, նրանցից «արմատ և ոստ» չի թողնվելու» (Մաղաքիա 4.1)։

Մյուս կողմից՝ արդար մեռելները հարություն կառնեն՝ ստանալու իրենց օրհնված պարգևը։ Եսայի 25-րդ գլուխն ընդգծում է, որ Տեր Աստվածը «պիտի կլանի մահն առհավետ» և «պիտի սրբի արտասուքը բոլորի երեսից» (Եսայի 25.8)։ Եսայի 26-րդ գլխում գտնում ենք հետևյալ խոսքերը. «Քո մեռելները պիտի կենդանանան, նրանց դիակները ոտքի պիտի կանգնեն. արթնացե՛ք և ցնծացե՛ք, ո՛վ փոշու բնակիչներ, որովհետև քո ցողը դալարի վրայի ցող է. այն ստվերների երկրի վրա պիտի տեղացնես» (Եսայի 26.19)։ Փրկված բոլոր արդարները պետք է մասնակցեն այն խնջույքին, որը տերը պատրաստելու է բոլոր ժողովուրդների համար (Եսայի 25.6)։ Վերջնական հարությունը իրար հետ մեկտեղ կհավաքի բոլոր դարերի բոլոր արդարներին՝ ներառյալ ձեր սիրելիներին, որոնք արդեն ննջել են Քրիստոսում։

`Պատկերացրե՛ք՝ եթե ոչ մի հույս, հավաստիացում կամ որևէ պատճառ չունենայինք մտածելու, որ մահով ամեն ինչ մեզ համար վերջացած չէ։ Հետո, ավելի վատ, մեզ երբևէ ճանաչող բոլոր մարդիկ կմահանան, և շուտով կգա ժամանակ՝ ասես մենք երբևէ գոյություն չենք էլ ունեցել, և մեր կյանքը երբեք ոչինչ չի էլ նշանակել։ Ինչպե՞ս է այս ճակատագիրը հակադրվում այն հույսին, որը մենք ունենք։`