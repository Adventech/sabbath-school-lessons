---
title:  Հետագա ուսումնասիրության համար
date:  21/10/2022
---

Կարդացե՛ք Էլեն Ուայթի Մարգարեներ և թագավորներ գրքի 722–733 էջերի «Ապագա փառքի տեսիլքները» գլուխը։

Ժամանակակից գիտությունը սովորեցնում է, որ նյութը կազմված է ատոմներից, որոնք էլ իրենց հերթին կազմված են երկու ավելի փոքր մասնիկներից՝ քվարկներից և լեպտոններից, որոնք համարվում են ողջ ֆիզիկական իրողության հիմնաքարերը։ Եթե ֆիզիկական աշխարհի կորիզը կազմում են քվարկներն ու լեպտոնները, ապա չի՞ կարող արդյոք Աստված, Ով ոչ միայն արարել և պահում է այս աշխարհը, պարզապես վերափոխել քվարկներն ու լեպտոնները, երբ գա մեզ հարություն տալու ժամանակը։ Ծաղրելով հարությունը՝ աթեիստ Բերտրան Ռասելը հարց է տվել, թե ինչ է պատահում այն մարդկանց հետ, ում կերել են մարդակերները, քանի որ նրանց մարմիններն այժմ մարդակերների մարմինների մաս են կազմում, ով ինչ է ստանալու հարության ժամանակ։ Բայց ենթադրենք, որ Տերը ինչ-որ տեղից պարզապես վերցնում է քվարկներն ու լեպտոնները՝ գոյության վերջնական հիմնաքարերը, և հիմնվելով մեզանից յուրաքանչյուրի մասին ունեցած տեղեկության վրա, վերականգնում է մեզ այդ քվարկներից և լեպտոններից: Նրան պետք չեն մեր նախնական քվարկներն ու լեպտոնները. ցանկացածները հարմար կլինեն: Կամ, իրականում, Նա կարող է պարզապես նոր քվարկներ և լեպտոններ ստեղծել Իր խոսքով և հենց այդտեղից սկսել: Ինչպես էլ որ Նա անի դա, Աստված, ով արարել է տիեզերքը, կարող է վերստեղծել մեզ, ինչը Նա խոստանում է անել հարության ժամանակ։

«Կյանք Տվողը կյանքի կկոչի Իր փրկագնվածներին առաջին հարության ժամանակ, և մինչ այդ հաղթական ժամը, երբ կհնչի վերջին փողը, և հսկայական բանակը դուրս կգա դեպի հավերժական հաղթանակ, յուրաքանչյուր քնած սուրբ կպահվի ապահով՝ որպես թանկարժեք գոհար, որին Աստված անունով է ճանաչում: Փրկչի զորությամբ, որը ապրել է նրանց մեջ նրանց կենդանության տարիներին, և քանի որ նրանք աստվածային բնության հաղորդակիցներ էին, նրանք հարություն են առնում մեռելներից»։ Էլեն Ուայթի մեկնաբանություններ, ՅՕԱ աստվածաշնչյան մեկնաբանություններ, հատոր 4, էջ 1143։

**Հարցեր քննարկման համար**

`Գոյություն ունի մոտ 2 տրիլիոն գալակտիկա, որոնցից յուրաքանչյուրը բաղկացած է միլիարդավոր աստղերից: Այս աստղերից որոշներն ունեն իրենց շուրջը պտտվող մոլորակներ, ճիշտ այնպես, ինչպես մեր արեգակնային համակարգի մոլորակներն են պտտվում արեգակի շուրջը: Այժմ խորհե՛ք Աստծո անհավատալի զորության մասին, Ով ոչ միայն արարել է այս բոլոր աստղերը, այլև պահպանում է և գիտի նրանց անուններով (Սաղմոսներ 147.4): Թեև այս զարմանահրաշ իրականությունը չի ապացուցում, որ այս նույն Աստվածը կարող է հարություն տալ մեռելներին կամ կանի դա, ինչպե՞ս է այն մեզ բացահայտում նույն ահռելի զորությունը, որն Աստված ունի, և ինչու հարության նման մի բանը Նրա ուժերից վեր չի կարող լինել:`

`Եբրայեցիներին 11-րդ գլուխն ընդգծում է հնագույն ժամանակների այսպես կոչված «հավատի հերոսներից» շատերի հավատարմությունն ու ակնկալիքները։ Ինչպե՞ս կարող է այս գլուխը հարստացնել մեր հասկացողությունը հինկտակարանյան հերոսների հույսի մասին, որը նրանք ունեին նույնիսկ մինչև Հիսուսի հարությունը:`