---
title:  Նրանք, ովքեր քնած են հողի մեջ
date:  20/10/2022
---

Ինչպես կտեսնենք, Նոր Կտակարանը շատ է խոսում մեռելների հարության մասին, և ինչպես արդեն տեսանք, մեռելների հարության գաղափարը հանդիպում է նաև Հին Կտակարանում։ Հինկտակարանյան ժամանակների մարդիկ ունեին վերջնական հարության այն նույն հույսը, որն ունենք մենք այժմ։ Հիսուսի ժամանակներում ապրող Մարթան արդեն ուներ այդ հույսը (Հովհաննես 11.24)։ Կասկած չկա, որ նույնիսկ այն ժամանակ հրեաները տեղյակ էին վերջին օրերին սպասվելիք հարության մասին, անգամ եթե ոչ բոլորն էին դրան հավատում (տե՛ս Գործք առաքելոց 23.8)։

`Կարդացե՛ք Դանիել 12-րդ գլուխը։ Հարության ի՞նչ հույս ենք գտնում այդտեղ՝ այս մեծ մարգարեի գրվածքներում։`

Դանիել 12.1 համարը խոսում է «մեծ իշխան» Միքայելի մասին, ում ինքնության մասին շատ վեճեր են ծավալվել։ Քանի որ Դանիելի գրքում ներկայացված բոլոր մեծագույն տեսիլքները եզրափակվում են Քրիստոսի ու Նրա արքայության հայտնությամբ, նույնը պետք է որ տեղին լինի այս որոշակի հատվածի համար։ Դանիելի գրքում հանդիպում ենք ակնարկների այն մասին, որ Աստվածային Էակը ինքը «զորքերի Իշխանն» է (Դանիել 8.11), «Իշխանաց իշխանը» (Դանիել 8.25), «Մեսիան՝ Առաջնորդը» (Դանիել 9.25) և վերջապես «մեծ իշխան Միքայելը» (Դանիել 12.1)։ Ուստի պետք է Միքայելին նույնականացնենք որպես Քրիստոս։

Մինչև հիմա դիտարկված հինկտակարանյան տեքստերը (Հոբ 19.25–27, Սաղմոսներ 49.15, Սաղմոսներ 71.20, Եսայի 26.19) խոսում են արդարների հարության մասին։ Սակայն Դանիել 12-րդ գլուխը պատմում է ինչպես արդարների, այնպես էլ ամբարիշտների հարության մասին։ Երբ Միքայելը ոտքի է կանգնում, «երկրի հողում քնածներից շատերը պիտի արթնանան, ոմանք՝ ի հավիտենական կյանք, իսկ ոմանք էլ՝ ի հավիտենական նախատինք և անարգանք» (Դանիել 12.2)։

Շատերը համարում են, որ այս տեքստը խոսում է Քրիստոսի վերադարձին որոշակի մարդկանց՝ ինչպես հավատարիմ, այնպես էլ անհավատարիմ, հատուկ հարության մասին։

«Գերեզմանները բացվում են, և «երկրի հողում ննջածներից շատերն» արթնանում են «ոմանք ի հավիտենական կյանք, իսկ ոմանք ի հավիտենական նախատինք և անարգանք» (Դանիել 12.2): Բոլոր նրանք, ովքեր մեռել էին հավատալով երրորդ հրեշտակի պատգամին, գերեզմաններից դուրս են գալիս փառավորված լսելու Աստծո խաղաղության ուխտը նրանց հետ, ովքեր պահել են Նրա օրենքը: Հարություն են առնում նաև «նրանք, որ խոցեցին նրան» (Հայտնություն 1.7), որ ծաղրեցին Քրիստոսին Իր մահացու հոգեվարքի ժամին, և Նրա ճշմարտության ու Նրա ժողովրդի ամենակատաղի թշնամիները, որպեսզի տեսնեն Նրան Իր փառքի մեջ և այն պատիվը, որին արժանանում են հավատարիմներն ու հնազանդները»։ Էլեն Ուայթ, Մեծ պայքար, էջ 637։