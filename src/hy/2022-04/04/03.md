---
title:  «Գերեզմանի ձեռքից»
date:  17/10/2022
---

`Կարդացե՛ք Սաղմոսներ 49-ը։ Ի՞նչն է ստիպում սաղմոսերգուին այսքան վստահ լինել իր վերջնական հարության մեջ (Սաղմոսներ 49.15)՝ հակառակ նրանց, ովքեր վերացան առանց այդ հավաստիացման (Սաղմոսներ 49.6–14)։`

Սաղմոսներ 49-ը խոսում է հիմարների կեղծ վստահության մասին, որոնք, «իրենց ունեցվածքի վրա հույս դրած, պարծենում են իրենց մեծ հարստությամբ» (Սաղմոսներ 49.6), որոնք իրենց երկրներն էլ կոչում են իրենց անուններով (Սաղմոսներ 49.11), և որոնք ապրում են միայն իրենց անձը օրհնելու համար (Սաղմոսներ 49.18)։ Նրանք այնպես են վարվում, ասես իրենց տներն ու սեփական փառքը հավերժ են (Սաղմոսներ 49.11,17)։

Սակայն հիմարները մոռանում են, որ իրենց պատիվը հօդս է ցնդում, իսկ իրենք կորչում են ինչպես անասունները (Սաղմոսներ 49.12)։ «Ոչխարների պես նրանք գերեզմանի պիտի մատնվեն. մահը նրանց հովիվն է … և նրանց կերպարանքը կմաշվի գերեզմանում՝ իրենց բնակարաններից դուրս» (Սաղմոսներ 49.14)։

Ինչպես դարեր առաջ ասել է Հոբը. «Իմ մոր արգանդից մերկ եմ դուրս եկել, մերկ էլ այնտեղ պիտի վերադառնամ» (Հոբ 1.21, Ա Տիմոթեոսին 6.7)։ Սաղմոսերգուն նշում է, որ մահանում են ինչպես հիմարները, այնպես էլ իմաստունները, և «իրենց հարստությունը թողնում են ուրիշներին» (Սաղմոսներ 49.10)։

Սակայն նրանց մեջ արմատական հակադրություն կա։ Մի կողմից ներկայացված են հիմարները, որոնք կորչում են, չնայած որ փորձում են հավաստիացում գտնել իրենց ժամանակավոր ունեցվածքի և ձեռքբերումների մեջ։ Դրան հակառակ՝ իմաստունը նայում է մարդկային պատմությունից ու գերեզմանի ճաղերից այն կողմ և փառահեղ պարգևին, որն Աստված պատրաստել է իր համար (Ա Պետրոս 1.4)։ Այս ընկալումը պահելով մտքում՝ սաղմոսերգուն կարող է վստահաբար ասել. «Բայց Տերն իմ անձը կփրկի գերեզմանի ձեռքից, որովհետև Նա ընդունում է ինձ» (Սաղմոսներ 49.15)։

Համապատասխանելով հինկտակարանյան հույսին՝ այս հայտարարությունը չի ակնարկում, որ մահվան ժամին սաղմոսերգուի հոգին անմիջապես երկինք կթռչի: Սաղմոսերգուն պարզապես ասում է, որ հավերժ չի մնալու գերեզմանում։ Կգա ժամանակ, երբ Աստված կփրկագնի նրան մահից և կտանի երկնային պալատներ։

Կրկին ու կրկին նկարագրվում է ապագա հարության հավաստիացումը և այժմյան գոյությանը հաղորդում հույս, հավաստիացում և իմաստ։ Այսպիսով իմաստունները կստանան ավելի փառահեղ և հավիտենական պարգև, քան հիմարները կարող են երբևէ հավաքել իրենց համար այս կարճատև կյանքի ընթացքում։

`Ի՞նչ կերպ և ի՞նչ եղանակով եք ականատես եղել այն մարդկանց անմտությանը, որոնք վստահում են իրենց սեփական ունեցվածքին ու ձեռքբերումներին։ Ձեր աչքը մշտապես խաչին հառած լինելն ինչպե՞ս կարող է պաշտպանել ձեզ միևնույն մոլորության մեջ ընկնելուց։`