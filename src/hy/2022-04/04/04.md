---
title:  «Երկրի անդունդից»
date:  18/10/2022
---

`Կարդացե՛ք Սաղմոսներ 71-ը։ Ի՞նչ նկատի ունի սաղմոսերգուն, երբ խնդրում է Աստծուն դարձյալ իրեն հանել երկրի անդունդից (Սաղմոսներ 71.20)։`

Սաղմոս 49-ում մենք տեսնում ենք առ հարության գաղափարն արտահայտված հուզիչ հույս՝ հակառակ հիմարների կեղծ հույսերի, որոնք վստահում են իրենց հարստությանը։ Սաղմոսներ 71-ում սաղմոսերգուն ապահովություն ու հույս է փնտրում Աստծո մոտ՝ շրջապատված լինելով թշնամիներով և կեղծ մեղադրանքներ առաջադրողներով, որոնք ասում են, թե Աստված լքել է նրան (Սաղմոսներ 71.10,11)։

Իր փորձությունների մեջ էլ սաղմոսերգուն մխիթարություն ու վստահություն է գտնում՝ մտաբերելով, թե ինչպես է Աստված իր մասին հոգ տարել անցյալում։ Նախ նա գիտակցում է, որ Աստված իրեն պահպանել է իր ծննդյան պահից սկսած և նույնիսկ հանել է իրեն իր մոր արգանդից (Սաղմոսներ 71.6)։ Հետո նա ընդունում է, որ Աստված սովորեցրել է իրեն իր մանկությունից (Սաղմոսներ 71.17)։

Այն վստահությամբ, որ Աստված իր վեմն ու իր ամրոցն է, սաղմոսերգուն խնդրում է Նրան. «Ապավինության վե՛մ եղիր ինձ համար, որ միշտ գամ Քեզ մոտ» (Սաղմոսներ 71.3)։ «Իմ ծերության ժամանակ մի կողմ մի՛ նետիր ինձ. մի՛ լքիր ինձ զորությունս պակասելիս» (Սաղմոսներ 71.9)։ «Ո՜վ Աստված, մի՛ հեռացիր ինձնից. ո՛վ իմ Աստված, շուտ օգնի՛ր ինձ» (Սաղմոսներ 71.12)։ Այնուհետև սաղմոսերգուն ավելացնում է. «Դու, որ նեղություններ և չարչարանքներ ցույց տվեցիր ինձ, դարձյալ Դու ես, որ կենդանացնում ես ինձ, դարձյալ Դու ես ինձ հանում երկրի անդունդից» (Սաղմոսներ 71.20)։

«Երկրի անդունդից» արտահայտությունը կարող է տառացիորեն ընկալվել որպես սաղմոսերգուի ապագա հարությանը վերաբերող ակնարկ։ Սակայն համատեքստն ասես նպաստում է սաղմոսերգուի խորը ընկճախտի մեջ լինելու փոխաբերական նկարագրությանը, ասես երկիրը կուլ է տալիս նրան (համեմատե՛ք Սաղմոսներ 88.6 և Սաղմոսներ 130.1 համարների հետ)։ Այսպիսով, կարող ենք ասել, որ «սա հիմնականում փոխաբերական խոսք է, բայց այստեղ նաև ֆիզիկական հարության ակնարկ կա»: Էնդրյուսի Աստվածաշնչի ուսումնասիրություն, Սաղմոսներ 71.20 համարի վերաբերյալ ծանոթագրություն։

Ի վերջո շատ կարևոր է նկատել, որ ինչպիսին էլ լինի մեր իրավիճակը, Աստված միշտ մեր կողքին է, Նա հոգ է տանում մեր մասին, և մեր վերջնական հույսը կապված չէ այս աշխարհի հետ. այն կապված է գալիք աշխարհի՝ հավիտենական կյանքի հետ, որը մեզ տրված է Հիսուսով Նրա վերադարձին հարության տեսքով։

`Մենք բոլորս ունեցել ենք հիասթափության սարսափելի պահեր։ Այն փաստը, որ Աստված ձեզ հետ է եղել անցյալում, ինչպե՞ս կարող է օգնել ձեզ առաջ շարժվել հավատով և վստահել Աստծուն այն պահերին, երբ Նա հեռու է թվում։`