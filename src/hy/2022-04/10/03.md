---
title:  Դժոխքի կրակները
date:  28/11/2022
---

Երեխաների համար գրված Դժոխքի տեսիլ (The Sight of Hell) վերնագրված իր գրքում անգլիացի հռոմեական կաթոլիկ քահանա Ջոն Ֆըրնիսը (1809–1865թթ.) հավիտենական չարչարանքը պատկերում է մեծ երկաթյա գնդակի միջոցով, որն ավելի մեծ է, քան երկինքն ու երկիրը։ «Հարյուր միլիոն տարին մեկ անգամ մի թռչուն է անցնում երկաթյա գնդակի կողքով և դիպչում դրան իր թևի փետուրով»։ Հեղինակը պնդում է, որ մեղավորների տանջանքները շարունակվելու են, նույնիսկ երբ այդ մեծ երկաթե գնդակը մաշվի թռչնի փետուրի այդ հպումներից։

Տխուր փաստն այն է, որ շատ բողոքականներ մինչ օրս հավատում են չփրկվողների նմանատիպ ճակատագրին։

`Կարդացե՛ք Մաղաքիա 4.1 և Հուդա 7 համարները։ Ինչպե՞ս կարող են այս տեքստերն օգնել մեզ ավելի լավ հասկանալ «հավիտենական կրակի» գաղափարը կամ Հիսուսի արտահայտած այն միտքը, որ ամբարիշտները լինելու են «հավիտենական կրակի» (Մատթեոս 18.8) կամ «անշեջ կրակի» մեջ (Մարկոս 9.43)։`

«Հավիտենական» (եբրայերեն՝ օլամ, հունարեն՝ աիոն, աիոնիոս) բառը տարբեր իմաստներ է կրում՝ կախված անմիջական համատեքստից։ Օրինակ՝ Աստված բառի հետ օգտագործվելիս (Բ Օրենք 33.27, «հավիտենական») այս եզրույթն արտահայտում է Նրա հավերժությունը։ Երբ օգտագործվում է մարդ բառի հետ (Ելք 21.6, «հավիտյան»), այս եզրույթը սահմանափակված է մարդուն տրված կյանքի օրերի չափով։ Երբ այն օգտագործվում է կրակ բառի (Մատթեոս 18.8, Մատթեոս 25.41, «հավիտենական») հետ, նշանակում է, որ կրակը չի հանգչի, մինչև որ վերջնականապես չսպառի այն, ինչն այրվում է։ Սա նշանակում է, որ «հավիտենական կրակը» հավիտենական է միայն այն իմաստով, որ մինչև վերջ և անդառնալիորեն պետք է սպառի ամբարիշտներին և նրանցից «արմատ և ոստ չի թողնելու» (Մաղաքիա 4.1)։

Ամբարիշտների հավիտենական պատժի տեսությունը լուրջ հետևանքներ է կրում։ Եթե ամբարիշտները պետք է պատժվեն հավիտյան, ապա սա նշանակում է, որ չարը երբեք արմատախիլ չի արվի։ Բացի այդ, մարդկային կյանքը բխում է Աստծուց (Բ Օրենք 32.39, Սաղմոսներ 36.9), Ով ասում է. «Ես ամբարիշտի մեռնելուց հաճույք չեմ ստանում» (Եզեկիել 33.11)։ Այդ դեպքում ինչո՞ւ պիտի Նա շարունակի պահպանել ամբարիշտների կյանքը, որպեսզի նրանք անվերջ չարչարվեն։ Մի՞թե Աստծո համար ավելի արդար չի լինի պարզապես վերջ տալ նրանց կյանքին։ Եթե ամբարիշտները պետք է պատժվեն «իրենց գործերի համաձայն» (Հայտնություն 20.12), ապա ինչո՞ւ պետք է կարճ մարդկային կյանքի դիմաց նրանք ստանան հավիտենական չարչարանքներ։

Աստվածաշնչի բոլոր հղումները «հավիտենական կրակին» պետք է հասկացվեն որպես ակնարկ Հայտնություն 20-րդ գլխում (տե՛ս դաս 13) ներկայացված «կրակի լճին», որը լինելու է հազարամյակից հետո։ Ուստի Աստվածաշնչին հակասում է այն միտքը, թե այժմ գոյություն ունի հավերժ վառվող դժոխք։

`Որքան էլ որ սարսափելի են դժոխքի կրակները, դժոխքի մասին ճշմարտությունն ի՞նչ է մեզ բացահայտում Աստծո սիրո մասին, հատկապես հակառակ հավերժական տանջանքների գաղափարի։`