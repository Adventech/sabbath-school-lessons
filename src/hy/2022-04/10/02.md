---
title:  Անմահ որդե՞ր
date:  27/11/2022
---

`Համեմատե՛ք Մարկոս 9.42–48 համարները Եսայի 66.24 համարի հետ։ Ինչպե՞ս եք հասկանում «նրանց ուտող որդը չի մեռնում» (Մարկոս 9.48) արտահայտությունը։`

Ոմանք համարում են, որ եզակի թվով դրված «որդ» (Մարկոս 9.48) գոյականն ակնարկում է ամբարիշտների հոգին, որը մահից հետո ընկնում է դժոխք, որտեղ այն երբեք չի մեռնում, այլ կրում է հավիտենական տառապանքներ։

Սակայն այս մեկնաբանությունը հակասում է անգիտակից մահվան վերաբերյալ աստվածաշնչյան գաղափարին, ինչպես նաև անտեսում է այս հատվածին վերաբերող հինկտակարանյան ֆոնը։ Իրականում «եզակի թվով դրված «որդ» գոյականն ընդհանուր առմամբ օգտագործվում է «որդեր» գոյականի փոխարեն. այն չի նշանակում ընդամենը մեկ որդ։ Այն վերաբերում է այն որդերին, որոնք սնվում են փտող լեշերով»։ Ռոբերտ Բրատչեր և Յուջին Նիդա, Մարկոսի Ավետարանի թարգմանչի ձեռնարկ (Լոնդոն, Յունայթիդ բայբլս սըսայըթիս, 1961), էջ 304։

Մարկոս 9.48 համարում Հիսուսը մեջբերում է Եսայի 66.24 համարը, որը ասում է. «Նրանք պիտի դուրս գան և տեսնեն Իմ դեմ ըմբոստացող մարդկանց դիակները, որովհետև նրանց որդը չի մեռնելու, և նրանց կրակը չի հանգչելու. նրանք զզվելի պիտի լինեն ամեն մարմնի համար»։

Այս սարսափազդու փոխաբերական տեսարանը նկարագրում է մարտի դաշտը, որտեղ մահացած գետնին պառկած են Աստծո թշնամիները։ Կրակով չայրված մարմինները ուտում են որդերը կամ միգուցե սկզբում ուտում են որդերը, հետո այրում է կրակը։ Ցանկացած դեպքում, ոչ մի խոսք չկա կարծեցյալ հոգու մասին, որը խուսափում է մարմնի կործանումից և ընկնում դժոխք։

Իսկ ի՞նչ կարելի է ասել «որդերի» մասին, որոնք չեն մեռնում։ Եսայի 66.24 համարի (որը մեջբերվում է Մարկոս 9.48 համարում) փոխաբերական լեզուն չի ենթադրում, որ այդ որդերն անմահ են։ Այստեղ շեշտադրվող իմաստն այն է, որ այդ որդերն իրենց հանձնված քայքայման առաջադրանքն անավարտ չեն թողնում։ Այլ խոսքերով ասած՝ նրանք շարունակում են ուտել ամբարիշտների մարմինները, մինչև որ այդ մարմինները ոչնչացվում են։ Դրան հակառակ՝ Աստծո հավատարիմ զավակները ուրախությամբ կբնակվեն նոր երկնքում ու նոր երկրում և կերկրպագեն Աստծուն հենց Նրա ներկայությամբ (Եսայի 66.22,23)։ Աչքի առաջ ունենալով այսքան տարբեր ճակատագրեր՝ զարմանալի չէ, որ Հիսուսն ասում է՝ անհամեմատ ավելի լավ է, որ մարդ Աստծո արքայություն մտնի առանց իր մարմնի շատ կարևոր որևէ մասի, օրինակ՝ ձեռքի, ոտքի կամ նույնիսկ աչքի, քան կատարյալ մարմնով դառնա որդերի կերակուր, վերջում էլ այրվի կրակով (Մարկոս 9.42–48)։

`Ի վերջո, մենք կա՛մ փրկվելու ենք, կա՛մ կորչենք։ Երրորդ տարբերակ տրված չէ։ Կա՛մ կունենանք հավիտենական կյանք, կա՛մ կբախվենք հավիտենական ոչնչացման իրականությանը։ Ի՞նչ ընտրություններ է հարկավոր անել հիմա։ Ինչպե՞ս պետք է հավիտենական կյանքի կամ հավիտենական կործանման իրողությունն ազդի այդ ընտրությունների վրա։`