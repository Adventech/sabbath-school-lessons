---
title:  Դրախտ՝ անմարմին հոգիներով
date:  30/11/2022
---

Թեև բողոքականները չեն ընդունում քավարանի գաղափարը, շատերն այնուամենայնիվ հավատում են, որ արդարների հոգիներն արդեն վայելում են դրախտն Աստծո ամիջական ներկայությամբ։ Ոմանք վիճում են, թե այս «հոգիները» մարմնից առանձնացված հոգիներն են, մյուսներն ասում են, թե դրանք մարմնից առանձնացված հոգիներ են, սակայն ծածկված փառքի հոգևոր մարմնով։

Ինչպիսին էլ որ լինի կենդանի մեռածների ենթադրյալ մետաֆիզիկական վիճակը, այս տեսությունները խարխլում են վերջնական հարության և մեռելների դատաստանի մասին աստվածաշնչյան վարդապետությունը։ Էլ ինչու է հարկավոր հարությունն ու դատաստանը (Հայտնություն 20.12–14), եթե արդարների հոգիներն արդեն վայելում են դրախտը։

`Կարդացե՛ք Գործք առաքելոց 2.29,34,35 և Ա Կորնթացիներին 15.16–18 համարները։ Ինչպե՞ս են այս տեքստերը լույս սփռում հարությանը սպասող մեռելների վիճակի վրա։`

Աստվածաշնչյան ուսմունքն ասում է, որ բոլոր մարդիկ, որոնք այժմ երկնքում են, կա՛մ վերցվել են կենդանի վիճակում, ինչպես Ենոքը (Ծննդոց 5.24) և Եղիան (Դ Թագավորների 2.9–11), կա՛մ հարություն են առել մեռելներից, ինչպես Մովսեսը (Հուդա 9) և Քրիստոսի հետ հարություն առածները (Մատթեոս 27.51–53)։

Ինչպես արդեն տեսանք, Աստծուն վրեժխնդրության համար աղաղակող (Հայտնություն 6.9–11) «զոհասեղանի տակ» եղող հոգիների ակնարկն ընդամենը արդարության փոխաբերություն է և չի ապացուցում հոգու անմահության տեսությունը։ Այլապես դժվար թե այս մարդիկ վայելելիս լինեին իրենց հավերժական կյանքը։ Իրականում գերեզմանը մեռելների հանգստյան վայրն է, որոնք անգիտակից վիճակում սպասում են վերջնական հարությանը, երբ կվերականգնվի նրանց գիտակից գոյությունը։ Մահացածները, նույնիսկ մահացած արդարները մարմիններից առանձնացած հոգիներ չեն, որոնք ճախրում են երկնքում՝ համբերատարությամբ սպասելով, թե երբ են վերամիավորվելու իրենց մարմինների հետ վերջնական հարության ժամանակ։

Բացի այդ, ինչի՞ մասին կարող էր խոսել Պողոսը Ա Կորնթացիներին 15.18 համարում, երբ ասում է, որ եթե չկա մեռելների հարություն, ապա «նրանք էլ, ովքեր Քրիստոսով ննջեցին, կորան»։ Ինչպե՞ս կարող էին նրանք կորչել, եթե արդեն իսկ երկնային երանության մեջ են և այնտեղ են իրենց մահվան պահից։ Քրիստոսի վերադարձին մեռելների հարության վարդապետությունը, որն այդքան կարևոր է Նոր Կտակարանի համար, անվավեր է ճանաչվում այն կեղծ ուսմունքով, որ մեռած արդարները ճախրում են դեպի իրենց հավիտենական պարգևը մահից անմիջապես հետո։ Այդուհանդերձ, այս գաղափարը հաճախ ենք լսում, հատկապես թաղման արարողությունների ժամանակ։

`Ինչպե՞ս կարող եք օգնել մարդկանց հասկանալ, որ գերեզմանում ննջած մեռելների գաղափարն իսկապես «բարի լուր» է այն իմաստով, որ նրանք իրապես հանգստանում են և ոչ մի ցավ կամ տառապանք չեն զգում։`