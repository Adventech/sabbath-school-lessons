---
title:  Աստվածաշնչյան տեսակետը
date:  01/12/2022
---

`Կարդացե՛ք Ա Հովհաննես 5.3–12 համարները։ Ինչո՞ւ է Հովհաննես առաքյալը «հավիտենական կյանքը» սահմանափակում միայն նրանցով, ովքեր Քրիստոսի մեջ են։`

Մարդ արարածի պայմանական անմահության մասին աստվածաշնչյան վարդապետությունը, հակառակ հոգու անմահության ոչ աստվածաշնյան տեսության, հստակորեն ի ցույց է դրվում Ա Հովհաննես 5.11,12 համարներում։ Այս կարևոր հատվածի իմաստը հասկանալու համար հարկավոր է հիշել, որ միայն Աստվածությունն «ունի անմահություն» (Ա Տիմոթեոսին 6.15,16) և կյանքի միակ Աղբյուրն է (Սաղմոսներ 36.9, Կողոսացիներին 1.15–17, Եբրայեցիներին 1.2)։

Երբ Ադամի ու Եվայի մեղանչումով (Ծննդոց 3) մեղքն աշխարհ մտավ, նրանք ու նրանց բոլոր սերունդները (ներառյալ մենք) ընկան ֆիզիկական մահվան անեծքի տակ և կորցրին հավիտենական կյանքի պարգևը։ Սակայն մեր սիրող Աստվածն իրականացրեց փրկության ծրագիրը, որպեսզի մարդ արարածը վերստին ստանար հավիտենական կյանք, այն կյանքը, որը նրանցը պետք է լիներ ի սկզբանե։ Ինչպես Պողոսն է գրում. «Ինչպես որ մեզ Նրա միջոցով ընտրեց աշխարհի ստեղծումից առաջ, որպեսզի մենք սուրբ և անարատ լինենք Նրա առաջ սիրո մեջ» (Եփեսացիներին 1.4)։

Պողոս առաքյալը բացատրում է, որ «ինչպես որ մեկ մարդու (Ադամի) միջոցով մեղքն աշխարհ մտավ, մեղքի միջոցով էլ՝ մահը» այդպես էլ «մեկ մարդու՝ Հիսուս Քրիստոսի» շնորհիվ հավիտենական կյանքի փառավոր պարգևը հասանելի դարձավ բոլոր մարդկանց (Հռոմեացիներին 5.12–21)։ Պողոսն այստեղ պարզորոշ կերպով խոսում է տառացիորեն Ադամի մասին, ով մեղքն ու մահն այս աշխարհ մտցրեց։ Աստվածաշնչում ոչինչ հասկանալ հնարավոր չէ առանց առաջին մարդ Ադամի, ով օրինախախտության միջոցով այս աշխարհ բերեց մեղքն ու մահը։

Այսպիսով, Հովհաննես առաքյալն ավելացնում է. «Աստված մեզ հավիտենական կյանք տվեց, և այս կյանքը Նրա Որդու մեջ է։ Ով Որդուն ունի, նա կյանք ունի, և ով Աստծու Որդուն չունի, կյանք չունի» (Ա Հովհաննես 5.11,12)։

Ողջ պատկերն ավելի պարզորոշ է դառնում Հիսուսի խոսքերի լույսի ներքո. «Ով Որդուն տեսնի ու հավատա Նրան, հավիտենական կյանք կունենա, ու Ես վերջին օրը հարություն կտամ նրան» (Հովհաննես 6.40) և «Ես եմ հարությունը և կյանքը. ով հավատում է Ինձ, թեկուզ և մեռնի, կապրի» (Հովհաննես 11.25)։

Սա նշանակում է, որ հավիտենական կյանքն Աստծո պարգևն է՝ տրված Քրիստոսի միջոցով։ Այն արդեն իսկ այսօր տրված է մեզ, սակայն դրանից լիարժեքորեն կարող ենք օգտվել միայն արդարների վերջնական հարության ժամանակ։ Եզրակացությունը շատ պարզ է՝ եթե հավիտենական կյանքը տրվում է միայն նրանց, ովքեր Քրիստոսի մեջ են, ապա նրանք, ովքեր Քրիստոսի մեջ չեն, չունեն հավիտենական կյանք (Ա Հովհաննես 5.11,12)։ Դրան հակառակ՝ հոգու անմահության տեսությունը հավիտենական կյանք (լինի դրախտում թե դժոխքում) շնորհում է բացարձակապես բոլոր մարդկանց, նույնիսկ նրանց, որոնք Քրիստոսի մեջ չեն։ Ինչքան էլ այս տեսությունը լայն ընդունելություն գտնի, այն հակասում է Աստվածաշնչին։