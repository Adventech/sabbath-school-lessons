---
title:  Հետագա ուսումնասիրության համար
date:  02/12/2022
---

Կարդացե՛ք Էլեն Ուայթի Մեծ պայքար գրքի 531–550 էջերի «Առաջին մեծ խաբեությունը» և 551-562 էջերի «Ոգեհարցություն» գլուխները։

«Բնական անմահության հիմնովին սխալ գաղափարի վրա է հենվում մահվան մեջ գիտակից վիճակի, ինչպես նաև հավերժական տանջանքների մասին ուսմունքը, որը հակասում է թե՛ Սուրբ Գրքին, թե՛ առողջ դատողությանն ու մարդասիրության մեր զգացումներին: Ըստ այդ հանրաճանաչ ուսմունքի` փրկվածները երկնքում տեղյակ են այն ամենին, ինչ տեղի է ունենում երկրի վրա, և հատկապես իրենց այն ընկերների կյանքին, որոնք մնացել են այստեղ: Բայց ինչպե՞ս կարող են մեռյալներն իրենց երջանիկ զգալ` տեսնելով ողջերի նեղությունները, իրենց սիրելիների գործած մեղքերը, նրանց վշտերով, հիասթափությամբ ու տառապանքով լի կյանքը: Ինչպե՞ս կարող են նրանք վայելել երկնքի բերկրանքը` թևածելով երկրում գտնվող իրենց ընկերների վերևում: Իսկ որքա՜ն նողկալի է այն համոզմունքը, թե հենց որ շունչը լքում է մարմինը, անզեղջ մարդու հոգին գցվում է դժոխքի կրակների մեջ: Ինչպիսի՜ խոր կսկիծ պիտի ունենան նրանք, ովքեր տեսնում են անպատրաստ գերեզման իջնող և հավերժական թշվառության ու մեղքի մեջ ընկնող իրենց ընկերներին»։ Էլեն Ուայթ, Մեծ պայքար, էջ 545։

**Հարցեր քննարկման համար**

`Եթե շփվել եք այլ քրիստոնյաների հետ մեռելների վիճակի ու դժոխքի բնույթի մասին, հավանաբար նկատել եք, թե որքան ամուր ու անդրդվելի են մարդիկ իրենց հավատամքում, որ փրկվածներն անմիջապես գնում են երկինք, իսկ ամբարիշտները հավիտենական տանջանքների մեջ են դժոխքում։ Ըստ ձեզ՝ ինչո՞ւ է այդպես։ Ինչ-որ առումով հասկանալի է, որ նրանք ուզում են հավատալ, որ իրենց սիրելիները, որոնք մահացել են, «Տիրոջ հետ են» (թեև ինչպես տեսանք, դեռևս հարց է, թե որքան տխուր կլինի նրանց համար տեսնել այստեղ կատարվող քաոսը)։ Սակայն ինչո՞ւ են մարդիկ այդքան ուժգին կերպով կառչած այն սարսափելի գաղափարին, որ ամբարիշտները հավիտենապես տանջվելու են դժոխքում։ Ի՞նչ է մեզ սովորեցնում այս փաստն այն մասին, թե որքան հզոր ուժ կարող է ունենալ ավանդույթը։ Դասարանում քննարկե՛ք այն։`

`Շատ քրիստոնեական հարանվանություններ հռչակում են Աստվածաշնչին հակասող հոգու անմահության տեսությունն իր բոլոր ածանցյալներով։ Էլ ի՞նչ կարող ենք անել որպես եկեղեցի (ի լրումն նրա, ինչ արդեն անում ենք)՝ աշխարհին տեղեկացնելու մահվան և հանդերձյալ կյանքի վերաբերյալ Աստվածաշնչի տեսակետը։`

`Թեև Դանթեի Աստվածային կատակերգությունն ընդամենը հորինվածք է, այն խիստ ազդեցիկ բնույթ ստացավ և օգնեց մարդկանց մտքերում դաջել այն կեղծ տեսությունը, թե ինչ է կատարվում «հոգու» հետ մահից հետո։ Ի՞նչ կարող ենք սովորել այն մասին, թե որքան հեշտությամբ կարող է աշխարհիկ ուսմունքն ազդել քրիստոնեական աստվածաբանության վրա։ Ուրիշ ի՞նչ ոչ քրիստոնեական գաղափարներ են ազդում քրիստոնեական մտքի վրա նույնիսկ այսօր, և ինչպե՞ս կարող ենք պաշտպանվել դրանցից։`