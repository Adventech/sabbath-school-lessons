---
title:  Սուրբերը քավարանում
date:  29/11/2022
---

Հռոմի կաթոլիկ եկեղեցին ասում է, որ այն մահացածները, որոնք արժանի չեն դժոխք ընկնելուն, սակայն դեռևս պատրաստ չեն դրախտի համար, կարող են մեղքերից մաքրվել քավարանում, հետո այնտեղից բարձրանալ դրախտ։ Քավարանում նրանց տանջանքները կարող են կրճատվել իրենց սիրելիների աղոթքների ու ապաշխարության շնորհիվ։

Կաթոլիկ եկեղեցու Կատեխիզիսը շատ հստակ է խոսում քավարանի մասին. «Բոլոր նրանք, ովքեր մահանում են Աստծո շնորհում և Նրա ընկերակցության մեջ, սակայն դեռևս կատարելապես մաքրագործված չեն, միևնույն է, ունեն հավիտենական փրկության հավաստիացում, սակայն մահից հետո նրանք անցնում են մաքրագործում, որպեսզի հասնեն երկնքի ուրախությանը միանալու համար անհրաժեշտ սրբությանը»։ Կաթոլիկ եկեղեցու Կատեխիզիս (Նյու Յորք, Դաբլդեյ, 1995), էջ 291։ Այն նաև ասում է, որ քավարանում գտնվողների տառապանքները կարող են թեթևացվել նրանց սիրելիների աղոթքներով, ինչպես նաև մեռելների անունից արված այլ գործերով։ «Եկեղեցին նաև խորհուրդ է տալիս մահացածների անունից արվող ընծաներ, մեղքերի թողություններ, ինչպես նաև ապաշխարություն»։ Կաթոլիկ եկեղեցու Կատեխիզիս, էջ 291։

`Կարդացե՛ք Ժողովող 9.10, Եզեկիել 18.20–22 և Եբրայեցիներին 9.27 համարները։ Ինչպե՞ս են այս տեքստերը ժխտում քավարանի տեսությունը։`

Քավարանի դոգման իր մեջ միատեղում է վառվող դժոխքի ու մահացածների համար աղոթելու հեթանոսական գաղափարները։ Այս դոգման անընդունելի է նրանց համար, ովքեր հավատում են աստվածաշնչյան այն ուսմունքներին, որ 1) մահացածներն անգիտակից ննջում են իրենց գերեզմաններում (Ժողովող 9.10), 2) մի մարդու արդարությունը չի կարող փոխանցվել մեկ այլ մարդու (եզեկիել 18.20–22), 3) մեր միակ Միջնորդը Հիսուս Քրիստոսն է (Ա Տիմոթեոսին 2.5), և 4) մահվանը հաջորդում է վերջնական դատաստանը, և այս կյանքի ծուղակներից ապաշխարելու երկրորդ հնարավորություն չի տրվում (Եբրայեցիներին 9.27)։

Անհամեմատ ավելի լուրջ հետևանք կրում է այն փաստը, թե ինչպես է Աստվածաշնչին հակասող քավարանի այս տեսությունը խեղաթյուրում Աստծո բնավորությունը։ Եվ իսկապես, «իր մեղանչումից հետո սատանայի անխոնջ գործը եղել է մեր երկնային Հորը սխալ ներկայացնելը։ Նա հեղինակել է հոգու անմահության դոգման։ … Հավիտենական կրակով վառվող դժոխքի, ինչպես նաև քավարանի գաղափարները ևս նրա գյուտերն են։ Այս ուսմունքները կեղծում են Աստծո բնավորությունը, որպեսզի մարդիկ նրան տեսնեն որպես խիստ, վրեժխնդիր, բռնատիրական և ներումից զուրկ»։ Էլեն Ուայթ, Ձեռագիր 51 (դեկտեմբերի 10), 1890թ։ Այս տեսակետն ասում է, որ մարդիկ, Քրիստոսի վերադարձին ննջած վիճակով սպասելու փոխարեն, տառապում են քավարանում, մինչև որ ինչ-որ մեկին հաջողվում է նրանց այնտեղից դուրս բերել։

`Քավարանի կամ հավիտենական տանջանքների նման սխալ տեսություններն ի՞նչ են մեզ սովորեցնում վարդապետության կարևորության մասին։ Ինչո՞ւ է այդքան կարևոր ոչ միայն այն, թե Ում ենք հավատում, այլև այն, թե ինչպես ենք հավատում։`