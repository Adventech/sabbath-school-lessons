---
title:  Աստվածաշնչյան տեսակետը
date:  10/12/2022
---

### Այս շաբաթվա ուսումնասիրության համար կարդացե՛ք.
Ղուկաս 2.52, Մատթեոս 4.23, Ա Կորնթացիներին 6.19,20, Սաղմոսներ 24.3,4, Գործք առաքելոց 8.4–24, Ա Հովհաննես 3.1–3։

> <p>Հիշելու համարը.<p>
> «Եվ Ինքը՝ խաղաղության Աստվածը, ձեզ ամբողջովին թող մաքրի, ու ձեր ամբողջ հոգին, շունչը և մարմինը անարատ պահվեն մինչև մեր Տեր Հիսուս Քրիստոսի գալուստը» (Ա Թեսաղոնիկեցիներին 5.23)։

Հայտնություն գիրքը խոսում է Քրիստոսի երկրորդ գալուստից առաջ տեղի ունենալիք երկու հիմնական «գլոբալիզացիաների» մասին։ Հայտնություն 13-րդ գլուխը նկարագրում է սխալի գլոբալիզացիան, երբ «ամբողջ երկիրը» կզարմանա ու կհետևի ծովից դուրս եկած գազանին (Հայտնություն 13.3,7, 8,12,16)։ Հայտնություն 14-րդ գլուխն ընդգծում է ճշմարտության գլոբալիզացիան, երբ «հավիտենական ավետիսը» կքարոզվի «բոլոր ազգերին ու ցեղերին, բոլոր լեզուներին ու ժողովուրդներին» (Հայտնություն 14.6,7)։ Այս «չար ժամանակների» ընթացքում (Բ Տիմոթեոսին 3.1) կքշի «ամեն վարդապետության քամին» (Եփեսացիներին 4.14), և մարդիկ «իրենց ականջները ճշմարտությունից կդարձնեն ու առասպելներին հետևելով՝ կմոլորվեն» (Բ Տիմոթեոսին 4.4)։ «Երկու մեծ կեղծիքի հոգու անմահության և կիրակի օրվա սրբության միջոցով սատանան մոլորեցնելու է ողջ աշխարհը: Մինչ առաջինը հիմք է դնում ոգեհարցության համար, երկրորդը մտերմացնում է Հռոմի հետ»։ Էլեն Ուայթ, Մեծ պայքար, էջ 588։

Մինչ կիրականանան այս վերջին իրադարձությունները, մենք պետք է ամուր մնանք մեր հավատամքում, այն ողջ ճշմարտության մեջ, որ ունենք, ինչը ներառում է նաև մարդու և մահվան բնույթը, քանի որ փորձում ենք առաջնորդվել Սուրբ Հոգով, որպեսզի պատրաստ լինենք Քրիստոսի փառավոր հայտնությանը։