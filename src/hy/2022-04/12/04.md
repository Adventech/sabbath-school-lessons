---
title:  Քրիստոսի միտքը
date:  13/12/2022
---

Ոմանք հավատում են, որ, միջավայրը փոխելով, մարդը վերափոխվում է։ Բնականաբար, մենք պետք է խուսափենք այնպիսի վայրերից ու հանգամանքներից, որոնք մեզ ավելի խոցելի կդարձնեն գայթակղությունների նկատմամբ (Սաղմոսներ 1.1, Առակներ 5.1-8)։ Սակայն մեղքի ու գայթակղության հետ ունեցած մեր խնդիրը կարող է լուծվել միայն մեր սեփական սրտի (մտքի) վերափոխմամբ։ Քրիստոսն անդրադարձավ խնդրի հիմնահարցին, երբ ասաց. «Որովհետև մարդկանց սրտի միջից դուրս են գալիս չար մտքեր, պոռնկություն, գողություններ, սպանություններ, շնություններ, ագահություն, չարություններ, նենգություն, գիջություն, նախանձ, հայհոյություն, ամբարտավանություն, անզգամություն» (Մարկոս 7.21, 22)։ Սա նշանակում է, որ մեր մտքերը կարիք ունեն վերափոխվելու, որպեսզի փոխվի մեր վարքագիծը։

`Կարդացե՛ք Ա Կորնթացիներին 2.16, Սաղմոսներ 24.3,4, Հռոմեացիներին 12.2, Փիլիպպեցիներին 4.8 և Կողոսացիներին 3.2։ Ի՞նչ է նշանակում ունենալ «Քրիստոսի միտքը»։`

Տերը խոստացել է, որ «նոր ուխտի» շրջանակներում Իր օրենքը կդնի Իր ժողովրդի մտքում և կգրի այն նրանց սրտերում (Երեմիա 31.31–33, համեմատե՛ք Եբրայեցիներին 8.8–10, Եբրայեցիներին 10.16 համարների հետ)։ Զարմանալի չէ, որ Լեռան քարոզում Քրիստոսը լայնացրեց և խորացրեց Աստծո պատվիրանների իմաստը՝ հասցնելով դրանք մտքերի ու մտադրությունների մակարդակի (տե՛ս Մատթեոս 5.17–48)։ Այսպիսով, մենք հաղթանակ կարող ենք տանել գայթակղության նկատմամբ բացառապես Աստծո վերափոխող շնորհով, և մտքերի ու մտադրությունների մակարդակում պետք է ձգտենք ստանալ այդ խոստումը, որպեսզի այլևս մեղսավոր մտքեր չունենանք։

Կապ չունի, թե որքան հավատարիմ ենք, այս կյանքում մենք երբեք չենք հասնի կատարյալ անմեղության։ Բայց եթե Քրիստոսի մեջ ենք, ամբողջությամբ ծածկված ենք Նրա արդարությամբ։ Ու թեև մենք դեռևս կատարյալ չենք, այդպիսին համարվում ենք Նրա մեջ (Փիլիպպեցիներին 3.12–15)։ «Երբ մենք միանում ենք Քրիստոսի հետ, Քրիստոսի միտքն ենք ունենում։ Մեր բնավորությունից ճառագում են մաքրությունն ու սերը, մեր կյանքը կառավարում են խոնարհությունն ու ճշմարտությունը։ Փոխվում է նույնիսկ մեր դեմքի արտահայտությունը։ Մեր հոգում բնակվող Քրիստոսն ազդում է Իր վերափոխող զորությամբ, և մեր արտաքինը վկայում է մեր մեջ թագավորող խաղաղության ու ուրախության մասին»։ Էլեն Ուայթ, Ընտիր լուրեր, գիրք 1, էջ 337։

Միայն ամեն օր Հիսուսին հանձնվելով, ամեն օր մեռցնելով մեր ես-ը, ամենօրյա վճռական ջանքերով, հավատով ու Հիսուսին հնազանդ լինելով մենք կարող ենք մեր կյանքում ունենալ նկարագրված վերափոխումը։

`Պատկերացրե՛ք, թե ինչպիսին կլիներ ձեր կյանքը, եթե կարողանայիք գոնե դադարել ունենալ մեղսավոր մտքեր։ Տարբեր կլինե՞ր արդյոք ձեր կյանքը։ Ո՞րն է միակ հնարավոր տարբերակն այս ամենը ձերը դարձնելու համար։`