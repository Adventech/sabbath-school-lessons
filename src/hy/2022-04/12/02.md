---
title:  Հիսուսի օրինակը
date:  11/12/2022
---

`Կարդացե՛ք Ղուկաս 2.52 համարը։ Հիսուսի զարգացման ո՞ր չորս ոլորտներն են նշված այս տեքստում։`

Հիսուսը կատարյալ Մարդ էր, և Նրա զարգացման գործընթացը ներառում էր մարդու գոյության բոլոր հիմնական փուլերը։ Ղուկաս 2.52 համարի համաձայն՝ «Հիսուսն Աստծու (հոգևորապես) ու մարդկանց (սոցիալապես) առաջ զարգանում էր իմաստությամբ (մտավորապես), հասակով (ֆիզիկապես) ու շնորհով», «Նրա միտքը գործուն էր և խորաթափանց: Իր տարիքի համեմատ Նա շատ ավելի խորամիտ էր և իմաստուն: Նրա բնավորությունը շատ գեղեցիկ էր իր հավասարակշռվածությամբ: Մարմնի և մտքի կարողությունները զարգանում էին աստիճանաբար, մանկության օրենքներին համապատասխան: Մանուկ հասակում Հիսուսը բնավորության մի արտասովոր գրավչություն ուներ: Նրա հոժար ձեռքերը պատրաստ էին սիրով ծառայել ուրիշներին: Նրան ոչ մի կերպ հնարավոր չէր հանել համբերությունից: Անկեղծությամբ՝ անբասիր և սկզբունքներում ժայռի պես ամուր՝ Նրա կյանքն անշահախնդիր սիրալիրության օրինակ էր»։ Էլեն Ուայթ, Դարերի փափագը, էջ 68,69։

`Կարդացե՛ք Մատթեոս 4.23 համարը։ Կարո՞ղ ենք արդյոք մենք այսօր արդյունավետորեն շարունակել Հիսուսի՝ երեք մասից բաղկացած ծառայությունը՝ ուսուցանենք, քարոզենք ու բժշկենք։`

Եթե մենք ընդունում ենք, որ մարդ արարածն ամբողջական ու անբաժանելի էակ է, ապա չենք կարող կրոնը սահմանափակել բացառապես հոգևոր հարցերով։ Ճշմարտությունն իրականում ընդգրկում է մեր ողջ էությունը, ծածկում է մեր ողջ կյանքի տևողությունը և ներառում է մեր կյանքի բոլոր ոլորտները։ Կյանքի ֆիզիկական ու հոգևոր տարրերն այնքան հզոր կերպով են միաձուլված, որ դրանք բաժանել հնարավոր չէ։ Ու թեև որպես մեղավոր մարդիկ մենք երբեք չենք կարող հավասարվել վերևում մեջբերված Հիսուսի նկարագրությանը, այդուհանդերձ, պետք է նմանակենք դրան, քանի որ փրկագնման գործի իմաստը մարդու մեջ իր Տիրոջ պատկերը վերականգնելը, նրան իր սկզբնական կատարելությանը վերադարձնելը և մարմնի, մտքի ու հոգու զարգացումն է։ Հենց սա է Աստված փորձում անել Իր ժողովրդի մեջ որպես Իր վերադարձին նախապատրաստելու գործընթացի մի մաս։

`Մեզ Հիսուսի հետ համեմատելով՝ մենք կարող ենք հեշտությամբ հիասթափվել ահռելի տարբերությունից։ Ինչպե՞ս է խաչի նշանակությունը մեր կյանքում պաշտպանում մեզ հուսահատվելուց, երբ համեմատվում ենք Հիսուսի հետ։`