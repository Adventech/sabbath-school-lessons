---
title:  Պատրաստ Նրա հայտնությանը
date:  15/12/2022
---

Մենք ապրում ենք խելահեղ աշխարհում, որտեղ արհեստականորեն ուռճացված են կարիքները, ու չափից շատ ուշադրություն շեղող գործոններ կան։ Եթե ուշադիր չլինենք, դրանք կարող են խլել մեր ողջ ժամանակը և խեղաթյուրել մեր առաջնահերթությունները։ Սա մեր գլոբալիզացված կիբերաշխարհի ևս մեկ արգասիք չէ, բոլոր դարերի քրիստոնյաները պետք է միշտ զգուշանան սատանայի՝ այս աշխարհում իրենց ամենակարևորից շեղելու ջանքերից։

Ո՞վ կարող է պարծենալ, որ անզգույշ լինելու դեպքում չի հայտնվում Աստծուց հեռանալու և աշխարհային ու ժամանակավոր արժեքների հետևից ընկնելու վտանգի մեջ, որոնք ի վերջո չեն էլ բավարարում մեր կարիքները, այլ միայն տանում են դեպի հոգևոր կործանում։

`Կարդացե՛ք Բ Պետրոս 3.14 և Ա Հովհաննես 3.1–3 համարները։ Ի՞նչ տարբերություն եք տեսնում Քրիստոսի երկրորդ գալուստին պատրաստվելու և այդ փառավոր իրադարձությանը պատրաստ լինելու մեջ։`

Շատ հաճախ Քրիստոսի երկրորդ գալուստին շարունակաբար պատրաստվելու գաղափարը ձգձգման պատճառ է դառնում։ Այս գաղափարը հեշտությամբ կարող է ստիպել մարդկանց բռնել չար ծառայի ուղին. «Իմ տերն ուշանում է գալ» (Մատթեոս 24.48)։

`Կարդացե՛ք Սաղմոսներ 95.7,8, Եբրայեցիներին 3.7,8, 15 և Եբրայեցիներին 4.7 համարները։ Ի՞նչ են այս տեքստերը մեզ ասում հենց հիմա պատրաստ լինելու մասին։`

Ըստ Աստվածաշնչի տեսանկյունի՝ փրկության ժամանակը միշտ «այսօր» է և երբեք ոչ վաղը (տե՛ս Սաղմոսներ 95.7,8, Եբրայեցիներին 3.7,8, 15, Եբրայեցիներին 4.7)։ Ավելին, եթե տեղի չունենա լուրջ վերածնունդ, կշարունակենք մնալ այն, ինչ հիմա ենք։ Չվերածնվածներին ժամանակը չէ, որ վերածնում է։ Եթե մարդը շարունակական կերպով չի աճում շնորհում և հավատով առաջ չի գնում, նրա մոտ կգրանցվի Աստծուց հեռանալու, սիրտը խստացնելու, սկեպտիկ, ցինիկ, նույնիսկ անհավատ դառնալու միտում։

Այս տեսանկյունից մենք կարող ենք ասել, որ մեր կյանքի յուրաքանչյուր օր մեր ամբողջ կյանքի մանրանկարն է։ Այսպիսով, Աստծո շնորհով մենք կարող ենք պլանավորել ապագան, սակայն պետք է ամեն օրն ապրենք Հիսուսի վերադարձին պատրաստ. չէ՞ որ, հաշվի առնելով ժամանակակից կյանքի չնախատեսված հանգամանքները, այսօր կարող է լինել ձեր վերջին օրը։

`Ինչպե՞ս կարող եք այսօր պատրաստ լինել Հիսուսի վերադարձին, եթե Նա վերադառնալիս լիներ հենց այսօր։ Ձեր պատասխանները քննարկե՛ք դասարանում շաբաթ օրը։`