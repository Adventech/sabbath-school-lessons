---
title:  Հոգու առաջնորդությունը
date:  14/12/2022
---

Սուրբ Հոգին Աստծո հզոր Գործակալն է, Ով Աստծո սերը սփռում է մեր սրտերի մեջ (Հռոմեացիներին 5.5), տանում է մեզ ճշմարիտ, փրկարար ուղով (Հովհաննես 16.7–11), առաջնորդում դեպի ճշմարտություն (Հովհաննես 16.13) և զորություն տալիս՝ իրականացնելու Ավետարանի առաքելությունը (Գործք առաքելոց 1.8)։ Քանի որ հենց Սուրբ Հոգին է հակառակում սատանայի կործանարար աշխատանքին, բնավ զարմանալի չէ, թե ինչու է սատանան ամեն կերպ փորձում խեղաթյուրել Սուրբ Հոգու բնույթի ու Նրա աշխատանքի մասին մեր պատկերացումները։ Մինչ ոմանք մերժում են Սուրբ Հոգու՝ անձ լինելը, մյուսները ավելի կարևորում են Հոգու պարգևները Նրա վերափոխող զորության միջոցով։

`Կարդացե՛ք Գործք առաքելոց 8.4–24 համարները։ Սամարացի մոգ Սիմոնը կամենում էր ստանալ Սուրբ Հոգու պարգևն առանց Հոգուց վերածնվելու։ Ինչպե՞ս է այս նույն դիրքորոշումը դեռևս դրսևորվում մեր կյանքում։`

Աստծո զավակները նրանք են, ովքեր Սուրբ Հոգով առաջնորդվում են (Հռոմեացիներին 8.14) դեպի Աստծո խոսքի ամբողջ ճշմարտությունը (Հովհաննես 16.13, Հովհաննես 17.17)։ Հիսուսը պարզ ու հասկանալի կերպով նախազգուշացրեց. «Ոչ թե ամեն Ինձ «Տե՛ր, Տե՛ր» ասողն է երկնքի արքայություն մտնելու, այլ նա, ով կատարում է Իմ Հոր կամքը, որ երկնքում է։ Այն օրը շատերն Ինձ կասեն. «Տե՛ր, Տե՛ր, չէ՞ որ Քո անունով մարգարեացանք, Քո անունով դևեր հանեցինք և Քո անունով շատ հրաշքներ գործեցինք»։ Ես էլ այն ժամանակ նրանց կհայտնեմ. «Ես ձեզ երբեք չեմ ճանաչել. Ինձանից հեռացե՛ք, ո՛վ անօրենություն գործողներ»» (Մատթեոս 7.21–23)։ Սա նշանակում է, որ Սուրբ Հոգին երբեք ոչ ոքի չի հեռացնում Աստծո Խոսքից, որը հենց Իր ներշնչանքով է գրվել, այլ միշտ մեզ առաջնորդում է համապատասխանել այդ Խոսքին։

Մեզ ամեն ճշմարտության մեջ առաջնորդող Սուրբ Հոգին նաև մեզ զորացնում է, որպեսզի ուրիշներին առաջնորդենք այդ հրաշալի ճշմարտության մեջ (Մատթեոս 28.18–20, Գործք առաքելոց 1.8)։ Մեր սրբազան առաքելությունը կատարելիս մենք ստանում ենք Նրա հատուկ աջակցությունը։ Ուստի ամեն առավոտ պետք է ծնկի գանք Տիրոջ առաջ և թարմացնենք Նրան նվիրվելու մեր երդումը։ Սա անելով՝ ինքներս մեզ հանձնում ենք Նրա Հոգու ներկայությանը և ստանում Հոգու վերածնող ու սրբագործող զորությունը։

Սակայն մենք միշտ պետք է բաց լինենք Նրա առաջնորդության համար՝ ամեն օր գիտակցաբար ընտրելով անել այն, ինչը մենք գիտենք, որ ճիշտ է, և խուսափելով նրանից, ինչը, հստակ գիտենք, որ սխալ է։ Այսինքն, միայն Աստծուց մեզ շնորհված զորությամբ փորձելով ապրել Նրա խոսքի համաձայն՝ մենք բաց կլինենք ստանալու Սուրբ Հոգու զորությունը մեր կյանքում, որն Աստված մեզ խոստանում է։

`Ինչո՞ւ է այդքան կարևոր ամեն առավոտ աղոթքով հավաստել, որ բաց ենք մեր կյանքում Սուրբ Հոգու առաջնորդության համար։`