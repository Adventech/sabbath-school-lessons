---
title:  Հետագա ուսումնասիրության համար
date:  16/12/2022
---

Կարդացե՛ք Էլեն Ուայթի Առողջության ծառայության գրքի 241–259 էջերի «Մտքի բժշկություն» և Սրբագործված կյանք գրքի 7–16 էջերի «Ճշմարիտ և կեղծ տեսությունների հակադրությունը» գլուխները։

«Մեծ պայքարը մոտենում է իր ավարտին։ Ցամաքում և ծովում տեղի ունեցող աղետները հուշում են, որ ամեն բաների վերջը դռներին է։ Այդ մասին են խոսում նաև պատերազմներն ու պատերազմների մասին լուրերը։ Կա՞ արդյոք մի քրիստոնյա, ում զարկերակը չի արագանում մեր առջև բացվող մեծագույն իրադարձություններին սպասելիս։ Տերն է գալիս։ Մենք լսում ենք մոտեցող Աստծո ոտնաձայները»։ Էլեն Ոայթ, Մարանաթա, էջ 220։

«Ամեն օր հավատի կյա՛նք ապրեք։ Մի՛ անհանգստացեք գալիք դժվար օրերի համար և այդպիսով ձեզ համար նախօրոք դժվարության օրեր մի՛ ստեղծեք։ Շարունակ մի՛ մտածեք. «Վախենում եմ, որ ուժս չի հերիքի վերջին դատաստանի օրվան դիմակայելու համար»։ Ձեր խնդիրը միմիայն ներկա ժամանակին, հենց այսօր ապրելն է։ Վաղվա օրը ձերը չէ՛։ Հենց այսօր դուք պետք է հաղթանակ տանեք ձեր ես-ի նկատմամբ։ Հենց այսօր պետք է աղոթքի կյանք ապրեք։ Հենց այսօր պետք է հավատի բարի պատերազմը մղեք։ Հենց այսօր պետք է հավատաք, որ Աստված օրհնում է ձեզ։ Եվ խավարի ու անհավատության նկատմամբ հաղթանակ տանելով՝ կհամապատասխանեք Տիրոջ պահանջներին և ձեզ շրջապատողների համար օրհնություն կդառնաք»։ Էլեն Ուայթ, Ժամանակների նշանները, 1887-ի հոկտեմբերի 20։

«Տերը շուտով գալիս է, և մենք պետք է պատրաստ լինենք Նրան խաղաղությամբ դիմավորելու։ Եկեք վճռենք անել մեր ուժերի սահմաններում ամեն բան՝ մեզ շրջապատողների վրա լույս սփռելու համար։ Մենք պետք է ուրախ լինենք, ոչ թե տխուր, պետք է մշտապես Տեր Հիսուսին մեր առջև ունենանք։ … Մեզ պատշաճում է լինել պատրաստ և սպասել Նրա հայտնությանը։ Ո՜հ, որքա՜ն փառավոր կլինի Նրան տեսնելը և Նրա փրկագնվածների շարքերում հայտնվելը։ Մենք երկար ենք սպասել, սակայն մեր հավատը չպետք է թուլանա։ Եթե միայն մենք կարողանանք տեսնել Թագավորին Իր ողջ հմայքով, մեկընդմիշտ օրհնված կլինենք։ Զգում եմ, որ պետք է բարձրաձայն աղաղակեմ՝ տո՛ւն ենք գնում։ Մենք մոտենում ենք այն ժամանակին, երբ Քրիստոսը զորությամբ և մեծ փառքով կգա՝ Իր փրկագնվածներին տանելու նրանց հավիտենական տներ»։ Էլեն Ուայթ, Երկինք, էջ 165,166։

**Հարցեր քննարկման համար**

`Ինչպե՞ս կարող է անձի մարմնի, հոգու ու մտքի անբաժանելիության գաղափարն օգնել մեզ ավելի լավ հասկանալ կրոնի համապարփակությունը և մեր անձնական կենսակերպի կարևորությունը։`

`Բոլոր ճշմարիտ վերածնունդներն ու բարեփոխություններն աստվածակենտրոն են (կենտրոնացած Աստծո մեջ) և երբեք ոչ մարդակենտրոն (կենտրոնացած մարդու վարքագծի մեջ)։ Ինչպե՞ս է փարիսեցու և մաքսավորի առակը (տե՛ս Ղուկաս 18.9–14) պատկերում այս սկզբունքը։`

`Դասարանում քննարկե՛ք հինգշաբթի օրվա դասի վերջին հարցին ձեր տված պատասխանները։ Ինչպե՞ս կարող եք իմանալ, որ պատրաստ եք, և ինչպե՞ս կարող եք վստահություն ունենալ՝ առանց ինքնավստահ լինելու։`