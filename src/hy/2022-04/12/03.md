---
title:  Մարմինը՝ որպես տաճար
date:  12/12/2022
---

Մահկանացու մարմնում անմահ հոգու դուալիստական տեսությունը մարդկային մարմնի մասին տարատեսակ տեսությունների ծնունդ է տվել։ Օրինակ՝ հին հունական փիլիսոփաների համար մարդու մարմինը հոգու բանտն էր, և մահով վրա էր հասնում հոգու ազատագրումը։ Արձագանքելով այս հեթանոսական գաղափարին՝ այսօր շատ քրիստոնյաներ հավատում են, որ մարմինն անմահ հոգու ժամանակավոր կացարանն է, որը կվերամիավորվի մարմնի հետ հարության ժամանակ։ Դրան հակառակ՝ պանթեիստները մարդկային մարմինն աստվածացնում են. նրանք կարծում են, որ Աստված և տիեզերքը միևնույնն են։ Ըստ նրանց՝ ամեն ինչ Աստված է, իսկ մարդկային մարմինը մեկ ամբողջական և համընդհանուր Աստվածային մատերիայի մաս է։ Թեմայի վերաբերյալ հակասող տեսություններով շրջապատված՝ մենք պետք է ամուր բռնենք մարդու բնույթի մասին աստվածաշնչյան ուսմունքից։

`Կարդացե՛ք Ա Կորնթացիներին 6.19,20 և Ա Կորնթացիներին 10.31 համարները։ Այն հասկացումը, որ մեր մարմիններն «Աստծո տաճարն են» և «Սուրբ Հոգու տաճարն են», ինչպե՞ս կարող է դրականորեն ազդել մեր կենսակերպի վրա։`

Ադամն ու Եվան արարվեցին Աստծո սեփական պատկերով ու նմանությամբ (Ծննդոց 1.26,27), ինչն արտացոլվում էր ոչ միայն նրանց բնավորության, այլև ֆիզիկական տեսքի մեջ։ Եվ քանի որ մեղքը խեղաթյուրել և նույնիսկ թաքցրել է այդ պատկերն ու նմանությունը, փրկագնման իմաստը մարդկանց իրենց սկզբնական վիճակին վերականգնելն է, ներառյալ նրանց ֆիզիկական առողջությունը, որքանով որ դա հնարավոր է էակների համար, որոնք կյանքի ծառից ճաշակելու իրավունք չունեն։

Այս վերականգնումը մի ամբողջ կյանք տևող գործընթաց է, որն ավարտին կհասնի Քրիստոսի երկրորդ գալուստի ժամանակ, երբ ապական մարմինն անապականություն է հագնում, իսկ մեր մահկանացու բնույթը դառնում է անմահ (Ա Կորնթացիներին 15.53,54)։

Հովհաննես առաքյալը գրում է իր ընկեր Գայիոսին. «Սիրելի՛ս, աղոթում եմ քո բոլոր հաջողությունների և քո առողջության համար, ինչպես քո հոգին է հաջողության մեջ» (Գ Հովհաննես 1.2)։

Եթե ընդունում ենք, որ մարդ արարածը անբաժանելի ամբողջություն է, և որ կրոնը ներառում է մարդկային կյանքի բոլոր ասպեկտները, ապա մեր ֆիզիկական առողջության մասին հոգալը ևս պետք է համարենք կրոնական պարտականություն։ Մենք պետք է առաջնորդվենք ոգեշնչման սկզբունքով. «Ուրեմն ուտեք թե խմեք, ինչ գործ էլ որ անեք, ամեն բան Աստծու փառքի համա՛ր արեք» (Ա Կորնթացիներին 10.31)։ Սակայն հիշե՛ք, որ մենք դեռևս ապրում ենք մի երկրում, որտեղ բարի մարդիկ կարող են իրենց ուժերի ներածին չափով լավ կյանք վարել, սակայն կրել մարդկային մեղսավոր բնույթի և մեղքով ողողված շրջակա միջավայրի տառապալից հետևանքները։ Ուստի մենք պետք է վստահենք Աստծուն և անենք մեզնից պահանջվող ամեն հնարավորը, իսկ արդյունքների մասին հոգ կտանի Աստված։