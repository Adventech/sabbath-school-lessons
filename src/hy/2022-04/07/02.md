---
title:  Կնքված գերեզման
date:  06/11/2022
---

Թվում էր, թե Քրիստոսի առաքելությունն ավարտվեց (նույնիսկ ձախողվեց) խաչի վրա Նրա մահվամբ։ Սատանային հաջողվեց հրահրել Հուդային մատնել Փրկչին (Ղուկաս 22.3,4, Հովհաննես 13.26,27), իսկ քահանայապետներին և ծերերին՝ պահանջել Նրա մահը (Մատթեոս 26.59, Մատթեոս 27.20)։ Երբ Հիսուսը ձերբակալվեց, «բոլոր աշակերտները Նրան թողեցին ու փախան» (Մատթեոս 26.56), իսկ Պետրոսը երեք անգամ ուրացավ Նրան (Մատթեոս 26.69–75)։ Այժմ Հիսուսը պառկած էր ժայռի վրա փորված գերեզմանում, որը կնքված էր մեծ քարով, պաշտպանվում էր հռոմեացի զինվորների (Մատթեոս 27.57–66), ինչպես նաև անտեսանելի դիվական ուժերի կողմից։ «Եթե նա (սատանան) կարողանար, Քրիստոսին փակված կպահեր այս գերեզմանում»։ Էլեն Ուայթ, Ձեռագրեր, հատոր 12, էջ 412։

Իր երկրային ծառայության ժամանակ Քրիստոսը կանխագուշակել էր ոչ միայն խաչի վրա Իր մահը, այլև Իր հարությունը։ Կիրառելով արևելյան ներառական լեզուն, որում օրվա մի հատվածը նշանակում է ամբողջ օրը, Հիսուսը նշեց, որ «ինչպես Հովնանը երեք օր ու երեք գիշեր մնաց կետի փորում, այնպես էլ Մարդու Որդին երեք օր ու երեք գիշեր կմնա երկրի սրտում» (Մատթեոս 12.40)։ Այլ առիթներով Հիսուսն ընդգծում էր, որ Ինքը կսպանվի, սակայն երրորդ օրը հարություն կառնի (Մատթեոս 16.21, Մատթեոս 17.22,23, Մատթեոս 20.17–19)։ Քահանայապետներն ու փարիսեցիները տեղյակ էին այս հայտարարություններին և միջոցներ էին ձեռնարկում՝ հուսալով կանխել Նրա հարությունը։

`Կարդացե՛ք Մատթեոս 27.62–66 համարները։ Ինչպե՞ս են այս գործողություններն ավելի հավաստի ապացույցներ տրամադրում աշխարհին Հիսուսի հարության վերաբերյալ։`

Անվտանգության բոլոր միջոցառումները, որոնք ձեռնարկվեցին Հիսուսին գերեզմանում փակված պահելու նպատակով, մահվան ու չարի զորքերի դեմ տարած Նրա հաղթանակն ավելի ակնառու դարձրին, քանի որ չարն ըստ հնարավորին անում էր ամեն բան՝ հավաստիանալու, որ նման բան երբեք տեղի չի ունենա։

Չէ՞ որ այս մարդիկ հաստատապես լսել էին Հիսուսի կատարած հրաշքների մասին, նաև տեսել էին դրանցից մի քանիսը։ Ու դեռևս միամտաբար հավատացած էին, որ գերեզմանի առջև պահակախումբ կարգելը կկանխեր Նրա հարությունը, Ով այդքան շատ հրաշքներ էր գործել։

Իսկ գերեզմանի առջև պահակախումբ ինչի՞ համար էին կարգում։ Աշակերտները կարող էին գողանալ Հիսուսի մարմինն ու հայտարարել, թե Նա հարությո՞ւն է առել։ Եվ երբ մարդիկ հարցնեին՝ ո՞ւր է հարություն առած Հիսուսը, նրանք կպատասխանեին՝ պարզապես հավատացեք մեր խոսքի՞ն։

Քահանայապետների գործողությունները ևս մեկ անգամ ցույց են տալիս, թե որքան էին նրանք վախենում Հիսուսից նույնիսկ Նրա մահից հետո։ Միգուցե հոգու խորքում նրանք վախենում էին, որ Հիսուսն իսկապես կարող է հարություն առնել։