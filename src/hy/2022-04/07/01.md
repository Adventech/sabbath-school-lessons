---
title:  Մահվան նկատմամբ տարած Քրիստոսի հաղթանակը
date:  05/11/2022
---

### Այս շաբաթվա ուսումնասիրության համար կարդացե՛ք.
Մատթեոս 27.62–66, Հովհաննես 10.17,18, Մատթեոս 27.51–53, Հովհաննես 20.11–29, Ա Կորնթացիներին 15.5–8:

> <p>Հիշելու համարը.<p>
> «Երբ Նրան տեսա, մեռածի պես Նրա ոտքերի առաջ ընկա, իսկ Նա Իր աջն ինձ վրա դրեց ու ինձ ասաց. «Մի՛ վախեցիր, Ես եմ Առաջինն ու Վերջինը և ողջը։ Ես մեռա և ահա կենդանի եմ հավիտյանս հավիտենից։ Ամեն։ Եվ ունեմ դժոխքի ու մահվան բանալիները» (Հայտնություն 1.17, 18)։

Հիսուսի հարությունը առանցքային գաղափար է քրիստոնեական հավատի համար։ Պողոսը հզոր կերպով է ներկայացնում այս միտքը, երբ գրում է. «Որովհետև եթե մեռելները հարություն չեն առնում, ապա Քրիստոսն էլ հարություն չի առել։ Եվ եթե Քրիստոսը հարություն չի առել, ձեր հավատն ունայն է, ու դեռ ձեր մեղքերի մեջ եք։ Ուրեմն նրանք էլ, ովքեր Քրիստոսով ննջեցին, կորան» (Ա Կորնթացիներին 15.16–18)։ Այս հարցին ավելի մանրակրկիտ կերպով կանդրադառնանք հաջորդ շաբաթ։

Այսպիսով, ինչպիսի շեշտադրում էլ որ Պողոսն անում է Քրիստոսի մահվան վերաբերյալ, և որքան էլ որ այն կարևոր էր («Որովհետև մտադիր չէի ձեր մեջ մի ուրիշ բան իմանալ, բացի Հիսուս Քրիստոսից՝ խաչվածից» (Ա Կորնթացիներին 2.2)), այն մեզ ոչ մի օգուտ չի տալիս, եթե չլիներ հարությունը։ Ահա թե որքան կարևոր է Հիսուսի հարությունը ողջ քրիստոնեական հավատի, ինչպես նաև փրկության ծրագրի համար։

Այդուհանդերձ, բարդ է հասկանալ, թե ինչու է Քրիստոսի հարությունը, դրա հետ մեկտեղ նաև մեր հարությունն այդքան կարևոր, եթե, ինչպես շատերն են հավատում, Քրիստոսով ննջածներն արդեն վայելում են երկնքի երանությունը, քանի որ «վերադարձել են տուն՝ Տիրոջ հետ լինելու համար»։

Այս բոլոր հարցերի հետ մեկտեղ այս շաբաթ մենք կուսումնասիրենք Քրիստոսի հարությունը և այն բոլոր համոզիչ ապացույցները, որ Նա տրամադրել է մեզ՝ դրան հավատալու համար։