---
title:  Շատերը հարություն առան Նրա հետ
date:  08/11/2022
---

`«Եվ ահա տաճարի վարագույրը վերից վար երկու մասի պատռվեց. երկիրը ցնցվեց, ժայռերը ճեղքվեցին։ Գերեզմանները բացվեցին, և ննջեցյալ բազում սրբերի մարմիններ հարություն առան։ Ու գերեզմաններից դուրս ելնելով՝ Հիսուսի հարությունից հետո մտան սուրբ քաղաքը և շատերին հայտնվեցին» (Մատթեոս 27.51–53)։ Այս անհավանական պատմությունն ի՞նչ է մեզ սովորեցնում Հիսուսի հարության մասին, և այն մասին, թե այդ հարությունն ինչ իրականացրեց։`

Հիսուսի մահանալու պահին երկրաշարժ տեղի ունեցավ (Մատթեոս 27.50,51), մեկ այլ երկրաշարժ տեղի ունեցավ Նրա հարության ժամանակ (Մատթեոս 28.2)։ Այն պահին, երբ Հիսուսը մահացավ, «երկիրը ցնցվեց, ժայռերը ճեղքվեցին։ Գերեզմանները բացվեցին, և ննջեցյալ բազում սրբերի մարմիններ հարություն առան։ Ու գերեզմաններից դուրս ելնելով՝ Հիսուսի հարությունից հետո մտան սուրբ քաղաքը և շատերին հայտնվեցին» (Մատթեոս 27.51–53)։ Այս սուրբերը հարություն առան ու փառավորվեցին որպես Քրիստոսի հարության ականատեսներ և որպես այն մարդկանց նախակերպարներ, որոնք հարություն են առնելու Քրիստոսի երկրորդ գալուստի ժամանակ։ Այսպիսով, Հիսուսի հարությունից անմիջապես հետո հրեա ժողովրդից շատերին հզոր ապացույց տրվեց՝ Նրա հարությանը հավատալու և Նրան որպես իրենց Փրկիչ ընդունելու համար, ինչը և շատերն արեցին, ներառյալ շատ քահանաներ (տե՛ս Գործք առաքելոց 6.7)։

«Իր ծառայության ընթացքում Հիսուսը հարություն էր տվել մեռածներին: Նա կենդանացրել էր Նայինի որբևայրու որդուն, Հայրոսի դստերը և Ղազարոսին: Բայց նրանց անմահություն չէր շնորհված: Հարություն առնելուց հետո էլ նրանք ենթակա էին մահվան: Բայց նրանք, ովքեր դուրս եկան գերեզմաններից Քրիստոսի հարության ժամանակ, հառնեցին հավիտենական կյանքի համար: Նրանք համբարձվեցին Նրա հետ որպես մահվան և գերեզմանի դեմ Նրա տարած հաղթության շքանշաններ։ … Սրանք, մտնելով քաղաք, երևացին շատերին` հռչակելով, որ Քրիստոսը հարություն է առել մեռելներից, և իրենք էլ` Նրա հետ: Այսպես հավերժացվեց հարության մասին սրբազան ճշմարտությունը»։ Էլեն Ուայթ, Դարերի փափագը, էջ 786։

Մարդկայնորեն դատելով՝ քահանայապետներն ու ծերերը մեծ առավելություն ունեին։ Նրանց ձեռքում էր ազգի կրոնական իշխանությունը, և նրանք կարող էին նույնիսկ համոզել հռոմեացի կառավարիչներին ու ամբոխին՝ նպաստել իրենց ծրագրերին։ Սակայն նրանք մոռացան, որ «Ամենաբարձրյալն է տիրում մարդկանց թագավորության վրա և այն տալիս է նրան, ում որ ուզում է» (Դանիել 4.32)։ Նրանց ստերը բացահայտվեցին ու անվավեր հայտարարվեցին հարություն առած սրբերի ներկայությամբ։

`Կարևոր չէ, թե որքան վատ է իրերի վիճակն այժմ, և այդուհանդերձ, ինչո՞ւ կարող ենք վստահել մեզ համար Աստծո վերջնական հաղթանակին, քանի դեռ պայքարում ենք ընկած ու մեղավոր այս աշխարհում։`