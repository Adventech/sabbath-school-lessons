---
title:  Ննջեցյալներից առաջինը
date:  10/11/2022
---

`Կարդացե՛ք Ա Կորնթացիներին 15.20 համարը Բ Օրենք 26.1–11 համարների լույսի ներքո։ Ի՞նչ իմաստով է Պողոսը հարություն առած Քրիստոսին անվանում «ննջեցյալներից առաջինը»։`

«Երախայրիի» ընծան հին իսրայելական գյուղատնտեսական սովորույթ էր, որն ուներ խորը կրոնական նշանակություն։ Այս սուրբ սովորույթը Աստծուն ճանաչում էր որպես ողորմած Տվող, Ով Իր տնտեսներին էր վստահել հողը, որտեղ աճում էր բերքահավաքի պատրաստ հացահատիկը (տե՛ս Ելք 23.19, Ելք. 34.26, Ղևտական 2.11–16, Բ Օրենք 26.1–11). Երախայրին ոչ միայն ազդարարում էր բերքահավաքի սկիզբը, այլև պատմում բերքի որակի մասին։

Ըստ Վայնե Գրուդեմի՝ «Քրիստոսին երախայրի (հունարեն՝ ապարխե) անվանելով»՝ Պողոսն օգտագործում է գյուղատնտեսական այս սովորույթի փոխաբերությունը՝ մատնանշելու համար, որ մենք կլինենք ինչպես Քրիստոսը։ Այնպես, ինչպես «երախայրին» կամ հասունացող հացահատիկի առաջին համտեսը ցույց են տալիս, թե ինչպիսին է լինելու բերքը, այդպես էլ Քրիստոսը որպես «երախայրի» ցույց է տալիս, թե ինչպիսին են լինելու մեր հարություն առած մարմինները, երբ Աստված վերջին «բերքահավաքի» ժամանակ հարություն տա մեզ մեռելներից և մեզ Իր ներկայության մեջ բերի»։ Վայնե Գրուդեմ, Համակարգված աստվածաբանություն (Գրանդ րափիդս, Միչիգան: Զոնդերվան, 1994), էջ 615։

Հարկավոր է հիշել, որ Հիսուսը գերեզմանից դուրս եկավ փառավորված մարդկային մարմնով, սակայն դեռևս կրում էր Իր խաչելության նշանները (Հովհաննես 20.20,27)։ Մի՞թե սա նշանակում է, որ Աստծո հարություն առած զավակները ևս կրելու են իրենց տառապանքների նշանները։ Օրինակ՝ Պողոս առաքյալն իր փառավորված մարմնում շարունակելո՞ւ է կրել իր մարմնի խայթը (Բ Կորնթացիներին 12.7) և «Տեր Հիսուսի վերքի նշանները» (Գաղատացիներին 6.17)։

Մինչև իր մահը Պողոսը «պետք է միշտ իր մարմնում կրեր Քրիստոսի փառքի նշանները, իր աչքերում, որոնք կուրացան երկնային լույսից (տե՛ս Գործք առաքելոց 9.1–9)»։ էլեն Ուայթ, Փրկության պատմություն, էջ 275։ Սակայն սա չի նշանակում, որ նա կամ փառավորված փրկվածներից որևէ մեկը պետք է հարություն առնեն իրենց տառապանքների նշաններով (համեմատե՛ք Ա Կորնթացիներին 15.50–54 համարների հետ)։ Քրիստոսի դեպքում այլ է՝ «Նա մշտապես պետք է կրի այս դաժանության նշանները։ Մեխի յուրաքանչյուր նշան պետք է պատմի մարդկության փրկության հրաշալի պատմության և այն թանկ գնի մասին, որը վճարվել է այդ փրկությունը ձեռք բերելու համար»։ Էլեն Ուայթ, Վաղ գրվածքներ, էջ 179։ Նրա տառապանքի նշանները երաշխավորում են, որ մեր տառապանքի հետքերը մեկընդմիշտ կվերանան։

`Քրիստոսն ընդմիշտ պետք է կրի Իր խաչելության սպիները։ Ի՞նչ է սա մեզ ասում մեր հանդեպ ունեցած Աստծո սիրո մասին, և թե ինչ արժեցավ Աստծուն մեր փրկությունը։ Ինչպե՞ս է դա մեզ ցույց տալիս նաև, թե ինչքան մեծ ներդրում է արել Սուրբ Երրորդությունը մեր փրկության մեջ։`