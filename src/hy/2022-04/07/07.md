---
title:  Հետագա ուսումնասիրության համար
date:  11/11/2022
---

Կարդացե՛ք Էլեն Ուայթի Դարերի փափագը գրքի 769–778 էջերի «Հովսեփի գերեզմանում», 779-787 էջերի «Տերը հարություն է առել», 788-794 էջերի «Ինչո՞ւ ես լաց լինում», 795-801 էջերի «Էմմաուսի ճանապարհին» և 802-808 էջերի «Խաղաղություն ձեզ» գլուխները:

Ժամանակակից աշխարհում ապրող շատ շատերը չեն հավատում Հիսուսի հարությանը։ Այդուհանդերձ, պատմական ապացույցներն այնքան ուժեղ են, որ նույնիսկ այն մարդիկ, ովքեր չեն ընդունում հարության իրականությունը, այնուամենայնիվ ստիպված են ընդունել, որ շատ տարբեր մարդիկ էին տեսել հարություն առած Հիսուսին։ Այսպիսով, հարությանը դեմ բերվող փաստարկներից շատերն ընդամենը փորձ են ապացուցելու, թե ինչը կարող էր պատճառ հանդիսանալ, որ այս իրարից տարբեր մարդիկ հավատային հարություն առած Քրիստոսին։

Ոմանք վիճաբանում են, թե աշակերտները հարություն առած Քրիստոսին տեսնում էին իրենց զգայապատրանքներում, մյուսները պնդում էին, թե Հիսուսն իրականում չէր մահացել, այլ ընդամենն ուշաթափվել էր, հետո կրկին կյանքի վերադարձել, երբ իջեցվել էր խաչից, և երբ Նա կրկին հայտնվեց, Նրա հետևորդները կարծեցին, թե Նա հարություն է առել մեռելներից։ Եվ ուզում եք հավատացե՛ք, ուզում եք՝ ոչ, եղան մարդիկ, ովքեր պնդում էին, թե Հիսուսը երկվորյակ եղբայր ուներ, ում էլ աշակերտները համարեցին հարություն առած Քրիստոսը։ Այլ խոսքերով, Քրիստոսի հարության պատմական ապացույցն այնքան հզոր է, որ մարդիկ հորինում են այսպիսի փաստարկներ՝ նպատակ ունենալով այն հերքել։ Հարությունն ինքնին շատ կարևոր է, ուստի մենք չպետք է զարմանանք, որ մեզ տրվել են ծանրակշիռ փաստարկներ դրան հավատալու համար։

«Նրա ձայնը, ով խաչից աղաղակեց «Կատարված է», լսվեց մեռածների ականջներում: Քանդելով գերեզմանի պատերը այդ ձայնը կյանքի կոչեց մեռածներին: Նույնը կկրկնվի, երբ Քրիստոսի ձայնը հնչի երկնքից: Այդ ձայնը կթափանցի գերեզմանները և կներխուժի հանգչարանները, և Քրիստոսով մեռածները հարություն կառնեն: Փրկչի հարության ժամանակ մի քանի գերեզմաններ բացվեցին, բայց Նրա երկրորդ գալստյան ժամանակ բոլոր սուրբ ննջեցյալները, լսելով Նրա ձայնը, դուրս կգան փառավորված և անմահացած: Այն նույն զորությունը, որ հարություն տվեց Քրիստոսին, կկենդանացնի նաև Նրա եկեղեցին և Նրա հետ կփառավորի սուրբերին բոլոր իշխանություններից, բոլոր զորություններից և բոլոր անուններից վեր ոչ միայն այս, այլ նաև գալիք աշխարհում»։ Էլեն Ուայթ, Դարերի փափագը, էջ 787։

**Հարցեր քննարկման համար**

`«Կատարված է» (Հովհաննես 19.30) և «Նա հարությո՛ւն առավ» (Մատթեոս 28.6) պնդումները երբևէ արված ամենաիմաստալից պնդումներն են։ Ինչպե՞ս են դրանք լրացնում միմյանց փրկության պատմության ընթացքում։ Ի՞նչ մեծ հույս կա դրանց մեջ մեզ համար։`

`Սկզբում կրոնական առաջնորդները գերզմանի մոտ պահակազոր կարգեցին, որպեսզի աշակերտները չգողանային Հիսուսի մարմինը։ Հետո նրանք վճարեցին պահակազորի անդամներին, որպեսզի վերջիններս ասեին, թե աշակերտները գողացել են Հիսուսի մարմինը։ Ինչպե՞ս է այս պատմությունն օգնում բացահայտել Քրիստոսի դատարկ գերեզմանի իրողությունը, և ինչո՞ւ է այդ դատարկ գերեզմանն այդքան կարևոր մեզ՝ քրիստոնյաներիս համար։`