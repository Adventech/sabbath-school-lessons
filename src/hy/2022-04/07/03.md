---
title:  «Նա հարությո՛ւն առավ»
date:  07/11/2022
---

Սատանայի ու նրա չար ուժերի նկատմամբ Քրիստոսի հաղթանակը տեղի ունեցավ խաչի վրա և հաստատվեց դատարկ գերեզմանով։ «Երբ Հիսուսը դրված էր գերեզմանում, սատանան ցնծում էր: Նա համարձակվեց հուսալ, որ Փրկիչն այլևս հետ չի առնի Իր կյանքը: Նա իրենն էր համարում Տիրոջ մարմինը, և իր պահապաններին կանգնեցրել էր գերեզմանի շուրջը ձգտելով Քրիստոսին ընդմիշտ պահել մահվան գերության մեջ: Նա խիստ զայրացավ, երբ իր հրեշտակները փախան երկնային լրաբերի առաջից: Տեսնելով, թե ինչպես Քրիստոսը դուրս եկավ հաղթությամբ, նա հասկացավ, որ իր թագավորության վերջը եկել է, և որ ինքն, ի վերջո, պետք է մեռնի»։ Էլեն Ուայթ, Դարերի փափագը, էջ 782։ Ու թեև Քրիստոսի մարդեղությունը մեռավ, Նրա աստվածությունը կենդանի մնաց։ Իր Աստվածությամբ Հիսուսն ուներ մահվան կապանքները քանդելու զորությունը։

`Կարդացե՛ք Մատթեոս 28.1–6, Հովհաննես 10.17,18 և Հռոմեացիներին 8.11 համարները։ Ո՞վ էր ուղղակիորեն ներգրավված Հիսուսի հարության մեջ։`

Իր վերջին շրջագայության ժամանակ Հիսուսը նշում է, որ Իր կյանքը տալու և վերստին վերցնելու իշխանություն ունի (Հովհաննես 10.17,18)։ Մարթային Նա ասաց. «Ես եմ հարությունը և կյանքը» (Հովհաննես 11.25)։ Այլ տեքստերում Նրա հարության մասին խոսվում է որպես Աստծո գործ (Գործք առաքելոց 2.24, Հռոմեացիներին 8.11, Գաղատացիներին 1.1, Եբրայեցիներին 13.20)։ Այս փառահեղ գործողության մեջ ներգրավված էր նույնիսկ Տիրոջ զորավոր հրեշտակը (Մատթեոս 28.1,2)։

Միևնույն ժամանակ, Մատթեոս 28.11–15 համարները հայտնում են Հիսուսի դեմ պայքարելուն ուղղված կրոնական ղեկավարների անօգուտ ու անմիտ փորձերը։ Հռոմեական պահակազորից ոմանք «քահանայապետներին պատմեցին ամբողջ պատահածը» (Մատթեոս 28.11)։ Այս պատմությունը ենթադրում է, որ պահակազորի անդամները տեսել էին հարությունը։ Իսկ եթե ոչ, ապա ի՞նչ էին նշանակում նրանց բառերը։ Երկնքից հրեշտակ իջավ, շարժեց քարը, նստեց դրա վրա, և պահակազորի անդամներն ուշաթափվեցի՞ն։ Հաջորդ բանը, որ նրանք տեսան, դատարկ գերեզմա՞նն էր։ Միգուցե, մինչև հռոմեացիներն ուշաթափված պառկած էին, հրեշտակը տարա՞վ Հիսուսի մարմինը։ Կամ միգուցե աշակերտնե՞րը տարան։ Կամ մեկ ուրի՞շը գողացավ այն։ Ինչ էլ որ պատահած լիներ, ակնհայտ էր մի փաստ. Հիսուսի մարմինը չկար։

Երկնքից իջած հրեշտակը, վախից ուշաթափվող մարդիկ, դատարկ գերեզմանը բավական էին կրոնական առաջնորդներին շփոթության մեջ գցելու համար։ Սակայն այն, որ նրանք «զինվորներին բավական արծաթ տվեցին» (Մատթեոս 28.12), որպեսզի վերջիններս լռեն, խոսում է այն մասին, որ նրանք խորապես անհանգստացան զինվորների պատմածից։ Եվ այն, ինչի մասին զինվորները պատմում էին, բնականաբար, Հիսուսի հարությունն էր։

`Ոմանք ծաղրում են այն գաղափարը, որ Քրիստոսի հարությունն առաջինը տեսել են հռոմեացիները։ Ինչո՞ւ։ Ինչպե՞ս էր այս ճշմարտությունը խորհրդանշում գալիք այն իրողությունը, որ Ավետարանը ևս պետք է փոխանցվեր հեթանոսներին։`