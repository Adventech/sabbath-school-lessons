---
title:  Հարություն առած Քրիստոսի վկաները
date:  09/11/2022
---

`Կարդացե՛ք Հովհաննես 20.11–29 և Ա Կորնթացիներին 15.5–8 համարները։ Ինչպե՞ս արձագանքեցին աշակերտները, երբ առաջին անգամ հանդիպեցին հարություն առած Քրիստոսին։`

Դատարկ գերեզմանի մոտ երկու հրեշտակները Մարիամ Մագդաղենացուն և մի քանի այլ կանանց ասացին, որ Հիսուսը հարություն է առել (Մատթեոս 28.1,5–7, Մարկոս 16.1–7, Ղուկաս 23.55, Ղուկաս 24.1–11)։ Սակայն շուտով Հիսուսն Ինքը հայտնվեց նրանց, և նրանք երկրպագեցին Նրան (Մատթեոս 28.1,9, 10, Հովհաննես 20.14–18)։ Նա հայտնվեց նաև Պետրոսին (Ղուկաս 24.34, Ա Կորնթացիներին 15.5) և Էմմաուս գնացող երկու աշակերտներին, ում սրտերը վառվում էին, մինչև Նա խոսում էր նրանց հետ (Մարկոս 16.12, Ղուկաս 24.13–35)։ Երբ Հիսուսը եկավ վերնատուն, սկզբում աշակերտները վախեցան ու սարսափեցին, սակայն հետո լցվեցին ուրախությամբ և զարմանքով կատարվածի համար (Ղուկաս 24.33–49, Հովհաննես 20.19–23)։ Մեկ շաբաթ անց Հիսուսը կրկին եկավ միևնույն սենյակը առանց դուռը բացելու, և այն ժամանակ նույնիսկ Թովմասը հավատաց Նրա հարությանը (Հովհաննես 20.24–29)։

Իր հարության և համբարձման միջև ընկած քառասուն օրերի ընթացքում Հիսուսը «միանգամից երևաց հինգ հարյուրից ավելի եղբայրների» (Ա Կորնթացիներին 15.6), ինչպես նաև Հակոբոսին(Ա Կորնթացիներին 15.7)։ Հիսուսը միացավ մի քանի առաքյալների Գալիլեայի ծովի ափին և նախաճաշեց նրանց հետ, ինչին հետևեց Պետրոսի հետ զրույցը (Հովհաննես 21.1–23)։ Նախքան Հիսուսի վերջնական հայտնությունը համբարձումից առաջ (Ղուկաս 24.50–53, Գործք առաքելոց 1.1–11), կարող են եղած լինել այլ հայտնություններ ևս (Գործք առաքելոց 1.3)։ Պողոսն իրեն ևս համարում էր հարություն առած Քրիստոսի ականատես, Ով հայտնվեց իրեն Դամասկոսի ճանապարհին (Ա Կորնթացիներին 15.8, համեմատե՛ք Գործք առաքելոց 9.1–9 համարների հետ)։

Երբ մյուս աշակերտներն առաջին անգամ Թովմասին (ով այդ ժամանակ բացակա էր) ասացին, որ տեսել են Հիսուսին, նա ասաց. «Եթե Նրա ձեռքերի վրա մեխերի նշանը չտեսնեմ ու իմ մատը մեխերի տեղերը չդնեմ և իմ ձեռքը Նրա կողի մեջ չխրեմ, չեմ հավատա» (Հովհաննես 20.25)։ Մեկ շաբաթ անց, երբ Հիսուսը հայտնվեց աշակերտներին, երբ Թովմասը նրանց մեջ էր, Հիսուսը նրան ասաց. «Բե՛ր քո մատը այստեղ և տե՛ս Իմ ձեռքերը, բե՛ր քո ձեռքը և Իմ կողի մե՛ջ խրիր. մի՛ երկմտիր, այլ հավատա՛» (Հովհաննես 20.27)։ Այդ ժամանակ Թովմասը խոստովանեց. «Դու իմ Տերն ես և իմ Աստվածը»։ Եվ Հիսուսն ավելացրեց. «Հավատացիր, քանի որ տեսար Ինձ. երանի՜ նրանց, ովքեր կհավատան առանց տեսնելու» (Հովհաննես 20.29)։

`«Երանի՜ նրանց, ովքեր կհավատան առանց տեսնելու»։ Նույնիսկ եթե ձեր աչքով չեք տեսել հարություն առած Քրիստոսին, առ Հիսուսն ունեցած ձեր հավատի ի՞նչ հիմնավորումներ ունեք։`