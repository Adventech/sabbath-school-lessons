---
title:  Մահը մեղավոր աշխարհում
date:  01/10/2022
---

### Այս շաբաթվա ուսումնասիրության համար կարդացե՛ք.
Ծննդոց 2.16,17, Ծննդոց 3.1–7, Սաղմոսներ 115.17, Հովհաննես 5.28,29, Հռոմեացիներին 5.12, Բ Կորնթացիներին 5.21։

> <p>Հիշելու համարը.<p>
> «Ուստի ինչպես որ մեկ մարդու միջոցով մեղքն աշխարհ մտավ, մեղքի միջոցով էլ՝ մահը, այդպես էլ մահը բոլոր մարդկանց վրա տարածվեց, որովհետև բոլորը մեղանչեցին» (Հռոմեացիներին 5.12)։

Քրիստոսը Աստվածային Միջնորդն էր, Ում միջոցով Աստված կյանքի կոչեց տիեզերքն ու մեր աշխարհը (Հովհաննես 1.1–3,10, Կողոսացիներին 1.16, Եբրայեցիներին 1.2)։ Սակայն, երբ Հայր Աստվածը հատուկ պատվի արժանացրեց Քրիստոսին ու հայտարարեց, որ Նրանք միասին են արարելու աշխարհը, «Արուսյակը նախանձեց Հիսուս Քրիստոսին» (Էլեն Ուայթ, Փրկության պատմություն, էջ 14) և դավեր նյութեց Նրա դեմ։

Վռնդվելով երկնքից՝ սատանան որոշեց «կործանել Ադամի ու Եվայի երջանկությունը» երկրի վրա և այդպիսով «տրտմություն առաջացնել երկնքում»։ Նա երևակայեց, որ «եթե կարողանար որևէ կերպ շեղել նրանց (Ադամի ու Եվայի) ուշադրությունը՝ սերմանելով նրանց սրտում անհնազանդություն, ապա Աստված որևէ որոշում կկայացներ, որով Ադամն ու Եվան ներում կստանային, և ինքն ու ընկած հրեշտակները արդարացիորեն կկիսեին նրանց հետ Աստծո ողորմությունը» Էլեն Ուայթ, Փրկության պատմություն, էջ 27։ Ամենայն մանրամասնությամբ տեղյակ լինելով սատանայի ռազմավարությանը՝ Աստված Ադամին ու Եվային զգուշացրեց չենթարկվել գայթակղությանը (Ծննդոց 2.16,17)։ Սա նշանակում է, որ նույնիսկ երբ աշխարհը դեռևս կատարյալ ու անմեղ էր, արդեն մարդ արարածի համար հստակ սահմանափակումներ կային, որոնց նա պետք է ենթարկվեր։

Այս շաբաթ մենք կանդրադառնանք Ադամի ու Եվայի մեղանչմանը, թե ինչպես մեղքն ու մահը ներխուժեցին մեր աշխարհ, և թե ինչպես Աստված հույսի սերմ ցանեց մարդկության համար դեռևս Եդեմի պարտեզում։