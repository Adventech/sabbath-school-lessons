---
title:  Օձից խաբված
date:  03/10/2022
---

`Կարդացե՛ք Ծննդոց 3.1–7 համարները։ Ի՞նչ չափանիշով առաջնորդվեց Եվան՝ Աստծո Խոսքի ու օձի խոսքի միջև ընտրություն կատարելու համար։`

Ծննդոց 3-րդ գլուխը գայթակղության հոգեբանության ամենապարզ օրինակներից մեկն է։ Աստված նախազգուշացրել էր Ադամին ու Եվային, որ եթե ուտեին արգելված ծառից, անպայման կմեռնեին (Ծննդոց 2.16,17)։ Օձի տեսք ընդունելով՝ սատանան կիրառեց ճարտասանական ռազմավարություն՝ Եվային ուղուց շեղելու և մեղքի դրդելու համար։

Առաջինը, նա ընդհանրացրեց Աստծո որոշակի արգելքը։ Նա Եվային հարցրեց. «Իսկապե՞ս Աստված ասաց, որ պարտեզի ոչ մի ծառից չուտեք» (Ծննդոց 3.1)։ Եվան առարկեց, որ արգելքը վերաբերում է միայն մեկ հատուկ ծառի, որ եթե նրանք երբևէ ուտեն այդ ծառի պտուղը կամ դիպչեն դրան, կմեռնեն։

Այնուհետև սատանան հակասեց Աստծո պատվերին։ Նա կտրականապես հավաստիացրեց. «Բնավ չեք մեռնի» (Ծննդոց 3.4)։

Եվ վերջապես, սատանան մեղադրեց Աստծուն Եվային ու նրա ամուսնուն անհրաժեշտ գիտությունից կանխամտածված կերպով զրկելու մեջ։ Մոլորեցնողն առարկեց. «Այլ Աստված գիտե, որ այն օրը, երբ դրանից (արգելված պտղից) ուտեք, ձեր աչքերը կբացվեն, և աստվածների նման կլինեք՝ բարին և չարն իմացող» (Ծննդոց 3.5)։

Եվայի հետաքրքրասիրությունը նրան սատանայի կախարդված դաշտ առաջնորդեց: Այնտեղ նա ստիպված եղավ որոշում կայացնել՝ հավատարիմ մնալ Աստծո սահմանափակող պատվերի՞ն, թե՞ ընդունել սատանայի հրապուրիչ գայթակղությունները։ Կասկածելով Աստծո խոսքին՝ նա օգտագործեց իր սեփական զգայարանները՝ անձնական դիտարկման էմպիրիկ1 մեթոդը, որպեսզի ընտրություն կատարի երկու հակասական հայտարարությունների միջև։

Նախ, նա տեսավ, որ սննդակարգի տեսանկյունից «ծառի պտուղը լավ էր ուտելու համար»։ Երկրորդ, գեղագիտական տեսանկյունից այն «հաճելի էր աչքերին»։ Եվ երրորդ, տրամաբանական վերլուծության տեսանկյունից «ծառը ցանկալի էր մարդուն իմաստուն անելու համար» (Աստվածաշնչի KJV թարգմանություն)։ Ուստի իր մտքում նա հաստատ ուներ ծանրակշիռ պատճառներ՝ օձի խորհրդին հետևելու և արգելված ծառի պտուղն ուտելու համար։ Ցավոք, դա հենց այն է, ինչ Եվան արեց։

Ոմանք վիճում են, թե կարևոր են գիտության բոլոր ձևերը, քանի դեռ մենք բարին ամուր ենք պահում (Ա Թեսաղոնիկեցիներին 5.21)։ Սակայն Եդեմի պարտեզում Ադամի ու Եվայի ողբերգական փորձը ցույց է տալիս, որ գիտությունն ինքնին կարող է կործանիչ լինել։ Կան բաներ, որոնք, իսկապես, ավելի լավ է ընդհանրապես չիմանալ։

`Ի՞նչ է մեզ սովորեցնում այս պատմությունն այն մասին, թե որքան հեշտ է հիմնավորել և արդարացնել մեր մեղսավոր ընտրությունները։`