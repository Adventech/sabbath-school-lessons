---
title:  Ավետարանի առաջին խոստումը
date:  06/10/2022
---

`Կարդացե՛ք Ծննդոց 3.15,21 համարերը։ Ի՞նչ հույս կարելի է գտնել այս տեքստերում ողջ մարդկության համար։`

Ծննդոց 3-րդ գլուխը նկարագրում է այն սարսափելի ողբերգությունը, որը ներխուժեց աշխարհ մեղանչումից հետո։ Ամեն ինչ փոխվեց, և Ադամն ու Եվան տեսնում էին սկզբնական աշխարհի և ներկայիս աշխարհի միջև տարբերությունը։

Սակայն Աստված նրանց չթողեց իրենց հուսահատության ու անելանելիության մեջ, այլ տվեց հույս ինչպես ներկայի, այնպես էլ ապագայի համար։ Նախ Նա անիծեց օձին Մեսիական հույսի բառերով։ Նա հայտարարեց. «Ես թշնամություն եմ դնում քո և կնոջ միջև, քո սերնդի և նրա սերնդի միջև. նա քո գլուխը կջախջախի, իսկ դու կխայթես նրա գարշապարը» (Ծննդոց 3.15)։

«Թշնամություն» (եբրայերեն՝ էբա) բառը ենթադրում է ոչ միայն բարու և չարի միջև գոյություն ունեցող երկարատև տիեզերական հակամարտությունը, այլև մեղքի նկատմամբ անձնական հակակրանք, որն Աստծո շնորհով պատվաստվել է մարդու մտքի մեջ։ Մեր բնույթով մենք միանգամայն մեղավոր ենք (Եփեսացիներին 2.1,5) և «մեղքի ծառաներ» (Հռոմեացիներին 6.20)։ Այդուհանդերձ, այն շնորհը, որը Քրիստոսը պատվաստում է յուրաքանչյուր մարդու կյանքում, մեր մեջ սատանայի հանդեպ թշնամություն է ստեղծում։ Եվ հենց այս «թշնամությունն է»՝ Եդեմից եկած Աստծո պարգևը, որը մեզ թույլ է տալիս ընդունել Աստծո փրկարար շնորհը։ Առանց այս վերափոխող շնորհի ու նորացնող զորության, մարդկությունը կշարունակեր մնալ սատանայի ստրուկը՝ ծառա, որ ամեն պահի պատրաստ կլիներ կատարել նրա հրամանները։

Հետո Տերը կիրառեց կենդանական զոհը, որպեսզի պատկերավոր կերպով ներկայացնի Մեսիական խոստումը (տե՛ս Ծննդոց 3.21)։ «Երբ Ադամը, Աստծո հատուկ ցուցումներին հետևելով, մեղքի ընծա մատուցեց, նրա համար դա ամենացավալի արարողակարգն էր։ Նա պետք է բարձրացներ ձեռքը և կյանք խլեր, որը կարող էր տալ բացառապես Աստված, և այդպիսով նա պետք է մեղքի ընծա մատուցեր։ Դա առաջին անգամն էր, երբ նա ականատես եղավ մահվան։ Մահվան հոգեվարքում գալարվող արյունահոսող կենդանուն նայելով՝ նա պետք է հավատով տեսներ Աստծո Որդուն, Ով ներկայացնում էր զոհը և պետք է մեռներ մեղավոր մարդկանց համար։ Էլեն Ուայթ, Փրկության պատմություն, էջ 50։

`Կարդացե՛ք Բ Կորնթացիներին 5.21 և Եբրայեցիներին 9.28 համարները։ Ի՞նչ են սովորեցնում այս տեքստերը այն մասին, ինչն առաջին անգամ բացվեց Եդեմում։`

Գիտակցելով, որ իրենք վաղ թե ուշ պետք է մահանան (Ծննդոց 3.19,22–24), Ադամն ու Եվան լքեցին Եդեմի պարտեզը, սակայն ոչ մերկ կամ իրենց թզենու տերևներով (Ծննդոց 3.7)։ Աստված Ինքը «կաշվից հանդերձներ պատրաստեց» նրանց համար, Նա նույնիսկ «հագցրեց նրանց» (Ծննդոց 3.21)։ Դա Նրա ծածկող արդարության խորհրդանիշն էր (տե՛ս Զաքարիա 3.1–5, Ղուկաս 15.22)։ Ուստի նույնիսկ Եդեմի պարտեզում, հենց սկզբից սկսած, մարդկությանը բացվեց Ավետարանի լուրը։