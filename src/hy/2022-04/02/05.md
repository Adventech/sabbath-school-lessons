---
title:  Մեղքի հետևանքները
date:  05/10/2022
---

`Կարդացե՛ք Ծննդոց 3.7–19 և Հռոմեացիներին 5.12 համարները։ Որոնք էին մեղքի հիմնական հետևանքները։`

Զմայլված օձի համոզիչ խոսքով՝ Եվան չկանխատեսեց այն լուրջ ու հեռու գնացող հետևանքները, որին կհանգեցներ իր ընտրությունը։ Արգելված պտղից ուտելու բուն գործողությունն այնքան նշանակալից ու կարևոր չէ, որքան այն, թե ինչ էր դա ներկայացնում։ Նման անհնազանդություն դրսևորելով՝ Եվան խախտեց իր հավատարմությունն առ Աստված և հավատարիմ եղավ սատանային։

Ծննդոց 3-րդ գլուխը նկարագրում է Ադամի ու Եվայի մեղանչելը, ինչպես նաև դրա ողբերգական հետևանքներից մի քանիսը։ Աստվածաբանական տեսանկյունից երկուսին էլ պարուրել էր թեոֆոբիան (վախ Աստծուց), և նրանք թաքնվեցին Նրանից (Ծննդոց 3.8)։ Սոցիալ-հոգեբանական տեսանկյունից նրանք ամաչում էին իրենց արածից և սկսեցին մեղադրել մեկը մյուսին (Ծննդոց 3.7,9–13)։ Ֆիզիկական տեսանկյունից նրանք պետք է քրտնեին (ֆիզիկական ծանր աշխատանք), ցավ զգային և վերջում մահանային (Ծննդոց 3.16–19)։ Իսկ էկոլոգիական տեսանկյունից բնությունը հետընթաց ապրեց (երկիրն անիծվեց) (Ծննդոց 3.17,18)։

Եդեմի պարտեզն այլևս այն գեղեցիկ ու հաճելի վայրը չէր, ինչպիսին եղել էր։ «Երբ նրանք ականատես եղան թառամող ծաղիկներին և ընկնող տերևներին՝ քայքայման առաջին նշաններին, Ադամն ու նրա կինն ավելի մեծ ցավով ողբացին, քան այժմ մարդիկ ողբում են իրենց հարազատների մահը։ Փխրուն ու նուրբ ծաղիկների մահն իսկապես որ ողբի պատճառ էր, սակայն, երբ հիասքանչ ծառերից թափվեցին տերևները, տեսարանը հստակորեն ցույց տվեց այն ցավալի փաստը, որ մահը յուրաքանչյուր ապրող մարդու բաժինն է»։ Էլեն Ուայթ, Նահապետներ և մարգարեներ, էջ 62։

Ադամն ու Եվան անմիջապես չմահացան, սակայն հենց այդ օրը նրանք ստացան իրենց մահապատիժը։ Տերն Ադամին ասաց. «Երեսիդ քրտինքով ուտես հացդ, մինչև որ ետ դառնաս դեպի հողը, որովհետև նրանից առնվեցիր. որովհետև հող ես դու և դեպի հողը կդառնաս» (Ծննդոց 3.19)։ Մեղանչումը ողբերգական հետևանքներ ունեցավ իսկապես ամբողջ մարդկության համար։ Պողոս առաքյալը բացատրում է, որ «ինչպես որ մեկ մարդու միջոցով մեղքն աշխարհ մտավ, մեղքի միջոցով էլ՝ մահը, այդպես էլ մահը բոլոր մարդկանց վրա տարածվեց, որովհետև բոլորը մեղանչեցին» (Հռոմեացիներին 5.12)։

Տխուր ու ցավալի փաստն այն է, որ մենք այսօր տառապում ենք Եդեմում կատարվածի հետևանքներից ճիշտ այնպես, ինչպես ողջ մարդկությունը՝ բոլոր դարերի ընթացքում։ Այդուհանդերձ, որքան երախտապարտ մենք կարող ենք լինել, որ Հիսուսի և խաչի միջոցով ունենք հավիտենական կյանքի հույս այն աշխարհում, որտեղ մեղքն այլևս երբեք գլուխ չի բարձրացնի։

`Երբ խորհում ենք Եվայի ողբերգական փորձառության մասին, ի՞նչ դասեր կարող ենք քաղել դրանից, թե ինչ հետևանքներ կարող են ունենալ մեր սեփական մեղսավոր արարքները։`