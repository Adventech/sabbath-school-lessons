---
title:  Հակադիր պնդումներ
date:  02/10/2022
---

Աշխարհը, ինչպես այն մտահղացել էր Տերը, կատարյալ էր (Ծննդոց 1.31)։ Մահի գաղափարն անծանոթ էր Ադամին ու Եվային։ Այս համատեքստում Աստված եկավ Եդեմի պարտեզ և նախազգուշացրեց. «Պարտեզի բոլոր ծառերից համարձակ կե՛ր, բայց բարու և չարի գիտության ծառից մի՛ կեր, որովհետև այն օրը, երբ նրանից ուտես, անպայման կմեռնես» (Ծննդոց 2.16,17)։

`Ինչպե՞ս են Ծննդոց 2.16,17 համարները ցույց տալիս ազատ կամքի իրողությունը Եդեմի կատարելության մեջ։ Այսինքն, ինչո՞ւ պետք է Աստված զգուշացներ նրանց, եթե նրանք ազատ ընտրության իրավունք չունենային։`

Աստծո այս զգուշացումից որոշակի ժամանակ անց սատանան ընդունեց օձի կերպարն ու մտավ Եդեմի պարտեզ։ Եվան նկատեց, որ օձն ուրախ-ուրախ ուտում է արգելված պտուղն ու չի մահանում։ «Նա ինքն ուտում էր արգելված պտուղը» (Էլեն Ուայթ, Նահապետներ և մարգարեներ, էջ 54), և նրան ոչինչ չէր պատահում։

`Կարդացե՛ք Ծննդոց 3.1–4 համարները։ Մի պահ ձեզ պատկերացրե՛ք Եվայի փոխարեն. ինչո՞ւ կարող էին այդ բառերը համոզիչ լինել։`

Մարդկային տրամաբանության տեսանկյունից սատանայի փաստարկն ավելի համոզիչ հնչեց, քան Աստծո խոսքը։ Նախ և առաջ, բնության մեջ ոչինչ չէր խոսում մեղքի ու մահվան գոյության մասին։ Երկրորդ, օձն իրականում ուտում էր արգելված պտուղը, և նա դրանից հաճույք էր ստանում։ Ապա ինչո՞ւ պետք է Եվան իրեն զրկեր նույնն անելուց։ Աստծո պատվերը չափազանց խիստ ու անիմաստ թվաց։

Ցավոք, երկու հակասական դրույթների մեջ ընտրություն կատարելիս Եվան անտեսեց երեք հիմնական սկզբունքներ՝ 1) մարդկային բանականությունը միշտ չէ, որ հոգևոր հարցերի գնահատման ամենավստահելի գործիք է, 2) Աստծո Խոսքը մեզ կարող է անտրամաբանական ու անիմաստ թվալ, բայց այն միշտ ճիշտ ու վստահելի է, և 3) կան բաներ, որոնք ինքնին չար կամ սխալ չեն, այլ Աստված դրանք ընտրել է որպես մեր հնազանդությունը փորձելու միջոց։

Մենք պետք է գիտակցենք, որ Եդեմի պարտեզում Եվայի փորձառությունը մեկանգամյա դեպք չէ, որը պատահեց այն ժամանակ։ Ամեն օր, ամեն պահի մենք ընտրություն ենք կատարում Աստծո Խոսքի (որը շատերի համար մեծ հեղինակություն չունի) և մեզ շրջապատող մշակույթի գայթակղիչ կոչերի միջև։ Իսկ այդ ընտրությունը կունենա հավիտենական հետևանքներ։

`Ի՞նչ կերպ և ի՞նչ ձևերով է աստվածաշնչյան հստակ ուսմունքը հակասում աշխարհի դրվածքին։`