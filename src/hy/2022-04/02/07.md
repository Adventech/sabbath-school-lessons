---
title:  Հետագա ուսումնասիրության համար
date:  07/10/2022
---

Կարդացե՛ք Էլեն Ուայթի Նահապետներ և մարգարեներ գրքի 52–62 էջերի «Գայթակղությունն ու մեղանչումը», 63-70 էջերի «Փրկագնման ծրագիրը» և Կրթություն գրքի 23–27 էջերի «Չարի և բարու գիտությունը» գլուխները։

Վերջին տարիներին ուսումնասիրություններ են կատարվել «Կլինիկական մահվան փորձառություններ» կոչվող երևույթի վերաբերյալ: Տեղի է ունենում հետևյալը՝ մարդիկ «մահանում են», նրանց սրտերը դադարում են բաբախել, և նրանք դադարում են շնչել: Այդուհանդերձ, նրանք հետո վերադառնում են կյանք գոյության մեկ այլ տիրույթում ճախրելու և լույսի էակի հանդիպելու զարմանահրաշ պատմություններով: Ոմանք նույնիսկ խոսում են վաղուց մահացած հարազատների հետ հանդիպելու մասին։ Շատ մարդիկ, նույնիսկ քրիստոնյաները, ովքեր չեն հասկանում մահվան մասին ճշմարտությունը, կարծում են, որ այս պատմությունները ևս մեկ անգամ ապացուցում են հոգու անմահության գաղափարը: Այդուհանդերձ (և սա պետք է լինի ամենահստակ նախազգուշացումը, որ ինչ-որ բան այն չէ), շատերը, ովքեր անցնում են այս փորձառության միջով, պնդում են, որ այն հոգևոր էակները, որոնց նրանք հանդիպել են, ասել են իրենց մխիթարական խոսքեր, գեղեցիկ արտահայտություններ սիրո, խաղաղության և բարության մասին: Սակայն ոչինչ չեն լսել Քրիստոսով փրկության, մեղքի և դատաստանի մասին: Համտեսելով քրիստոնեական հետմահու կյանքը՝ չպե՞տք է արդյոք դրա հետ մեկտեղ լսեին հիմնական քրիստոնեական ուսմունքներից գոնե մի խոսք: Այնուամենայնիվ, այն, ինչ նրանց սովորեցնում են, հիմնականում հնչում է որպես «Նոր դարաշրջանի» դոգմա, որն էլ հենց բացատրում է, թե ինչու են նրանք շատ դեպքերում ավելի քիչ հակված դեպի քրիստոնեությունը, քան «մահանալուց առաջ»: Բացի այդ, ինչո՞ւ քրիստոնյաներից ոչ մեկը, համոզված լինելով, որ իրենց այդ փորձառությունը քրիստոնեական երկնքի նախադիտումն է, երբևէ չստացավ որևէ քրիստոնեական աստվածաբանություն այնտեղ գտնվելու ժամանակ՝ ի տարբերություն «Նոր դարաշրջանի» սենտիմենտալիզմի մեծ չափաբաժնի: Պատասխանն այն է, որ նրանց խաբում է նույն այն մեկը, ով Եդեմում խաբեց Եվային և խաբում է հենց նույն մոլորությամբ (տե՛ս դաս 11):

**Հարցեր քննարկման համար**

`Ադամի ու Եվայի փորձառությունն ինչպե՞ս է ի ցույց դնում այն փաստը, որ Աստծո ներողամտությունը ոչ միշտ է վերացնում մեղքի բոլոր հետևանքները։ Ինչո՞ւ է սա այսքան կարևոր ճշմարտություն, որը հարկավոր է միշտ հիշել։`

`Բարու և չարի գիտության ծառը Ադամի ու Եվայի համար թշնամու «կախարդված դաշտն» էր։ Ինչպիսի՞ «կախարդված դաշտ» մտնելու գայթակղություն կարող ենք մենք ունենալ։`

`Սատանան փորձում է ստիպել Աստծո ժողովրդին հավատալ, որ «Քրիստոսի պահանջները նվազ խիստ են, քան նրանք ժամանակին կարծել են, և որ աշխարհի հետ փոխզիջման գնալով՝ նրանք մեծ ազդեցություն կունենան աշխարհիկ մարդկանց վրա»։ Էլեն Ուայթ, Վկայություններ ծառայողների ու Ավետարանի գործիչների համար, էջ 474։ Ի՞նչ պետք է անենք, որպեսզի չընկնենք այս աննկատ ծուղակը։`