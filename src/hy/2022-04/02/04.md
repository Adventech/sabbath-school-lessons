---
title:  «Չեք մեռնի»
date:  04/10/2022
---

`Կարդացե՛ք Ծննդոց 3.4 համարը։ Ի՞նչ տարատեսակ դրսևորումներով է այս սուտը կրկնվել ու հրամցվել մարդկությանը դարերի ընթացքում։`

Այս ստի հզոր դրսևորումներից մեկին հանդիպում ենք հոգու անմահության տարածված հավատամքի մեջ։ Այս գաղափարը կազմել է շատ հին կրոնների ու փիլիսոփայությունների հիմնաքարը։ Հին Եգիպտոսում այն դարձավ մարդկանց դիերը զմռսելու, ինչպես նաև հանդերձյալ կյանքի համար հատուկ շենքեր կառուցելու (ինչպես, օրինակ, բուրգերը) պատճառը։

Այս տեսությունը դարձավ նաև հունական փիլիսոփայության անկյունաքարերից մեկը։ Օրինակ՝ Պլատոնի Պետության մեջ Սոկրատեսը հարցնում է Գլաուկոնին. «Մի՞թե դու չգիտես, որ մեր հոգին անմահ է և հավերժ»։ Պլատոնի Ֆեդոնում Սոկրատեսը նման վիճաբանության մեջ է մտնում՝ ասելով, որ «հոգին անմահ և հավերժ է, և մեր հոգիները իսկապես ապրելու են Հադեսում»։ Այս փիլիսոփայական գաղափարները ձևավորում են արևմտյան մշակույթի մեծ մասը, նույնիսկ առաքյալներից հետո հիմնադրվող քրիստոնեությունը։ Սակայն այս փիլիսոփայությունը սկիզբ է առնում անհամեմատ ավելի վաղ, դեռևս Եդեմի պարտեզում հենց սատանայից։

Եդեմի պարտեզում տեղի ունեցած գայթակղության հիմքում սատանան դրեց հետևյալ հավաստիացումը. «Բնավ չեք մեռնի» (Ծննդոց 3.4)։ Հենց այս համառ պնդմամբ էլ սատանան իր խոսքը վեր դասեց Աստծո Խոսքից։

`Հակառակ հոգու անմահությանը՝ ինչ են մեզ սովորեցնում այս տեքստերը, և ինչպես կարող են դրանք կիրառվել՝ առարկելու այդ ստին (Սաղմոսներ 115.17, Հովհաննես 5.28,29, Սաղմոսներ 146.4, Մատթեոս 10.28, Ա Կորնթացիներին 15.51–58)։`

Հոգու անմահության սատանայական տեսությունը ներխուժել է նույնիսկ ժամանակակից աշխարհ։ Շատ գրքեր, ֆիլմեր և հեռուստատեսային ծրագրեր շարունակում են առաջ տանել այն գաղափարը, որ երբ մենք մահանում ենք, պարզապես անցնում ենք մեկ այլ գիտակից վիճակի։ Որքա՜ն ցավալի է, որ այս սխալը հռչակվում է նաև շատ քրիստոնեական ամբիոններից։ Ներգրավվել է նաև գիտությունը։ Միացյալ Նահանգներում կա մի հիմնադրամ, որը փորձում է ստեղծել այնպիսի տեխնոլոգիա, որը, ըստ հիմնադրամի հայտարարության, հնարավորություն կտա մարդկանց կապ հաստատելու մահացածների հետ, որոնք, ըստ նրանց, դեռևս ապրում են որպես «ոչ նյութական, բայց իրական անձնավորություններ»։ Այս մոլորությունը շատ մեծ տարածում է ստացել, և զարմանալի չէ, որ այն կարևոր դեր կխաղա մարդկության պատմության եզրափակիչ գործողության ժամանակ։

`Ի՞նչ դրսևորում ունի այս մոլորությունը ձեր սեփական մշակույթում։ Ինչո՞ւ պետք է մենք վստահենք Աստծո Խոսքին ավելի շատ, քան նրան, ինչ մեզ ասում են մեր զգայարանները։`