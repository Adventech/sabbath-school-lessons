---
title:  Այլևս ո՛չ մահ, ո՛չ արցունքներ
date:  28/12/2022
---

Հավիտենական դժոխքի կրակներում անվերջ տառապող անմահ հոգու տեսությունը հակասում է աստվածաշնչյան այն ուսմունքին, որ նոր երկնքում ու նոր երկրում «այլևս մահ չի լինելու, չի լինելու նաև ո՛չ սուգ, ո՛չ աղաղակ, ո՛չ ցավ» (Հայտնություն 21.4)։ Եթե հավիտենապես այրվող դժոխքի տեսությունը ճիշտ լիներ, ապա «երկրորդ մահը» մեղքն ու մեղավորներին տիեզերքից արմատախիլ չէր անի, այլ ընդամենը «կբանտարկեր» նրանց հավերժական ցավի ու տառապանքի դժոխքում։ Ավելին, այս դեպքում տիեզերքը երբեք լիարժեքորեն չէր վերականգնվի իր սկզբնական կատարելությանը։ Բայց փա՛ռք Աստծո, որ Աստվածաշունչը ներկայացնում է լիովին այլ պատկեր։

`Կարդացե՛ք Եսայի 25.8, Հայտնություն 7.17 և Հայտնություն 21.4 համարները։ Այս տեքստերն ի՞նչ մխիթարություն ու հույս են բերում մեզ ներկա աշխարհի փորձությունների ու տառապանքների մեջ։`

Կյանքը կարող է լինել շատ բարդ, անարդար, դաժան։ Մեզ համար թանկ մարդիկ երբեմն այնքա՜ն անողոքաբար են մեզնից վերցվում ու հայտնվում մահվան սառը ճիրաններում։ Կամ էլ մարդիկ սողոսկում են մեր կյանք, գողանում մեր զգացմունքներն ու անհետանում, ասես ոչինչ էլ չի պատահել։ Որքա՜ն սարսափելի է, երբ մեզ դավաճանում է մեկը, ում սիրել ու վստահել ենք։

Լինում են պահեր, երբ մեր սիրտն այնքան է կոտրված, որ նույնիսկ կասկածում ենք՝ առհասարակ արժե՞ ապրել։ Սակայն, անկախ մեր տառապանքից, Աստված միշտ կամենում է մեր այտերից սրբել մեր արցունքները։ Բայց չի բացառվում, որ մենք դեռ կշարունակենք արցունք թափել մինչև այն փառավոր օրը, երբ մահը, վիշտն ու լացը կդադարեն գոյություն ունենալ (Հայտնություն 21.1–5)։

Մենք կարող ենք վստահ լինել, որ վերջին դատաստանի ժամանակ Աստված բոլորին արդարությամբ ու սիրով է վերաբերվելու։ Քրիստոսի մեջ ննջած մեր բոլոր սիրելիները հարություն կառնեն մեռելներից և մեզ հետ կլինեն մի ամբողջ հավերժություն։ Հավիտենական կյանքին անարժան գտնված մարդիկ ի վերջո կդադարեն իրենց գոյությունը և ստիպված չեն լինի ապրելու «տհաճ» երկնքում, ոչ էլ հավերժ վառվող դժոխքում։ Մեր մեծագույն մխիթարությունն այն է, որ Աստված արդարությամբ է վարվում բոլորի հետ։ Երբ մահը վերջնականապես դադարի գոյություն ունենալ, փրկվածները ուրախությամբ կաղաղակեն. «Մահը հաղթության մեջ ընկղմվեց։ Ո՛վ մահ, ո՞ւր է քո խայթոցը» (Ա Կորնթացիներին 15.54,55)։

Տերը խոստացել է, որ Իր ստեղծած նոր երկնքում և նոր երկրում «նախկին բաները չպիտի հիշվեն և մտաբերվեն» (Եսայի 65.17)։ Սա բնավ չի նշանակում, որ երկինքը հիշողության կորստի վայր է լինելու, այլ որ անցյալն ի զորու չի լինի խաթարել երկնքում տիրող հավիտենական երջանկությունը։

`Ո՞վ իր վրա չի զգացել մարդկային գոյության անարդար քայքայիչ ազդեցությունն այստեղ։ Հատկապես այդ դժվարին օրերին ինչպե՞ս կարող ենք սովորել վստահել Աստծուն և ըստ հնարավորին ուրախանալ Աստծո բարությամբ ու սիրով։`