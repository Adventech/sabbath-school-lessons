---
title:  Նրա անունը նրանց ճակատներին
date:  29/12/2022
---

`Կարդացե՛ք Հայտնություն 22.3–5 համարները։ Ինչպե՞ս կարող ենք վստահ լինել, որ կլինենք նրանց շարքերում, ում ճակատների վրա կլինի Աստծո անունը։ Եվ կամ հնարավո՞ր է արդյոք դրանում վստահ լինել։`

Արուսյակի ապստամբությունից ու Ադամի ու Եվայի մեղանչումից հետո Աստված կարող էր ոչնչացնել երկու մեղավորներին։ Սակայն որպես Իր արարածների նկատմամբ Իր անպայմանական սիրո դրսևորում՝ Աստված գործի դրեց ողորմությամբ լի Իր ծրագիրը՝ փրկելու բոլոր նրանց, ովքեր կընդունեն Իր առաջարկը։ Սա հենց այն է, ինչը հայտնի է «փրկության ծրագիր» անվամբ, որը թեև գոյություն ուներ նույնիսկ աշխարհի արարումից առաջ (Եփեսացիներին 1.3,4, Բ Տիմոթեոսին 1.9, Տիտոսին 1.2, Հայտնություն 13.8), մարդկությանն առաջին անգամ ներկայացվեց Եդեմի պարտեզում, մեղանչումից անմիջապես հետո։ Հետագայում այն արտահայտություն ստացավ հրեական սրբարանում կատարվող ծառայություններում (Ելք 25)։ Իսկ վերջում իր լիակատար արտահայտությունն ստացավ Հիսուսի կյանքով, մահվամբ ու հարությամբ (տե՛ս Հռոմեացիներին 5)։

Փրկության ծրագրի առանցքում Հիսուսի արժանիքների վրա հիմնված հավիտենական կյանքի խոստումն է բոլոր նրանց, ովքեր հավատով ընդունում են խաչի վրա իրենց մատուցված մեծագույն զոհը։ Ինչպես խաչելությունից առաջ, այնպես էլ հետո փրկությունը եղել է միայն հավատով և երբեք ոչ գործերով, թեև շատ գործեր կարող են ծառայել որպես մեր փրկության արտահայտում։

`Աբրահամի մասին, ով Քրիստոսի ծննդից դեռ շատ առաջ է ապրել, Պողոսը գրում է որպես հավատով փրկության օրինակ. «Որովհետև եթե Աբրահամը գործերով արդարացած լիներ, պարծենալու բան կունենար, բայց ո՛չ Աստծու առաջ։ Որովհետև Գիրքն ի՞նչ է ասում. «Աբրահամն Աստծուն հավատաց, և դա արդարություն համարվեց նրան»» (Հռոմեացիներին 4.2,3)։ Ինչպե՞ս են այս տեքստերն օգնում մեզ հասկանալ, թե ինչ ասել է հավատով փրկություն։`

Այսպիսով, այո՛, մենք կարող ենք վստահ լինել մեր փրկության հարցում, եթե ընդունել ենք Հիսուսին, հանձնվել ենք Նրան և ուզում ենք, որ Նրա խոստումները մեր կյանքում իրականություն դառնան, ներառյալ Նրանում հենց հիմա նոր կյանք ունենալու խոստումը, ինչպես նաև՝ եթե ապավինում ենք բացառապես Նրա արժանիքներին և ուրիշ ոչնչի։ Աբրահամը հավատաց, և դա արդարություն համարվեց նրան։ Միևնույն սկզբունքը գործում է և մեզ համար։

Ահա հենց սա էլ նշանակում է Նրա անունը ճակատին գրված ունենալ։ Եթե մենք այն ունենք հիմա և եթե Նրանից երես չթեքենք, ապա այն գրված կլինի մեր ճակատին նաև նոր երկնքում և նոր երկրում։