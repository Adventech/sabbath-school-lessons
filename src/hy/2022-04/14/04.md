---
title:  Աստծո ներկայության մեջ
date:  27/12/2022
---

Աստվածաշունչն ասում է, որ Աստված «բնակվում է անմատչելի լույսի մեջ» (Ա Տիմոթեոսին 6.16), և որ «Աստծուն ոչ ոք երբեք չի տեսել» (Հովհաննես 1.18, Ա Հովհաննես 4.12)։ Արդյո՞ք դա նշանակում է, որ սուրբերը երկնքում երբեք չեն տեսնելու Հայր Աստծուն։ Բնավ ո՛չ։ Ակնհայտ է, որ Աստծուն չտեսնելը վերաբերում է մարդ արարածին մեղանչելուց հետո։ Սուրբ Գրքում մի քանի ցուցումներ կան այն մասին, որ սուրբերը կտեսնեն Նրան երկնքում։

`Կարդացե՛ք Մատթեոս 5.8, Ա Հովհաննես 3.2,3 և Հայտնություն 22.3,4 համարները։ Այս տեքստերն ի՞նչ են մեզ ասում Աստծուն տեսնելու գերագույն առավելության մասին։`

Նույն Հովհաննես առաքյալը, ով ասում էր, որ «Աստծուն ոչ ոք երբեք չի տեսել» (Հովհաննես 1.18, Ա Հովհաննես 4.12), հայտարարում է նաև, որ «կտեսնենք Նրան, ինչպես որ է» (Ա Հովհաննես 3.2,3), և կտեսնենք «Նրա երեսը» (Հայտնություն 22.3,4)։ Այս տեքստերի շուրջ կարելի է վիճել. դրանք խոսում են Հայր Աստծո՞, թե՞ Քրիստոսի մասին, սակայն բոլոր կասկածները ցրվում են Քրիստոսի պնդման լույսի ներքո. «Երանի՜ սրտով մաքուրներին, որովհետև նրանք Աստծուն կտեսնեն» (Մատթեոս 5.8)։ Ինչպիսի՜ առավելություն է լինելու սուրբերի համար երկրպագել Աստծուն Նրա տաճարում։ Սակայն ամենամեծ առավելությունը լինելու է Նրա երեսը տեսնելը։

«Աստծո ժողովրդին առավելություն է տրվում ուղղակիորեն հաղորդակցվելու Հոր և Որդու հետ: «Հիմա հայելու մեջ օրինակով ենք տեսնում» (Ա Կորնթացիներին 13.12): Ինչպես հայելու մեջ` մենք տեսնում ենք Աստծո պատկերն` արտացոլված բնության և մարդկանց հանդեպ Նրա վարքի մեջ, սակայն այն ժամանակ մենք Նրան կտեսնենք դեմառդեմ` առանց մեր միջև աղոտ վարագույրի: Մենք կկանգնենք Նրա ներկայության մեջ և կտեսնենք Նրա երեսի փառքը»։ Էլեն Ուայթ, Մեծ պայքար, էջ 676,677։

Այսօրվա մի քանի տեքստերում ուշադրությո՛ւն դարձրեք մաքրության ու Աստծուն տեսնելու միջև կապին։ «Սրտով մաքուրներն» Աստծուն կտեսնեն, և Աստծուն տեսնողն «իր անձը մաքրում է, ինչպես որ Նա է մաքուր» (Ա Հովհաննես 3.3)։ Այս տեքստերի իմաստն այն է, որ Աստված մեր մեջ հիմա աշխատանք պետք է տանի, որպեսզի օգնի մեզ պատրաստվել երկնքին։

Թեև երկինք մտնելու մեր իրավունքը հաստատված է Հիսուսի մահվամբ, մաքրագործման գործընթացը մենք պետք է անցնենք այստեղ և հիմա, ինչը մեզ կօգնի նախապատրաստվել մեր հավիտենական տուն գնալուն։ Իսկ մաքրագործման գործընթացի կարևորագույն նախապայմանը Նրա Խոսքին հնազանդվելն է։

`Կարդացե՛ք Ա Պետրոս 1.22 համարը։ Ինչպե՞ս է այս տեքստը բացահայտում հնազանդության և մաքրագործման միջև եղած կապը։ Ի՞նչ կա հնազանդության մեջ, ինչը մաքրագործում է մեզ։ Ըստ Պետրոսի՝ հատկապես ինչպե՞ս կդրսևորվի մեր հնազանդությունը։`