---
title:  Հետագա ուսումնասիրության համար
date:  30/12/2022
---

Կարդացե՛ք Էլեն Ուայթի Մեծ պայքար գրքի 674–678 էջերի «Պայքարն ավարտված է», Երկինք գրքի 133–145 էջերի «Նոր երկիր», 146–158 էջերի «Երկինքը դպրոց է», 159–166 էջերի «Երկար չի տևի», 167–176 էջերի «Երկինքը կարող է սկսվել հիմա», 177–184 էջերի «Երկնային մեղեդին» և 185–192 էջերի «Այնտեղ լինելու մեզ ուղղված կանչ» գլուխները։

«Քրիստոսի խաչը փրկվածների ուսումնասիրության առարկան ու փառաբանության երգն է լինելու ամբողջ հավերժության ընթացքում: Փառավորյալ Քրիստոսի մեջ նրանք տեսնելու են խաչյալ Քրիստոսին: Երբեք չի մոռացվի, որ Նա, ով Իր զորությամբ ստեղծել ու պահել էր անսկիզբ ու անծայր տիեզերքի անհամար աշխարհները, Աստծո Սիրելին, երկնքի Վեհափառությունը, Նա, ում քերովբեներն ու լուսաշող սերովբեները հիացմունքով երկրպագում էին, խոնարհեցրեց Իրեն վեհացնելու ընկած մարդուն, որ Նա կրեց մեղքի պատիժն ու ամոթը, և Հայրը երեսը ծածկեց Իրենից, մինչև որ կորած աշխարհի վշտերը փշրեցին Նրա սիրտը և խլեցին Նրա կյանքը Գողգոթայի խաչի վրա: Այն, որ բոլոր աշխարհների Ստեղծողը, բոլոր ճակատագրերի Դատավորը մի կողմ դրեց Իր փառքը և մարդու հանդեպ սիրուց դրդված խոնարհեցրեց Իր անձը, ընդմիշտ առաջացնելու է տիեզերքի զարմանքն ու հիացմունքը»։ Էլեն Ուայթ, Մեծ պայքար, էջ 651։

«Մեծ պայքարն ավարտված է: Մեղք և մեղավորներ այլևս չկան: Ամբողջ տիեզերքը մաքուր է: Ներդաշնակության և ուրախության մեկ զարկ է բաբախում ամբողջ անծայրածիր արարչագործության մեջ: Նրանից, ով ստեղծել է ամենը, կյանք, լույս ու բերկրանք է հորդում անեզր տիեզերքի բոլոր տիրույթներում: Փոքրագույն ատոմից մինչև մեծագույն աշխարհը, ամեն բան շնչավոր թե անշունչ, իր անսքող գեղեցկությամբ և կատարյալ ուրախությամբ հռչակում է, որ Աստված սեր է»։ Էլեն Ուայթ, Մեծ պայքար, էջ 678։

**Հարցեր քննարկման համար**

`Շատ աշխարհիկ դարձած քրիստոնյաներ այնպես են ապրում իրենց կյանքը, ասես այս աշխարհը հավերժ է (Ղուկաս 12.16–21)։ Ինչպե՞ս կարող ենք հավասարակշռության մեջ պահել մեր երկրային երազանքներն ու երկնային առաջնահերթությունները։ Ինչպե՞ս կարող ենք զգուշանալ նրանից, ինչի մասին Հիսուսը խոսում է Ղուկաս 12-րդ գլխում։`

`Եթե երկինքն սկսվում է այստեղից, ապա ի՞նչ պետք է անենք՝ մեր տներն ու կյանքը երկնային սկզբունքների փոքրիկ դրսևորումների վերածելու համար։`

`Խորհե՛ք միաշաբթի օրվա դասի վերջում տրված հարցի շուրջ։ Ի՞նչ տրամաբանություն կա հավիտենական կյանքին չհավատացողների հոռետեսության տակ։ Միևնույն ժամանակ, նման մարդկանցից ոմանք կարողանում են բավականին «երջանիկ» կյանք ապրել նույնիսկ առանց ապագա հույսի։ Ըստ ձեզ՝ ինչպե՞ս է դա նրանց հաջողվում։ Ինչպե՞ս են նրանք կարողանում բացատրություն տակ այս կյանքում տեղի ունեցող ամեն ինչին, նույնիսկ գոհանալ ամեն բանից՝ չհավատալով այս կյանքից վեր ոչնչի։`