---
title:  Նոր երկինք ու նոր երկիր
date:  25/12/2022
---

Հունական փիլիսոփայությանը հետևող որոշ մարդկանց կարծիքով ֆիզիկական ամեն ինչ վատ է։ Այդ է պատճառը, որ նրանց համար անպատկերացնելի է նոր երկնքի գաղափարը, որտեղ ապագայում կապրեն իրական մարդիկ։ Այսպիսի մտածողության տեսանկյունից, որպեսզի երկինքը բարի լինի, պետք է լինի բացարձակապես հոգևոր՝ զերծ այս ֆիզիկական աշխարհում եղած բոլոր թերություններից։ Նրանք պնդում են, որ եթե որևէ բան նյութական է, ապա հոգևոր չի կարող լինել, և հակառակը։ Դրան հակառակ Աստվածաշունչը խոսում է երկնքի մասին որպես կոնկրետ վայրի, որտեղ, սակայն, չկան մեղքի հարուցած սահմանափակումները։

`Կարդացե՛ք Եսայի 65.17–25, Եսայի 66.22,23, Բ Պետրոս 3.13 և Հայտնություն 21.1–5 համարները։ Ո՞րն է այս տեքստերի հաղորդած գաղափարը։`

Եսայի մարգարեի գիրքը հետաքրքիր տեղեկություն է տալիս այն մասին, թե ինչպիսին կլիներ երկիրը, եթե Իսրայելը որպես ազգ հավատարիմ մնար Աստծո հետ իր ուխտին (Եսայի 65.17–25, Եսայի 66.22,23, համեմատե՛ք Բ Օրենք 28-րդ գլխի հետ)։ Ամբողջ շրջակա միջավայրն իր տարատեսակ դրսևորումներով պետք է ավելի ու ավելի մոտենար Աստծո սկզբնական ծրագրին, այսինքն երբ դեռ մեղքը չէր մտել աշխարհ։

Սակայն այդ ծրագիրը չաշխատեց, ինչպես որ նախատեսվել էր։ Ապա ստեղծվեց մի նոր ծրագիր, սակայն այժմ եկեղեցին բաղկացած էր լինելու հրեաներից ու բոլոր ազգերի հեթանոսներից (Մատթեոս 28.18–20, Ա Պետրոս 2.9)։ Ուստի Եսայու մարգարեությունները հարկավոր է վերընթերցել եկեղեցու տեսանկյունից (Բ Պետրոս 3.13, Հայտնություն 21.1–5)։

«Աստվածաշնչում փրկվածների ժառանգությունը «հայրենիք» է կոչվում (Եբրայեցիս 11.14-16): Այնտեղ երկնային Հովիվն Իր հոտը տանում է կենդանի ջրերի աղբյուրների մոտ: Կյանքի ծառն ամեն ամիս իր պտուղն է տալիս, և նրա տերևները ազգերին ծառայելու համար են: Այնտեղ մշտահոս վտակներ կան` բյուրեղի պես ջինջ, և նրանց ափերին աճող ծառերն իրենց ստվերն են գցում շավիղների վրա` պատրաստված Տիրոջ փրկյալների համար: Այնտեղ ընդարձակ հարթավայրերը վերաճում են չքնաղ բլուրների, և երևում են Աստծո լեռների վեհապանծ գագաթները: Այս խաղաղ հովիտներում` կենդանի ջրի աղբյուրների մոտ, Աստծո ժողովուրդը` դարեր շարունակ պանդուխտ ու թափառական, կգտնի իր տունը»։ Էլեն Ուայթ, Մեծ պայքար, էջ 675։

`Շատ աշխարհիկ գրողներ են գանգատվել մարդկային գոյության անիմաստությունից՝ չունենալով Սուրբ Գրքում ներկայացված հավերժության հույսը։ Ու թեև նրանք սխալ էին ապագայի վերաբերյալ, սակայն ինչո՞ւ է դժվար նրանց հետ վիճել այն կարծիքի շուրջ, որ առանց ապագա հույսի կյանքն իսկապես անիմաստ է։ Շաբաթ օրը քննարկե՛ք ձեր պատասխանները։`