---
title:  Աստծո տաճարում
date:  26/12/2022
---

Ոմանք ասում են, թե հենց երկինքն է Աստծո սրբարանը։ Սակայն Հայտնություն գիրքը ներկայացնում է հատուկ սրբարան/տաճար, որը Նոր Երուսաղեմում է, որտեղ գտնվում են Աստծո գահն ու ապակե ծովը (Հայտնություն 4.2–6, Հայտնություն 7.9–15, Հայտնություն 15.5–8)։ Սուրբերի մեծ բազմությունը բոլոր ազգերից, ցեղերից, ժողովուրդներից ու լեզուներից այնտեղ հավիտյան կերկրպագի Աստծուն (Հայտնություն 7.9–17)։

`Համեմատե՛ք Հայտնություն 7.9–15 համարները Հայտնություն 21.3,22 համարների հետ։ Ինչպե՞ս կարող ենք Աստծուն՝ «Նրա տաճարում գիշերուզօր» (Հայտնություն 7.15) Նրան երկրպագող փրկվածների մեծ բազմության նկարագրությունը ներդաշնակեցնել Հովհաննեսի՝ Նոր Երուսաղեմի «մեջ տաճար չտեսա» պնդման հետ (Հայտնություն 21.22)։`

Երկնային սրբարանը/տաճարը միշտ եղել է այն վայրը, որտեղ երկնային զորքերը երկրպագել են Աստծուն։ Սակայն մեղքի ի հայտ գալուն պես սրբարանը դարձավ նաև այն վայրը, որտեղից փրկություն է առաջարկվում մարդկությանը։ «Երբ մեղքի հարցը վերջնականապես լուծվի, երկնային սրբարանը նորից կվերադառնա իր սկզբնական գործառնության կատարմանը։ Հայտնություն 21.22 համարում Հովհաննեսն ասում է, որ քաղաքում տաճար չտեսավ, քանի որ Ամենակարող Տեր Աստվածն ու Գառն են դրա տաճարը։ Սակայն դա նշանակո՞ւմ է արդյոք, որ այլևս չկա Տիրոջ տուն, որտեղ Նրա արարածները կարող են գալ ու Նրա հետ հատուկ ընկերակցություն վայելել։ Ո՛չ մի դեպքում»։ Ռիչարդ Դևիդսոն, «Սրբարանը որպես Աստծո հմայքը վայելելու վայր», Խոսքը. ուսումնասիրություն, կյանք, ուսուցանում, հատոր 1 (Սիլվերսփրինգ, Մերիլենդ, Աստվածաշնչի հետազոտության ինստիտուտ, 2015), էջ 31։

Հայտնություն գիրքը հատուկ ուշադրության է արժանացնում ինչպես Նրան, Ում երկրպագում են, այնպես էլ նրանց, ովքեր երկրպագում են։ Երկնային երկրպագությունը կենտրոնացած է Աստծո և Գառի վրա (Հայտնություն 5.13, Հայտնություն 7.10)։ Ինչպես միշտ և ինչպես որ պետք է լինի, Քրիստոսը երկրպագության առարկան է։

Երկրպագողները նրանք են, «որ մեծ նեղությունից են գալիս և իրենց զգեստները լվացին ու Գառան արյունով սպիտակեցրին» (Հայտնություն 7.14)։ Նրանք Աստծո փրկագնող ու վերափոխող զորության կենդանի վկաներն են։ Նրանք գովերգում են Աստծուն Նրա էության ու իրենց կյանքում Նրա արածի համար։

`Հայտնություն 21.3 համարն ասում է. «Ահա Աստծու խորանը, որ Նա բնակվելու է մարդկանց հետ։ Նրանք կլինեն Նրա ժողովուրդները, իսկ Ինքը կլինի նրանց Աստվածը, որ նրանց հետ է»։ Այս տեքստն արտացոլվում է շատ այլ տեքստերում (Երեմիա 32.38, Եզեկիել 37.27, Զաքարիա 8.8, Եբրայեցիներին 8.10)։ Ի՞նչ է նշանակում մեզ համար այսօր, որ դեռևս այստեղ՝ այս երկրի վրա ենք, որ Աստված լինելու է մեր Աստվածը, և մենք լինելու ենք Նրա ժողովուրդը։ Ինչպե՞ս ենք կյանքի կոչում այս զարմանահրաշ ճշմարտությունը հիմա։`