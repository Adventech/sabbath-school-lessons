---
title:  Անհավատության տարածումը
date:  29/09/2022
---

`Կարդացե՛ք Հայտնություն 12-րդ գլուխը։ Ի՞նչ է սովորեցնում այս գլուխը ապստամբության՝ երկնքից դեպի երկիր տարածվելու մասին։`

Արուսյակի անկումը պարզապես հակասական գաղափարների բախման հետևանք չէր։ Հայտնություն 12-րդ գլուխը մեզ պատմում է, որ երկնքում մեծ պատերազմ բռնկվեց Արուսյակի ու նրա հրեշտակների և Քրիստոսի ու Նրա հրեշտակների միջև։ Այս հատվածում Արուսյակն անվանվում է «մեծ վիշապ», «առաջին օձ», «դև և սատանա» և «մեր եղբայրների դեմ չարախոսը» (Հայտնություն 12.9,10)։ Քրիստոսը ներկայանում է որպես «Միքայել» (Հայտնություն 12.7), ինչը նշանակում է «ով է ինչպես Աստված»։

Հիմնվելով «հրեշտակապետ Միքայելի» (Հուդա 9) գաղափարի վրա՝ որոշ մեկնաբաններ կարծում են, թե Նա միայն հրեշտակային էակ է։ Սակայն Դանիելի գրքում յուրաքանչյուր մեծ տեսիլք եզրափակվում է Քրիստոսով ու Նրա հավիտենական արքայությամբ, ինչպես առանց մարդկանց ձեռքի պոկված քարը (Դանիել 2.34,45), ինչպես մարդի Որդին (Դանիել 7.13), ինչպես զորքերի Իշխանը ու իշխանաց Իշխանը (Դանիել 8.11,25) և ինչպես մեծ իշխան Միքայելը (Դանիել 12.1)։ Այնպես, ինչպես Տիրոջ Հրեշտակը հենց Ինքը Տերն է (Ելք 3.1–6, Գործք առաքելոց 7.30–33 և այլն), Միքայելը պետք է որ լինի միևնույն աստվածային Էակը, այսինքն Ինքը՝ Քրիստոսը։

Հայտնություն 12-րդ գլխում ներկայացված է ընդհանուր տեղեկություն այս շարունակական պայքարի մասին, որը 1) սկսվեց երկնքում Արուսյակի և երկնային հրեշտակների մեկ երրորդի ապստամբությամբ, 2) եզրափակվեց խաչի վրա Քրիստոսի տարած վճռական հաղթանակով և 3) մինչ օրս շարունակվում է Աստծո վերջին ժամանակների մնացորդ ժողովրդի դեմ։

Մտորելով այս պայքարի ծագման շուրջ՝ Էլեն Ուայթը բացատրում է, որ «Աստված Իր մեծ ողորմությամբ երկար հանդուրժեց Արուսյակին: Նա իր բարձր դիրքից չզրկվեց անմիջապես, երբ նոր էր սկսել փայփայել դժգոհության ոգին, ոչ էլ նույնիսկ այն ժամանակ, երբ սկսեց իր կեղծ պահանջները ներկայացնել հավատարիմ հրեշտակներին: Նա դեռ երկար ժամանակ մնաց երկնքում: Նորից ու նորից նրան ներում առաջարկվեց ապաշխարության և հնազանդության պայմանով»։ Էլեն Ուայթ, Մեծ պայքար, էջ 495,496։

Մենք տեղեկություն չունենք այն մասին, թե որքան է տևել այդ պատերազմը երկնային արքայությունում։ Անկախ դրա ինտենսիվության և երկարատևության փաստից՝ այս ողջ պայքարի ամենակարևոր տեսանկյունն այն է, որ սատանան ու նրա հրեշտակները «չկարողացան դիմադրել, ոչ էլ նրանց համար երկնքում տեղ գտնվեց» (Հայտնություն 12.8, տե՛ս նաև Ղուկաս 10.18)։ Այժմ խնդիրը բնականաբար այն է, որ նրանք եկան այստեղ՝ երկիր։

`Ինչպե՞ս կարող ենք տեսնել Երկիր մոլորակի վրա տեղի ունեցող այս ճակատամարտի իրողությունը։ Ո՞րն է այս պայքարում թշնամուն հաղթելու մեր միակ հույսը։`