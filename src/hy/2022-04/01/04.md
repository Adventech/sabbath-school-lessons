---
title:  Առեղծվածային երախտամոռություն
date:  27/09/2022
---

`Կարդացե՛ք Եզեկիել 28.12–19 համարները։ Ի՞նչ կարող ենք սովորել այս հատվածից մեղքի առեղծվածային ծագման մասին։`

Եզեկիելի գրքի մեծ մասը գրված է վերջին ժամանակների խորհրդանշական լեզվով։ Շատ դեպքերում որոշ էակներ (օրինակ՝ մարդիկ, կենդանիները) կամ առարկաներ, ինչպես նաև տեղական իրադարձություններն օգտագործվում են ներկայացնելու և նկարագրելու ավելի լայն տիեզերական և/կամ պատմական իրողություններ։ Եզեկիել 28.1–10 համարներում Տերը խոսում է Տյուրոսի թագավորի մասին (Տյուրոսն ինքնին հին փյունիկյան բարգավաճ նավահանգիստ էր) որպես հարուստի և հպարտացած սրտով մեկի, ով ընդամենը «մարդ» էր, սակայն ով հայտարարում էր, թե աստված է, և ով նույնիսկ նստում էր (ըստ իր ասելու) աստվածների գահի վրա։

Այնուհետև, Եզեկիել 28.12–19 համարներում այս պատմական իրողությունը դառնում է նախատիպ՝ երկնային պալատներում Արուսյակի մեղանչումը նկարագրելու համար։ Այսպիսով, Տյուրոսի թագավորը, ով մարդ արարած էր և ապրում էր «ծովի սրտում» (Եզեկիել 28.2,8), այս պատմության մեջ ներկայացնում է օծված «պահապան քերովբեի» (Եզեկիել 28.13), որն ապրում էր «Եդեմում՝ Աստծու պարտեզում» և «Աստծու սուրբ սարի վրա» (Եզեկիել 28.14)։

Այս ողջ պատմության ամենակարևոր միտքը գտնում ենք Եզեկիել 28.15 համարում, որն ասում է. «Դու քո ստեղծման օրից կատարյալ էիր քո ճանապարհներում, մինչև որ քեզանում անիրավություն գտնվեց»։ Հետևաբար, ինչը շատ կարևոր է հասկանալ, Արուսյակի կատարելությունը ներառում էր չարիք կամ սխալ գործելու ներուժը, և դա՝ այն պատճառով, որ որպես բանական էակ՝ Արուսյակն ուներ ազատ կամքի իրավունք՝ այն, ինչը կազմում է կատարյալ էակ լինելու մասնիկը։

Իրականում Արուսյակը կատարյալ էր ստեղծվել, ինչը ներառում էր նաև ազատորեն ընտրություն կատարելու նրա իրավունքը։ Այդուհանդերձ, չարաշահելով այդ կատարելությունն իր ազատ կամքի սխալ կիրառությամբ՝ նա տրվեց իրեն ավելի կարևոր կարծելու այլասերությանը, քան ինքը կար։

Արուսյակը կորցրեց իր երախտագիտությունն առ Աստված և ցանկացավ ավելի մեծ ճանաչում ու գնահատանք ստանալ, քան իրականում արժանի էր՝ այլևս չբավարարվելով նրանով, թե ինչպես էր Աստված ստեղծել իրեն ու ինչ պատվի էր արժանացրել։ Թե ինչպես կարող էր նման բան պատահել կատարյալ տիեզերքում ապրող կատարյալ հրեշտակային էակի հետ, ինչպես արդեն ասվեց, առեղծված է։

«Մեղքը առեղծվածային, անբացատրելի բան է։ Դրա գոյության համար ոչ մի պատճառ չկար։ Այն բացատրելու փորձերը նշանակում են փորձել դրա գոյության համար պատճառներ գտնել, ինչը կնշանակի արդարացնել այն։ Մեղքն ի հայտ եկավ կատարյալ տիեզերքում, ինչը, պարզվեց, աններելի է»։ Էլեն Ուայթ, Ճշմարտությունը հրեշտակների մասին, էջ 30։

`Ա Թեսաղոնիկեցիներին 5.18 համարում Պողոսն ասում է, որ «ամեն բանում» մենք պետք է գոհություն հայտնենք։ Ինչպե՞ս կարող են այս բառերն օգնել մեզ հաղթահարելու երախտամոռության և ինքնախղճահարության ցանկացած դրսևորում, հատկապես փորձության ժամերին։`