---
title:  Արարչագործությունը որպես սիրո արտահայտում
date:  25/09/2022
---

Բնությունն այժմյան վիճակում իր մեջ կրում է երկիմաստ ուղերձ, որը միախառնում է և՛ բարին, և՛ չարը: Վարդի թփերի վրա աճում են գեղեցիկ և բուրավետ վարդեր, սակայն նաև վնասակար ու ցավ պատճառող փշեր: Սղոցակտուցը կարող է տպավորել մեզ իր գեղեցկությամբ, իսկ հետո հիասթափեցնել՝ հարձակվելով այլ թռչունների բների վրա և ուտելով նրանց նորածին ճտերին։ Նույնիսկ մարդ արարածը, որ ընդունակ է բարության, հաջորդ պահին կարող է դառնալ չար, ատող, նույնիսկ դաժան: Զարմանալի չէ, որ ցորենի և որոմի առակում ծառաները արտատիրոջը հարցրին. «Տե՛ր, չէ՞ որ արտիդ մեջ լավ սերմ ցանեցիր։ Ուրեմն այդ որոմը որտեղի՞ց է» (Մատթեոս 13.27), իսկ տերը պատասխանեց. «Թշնամի մարդն է դա արել» (Մատթեոս 13.28)։ Նույն կերպ էլ Աստված կատարյալ ստեղծեց տիեզերքը, բայց թշնամին մեղքի առեղծվածային սերմերով պղծեց այն:

`Կարդացե՛ք Ա Հովհաննես 4.8,16 համարները։ Աստծո արարչագործական գործունեության բնույթի մասին ի՞նչ կարող է մեզ պատմել այն համոզմունքը, որ «Աստված սեր է»։`

Այն փաստը, որ «Աստված սեր է» (Ա Հովհաննես 4.8,16), ենթադրում է առնվազն երեք միտք։ Առաջին, սերը չի կարող գոյություն ունենալ ինքն իր մեջ պարփակված, այն պետք է արտահայտվի (իսկ կա՞ սեր, որ չի արտահայտվում)։ Աստծո սերն ունի ինչպես ներքին՝ Աստվածության երեք Անձերի միջև, այնպես էլ արտաքին դրսևորում՝ Աստծո հարաբերություններն Իր արարածների հետ։ Երկրորդ, այն ամենը, ինչ Աստված անում է, Իր անպայմանական ու անփոփոխ սիրո արտահայտումն է։ Սա ներառում է Նրա ստեղծարար գործունեությունը, Նրա փրկարար գործունեությունը, ինչպես նաև Նրա պատժիչ դատաստանի դրսևորումը։ Իրականում «Աստծո սերն արտահայտվում է Նրա արդարության մեջ ոչ պակաս, քան Նրա գթասրտության մեջ: Արդարությունը Նրա աթոռի հիմքն է և Նրա սիրո պտուղը»։ Էլեն Ուայթ, Դարերի փափագը, էջ 762։ Եվ երրորդ, քանի որ Աստված սեր է, և այն ամենը, ինչ Նա անում է, արտահայտում է Նրա սերը, Նա չի կարող լինել մեղքի ստեղծողը, քանի որ դա ուղղակիորեն հակասում է Նրա բնավորությանը։

Իսկ Աստված իսկապե՞ս տիեզերքը ստեղծելու կարիքն ուներ։ Եթե հարցը դիտարկենք Նրա ինքնիշխանության տեսանկյունից, բնականաբար կարող ենք պատասխանել՝ ոչ. դա ընդամենը Նրա ազատ կամքի որոշումն էր։ Սակայն եթե հարցը դիտարկում ենք Նրա սիրող բնույթի տեսանկյունից, Նա տիեզերքի կարիքն ուներ՝ որպես Իր սիրո դրսևորման միջոցի։ Եվ որքան հրաշալի է, որ Նա արարեց կյանքի որոշ տեսակներ՝ օրինակ, մարդուն, ով ոչ միայն ունակ է պատասխանելու Աստծո սիրուն, այլև ունակ է սեր արտահայտելու ոչ միայն Աստծո, այլև ուրիշների նկատմամբ (տե՛ս նաև Մարկոս 12.30,31)։

`Նայե՛ք ձեզ շրջապատող արարված աշխարհին։ Ինչպե՞ս կարող եք դրանում տեսնել Աստծո սիրո արտացոլանքը՝ հակառակ մեղքի կարծանարար ազդեցությանը։ Ինչպե՞ս կարող ենք սովորել հույսի դասեր քաղել Աստծո սիրո արտահայտումից, որը դրսևորված է արարչագործության մեջ։`