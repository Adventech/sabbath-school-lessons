---
title:  Ազատ կամք՝ սիրո հիմքը
date:  26/09/2022
---

`Կարդացե՛ք Ա Հովհաննես 4.7–16 համարները։ Ի՞նչ է այս հատվածն ասում մեզ ազատ կամքի մասին՝ որպես սիրո զարգացման պայմանի։`

Արհեստական ծաղիկները կարող են հիասքանչ լինել, սակայն դրանք բնական ծաղիկների պես չեն աճում ու ծաղկում։ Ռոբոտներին ծրագրավորում են այնպես, որ դրանք խոսում և իրականացնում են տարատեսակ առաջադրանքներ, սակայն չունեն ո՛չ կյանք, ո՛չ հույզեր։ Իրականում, կյանքն ու ազատ կամքը պարտադիր պայմաններ են, որպեսզի մարդը սեր ստանա, զարգացնի ու փոխադարձաբար սիրի։ Ուստի մեր սիրող Հայրն ստեղծեց հրեշտակներին (այդ թվում և Արուսյակին) և մարդկանց ու նրանց ազատություն տվեց, որպեսզի նրանք կատարեն իրենց սեփական ընտրությունը, որը ներառում էր նաև սխալ ճանապարհ ընտրելու հավանականությունը։ Այլ խոսքերով, Աստված արարեց ողջ տիեզերքը որպես կատարյալ և ներդաշնակ միջավայր, որպեսզի Իր կողմից արարված էակներն ապրեն սիրո և իմաստության մեջ և զարգացնեն այդ հատկանիշները։

Ա Հովհաննես 4.7–16 համարներում Հովհաննես առաքյալն ընդգծում է, որ «Աստված սեր է», և որ Նա Իր սերը մեր նկատմամբ դրսևորեց Իր Որդուն ուղարկելով մեր մեղքերի համար մահանալու։ Եվ ուրեմն, մեզ պատշաճում է արտահայտել մեր երախտագիտությունը Նրա անսահման սիրո համար՝ սիրելով մեկս մյուսին։ Նման սերը, որն ունի աստվածային ծագում, կլինի ամենահամոզիչ ապացույցը, որ Աստված բնակվում է մեզանում, իսկ մենք՝ Նրանում։ Աստծո սերը մեկս մյուսի նկատմամբ ցուցաբերելու այս կոչը իմաստ ունի, միայն երբ ուղղված է այն արարածներին, որոնք ունեն ընտրության հնարավորություն զարգացնելու և արտահայտելու այդ սերը, կամ, ընդհակառակը, ապրելու եսակենտրոն կյանքով։ Սակայն ընտրության ազատությունը հեշտությամբ կարելի է չարաշահել. սա տխուր փաստ է, որը դրսևորում է գտնում երկնքում Արուսյակի տխրահռչակ ապստամբության մեջ։

Նույնիսկ գիտակցելով ազատ կամքի կարևորությունը՝ որոշ մարդիկ դեռևս հարց են տալիս՝ եթե Աստված գիտեր, որ Արուսյակը կապստամբի, ինչո՞ւ Նա արարեց նրան։ Մի՞թե Արուսյակի արարումն Աստծուն չի դարձնում մեղքի ծագման իսկական պատասխանատուն։

Սա շատ բարդ հարց է, որի շուրջ կարող են բազմաթիվ շահարկումներ ծավալվել, քանի որ այն կախված է բազում գործոններից, այդ թվում նաև՝ թե ինչ իմաստ է իրականում թաքնված «պատասխանատու» բառի տակ։ Մեղքի ծագումն ու բնույթն առեղծվածներ են, որոնք ոչ ոք չի կարող մինչև վերջ բացատրել։

Եվ այդուհանդերձ, Աստված չէր նախատեսել մեղքի գոյությունը, Նա ընդամենը թույլ տվեց դրա գոյությունը և հետո խաչի վրա Իր վրա վերցրեց մեղքի պատիժը, ինչը Նրան հնարավորություն տվեց վերջնականապես արմատախիլ անել մեղքը։ Չարի մասին մեր բոլոր ցավոտ մտորումներում մենք երբեք չպետք է մոռանանք, որ Աստված Ինքն է վճարել մեղքի ու չարիքի գոյության ամենաթանկ գինը (տե՛ս Մատթեոս 5.43–48, Հռոմեացիներին 5.6–11), և որ դրանք Նրան անհամեմատ ավելի մեծ տառապանք են պատճառել, քան մեզնից որևէ մեկին։

`Ազատ կամքը Աստծո պարգևն է և սուրբ է, սակայն կրում է հզոր հետևանքներ ոչ միայն մեզ, այլև ուրիշների համար։ Օգտագործելով այս պարգևը՝ ի՞նչ կարևոր որոշումներ կայացնելու շեմին եք, և ինչպիսի՞ն կլինեն ձեր կայացրած որոշման հետևանքները, ինչ որոշում էլ որ դա լինի։`