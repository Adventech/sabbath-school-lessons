---
title:  Հպարտության գինը
date:  28/09/2022
---

Սուրբ Գրքում կարելի է տեսնել երկու գերակշռող թեմաներ, որոնք մրցակցում են միմյանց հետ։ Դրանցից մեկն Աստծո արքայությունը ներկայացնող Սալեմի, Սիոն լեռան, Երուսաղեմի և Նոր Երուսաղեմի թեման է։ Մյուսը Բաբելոնի թեման է, որը խորհրդանշում է սատանայի շինծու տիրապետությունը։ Մի քանի անգամ Աստված կանչել է Իր ժողովրդին դուրս գալ հեթանոսական Բաբելոնից և ծառայել Իրեն խոստացված երկրում։

Օրինակ՝ Աբրամին (հետագայում Աբրահամ) Աստված ասաց դուրս գալ Քաղդեացիների երկրի Ուր քաղաքից և գնալ Քանանի երկիր (Ծննդոց 11.31–12.9)։ Իրենց երկարատև գերության վերջում հրեաները լքեցին Բաբելոնը և վերադարձան Երուսաղեմ (Եզրաս 2)։ Իսկ Հայտնություն գրքում Աստված դուրս է կանչում Իր ժողովրդին վերջին ժամանակների Բաբելոնից (Հայտնություն 14.8)՝ բնակվելու Իր հետ Սիոն լեռան վրա և Նոր Երուսաղեմում (Հայտնություն 14.1, Հայտնություն 21.1–3,10).

`Կարդացե՛ք Եսայի 14.12–15 համարները։ Երբ Արուսյակը դեռևս երկնքում էր, նրա հպարտությունն ի՞նչ երկարատև հետևանքների հանգեցրեց տիեզերքի և այս աշխարհի համար։`

Աստվածաշնչում Բաբելոն քաղաքը խորհրդանշում է Աստծուն ու Նրա արքայությանը հակառակ ուժ, իսկ Բաբելոնի թագավորը (հատուկ ակնարկով Նաբուգոդոնոսորին) դառնում է հպարտության ու գոռոզության խորհրդանիշ։ Աստված Նաբուգոդոնոսոր թագավորին հայտնեց, որ Բաբելոնը միայն ոսկյա գլուխն էր այն մեծ արձանի, որը ներկայացնում էր իրար հաջորդող կայսրությունները (Դանիել 2.37,38)։ Ձեռնոց նետելով Աստծո հայտնությանը՝ թագավորն ամբողջությամբ ոսկուց մի արձան կառուցեց, որն, ըստ իրեն, խորհրդանշում էր իր թագավորության հավերժությունը, և նույնիսկ պահանջեց, որ բոլորը երկրպագեն այդ արձանին (Դանիել 3)։ Ինչպես Տյուրոսի թագավորի դեպքում (Եզեկիել 28.12–19), Բաբելոնի թագավորը ևս դարձավ Արուսյակի խորհրդանիշը:

Եսայի 14.3–11 համարները նկարագրում են Բաբելոնի գոռոզ ու դաժան թագավորի անկումը։ Այնուհետև, Եսայի 14.12–15 համարները պատմական թագավորությունից տեղափոխվում են երկնային պալատներ և ներկայացնում, որ նմանատիպ հպարտ ու գոռոզ ոգին դարձավ Արուսյակի մեղանչման պատճառը։ Տեքստը բացատրում է, որ Արուսյակը նախատեսել էր իր գահը բարձրացնել ամպերի գագաթին և իրեն հռչակել «Ամենաբարձրյալ» (Եսայի 14.14)։ Սա հիմք դրեց նոր և թշնամական մի իրավիճակի, որտեղ Աստծո այլասիրությունն ու համագործակցությունը բախվում էր Արուսյակի եսասիրության և մրցակցության հետ։ Թշնամին չվախեցավ մեղադրել Աստծուն նրա մեջ, ինչը հատուկ էր հենց իրեն, ոչ էլ երկյուղեց իր ստերն ուրիշ հրեշտակների շրջանում տարածելուց։ Ահա այսպիսին է տիեզերքում մեղքի առեղծվածային ծագումը։

`Ինչո՞ւ է այդքան հեշտ հպարտանալ և պարծենալ ինչպես մեր դիրքով, այնպես էլ ձեռքբերումներով։ Ինչպե՞ս է խաչի գաղափարը միշտ մեր տեսադաշտում պահելը պահպանում մեզ նման ծուղակի մեջ ընկնելուց։`