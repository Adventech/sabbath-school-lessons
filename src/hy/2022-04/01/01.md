---
title:  Ապստամբություն կատարյալ տիեզերքում
date:  24/09/2022
---

### Այս շաբաթվա ուսումնասիրության համար կարդացե՛ք.
Ա Հովհաննես 4.8,16, Ա Հովհաննես 4.7–16, Եզեկիել 28.12–19, Եսայի 14.12–15, Հայտնություն 12։

> <p>Հիշելու համարը.<p>
> «Ինչպե՜ս վայր ընկար երկնքից, ո՜վ առավոտյան արուսյակ, արշալույսի որդի, գետնին տապալվեցիր. դու, որ ստորացնում էիր ազգերին» (Եսայի 14.12)։

Շատ գիտնականներ են փորձել բացատրել չարի ծագումը։ Ոմանք ասում են, թե չարը գոյություն է ունեցել միշտ, ի սկզբանե, քանի որ, ըստ նրանց, բարին կարող է գնահատվել միայն չարի հետ հակադրության պայմաններում։ Մյուսները հավատում են, որ աշխարհը կատարյալ է արարվել, սակայն չարն ինչ-որ կերպ ներխուժել է աշխարհ։ Օրինակ` հունական դիցաբանության մեջ չարը գլուխ բարձրացրեց, երբ հետաքրքրասեր Պանդորան բացեց կողպված արկղը, որից և դուրս պրծավ ողջ աշխարհի չարիքը (սակայն այս առասպելը սպառիչ բացատրություն չի տալիս այս արկղում թաքնված չարիքի ծագմանը)։

Դրան հակառակ` Աստվածաշունչը մեզ սովորեցնում է, որ մեր սիրող Հայրն ամենակարող է (Ա Մնացորդաց 29.10,11) և կատարյալ (Մատթեոս 5.48)։ Այն ամենը, ինչ Նա անում է, պետք է ևս կատարյալ լինի (Բ Օրենք 32.4), և սա ներառում է նաև մեր աշխարհի արարումը։ Այդ դեպքում ինչպե՞ս կարող էին չարիքն ու մեղքը հայտնվել կատարյալ աշխարհում։ Ըստ Ծննդոց 3-րդ գլխի՝ Ադամի ու Եվայի մեղանչումն այս աշխարհ բերեց մեղքը, չարիքը և մահը։

Սակայն այս պատասխանը մեկ այլ խնդիր է առաջացնում։ Նույնիսկ Ադամի ու Եվայի մեղանչումից առաջ չարիքն արդեն գոյություն է ունեցել, ինչը դրսևորվում է «օձի» կերպարի մեջ, որը մոլորեցրեց Եվային (Ծննդոց 3.1–5)։ Ուստի հարկավոր է հետ գնալ, նույնիսկ մեղանչումից առաջ՝ գտնելու չարի աղբյուրն ու ծագումը, որն այնքան գերակշռում է մեր ներկայիս լինելիության մեջ և շատ հաճախ այնքան թշվառ է դարձնում այն։