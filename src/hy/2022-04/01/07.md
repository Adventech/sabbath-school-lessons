---
title:  Հետագա ուսումնասիրության համար
date:  30/09/2022
---

Կարդացե՛ք Էլեն Ուայթի Նահապետներ և մարգարեներ գրքի 33–43 էջերի «Ինչո՞ւ մեղքը թույլ տրվեց» և Մեծ պայքար գրքի 492–504 էջերի «Չարի ծագումը» գլուխները։

«Չկար փրկագնման հնարավոր հույս նրանց (սատանան ու նրա հրեշտակները) համար, ովքեր վկա էին եղել և վայելել էին երկնքի աննկարագրելի փառքը, տեսել էին Աստծո սարսափազդու մեծությունը և այս ողջ փառքի ներկայությամբ ապստամբել էին Աստծո դեմ։ Չկային Աստծո մեծ զորության նոր և հիասքանչ դրսևորումներ, որոնք կարող էին այնքան խորապես տպավորել նրանց, որքան արդեն տեսածները։ Եթե նրանք կարողացան ապստամբել աննկարագրելի փառքի պայմաններում, նրանք չէին կարող դրվել ավելի բարենպաստ պայմաններում, որ փորձվեին։ Չկար ավելի հզոր պահեստային ուժ, չկային անսահման փառքի ավելի մեծ բարձրություններ ու խորություններ, որոնք կարող էին հաղթահարել նրանց նախանձ կասկածներն ու ապստամբ մտքերը։ Նրանց հանցանքն ու պատիժը պետք է համապատասխանեն նրանց տրված առավելություններին երկնային պալատներում»։ Էլեն Ուայթ, Բախում, էջ 21։

«Հենց սկզբից Աստված և Քրիստոսը գիտեին սատանայի ապստամբության, ինչպես նաև մարդու անկման մասին` խռովարարի մոլորեցնող ուժի միջոցով: Աստված չէր սահմանել, որ մեղքը գոյություն ունենա, բայց Նա կանխատեսել էր դրա գոյությունը և միջոցներ ձեռնարկել` կասեցնելու այդ սոսկալի աղետը: Այնքան մեծ էր Նրա սերն աշխարհի հանդեպ, որ Նա համաձայնեց տալ Իր միածին Որդուն, որպեսզի «ով Նրան հավատում է, չկորչի, այլ հավիտենական կյանք ունենա» (Հովհաննես 3.16)»։ Էլեն Ուայթ, Դարերի փափագը, էջ 22։

**Հարցեր քննարկման համար**

`Դասարանում փորձե՛ք պարզաբանել այն հարցը, թե արդյո՞ք Աստված է կրում մեր աշխարհում մեղքի ծագման և գոյության վերջնական պատասխանատվությունը։ Ինչպե՞ս կարող ենք մենք փորձել պատասխանել այս մեղադրանքին։`

`Ինչպե՞ս է խաչը տեղավորվում չարի ողջ հարցի մեր հասկացողության մեջ։ Ինչո՞ւ պետք է խաչը և դրա վրա կատարվածը լինի չարիքի ծագման ցանկացած հասկացողության հիմքում։`

`Այս աշխարհում այսքան շատ հազարամյակների ընթացքում մեղքի ու տառապանքի գոյության ընթացքում սատանան արդեն պետք է որ լիարժեքորեն տեղյակ լինի իր ապստամբության ողբերգական հետևանքներին։ Այդ դեպքում, ինչո՞ւ է նա դեռևս շարունակում իր ապստամբությունն Աստծո դեմ։`

`Մատթեոս 5.43–48 համարներում Քրիստոսը խոսում է բոլոր մարդկանց նկատմամբ դրսևորվող Աստծո անպայմանական սիրո մասին՝ որպես մեր բոլոր փոխհարաբերությունների օրինակ։ Ինչպե՞ս կարող եք ավելի լավ արտացոլել այս օրինակը ձեր ընտանիքում և եկեղեցում։`

`Պետրոս առաքյալը զգուշացնում է մեզ, որ «սատանան մռնչացող առյուծի պես շրջում է և փնտրում, թե ո՛ւմ կուլ տա» (Ա Պետրոս 5.8)։ Կարդացե՛ք նաև Եփեսացիներին 6.10–20 համարները։ Ինչպե՞ս կարող ենք դիմադրել «սատանայի հնարներին» (Եփեսացիներին 6.11)։`