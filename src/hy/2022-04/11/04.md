---
title:  Ռեինկարնացիա
date:  06/12/2022
---

Հոգու անմահության հեթանոսական գաղափարը հիմք է ծառայում մեկ այլ ոչ աստվածաշնչյան՝ ռեինկարնացիայի կամ հոգու վերաբնակեցման տեսության համար։ Այս տեսությունը որդեգրվել է որոշ համաշխարհային կրոնների կողմից։ Մինչ շատ քրիստոնյաներ հավատում են անմահ հոգու գոյությանը, որը մահից հետո ապրում է երկնքում կամ դժոխքում, այն մարդիկ, որոնք հավատում են ռեինկարնացիային, պնդում են, որ այդ անմահ հոգին այս երկրի վրա անցնում է ծծնդյան և մահվան բազում ցիկլեր։

Ոմանք ռեինկարնացիան համարում են հոգևոր էվոլյուցիայի գործընթաց, որը հոգուն թույլ է տալիս դեպի կատարելությունն ուղղված իր ճամփորդության ընթացքում ձեռք բերել գիտության ու բարոյականության է՛լ ավելի բարձր մակարդակ։ Հնդիկները հավատում են, որ անմահ հոգին անցնում է գիտակցության զարգացման կամ «սամսարայի» միջով կյանքի վեց դասակարգերում՝ ջրային բուսականություն, բուսականություն, սողուններ և միջատներ, թռչուններ, կենդանիներ և մարդ արարածներ՝ ներառյալ երկնքի բնակիչները։

`Կարդացե՛ք Եբրայեցիներին 9.25–28 և Ա Պետրոս 3.18 համարները։ Եթե Հիսուսը մահացել է ընդամենը «մեկ» անգամ (Եբրայեցիներին 9.28, Ա Պետրոս 3.18), ինչո՞ւ են որոշ ենթադրյալ քրիստոնյաներ հավատում ռեինկարնացիային։`

Շատ մարդիկ հավատում են ոչ թե նրան, ինչին պետք է հավատան, այլ նրան, ինչին ուզում են հավատալ։ Եթե որևէ տեսություն նրանց բերում է էկզիստենցիալ խաղաղություն ու հարմարավետություն, դա նրանց համար բավական է այս տեսության կողմը բռնելու համար։ Սակայն այն մարդիկ, որոնք Աստվածաշնչին շատ լուրջ տեղ են տալիս, ոչ մի կերպ չեն կարող ընդունել ռեինկարնացիայի տեսությունը։

Առաջինը, այս տեսությունը հակասում է մահկանացու «հոգու» և մարմնի հարության աստվածաշնչյան ուսմունքներին (Ա Թեսաղոնիկեցիներին 4.13–18)։

Երկրորդ, այն ժխտում է Հիսուս Քրիստոսի փրկագնող աշխատանքին (Եփեսացիներին 2.8–10) հավատալու միջոցով շնորհով փրկության վարդապետությունը և փոխարինում է այն մարդկային գործերով։

Երրորդ, այս տեսությունը հակասում է աստվածաշնչյան այն ուսմունքին, որ հավիտենական ճակատագիրը որոշվում է այս կյանքում մարդու ընդունած որոշմամբ (Մատթեոս 22.1–14, Մատթեոս 25.31–46)։

Չորրորդ, այս տեսությունը նսեմացնում է Քրիստոսի երկրորդ գալուստի իմաստն ու արդիականությունը (Հովհաննես 14.1–3)։

Եվ հինգերորդ, այս տեսությունը մահից հետո առաջարկում է կյանքի սխալներն ուղղելու հնարավորություն, ինչը հակասում է Աստվածաշնչին (Եբրայեցիներին 9.27)։

Կարճ ասած՝ քրիստոնեական հավատում ռեինկարնացիայի գաղափարի համար տեղ չկա։