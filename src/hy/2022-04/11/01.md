---
title:  Վերջին ժամանակների մոլորությունները
date:  03/12/2022
---

### Այս շաբաթվա ուսումնասիրության համար կարդացե՛ք.
Մատթեոս 7.21–27, Հովհաննես 11.40–44, Ա Պետրոս. 3.18, Ա Թագավորների 28.3–25, Եփեսացիներին 6.10–18։

> <p>Հիշելու համարը.<p>
> «Եվ զարմանալի էլ չէ, որովհետև սատանան ինքն էլ լույսի հրեշտակի կերպարանքն է ընդունում։ Ուրեմն մեծ բան չէ, որ նրա սպասավորներն էլ արդարության սպասավորների կերպարանքն ընդունեն։ Նրանց վերջը իրենց գործերի պես է լինելու» (Բ Կորնթացիներին 11.14,15)։

Մեր ժամանակակից աշխարհը գերբնականի ու առեղծվածայինի հալման կաթսայի է վերածվել, որի վրա անընդհատ յուղ է լցնում Հոլիվուդը, որը հոգևոր և առեղծվածային թեմատիկաներով ֆիլմեր է նկարահանում, որոնցում միախառնվում են սխալն ու մոլորությունը։ «Բնավ չեք մեռնի» (Ծննդոց 3.4) դարավոր սուտը ոգեշնչել է վերջին տասնամյակի որոշ բեստսելլեր գրքերի և առավելագույն դիտումներ ունեցող ֆիլմերի, ինչպես նաև շատ հանրահայտ տեսախաղերի ստեղծումը։ Հերքել հնարավոր չէ, որ մենք ենթարկվում ենք սատանայի քողարկված ազդեցությանը, որը կարող է դրսևորվել հազարավոր ձևերով ու եղանակներով, երբեմն էլ քողարկված լինել գիտության վարագույրով։

Ամենամոլորեցնող երևույթներից մեկը դարձել է այսպես կոչված «կլինիկական մահը», որի ժամանակ «մահացածները» վերադառնում են կյանքի՝ հանդերձյալ կյանքի իրենց պատմությամբ։ Շատ մարդիկ այս իրադարձությունների մեջ գտնում են հոգու անմահության ապացույց։

Այս շաբաթվա ընթացքում մենք կանդրադառնանք վերջին ժամանակների որոշ մոլորությունների՝ ներառյալ խորհրդապաշտությունը, կլինիկական մահը, ռեինկարնացիան, նեկրոմանտիան (մեռելահարցությունը), նախնիների պաշտամունքը և այլն։ Սրանք վտանգավոր թեմաներ են, որոնցից մենք պետք է տեղյակ լինենք, սակայն չենթարկվենք դրանց ազդեցությանը։