---
title:  Կլինիկական մահ
date:  05/12/2022
---

Հոգու անմահության տեսությունն «ապացուցող» ամենահայտնի ժամանակակից փաստարկներից մեկը կլինիկական մահն է։ Ռայմոնդ Մուդի Կրտ. Կյանք կյանքից հետո, երևույթի ուսումնասիրություն՝ մարմնական մահից հետո կենդանություն (Ատլանտա, Ջորջիա, Մոքինգբըրդ, 1975) վերնագրված իր գրքում ներկայացնում է հինգ տարի տևած իր ուսումնասիրությունների արդյունքները, որոնց ժամանակ նա աշխատել է կլինիկական մահ վերապրած հարյուրից ավելի մարդկանց հետ։ Այս մարդիկ հայտնում էին, որ տեսել են լույս հագած ջերմ ու սիրալիր էակների՝ նախքան կյանք վերադառնալը։ Սա համարվում է որպես «մահից հետո մարդկային հոգու կենդանի մնալու փաստի զարմանահրաշ ապացույց»։ Վերջին տարիների ընթացքում շատ նմանատիպ գրքեր են հրատարակվել, որոնք խթանել են միևնույն գաղափարը (տե՛ս դաս 2)։

`Կարդացե՛ք Գ Թագավորների 17.22–24, Դ Թագավորների 4.34–37, Մարկոս 5.41–43, Ղուկաս 7.14–17 և Հովհաննես 11.40–44 համարներում ներկայացված հարության պատմությունները։ Դրանցից քանի՞սն են հավաստում, որ հարություն առնող մարդկանց հոգին շարունակում էր իր գիտակից գոյությունը, երբ նրանք դեռ մեռած էին։ Ինչո՞ւ է պատասխանն այդքան կարևոր։`

Ժամանակակից գրականության մեջ ներկայացված բոլոր կլինիկական մահվան դեպքերում մարդիկ ունենում են կլինիկական մահ, նրանք իրապես չեն մահանում այնպես, ինչպես Ղազարոսն էր չորս օրվա մահացած, և նրա մարմինն արդեն նեխում էր (Հովհաննես 11.39)։ Ո՛չ Ղազարոսը, ո՛չ աստվածաշնչյան ժամանակներում մեռելներից հարություն առած որևէ մեկը երբեք չի պատմել ո՛չ դրախտում, ո՛չ քավարանում, ո՛չ էլ դժոխքում ունեցած անդրշիրիմյան կյանքի փորձառություն։ Թեև սա տեղեկության բացակայության վրա հիմնված փաստարկ է, սակայն այն մեռածների անգիտակից վիճակի մասին աստվածաշնչյան ուսմունքի հետ կատարյալ համաձայնության մեջ է։

Իսկ ի՞նչ կարելի է ասել կլինիկական մահվան փորձառության մասին, որի մասին այդքան շատ են խոսում այսօր։ Եթե մենք ընդունում ենք մեռելների անգիտակից վիճակի մասին աստվածաշնչյան ուսմունքը (Հոբ 3.11–13, Սաղմոսներ 115.17, Սաղմոսներ 146.4, Ժողովող 9.10), ապա կլինիկական մահվան բացատրության երկու տարբերակ է մնում. կա՛մ դա ծայրահեղ հանգամանքներից բխող բնական հոգեքիմիական զգայապատրանք է, կա՛մ էլ գերբնական սատանայական մոլորեցնող փորձառություն (Բ Կորնթացիներին 11.14)։ Սատանայական մոլորություններն իսկապես կարող են լինել այս երևույթի լավագույն բացատրությունը, հատկապես որովհետև որոշ դեպքերում մարդիկ հաստատում են, որ խոսել են իրենց մահացած հարազատների հետ։ Չի բացառվում, որ այն լինի վերը նշված երկու գործոնների համադրություն։

Քանի որ այս մոլորությունն այսքան տարածված ու շատերի համար համոզիչ է, շատ կարևոր է, որ մենք ամուր կառչենք Աստծո Խոսքի ուսմունքին, անկախ այն փաստից, թե ինչ փորձառություններ են եղել մեր կամ ուրիշների կյանքում, որոնք հակասում են Աստվածաշնչի ուսմունքին։

`Որքան զարմանալի է, որ կլինիկական մահվան փորձառությունը մեր օրերում հաճախ ուղեկցվում է «գիտության» հաստատմամբ։ Ի՞նչ է սա մեզ սովորեցնում այն մասին, թե որքան զգույշ պետք է լինենք նույնիսկ այն բաներից, որոնք գիտությունն իբրև թե «ապացուցում» է։`