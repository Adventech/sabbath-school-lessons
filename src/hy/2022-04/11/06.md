---
title:  Կերպարավորում և այլ դրսևորումներ
date:  08/12/2022
---

Նեկրոմանտիայի պես կան նաև մեռելների տեսքով հայտնվելու այլ դիվական դրսևորումներ։ Այդ հայտնությունները կարող են լինել ընտանիքի մահացած անդամի, ընկերոջ կամ որևէ այլ մեկի տեսքով։ Հայտնվածի ինչպես ֆիզիկական տեսքը, այնպես էլ ձայնը շատ նման են մահացածի տեսքին ու ձայնին։ Բոլոր այս սատանայական մոլորությունները կօգտագործվեն՝ մոլորեցնելու նրանց, ովքեր ամուր կանգնած չեն Աստծո Խոսքի հողի վրա։ Էլեն Ուայթը նախազգուշացնում է. «Հայտնվելով առաքյալների տեսքով այս մոլորեցնող ոգիներն ասում են բոլորովին հակառակը, ինչ նրանք Սուրբ Հոգու թելադրանքով գրել են երկրի վրա»։ Մեծ պայքար, էջ 557։ Ավելին, «որպես խաբեության մեծ դրամայի եզրափակիչ գործողություն սատանան ինքը կհայտնվի Քրիստոսի կերպարանքով»։ Մեծ պայքար, էջ 624։

`Կարդացե՛ք Բ Կորնթացիներին 11.14,15 և Եփեսացիներին 6.10–18 համարները։ Ինչպե՞ս կարող ենք պաշտպանվել նման դիվական մոլորություններից։`

Պողոս առաքյալը մեզ զգուշացնում է, որ «մեր պատերազմն արյան և մարմնի դեմ չէ, այլ իշխանությունների և պետությունների դեմ, այս խավար աշխարհի տիրակալների դեմ, երկնքում գտնվող չար ոգիների դեմ» (Եփեսացիներին 6.12)։ Այս մոլորություններից պաշտպանվել կարող ենք բացառապես «Աստծու սպառազինությունը» հագնելով (Եփեսացիներին 6.13), որի ամբողջական նկարագրությունը տրված է Եփեսացիներին 6.13–18 համարներում։

Սատանայական անձնավորումներն ու հայտնությունները կարող են լինել շատ վախեցնող և մոլորեցնող, սակայն դրանք չեն կարող ուղուց շեղել այն մարդկանց, որոնք գտնվում են Աստծո հովանու ներքո և Աստծո Խոսքը մեծ հեղինակություն են համարում։ Վարդապետական տեսանկյունից բոլոր նրանք, ովքեր հավատում են մարդու պայմանական անմահության աստվածաշնչյան տեսությանը, գիտեն, որ մեռելների ցանկացած հայտնություն կամ նրանց հետ ցանկացած հաղորդակցություն սատանայական ծագում ունի և հարկավոր է դա մերժել Աստծո զորավոր շնորհով։ Եվ կրկին, կարևոր չէ, թե որքան հզոր, համոզիչ կամ արտաքուստ իրական է այդ դրսևորումը, մենք պետք է մշտապես ամուր կանգնած լինենք այն ուսմունքի օգտին, որ մեռելները ննջած են գերեզմաններում։

Պատկերացրեք այսպիսի մի իրավիճակ։ Մարդը կորցնում է իր սիրելիին։ Հանկարծ այդ նույն սիրելի մեկը հայտնվում է նրան։ Արտահայտում է իր սերը նրա նկատմամբ, ասում, թե որքան է նրան կարոտել, ասում է բաներ, որ, այո՛, միայն ինքը գիտեր, ասում է, որ ինքն այժմ ավելի լավ վայրում է։ Եթե այսքանը լսող մարդն ամուր չէ մեռելների վիճակի մասին Աստվածաշնչի ուսմունքի մեջ, ամենայն հավանականությամբ կընկնի այս մոլորության ծուղակը։ Դեր կարող է խաղալ նաև այն գործոնը, որ տվյալ մարդը ուզում է հավատալ դրան։

`Ի՞նչ է նշանակում հագնել «Աստծու սպառազինությունը»։ Ամենօրյա գործնական իմաստով ինչպե՞ս կարող ենք սա անել մեր կյանքի բոլոր ոլորտներում, ոչ միայն վերջին ժամանակների մոլորությունների դեմ պայքարելիս։`