---
title:  Խորհրդապաշտություն
date:  04/12/2022
---

Մեր աշխարհը հեղեղված է խորհրդապաշտությամբ։ «Խորհրդապաշտություն» բառը բարդ եզրույթ է, որն իր մեջ ներառում է գաղափարների մի մեծ փունջ։ Կրոնական տեսանկյունից այս բառը ենթադրում է անհատի միությունը Աստվածայինի կամ Բացարձակի հետ որևէ հոգևոր փորձառության կամ խոր էքստազի շրջանակներում։ Այս երևույթը առկա է նույնիսկ որոշ եկեղեցիների երկրպագության մեջ։ Այն կարող է տարբերվել ձևով ու հաճախականությամբ, սակայն միտումը միշտ նույնն է՝ Աստծո Գրավոր Խոսքի հեղինակությունը փոխարինել ինչ-որ մեկի սեփական սուբյեկտիվ փորձառությամբ։ Նման դեպքերում Աստվածաշունչը կորցնում է վարդապետական իր հեղինակությունը, իսկ քրիստոնյան մնում է մենակ իր խոցելի փորձառությունների հետ։ Նմանօրինակ սուբյեկտիվ կրոնը չի կարող պաշտպանություն առաջարկել որևէ մոլորությունից, հատկապես վերջին ժամանակների մոլորություններից։

`Կարդացե՛ք Մատթեոս 7.21–27 համարները։ Հիսուսի խոսքերի լույսի ներքո ի՞նչ է նշանակում կառուցել մեր հոգոևր տունը «ժայռի վրա» և «ավազի վրա»։`

Պոստմոդեռնիստական քրիստոնեական աշխարհում կա աստվածաշնչյան վարդապետությունների արդիականությունը նսեմացնելու արագ զարգացող միտում՝ համարելով դրանք կրոնի հնացած ձևի հոգնեցնող արձագանքներ։ Այս գործընթացում Քրիստոսի ուսմունքներն արհեստականորեն փոխարինվում են Քրիստոսի անձով՝ վիճաբանելով, օրինակ, որ այս կամ այն աստվածաշնչյան պատմությունը չի կարող ճշմարիտ լինել, քանի որ Հիսուսը, ինչպես իրենք ճանաչում են Նրան, ոչ մի դեպքում թույլ չէր տա, որ այն կատարվեր հենց այնպես, ինչպես գրված է։ Ստացվում է, որ անձնական ճաշակն ու զգացմունքները դառնում են Սուրբ Գիրքը մեկնաբանելու չափանիշ և նույնիսկ հանգեցնում են այն ուսմունքների մերժմանը, ինչն այդքան հստակ կերպով սովորեցնում է Աստվածաշունչը։ Եվ շատ հաճախ խոսքը հենց Աստծուն հնազանդվելու մասին է, որը, ինչպես Հիսուսն ասաց, այնքան կարևոր է տունը ժայռի վրա կառուցելու համար։

Շատ վտանգավոր հողի վրա են այն մարդիկ, որոնք կարծում են, թե ոչ մի նշանակություն չունի, թե ինչ վարդապետության են իրենք հավատում. իրենց համար կարևորն այն է, որ հավատում են Հիսուս Քրիստոսին։ Հռոմի ինկվիզիտորները, որոնք մահվան դատապարտեցին անթիվ-անհամար բողոքականների, նույնպես հավատում էին Հիսուս Քրիստոսին։ Նրանք, ովքեր դևեր էին հանում Քրիստոսի անունով (Մատթեոս 7.22), նույնպես հավատում էին Նրան։ «Այն կարծիքը, որ կարևոր չէ, թե մարդ ինչպես է հավատում, սատանայի ամենահաջող խաբեություններից մեկն է: Նա գիտի, որ սիրով ընդունված ճշմարտությունը սրբագործում է հոգին, ուստի անդադար փորձում է այն փոխարինել կեղծ տեսություններով, առասպելներով և ուրիշ ավետարանով»: Էլեն Ուայթ, Մեծ պայքար, էջ 520։

`Ինչպե՞ս կարող ենք պայքարել մարդկային այն միտման դեմ, երբ մեր հուզերը ու ցանկություններն ստիպում են մեզ անել Աստծո Խոսքին հակասող բաներ։`