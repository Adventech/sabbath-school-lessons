---
title:  Նեկրոմանտիա (մեռելահարցություն) ու նախնիների պաշտամունք
date:  07/12/2022
---

«Նեկրոմանտիա» բառը կազմված է հունարեն նեկրոս (մահացած) և մանտեիա (գուշակություն) արմատներից։ Նեկրոմանտիան իր կիրառությունը գտել է դեռևս հինավուրց ժամանակներից և մեռելների ենթադրյալ կենդանի հոգիներին կանչելու ձև է՝ ապագա իրադարձությունների վերաբերյալ տեղեկություններ ստանալու նպատակով։ Մինչդեռ նախնիների պաշտամունքը մահացած նախնիներին հարգանքի տուրք մատուցելու ավանդույթն է, քանի որ նրանք համարվում են ընտանիքի ներկա անդամներ, և նրանց հոգիները իբրև թե կարող են ազդեցություն ունենալ կյանքի ընթացքի վրա։ Հեթանոսական այս տեսությունները կարող են շատ գրավիչ լինել այն մարդկանց համար, որոնք հավատում են հոգու անմահությանն ու կարոտում են իրենց՝ արդեն մահացած սիրելիներին։

`Կարդացե՛ք Ա Թագավորների 28.3–25 համարները։ Ենդովրի վհուկ կնոջ հետ ունեցած Սավուղի փորձառությունից ի՞նչ հոգևոր դասեր կարելի է քաղել, ինչը խոսում է մահացածների հետ ցանկացած տեսակի հաղորդակցության դեմ։`

Աստվածաշունչը շատ հստակ կերպով ասում է, որ հին Իսրայելի կրոնապետության մեջ եղող բոլոր սպիրիտիստները, մեռելահարցուկները, վհուկները և նեկրոմանտիայով զբաղվողները գարշելի էին Տիրոջ առաջ և նրանց պետք էր քարկոծելով սպանել (Ղևտական 19.31, Ղևտական 20.6,27, Բ Օրենք 18.9–14)։ Այս օրենքին համապատասխան՝ Սավուղը ոչնչացրեց Իսրայելի բոլոր մեռելահարցուկներին ու սպիրիտիստներին (Ա Թագավորների 28.3,9)։

Սակայն հետո, երբ Տերը մերժեց Սավուղին, նա անձամբ գնաց քանանացիների Ենդովր քաղաք վհուկ կնոջ մոտ (Ա Թագավորների 28.6,7, 15, համեմատե՛ք Հեսու 17.11, Սաղմոսներ 83.10 համարների հետ)։ Նա վհուկին խնդրեց կանչել մահացած Սամուել մարգարեին, ով իբր թե հայտնվեց և խոսեց Սավուղի հետ (Ա Թագավորների 28.13–19)։ Մոլորեցնող հոգին, որը ներկայանում էր որպես Սամուել, Սավուղին ասաց. «Վաղը դու և քո որդիները ինձ մոտ կլինեք» (Ա Թագավորների 28.19)։ Կանխագուշակելով Սավուղի մահը՝ այդ մոլորեցնող հոգին, որն ընդամենը Սամուելի կերպարն էր ընդունել, փորձում էր հաստատել հոգու անմահության՝ Աստվածաշնչին հակասող տեսությունը։ Սա հզոր խաբեություն էր, և ով, եթե ոչ Սավուղը, այդ մասին պետք է շատ լավ տեղյակ լիներ և չտրվեր այն խաբեությանը, ինչ ժամանակին դատապարտել էր։

Ավելի քան երկու հարյուրամյակ հետո Եսայի մարգարեն գրեց. «Եվ երբ որ ձեզ ասեն. «Հարցրե՛ք մեռելահարցուկներին և վհուկներին, և փսփսողներին և քրթմնջողներին», դուք էլ նրանց ասե՛ք. «Չէ՞ որ ժողովուրդը պետք է իր Աստծուն հարցնի. կենդանիների համար մեռածների՞ն դիմի»։ Օրենքին ու վկայությանը դիմեք, եթե նրանք չխոսեն այս խոսքի համեմատ, նրանք արշալույս չունեն» (Եսայի 8.19,20, տե՛ս նաև Եսայի 19.3)։

`Որքա՜ն հաճախ ենք սթրեսի ազդեցությամբ անում բաներ՝ գիտենալով, որ դրանք սխալ են։ Ինչո՞ւ են հավատը, աղոթքը և հնազանդությունն Աստծո Խոսքին մեր միակ հավաստի պաշտպանությունը մեր սեփական ես-ից։`