---
title:  Հետագա ուսումնասիրության համար
date:  09/12/2022
---

Կարդացե՛ք Էլեն Ուայթի Ավետարանչություն գրքի 602–609 էջերի «Ինչպես վարվել կեղծ գիտության, պաշտամունքների և գաղտնի հասարակությունների հետ» և Բախում գրքի 86–93 էջերի «Սպիրիտիզմ» գլուխները։

Ստեղծվել է հիմնադրամ, որը հայտարարում է, թե մշակում է տեխնոլոգիա, որը մեզ թույլ կտա կապ հաստատել մահացածների հետ «հաղորդագրությունների, հեռախոսազանգերի և տեսազանգերի միջոցով»։ Մահացածներին անվանելով պոստմատերիալ անձնավորություններ՝ նրանց ինտերնետային կայքը հայտարարում է, որ երբ մարդիկ մահանում են, նրանք անցնում են «հավիտենության մեկ այլ փուլ», սակայն «պահպանում են իրենց գիտակցությունը, ինքնությունը և իրենց նախկին ֆիզիկական տեսքի կարևորագույն հատկանիշներ»։ Սակայն ամենակարևորը՝ Սոուլֆոն հիմնադրամը հայտարարում է, որ մշակում է տեխնոլոգիա, որը երեք փուլով կիրականացնի կենդանիների ու մեռածների միջև հաղորդակցություն։

Առաջին փուլը «հնարավորություն կտա մահացած ընկերներին, ընտանիքի անդամներին և բոլոր ոլորտներում փորձագետներին գրել հաղորդագրություններ»։ Երկրորդ փուլը ենթադրում է «երկխոսություն ձեր սիրելիների հետ, որոնք տխրում են հավիտենության մեկ այլ հարթությունում»։ Իսկ երրորդ փուլը, ինչպես տեղեկացնում է հիմնադրամը, «հնարավորություն կտա լսելու և տեսնելու նրանց, ովքեր ճաշակում են բոլոր հնարավորությունները մեկ այլ ռակուրսից»։

Հատկապես սարսափելի է այն, թե ինչպես են այս մարդիկ ստուգելու, թե արդյոք մահացածները հենց նրա՞նք են, ով ներկայանում են։ Կայքն ասում է. «Օրինակ՝ որդեկորույս մայրը կարող է իր զավակին հարցնել՝ երբ փոքր էիր, Սնուփի անունով շուն ունեի՞ր, կամ մենք քեզ քո տասներորդ տարեդարձին գրպանի դանակ նվիրեցի՞նք»։ Այս ամենը շատ հետաքրքիր է հատկապես հետևյալ նախազգուշացման լույսի ներքո. «Հոգևոր էակները երբեմն հայտնվում են մարդկանց նրանց հարազատների տեսքով, պատմում բաներ, որոնք կապված են այդ մարդկանց կյանքի հետ, անում գործողություններ, որոնք արել են կենդանի եղած ժամանակ»։ Էլեն Ուայթ, Նահապետներ և մարգարեներ, էջ 684։

**Հարցեր քննարկման համար**

`Շատ քրիստոնյաներ պարզապես կլանում են հեռուստացույցով ներկայացվող բովանդակությունը՝ պատճառաբանելով, որ այն մշակութային տեսանկյունից ընդունելի է։ Աստվածաշնչյան ի՞նչ սկզբունքներով մենք պետք է առաջնորդվենք նման հարցերում, հատկապես երբ ներկայացվում են տեսակետներ, որոնք, մենք գիտենք, որ սխալ և մոլորեցնող են (տե՛ս Սաղմոսներ 101.1–8, Առակներ 4.23, Փիլիպպեցիներին 4.8)։`

`Ինչպե՞ս կարող ենք օգնել ուրիշներին հաղթահարելու վերջին ժամանակների սատանայի մոլորությունները՝ առանց ինքներս տրվելու այդ նույն մոլորությունների ազդեցությանը։`

`Շատ քրիստոնյաներ «Սամուելին» գերեզմանից կանչելու պատմության տակ տեսնում են հոգու անմահության աստվածաշնչյան ապացույց։ Ի՞նչ է մեզ սովորեցնում այս պատմությունն այն մասին, թե ինչու չենք կարող ապավինել ընդամենը մեկ տեքստի կամ պատմության՝ աստվածաշնչյան վարդապետություն կառուցելու համար, այլ պետք է ուսումնասիրենք այն ամենը, ինչ Աստվածաշունչն ասում է տվյալ թեմայի շուրջ։`