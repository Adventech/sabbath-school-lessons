---
title:  Դատական գործընթացը
date:  17/12/2022
---

### Այս շաբաթվա ուսումնասիրության համար կարդացե՛ք.
Մատթեոս 25.31–46, Դանիել 7.9–14, Ա Կորնթացիներին 6.2,3, Բ Պետրոս 2.4–6, Մաղաքիա 4.1, Հայտնություն 21.8։

> <p>Հիշելու համարը.<p>
> «Որովհետև մենք բոլորս պետք է ներկայանանք Քրիստոսի ատյանի առաջ, որպեսզի ամեն մեկն իր մարմնով ստանա իր արարքի հատուցումը՝ բարի կամ չար» (Բ Կորնթացիներին 5.10)։

Սուրբ Գիրքը շատ հստակորեն է խոսում դատաստանի իրողության մասին։ Աստված դատելու է աշխարհը։ Ինչպես Հին, այնպես էլ Նոր Կտակարանում բազմաթիվ տեքստեր կան, որոնք ոչ մի երկիմաստ բան չեն պարունակում, այլ պարզորոշ խոսում են այդ մասին։ Այն արդարությունը, որն այնքան շատ է պակասում այս աշխարհում, մի օր վերջապես գալու է։

Աստվածաշունչն ասում է, որ Աստված «գիտությամբ կատարյալ» է (Հոբ 37.16) և «ամեն բան գիտի» (Ա Հովհաննես 3.20), ներառյալ մեր ամենագաղտնի մտադրությունները (Ժողովող 12.14, Երեմիա 17.10)։ Մենք կարող ենք թաքնվել ամենքից ու ամեն ինչից, սակայն Աստծուց ոչինչ թաքցնել հնարավոր չէ։

Դատաստանն Աստծուն հարկավոր չէ յուրաքանչյուր անհատի կյանքն ուսումնասիրելու համար։ Իրականում այն հաշտեցման քայլ է, որն արվում է հանուն Իր արարածների՝ թե՛ երկնքում, թե՛ երկրի վրա։ Այս գործընթացը կրում է տիեզերապատմական բնույթ, քանի որ Արուսյակն ապստամբություն սկսեց երկնքում, այնուհետև տարածեց այն այս աշխարհում (Հայտնություն 12.7–9)։

Այս շաբաթվա ընթացքում կուսումնասիրենք վերջին դատաստանը դրա երեք հիմնական փուլերով՝ գալուստին նախորդող դատաստան, հազարամյա դատաստան և դատաստանի վերջնական վճռի իրականացում։ Այս ողջ գործընթացն ավարտվում է փրկվածների արդարացմամբ և ամբարիշտների երկրորդ մահով։