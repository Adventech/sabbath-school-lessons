---
title:  Հետագա ուսումնասիրության համար
date:  23/12/2022
---

Կարդացե՛ք Էլեն Ուայթի Քրիստոսի առակները գրքի 307–319 էջերի «Առանց հարսանեկան հանդերձանքի» և Մեծ պայքար գրքի 653–661 էջերի «Երկրի ամայացումը», ինչպես նաև 662–673 էջերի «Պայքարն ավարտված է» գլուխները։

«Վերջին դատաստանի օրը կորած ամեն մի հոգի կհասկանա, թե ինչու մերժեց ճշմարտությունը: Խաչը կներկայացվի, և մեղքից կուրացած ամեն միտք կըմբռնի դրա իսկական իմաստը: Մեղավորները կմերկացվեն Գողգոթայի և նրա խորհրդավոր Զոհի տեսիլքի առջև: Չի ընդունվի ոչ մի կեղծ արդարացում: Մարդկանց դավաճանությունը հանդես կգա իր ողջ նողկալիությամբ: Մարդիկ կտեսնեն, թե ինչ ընտրություն են իրենք կատարել: Ճշմարտության և մոլորության դարավոր պայքարի բոլոր հարցերը պարզ կդառնան այն ժամանակ: Ամբողջ տիեզերքը կտեսնի, որ արդարացի չէ այն մեղադրանքը, թե Աստված է պատասխանատու մեղքի գոյության կամ նրա տևողության համար: Կապացուցվի, որ աստվածային օրենքները չեն հանգեցնում մեղքի: Աստծո կառավարման մեջ չի եղել ոչ մի թերություն, դժգոհության ոչ մի պատճառ: Երբ հայտնվեն բոլոր սրտերի խորհուրդները, արդարներն ու ամբարիշտները միաձայն կբացականչեն. «Արդար և ճշմարիտ են Քո ճանապարհները, ո՛վ սուրբերի Թագավոր: Ո՞վ է, որ Քեզանից չվախենա, ո՛վ Տեր, և Քո անունը չփառավորի... որովհետև Քո իրավունքները հայտնվեցին» (Հայտնություն 15.3,4)»։ Էլեն Ուայթ, Դարերի փափագը, էջ 58։

**Հարցեր քննարկման համար**

`«Եթե կառչում եք ես-ին՝ մերժելով ձեր կամքը հանձնել Աստծուն, ընտրում եք մահը։ Ինչպիսի դրսևորում էլ որ մեղքն ունենա, դրա համար Աստված ոչնչացնող կրակ է։ Եթե ընտրում եք մեղքը և չեք ցանկանում դրանից բաժանվել, Աստծո ներկայությունը, որը ոչնչացնում է մեղքը, կոչնչացնի նաև ձեզ»։ Էլեն Ուայթ, Մտորումներ Օրհնությունների լեռից, էջ 62։ Ինչպե՞ս է այս մեջբերումն օգնում մեզ հասկանալ վերջնական դատավճռի բնույթը։`

`Խորհե՛ք այն գաղափարի շուրջ (որը ներկայացված էր երեքշաբթի օրվա դասի վերջում), որ չփրկվածներից ոչ ոք չի կանգնի վերջնական դատավճռի առաջ, մինչև որ փրկվածների մասնակցությամբ նրանց դատավարությունը չավարտվի։ Ի՞նչ է սա մեզ սովորեցնում Աստծո՝ մեր հանդեպ բաց լինելու և ամեն ինչ թափանցիկ կերպով կազմակերպելու մասին։ Ինչո՞ւ է այս թափանցիկությունն այդքան կարևոր տիեզերքում, որտեղ թագավորում է սերը։`

`Սուրբերի մասնակցությունը հազարամյա դատավարությանն ինչպե՞ս կմխիթարի նրանց ու ի՞նչ կերպ կամոքի նրանց ցավն իրենց չփրկված սիրելիների համար։`