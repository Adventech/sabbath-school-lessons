---
title:  Վերջնական վճռի իրականացում
date:  21/12/2022
---

Միջին դարերում Աստծուն խիստ ու պատժող դատավորի կերպարում պատկերելու ուժեղ միտում կար։ Այսօր այդ միտումը հակառակ դրսևորումն է ստացել, Աստծուն ներկայացնում են որպես սիրող ու թողություն տվող Հայր, Ով երբեք չի պատժում Իր զավակներին։ Այդուհանդերձ, առանց արդարադատության դրսևորվող սերը կվերածվի քաոսի ու անօրենության, իսկ արդարադատությունն առանց սիրո՝ ճնշման ու հպատակեցման։ Աստծո դատավարությունը արդարության ու ողորմության կատարյալ միախառնություն է, և այդ երկուսն էլ բխում են մեր հանդեպ ունեցած Նրա անպայմանական սիրուց։

Վերջնական վճռի իրականացումն Աստծո անդառնալի պատժիչ միջամտությունն է մարդկության պատմությանը։ Իհարկե, տեղի են ունեցել որոշ պատժիչ դատաստաններ, օրինակ՝ սատանայի ու ապստամբ հրեշտակների վտարումը երկնքից (Հայտնություն 12.7–12), Ադամի ու Եվայի զրկվելը Եդեմի պարտեզից (Ծննդոց 3), ջրհեղեղը (Ծննդոց 6–8), Սոդոմի ու Գոմորի կործանումը (Ծննդոց 19, Հուդա 7), առաջնեկների մահը Եգիպտոսում (Ելք 11–12), ինչպես նաև Անանիայի ու Սափիրայի մահը (Գործք առաքելոց 5.1–11)։ Ուստի զարմանալի չէ, որ մարդկության պատմության ավարտին ամբարիշտների համար կլինի դատավճռի վերջնական իրականացում։

`Կարդացե՛ք Բ Պետրոս 2.4–6 և Բ Պետրոս 3.10–13 համարները։ Ինչպե՞ս են այս տեքստերն օգնում մեզ հասկանալ վերջնական դատավճռի բնույթը։ Ինչպես են դրանք ներկայացնում վճռի վերջնական իրականացման, այլ ոչ թե դրա հավերժ շարունակվելու գաղափարը, ինչն ավելի շուտ կլիներ արդարության խեղաթյուրում, քան իրականացում։`

«Իր ենթակաների նկատմամբ Աստծո դրսևորած բարությունը և երկայնամտությունը, Նրա համբերատարությունը և ողորմությունը չեն խանգարի Նրան պատժել ամբարիշտներին, որոնք հրաժարվեցին հնազանդվել Իր պահանջներին։ Աստծուն թելադրել չի կարող այն մարդը, ով հանցանք է գործել Աստծո սուրբ օրենքի նկատմամբ և ներվել բացառապես այն մեծ զոհի շնորհիվ, որ Աստված արել է՝ տալով Իր Որդուն մեռնելու հանցագործների փոխարեն, քանի որ Նրա օրենքն անփոփոխ է»։ Էլեն Ուայթ, Ձեռագրեր, հատոր 12, էջ 208։

Այն ամենը, ինչ Աստված կարող էր անել մարդուն հավիտենական կորստից փրկելու համար, արել է։ Նա դա արել է նույնիսկ Իր համար սարսափելի մեծ գնով։ Նրանք, ովքեր մեկընդմիշտ կկորչեն, իրենց ընտրությունների հետևանքով կունենան այդ տխրահռչակ ավարտը։ Այն գաղափարը, թե ամբարիշտներին դատելը, նրանց վերջնականապես ոչնչացնելը (ի հակադրություն հավերժ տանջանքների) դեմ է սիրող Աստծո բնավորությանը, պարզապես մոլորություն է։ Աստծո սերը, բացառապես Աստծո սերն է, որ պահանջում է նաև արդարադատություն։

`Ի՞նչ է սովորեցնում մեզ խաչն այն մասին, թե ինչ էր Աստված պատրաստ անել՝ փրկելու բոլորին, ովքեր ցանկանում են փրկվել։`