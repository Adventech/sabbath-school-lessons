---
title:  Գալուստին նախորդող դատաստան
date:  19/12/2022
---

Քրիստոսի վերադարձից առաջ տեղի ունեցող, կամ ինչպես մենք ենք այն անվանում՝ «գալուստին նախորդող» դատաստանի գաղափարը, Սուրբ Գրքում շատ տեղերում է հանդիպում։

`Կարդացե՛ք Դանիել 7.9–14, Մատթեոս 22.1–14, Հայտնություն 11.1,18,19 և Հայտնություն 14.6,7 համարները։ Ինչպե՞ս են այս տեքստերը լույս սփռում երկնային դատարանում գալուստին նախորդող հետաքննիչ դատավարության գաղափարի վրա։ Ո՞րն է այս դատավարության նշանակությունը։`

Աստծո ժողովրդի՝ գալուստին նախորդող հետաքննիչ դատավարության գաղափարը հիմնված է երեք աստվածաշնչյան ուսմունքների վրա։

Առաջին, բոլոր մեռածները՝ արդար թե ամբարիշտ, անգիտակից մնում են իրենց գերեզմաններում մինչև վերջնական հարությունը (Հովհաննես 5.25–29)։

Երկրորդ, բոլոր մարդկանց համար համընդհանուր դատաստանի գոյությունը (Բ Կորնթացիներին 5.10, Հայտնություն 20.11–13)։

Երրորդն այն փաստն է, որ առաջին հարությունը լինելու է արդարների երանելի պարգևը, իսկ երկրորդ հարությունը լինելու է ամբարիշտների հավիտենական մահը (Հովհաննես 5.28,29, Հայտնություն 20.4–6,12–15)։

Սա նշանակում է, որ եթե բոլոր մարդիկ պետք է դատվեն, դա պետք է տեղի ունենա նրանց համապատասխան հարությունից առաջ, քանի որ հենց հարության ժամանակ նրանք արդեն պետք է ստանան իրենց վերջնական վճիռը։

Դանիել մարգարեի գիրքն օգնում է մեզ հասկանալ գալուստին նախորդող այս դատի ինչպես ժամանակը, այնպես էլ վայրը։ 2300 խորհրդանշական օրերից հետո՝ 1844 թվականին, երկնային սրբարանը կմաքրվի (Դանիել 8.14, համեմատե՛ք Եբրայեցիներին 9.23 համարի հետ), և կսկսվի գալուստին նախորդող հետաքննիչ դատավարությունը (Դանիել 7.9–14)՝ միևնույն իրադարձության երկու տարբեր արտահայտումներ։ Եվ դատաստանը «իրավունք տվեց Ամենաբարձրյալի սրբերին» (Դանիել 7.22)։ Սա նշանակում է, որ այս դատը բարի լուր է Աստծո ժողովրդի համար։

Մատթեոս 22.1–14 համարներում Հիսուսն ասում է, որ հարսանեկան խնջույքն սկսվելուց առաջ են հյուրերն անցնում ստուգումը։

Եվ Հայտնություն գրքում գալուստին նախորդող հետաքննիչ դատավարությունը ներկայացվում է Աստծո տաճարում գտնվող «երկրպագողներին» չափելու (Հայտնություն 11.1) և «Նրա դատաստանի ժամը եկել է» (Հայտնություն 14.6,7, համեմատե՛ք Հայտնություն 14.14–16 համարների հետ) հայտարարությունն անելու առաջադրանքի տեսքով:

`Ինչպե՞ս պետք է երկնքում տեղի ունեցող դատաստանի գիտությունն ազդի մեր կյանքի վրա այստեղ՝ երկրի վրա։`