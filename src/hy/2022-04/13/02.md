---
title:  Վերջնական դատաստանը
date:  18/12/2022
---

Շատ շատերի համար դատաստանի գաղափարը նշանակում է դատապարտում։ Ու թեև դատապարտումն իսկապես որ այս գործընթացի մի մասն է, սակայն մենք չպետք է մոռանանք, որ դատաստանի գաղափարն ունի նաև դրական կողմ և ներառում է նաև փրկվածների արդարացումը։ Դանիելն իր գրքում ասում է, որ վերջին դատաստանը «իրավունք տվեց Ամենաբարձրյալի սրբերին» (Դանիել 7.22)։ Աստծո դատաստանը ներառում է երկու կողմն էլ և այս սկզբունքը կարելի է գտնել Հին Կտակարանում. «Այն ժամանակ դու լսի՛ր երկնքում և կատարի՛ր. դատի՛ր քո ծառաներին, դատապարտի՛ր մեղապարտին, որ նրա արածը բերես նրա գլխին, և արդարացրո՛ւ արդարին, որ ըստ իր արդարության հատուցես նրան» (Գ Թագավորների 8.32)։

`Կարդացե՛ք Մատթեոս 25.31–46 և Հովհաննես 5.21–29 համարները։ Ինչպե՞ս է Քրիստոսը մատնանշում վերջին դատաստանի ժամանակ ինչպես դատապարտման, այնպես էլ արդարացման գաղափարները։`

Ոմանք պնդում են, որ «չպիտի դատապարտվի» (Հովհաննես 3.18) և «չի դատապարտվի» (Հովհաննես 5.24) արտահայտությունները նշանակում են, որ նրանք, ովքեր Քրիստոսի մեջ են, ընդհանրապես դատի չեն ենթարկվելու։ Սակայն այս արտահայտությունների իմաստն այն է, որ հավատացյալները դատի ժամանակ չեն դատապարտվի։ Ուստի այս տեքստերը հարկավոր է հասկանալ հետևյալ կերպ. «պետք է արդարացվի» (Հովհաննես 3.18) և «կարդարացվի» (Հովհաննես 5.24)։

Կարճ ասած՝ մեր ճակատագիրը որոշվում է այս կյանքի ընթացքում։ Իսկ դատաստանի ժամանակ Քրիստոսի մեջ լինողներին տրվում է արդարացումը, որի հավաստիացումը նրանք ստացել էին այս կյանքում, իսկ Քրիստոսի մեջ չլինողները դատապարտվում են։ Նկարագրելով դատաստանը (Մատթեոս 25.31–46)՝ Քրիստոսը նշեց ոչ միայն այծերի (ամբարիշտների), այլև ոչխարների ներկայությունը (արդարների)։ Պողոս առաքյալը հստակորեն նշում է. «Որովհետև մենք բոլորս պետք է ներկայանանք Քրիստոսի ատյանի առաջ, որպեսզի ամեն մեկն իր մարմնով ստանա իր արարքի հատուցումը՝ բարի կամ չար» (Բ Կորնթացիներին 5.10)։

Դատաստանի մասին խորհելիս մենք պետք է միշտ հիշենք, որ փրկված ենք շնորհով (Եսայի 55.1, Եփեսացիներին 2.8–10), արդարացված՝ հավատով (Ծննդոց 15.6, Հռոմեացիներին 5.1) և դատվում ենք գործերով (Ժողովող 12.14, Մատթեոս 25.31–46, Հայտնություն 20.11–13)։ Որպես դատական գործընթացի հիմք է ծառայում Աստծո բարոյական օրենքը, որն ամփոփված է Տասը պատվիրաններում (Ժողովող 12.13,14, Հակոբոս 1.25, Հակոբոս 2.8–17)։ Մեր գործերը մեր փրկարար փորձառության իսկականության արտաքին ապացույցներն են, հետևաբար և՝ դատի ընթացքում գնահատման ենթակա տարրերը։

Հիշե՛ք՝ չկա Աստծո կողմից արձակված ոչ մի հրաման, որը պատահականության սկզբունքով ընտրում է ոմանց՝ փրկության, ոմանց՝ կորստի համար։ Յուրաքանչյուր մարդ ինքն է կրում իր կյանքի ելքի բարոյական պատասխանատվությունը։

Վերջ ի վերջո, դատաստանն այն ժամանակը չէ, երբ Աստված որոշում է կայացնում ընդունել կամ մերժել մեզ, այլ այն ժամանակը, երբ Աստված վերջնական է դարձնում մեր սեփական ընտրությունը՝ ընդունել կամ մերժել Իրեն, և այդ ընտրությունը դրսևորվել է մեր կյանքի ընթացքում մեր գործերով։