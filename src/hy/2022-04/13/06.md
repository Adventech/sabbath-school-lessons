---
title:  Երկրորդ մահը
date:  22/12/2022
---

Աստված մարդկության պատմությունը տանում է դեպի վերջին ժամանակների հանգուցալուծում։ Հազարամյակի վերջում բոլոր մահացած ամբարիշտները հարություն կառնեն՝ ստանալու իրենց վերջնական պատիժը (Հայտնություն 20.5,11–15)։ Այդ ժամանակ, երբ դատավարության ողջ ընթացքն ավարտված լինի, և ուրիշ ոչինչ հնարավոր չլինի դրան ավելացնել, ամբարիշտները կընդունեն Աստծո արդարությունը։ «Մեծ պայքարի բոլոր փաստերն իրենց առաջ ողջ տիեզերքը հավատարիմ թե ապստամբ, միաձայն բացականչում է. «Արդար և ճշմարիտ են Քո ճանապարհները, ով սուրբերի Թագավոր»»։ Եվ սատանան ինքը «խոնարհվում է խոստովանելով իր դատավճռի արդարացիությունը»։ Էլեն Ուայթ, Մեծ պայքար, էջ 670,671։

`Կարդացե՛ք Մաղաքիա 4.1, Հայտնություն 20.14,15 և Հայտնություն 21.8 համարները։ Որքանո՞վ արդիական կլինեն «կրակի լիճն» ու «երկրորդ մահը»։`

Սատանայի, նրա հրեշտակների ու բոլոր ամբարիշտների վերջնական ոչնչացումը տիեզերքը կմաքրի մեղքից ու դրա հետևանքներից։ Եվ այսուհանդերձ, նույնիսկ մեղավորների վերջնական ոչնչացումն Աստծո սիրո դրսևորում է ոչ միայն սուրբերի, այլև հենց իրենց՝ ամբարիշտների նկատմամբ։ Նրանք կնախընտրեն մեռնել, քան ապրել Աստծո ներկայությամբ, Ով «ոչնչացնող կրակ է» (Եբրայեցիներին 12.29) մեղքի համար։

«Նրանք (չփրկվածները) կփափագեին փախչել այդ սուրբ վայրից: Նրանք կողջունեին մահը, միայն թե թաքնվեին Նրա երեսից, Ով մեռավ հանուն իրենց փրկության: Ամբարիշտներն իրենք են ընտրում իրենց ճակատագիրը: Նրանք կամովին հրաժարվում են երկնքից, իսկ Աստված մնում է արդար ու գթասիրտ»։ Էլեն Ուայթ, Մեծ պայքար, էջ 543։

Այսպիսով, մեղքի ու մեղավորների վերջնական ոչնչացումը, հակառակ դժոխքում նրանց հավիտենական տառապանքների մասին Աստվածաշնչին հակասող տեսությանը, արդար ու համարժեք պատիժ է մարդկանց գործած չարիքի համար։ Այն նաև հաստատում է, որ մեղքն ունեցել է սկիզբ ու կունենա նաև վերջ։ Այնուհետև ողջ տիեզերքը կվերադառնա իր նախկին կատարելությանը, երբ դեռ ո՛չ մեղքը, ո՛չ չարիքը, ո՛չ էլ անհնազանդությունն այդքան առեղծվածային ու չարդարացված կերպով գլուխ չէին բարձրացրել։

Փառք Տիրոջը, որ Նա՝ որպես մեր «արդար Դատավոր» (Բ Տիմոթեոսին 4.8), արդարներին անմահություն և ամբարիշտներին հավիտենական մահ տալու արդար որոշում կկայացնի։

`Ի՞նչն այն չէ այն գաղափարի հետ, որ վերջում Աստված փրկելու է բացառապես բոլորին։ Ինչո՞ւ է դա այդքան վատ գաղափար։`