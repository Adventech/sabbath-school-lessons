---
title:  «Վերստին կգամ»
date:  14/11/2022
---

`Կարդացե՛ք Հովհաննես 14.1–3 համարները։ Արդեն մոտ 2000 տարի է անցել այն օրից, երբ Հիսուսը խոստացավ նորից գալ։ Ինչպե՞ս կարող ենք օգնել մարդկանց տեսնել, որ թեև իսկապես մեծ ժամանակ է անցել, այս խոստումը մնում է նույնքան արդիական նաև մեր սերունդների համար, որն այդքան հեռու է այն ժամանակներից, երբ Հիսուսն ասաց այս բառերը։`

Հայտնություն գրքում Հիսուսը չորս անգամ ասում է. «Ահա շուտով ես գալիս եմ» (Հայտնություն 3.11, Հայտնություն 22.7,12,20)։ Նրա մոտալուտ գալուստի ակնկալիքը ոչ միայն առաքյալների կողմից հիմնած եկեղեցու շարժիչ ուժն էր, այլև հույսով էր լցնում անթիվ-անհամար քրիստոնյաների կյանքեր դարեր շարունակ։ Սակայն սերունդ սերնդի հետևից մահանում են, բայց այս խոստացված իրադարձությունը դեռևս չի իրականանում։ Եվ շատերն են հարցնում՝ դեռևս ինչքա՞ն պետք է քարոզենք, որ «Հիսուսը շուտով գալիս է»։ Միգուցե այս բառերը ծնել են անիրական ակնկալիքնե՞ր (տե՛ս Բ Պետրոս 3.4)։

Շատ քրիստոնյաներ են բողոքել այս «ուշացման» դեմ (համեմատե՛ք Մատթեոս 25.5)։ Իսկ ի՞նչ չափանիշներով ենք առաջնորդվում, որ դա «ուշացում» ենք համարում։ Ո՞րը կլիներ Քրիստոսի վերադարձի «ամենահարմար» ժամանակը՝ արդյո՞ք 50 տարի առաջ, թե՞ 150 կամ 500 տարի առաջ։ Իրականում այն, ինչն իսկապես կարևոր է, աստվածաշնչյան խոստումն է, որ «Տերը խոստումը չի ուշացնի, ինչպես ոմանք կարծում են, թե ուշացնում է, այլ մեր նկատմամբ համբերատար է, որովհետև չի ցանկանում, որ որևէ մեկը կորստյան մատնվի, այլ որ բոլորն էլ ապաշխարության գան» (Բ Պետրոս 3.9)։

Ի հեճուկս Հիսուսի համբարձումից հետո անցած երկար ու ձիգ հարյուրամյակների՝ Նրա վերադարձի խոստումը մնում է արդիական նույնիսկ այսօր։ Ինչո՞ւ։ Որովհետև մեզ տրված է ընդամենը մի կարճ կյանք (Սաղմոսներ 90.10), որին հետևելու է գերեզմանում անգիտակից նինջը (Ժողովող 9.5,10), իսկ հետո հարություն, որից հետո մեր կյանքը փոփոխելու հնարավորություն մեզ չի տրվի (Եբրայեցիներին 9.27)։ Ինչ վերաբերում է յուրաքանչյուր մահացածի (ինչպես քննարկվեց երրորդ դասում), քանի որ բոլորը քնած են և անգիտակից, Քրիստոսի երկրորդ գալուստը նրանց համար տեղի կունենա իրենց մահից ընդամենը մեկ ակնթարթ հետո։ Ձեզ համար ևս (ինչպես բոլոր դարերի Աստծո ողջ ժողովրդի համար) Քրիստոսի վերադարձը տեղի կունենա ձեր մահից ընդամենը մեկ ակնթարթ հետո։ Դա շատ շուտ է, այնպես չէ՞։

Անցնող յուրաքանչյուր օր մեզ մոտեցնում է երկնքի ամպերով Տեր Հիսուս Քրիստոսի փառավոր հայտնության օրվան։ Թեև մենք չգիտենք, թե երբ Նա կգա, այդուհանդերձ կարող ենք վստահ լինել, որ Նա անպայման կգա, և իրականում ամենակարևորը հենց սա է։

`Մի հովիվ քարոզի ժամանակ ասաց, որ իրեն չի հետաքրքրում, թե երբ է գալու Քրիստոսը։ Միակ բանը, որ իրեն հետաքրքրում է, այն է, որ Քրիստոսն անպայման վերադառնա։ Աշխատո՞ւմ է արդյոք այս տրամաբանությունը ձեզ համար, և ինչպե՞ս կարող է այն օգնել, երբ հուսալքվում եք այն փաստից, որ Քրիստոսը դեռևս չի եկել։`