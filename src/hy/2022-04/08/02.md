---
title:  Հույս, որն այս կյանքի սահմաններից անդին է
date:  13/11/2022
---

Հույն պատմիչ Հերոդոտոսը (ՔԱ 5-րդ դար) գրել է մի ցեղի մասին, որի ներկայացուցիչները երեխայի ծննդյան ժամանակ սգում էին, քանի որ հասկանում էին, թե ինչ տառապանքների միջով է անցնելու այդ մանուկը, երբ մեծանա։ Որքան էլ որ այս ծիսակատարությունը խորթ թվա մեզ, դրանում կա տրամաբանություն։

Հազարամյակներ անց 20-րդ դարի սկզբի ամերիկյան մի գովազդ ասում էր. «Ինչո՞ւ ապրել, եթե քեզ կարող են թաղել տասը դոլարով»։

Մենք գիտենք, որ կյանքը կարող է բավականին բարդ լինել, նույնիսկ եթե մենք հավատում ենք Աստծուն և ունենք հավերժության հույսը։ Պատկերացրե՛ք, թե որքան ավելի բարդ է կյանքը նրանց համար, ովքեր ոչ մի այլ հույս չունեն, բացի այս կարճ ու հաճախ անհանգիստ գոյությունն այս երկրի վրա։ Աշխարհիկ շատ գրողներ են խոսել մարդու գոյության անիմաստ լինելու մասին, քանի որ մենք բոլորս ոչ միայն ի վերջո մեռնում ենք, այլ մեր գոյության ողջ ընթացքն ուղեկցվում է այդ անխուսափելի մահվան գիտակցումով։ Եվ այս գիտակցումն է, որ մարդկային ողջ կյանքը՝ հաճախ ինքնին արդեն բարդ ու վշտալից, դարձնում է ասես թշվառ ու անիմաստ։ Մի մտածող մարդուն անվանել է ոչ այլ ինչ, քան «քայքայվող ոսկորների վրա նեխող մսի կույտեր»։ Սարսափազդու է, սակայն, կրկին, բարդ է վիճաբանել տրամաբանության դեմ։

Իհարկե, այս ամենին հակառակ, մենք ունենք հավերժական կյանքի աստվածաշնչյան խոստումը Հիսուսով։ Եվ ամենակարևորը հենց դա է՝ մենք այդ հույսն ունենք Հիսուսի մեջ՝ Նրա մահվան ու հարության շնորհիվ։ Այլապես ի՞նչ հույս պետք է ունենայինք։

`Կարդացե՛ք Ա Կորնթացինեին 15.12–19 համարները։ Ի՞նչ է Պողոսն ասում այստեղ այն մասին, թե որքան սերտորեն է կապված Քրիստոսի հարությունը մեր սեփական հարության հույսի հետ։`

Պողոսն ասում է ուղիղ՝ մեր հարությունն անքակտելիորեն կապված է Քրիստոսի հարության հետ։ Եվ եթե մենք հարություն չենք առնում, ապա Քրիստոսն էլ հարություն չի առել։ Ու եթե Քրիստոսը հարություն չի առել, ապա՝ ի՞նչ. «Ձեր հավատն ունայն է, ու դեռ ձեր մեղքերի մեջ եք»։ Այլ խոսքերով, եթե մենք մեռնում ենք, հավիտյան մնում ենք մեռած, ուստի և ամեն ինչ ունայն ու անիմաստ է։ Ա Կորնթացիներին 15.32 համարում Պողոսն ասում է գրեթե նույն բանը. «Եթե մեռելները հարություն չեն առնում, ուրեմն ուտենք ու խմենք, որովհետև վաղը մեռնելու ենք»։

Եթե ածխածնային պրոտոպլազմայի տեսքով մեր ներկայիս գոյությունը մեր ունեցած ամեն ինչն է, և մեզ հատկացված «յոթանասուն» տարին (մի քիչ ավելին, եթե չենք ծխում ու չափից շատ անառողջ սնունդ չենք օգտագործում) այն ամենն է, ինչ մենք երբևէ ստանալու ենք, ապա բնավ նախանձելի վիճակում չենք։ Զարմանալի չէ, որ Էլեն Ուայթն ավելացնում է. «Երկինքը մեզ համար ամեն ինչ է, եթե կորցնենք երկինքը, կկորցնենք ամեն ինչ»։ Աստծո որդիներ և դուստրեր, էջ 349։

`Խորհե՛ք այն մասին, թե որքան թանկ է մեր հույսն ու հավատը։ Ինչո՞ւ պետք է Աստծո շնորհով անենք ամեն բան՝ այն պահպանելու համար։`