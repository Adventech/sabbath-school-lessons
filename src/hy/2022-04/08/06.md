---
title:  Հանդիպում հավիտենության մեջ
date:  17/11/2022
---

`Կարդացե՛ք Ա Կորնթացիներին 15.51–55 համարները։ Ի՞նչ «խորհուրդ» է (Ա Կորնթացիներին 15.51) Պողոսը բացատրում։`

Որոշ հայտնի քարոզիչներ ասում են, որ այս «խորհուրդը» (Ա Կորնթացիներին 15.51) եկեղեցու «գաղտնի հափշտակությունն» է, որը պետք է տեղի ունենա Քրիստոսի փառավոր երկրորդ գալուստից յոթ տարի առաջ։ Այս «գաղտնի հափշտակության» ժամանակ հավատարիմ քրիստոնյաները հանկարծ, հանգիստ ու գաղտնի կերպով վերցվում են երկինք, մինչդեռ մյուսները մնում են երկրի վրա՝ այդպես էլ չհասկանալով, թե նրանց հետ ինչ պատահեց։ Օրինակ՝ մարդիկ կարող են հանկարծ հայտնվել առանց վարորդի մեքենայում, քանի որ նրանց վարորդը հափշտակվում է երկինք, և նրանից «մնում է միայն նրա հագուստը»։ 16 հատորանի Հետևում մնացած բեստսելլերի հիման վրա նկարահանվել է չորս մասից բաղկացած ֆիլմ, որը քարոզում է այս կեղծ ուսմունքը՝ միլիոնավոր մարդկանց ենթարկելով դրա ազդեցությանը։

Բնականաբար, աստվածաշնչյան ոչ մի տեքստ չի հաստատում Քրիստոսի երկրորդ գալուստի և հափշտակման միջև այս արհեստական տարանջատումը։ «Խորհուրդը», որի մասին Պողոսը խոսում է, պարզապես Հիսուսին կենդանի դիմավորող արդարների վերափոխությունն է, որոնք պետք է միանան հարություն առած արդարներին Քրիստոսի երկրորդ գալստյան ժամանակ։ Ահա հենց սա է «հափշտակությունը»։ Չի լինելու ոչ մի «գաղտնի հափշտակություն», որովհետև երկրորդ գալուստը տեսանելի է լինելու բոլոր կենդանի մարդկանց (Հայտնություն 1.7), և ինչպես մեռելների հարությունը, այնպես էլ կենդանիների վերափոխությունը տեղի են ունենալու Քրիստոսի վերադարձի ժամանակ՝ փողը հնչելիս (Ա Կորնթացիներին 15.51,52).

Քրիստոսի երկրորդ գալուստի ժամանակ կլինի երբևէ տեղի ունեցած ամենազարմանահրաշ հանդիպումը։ Կենդանի մնացած արդարները կփոխվեն «հանկարծ, մի ակնթարթում» (Ա Կորնթացիներին 15.52)։ Աստծո ձայնը հնչելիս նրանք կվերափոխվեն. ու երբ նրանք անմահ դառնան, հարություն առած սուրբերի հետ վերցվելու են վերև՝ իրենց Տիրոջը երկնքում դիմավորելու։ Հրեշտակները հավաքում են «Նրա ընտրյալներին չորս հողմերից՝ երկնքի ծայրից մինչև մյուս ծայրը» (Մատթեոս 24.31)։

«Սուրբ հրեշտակները փոքր երեխաներին բերում և տալիս են իրենց մայրերի ձեռքը: Ընկերները, որոնց մահը վաղուց բաժանել էր իրարից, այժմ միանում են, որպեսզի այլևս երբեք չբաժանվեն, և ցնծագին երգերով միասին բարձրանում են դեպի Աստծո քաղաքը»։ Էլեն Ուայթ, Մեծ պայքար, էջ 645։

`Սա մի հրաշալի խոստում է և այնքան է տարբերվում մեզ ծանոթ ամեն ինչից, որ մենք դժվարանում ենք այն հասկանալ ու պատկերացնել։ Սակայն խորհե՛ք տիեզերքի մեծության, ինչպես նաև այս կյանքի անհավանական բարդության մասին։ Արարչագործությունն ինքնին վկայում է Աստծո զարմանահրաշ զորության մասին։ Ի՞նչ է այս ամենը մեզ սովորեցնում Աստծո զորության մասին, որը կարող է կերպարանափոխել կենդանիներին և հարություն տալ մահացածներին Հիսուսի երկրորդ գալուստի ժամանակ։`