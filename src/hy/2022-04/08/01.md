---
title:  Նոր Կտակարանի հույսը
date:  12/11/2022
---

### Այս շաբաթվա ուսումնասիրության համար կարդացե՛ք.
Ա Կորնթացիներին 15.12–19, Հովհաննես 14.1–3, Հովհաննես 6.26–51, Ա Թեսաղոնիկեցիներին 4.13–18, Ա Կորնթացիներին 15.51–55։

> <p>Հիշելու համարը.<p>
> «Եվ սա է վկայությունը, որ Աստված մեզ հավիտենական կյանք տվեց, և այս կյանքը Նրա Որդու մեջ է։ Ով Որդուն ունի, նա կյանք ունի, և ով Աստծու Որդուն չունի, կյանք չունի» (Ա Հովհաննես 5.11,12)։

Թեև Նոր Կտակարանի հեղինակները գրում էին հունարենով (բացի Ղուկասից), նրանք բոլորը հրեաներ էին։ Եվ նրանք, իհարկե, մարդու բնույթին մոտենում էին ոչ թե հունական հեթանոսական, այլ եբրայական հինկտակարանյան տեսանկյունից։

Ուստի Քրիստոսի ու առաքյալների համար քրիստոնեական հույսը նորություն չէր, այլ ավելի շուտ դեռևս նահապետների ու մարգարեների կողմից փայփայված հույսի արտահայտում։ Օրինակ՝ Քրիստոսը նշեց, որ Աբրահամը ցնծում էր այն մտքից, որ կարող է Իր օրերը տեսնել (Հովհաննես 8.56)։ Հուդան նշում է, որ Ենովքը մարգարեացավ Քրիստոսի երկրորդ գալուստի վերաբերյալ (Հուդա 14,15)։ Իսկ Եբրայեցիներին գիրքը խոսում է հավատի հերոսների մասին, որոնք ակնկալում էին երկնային պարգև ստանալ մեզ հետ միասին Երկրորդ Գալուստին (Եբրայեցիներին 11.39,40)։ Այս պնդումն անիմաստ է դառնում, եթե ընդունենք, որ նրանց հոգիներն արդեն Տիրոջ հետ երկնքում են։

Շեշտադրելով այն փաստը, որ միայն Քրիստոսի մեջ եղածներն ունեն հավիտենական կյանք (Ա Հովհաննես 5.11,12)՝ Հովհաննեսը ժխտում է հոգու անմահության տեսությունը։ Եվ իսկապես, չկա հավիտենական կյանք առանց Քրիստոսի հետ փրկարար հարաբերությունների։ Ուստի և Նոր Կտակարանի հույսը Քրիստոսի վրա կենտրոնացած հույս է և միակ հույսն է այն բանի, որ մեր մահկանացու էությունը մի օր կդառնա անմահ։