---
title:  Հետագա ուսումնասիրության համար
date:  18/11/2022
---

Կարդացե՛ք Էլեն Ուայթի Գործք առաքելոց գրքի 255–268 էջերի «Թեսաղոնիկեցիներին ուղղված նամակները» և 319–321 էջերի «Կանչված հասնելու ավելի բարձր չափանիշի» գլուխները։

Սթիվեն Քեյվը գրում է. «Հռոմեացիները քաջատեղյակ էին քրիստոնեական այն ուսմունքից, որ մեռելները մի օր մարմնով հարություն են առնելու գերեզմանից, և անում էին ամեն հնարավորն ու անհնարինը՝ այդ ուսմունքը ծաղրելու ու հույսերը խորտակելու համար։ ՔՀ 177թ. Գալլիայում տեղի ունեցած հալածանքների մասին պատմող արձանագրություներից մեկն ասում է, որ մարտիրոսներին նախ մահապատժի էին ենթարկում, այնուհետև վեց օր չէին թաղում նրանց մարմինները, որոնք սկսում էին նեխել, հետո այրում ու մոխիրը լցնում էին Ռոն գետը։ Արձանագրությունը փաստում է հռոմեացիների խոսքերը. «Հիմա տեսնենք, թե ինչպես են հարություն առնելու»»։ Սթիվեն Քեյվ, Անմահություն. հավերժ ապրելու ձգտումը, և թե ինչպես է այն ղեկավարում քաղաքակրթությունը (Նյու Յորք, Քրաուն փաբլիշերս, 2012), էջ 104,105։

Աստվածաբանական սկեպտիցիզմի12 այս փոքրիկ տեսանելի դասը, որքան էլ այն դրամատիկ լինի, ոչ մի արժեք չունի, քանի որ ոչ մի կերպ չի հերքում հարության մասին աստվածաշնչյան խոստումը։ Հիսուսին մեռելներից հարություն տված Զորությունը կարող է միևնույնը մեզ համար անել՝ անկախ այն փաստից, թե ինչ վիճակում է գտնվում մեր մարմինը։ Ի վերջո, եթե այդ նույն Զորությունն արարել և պահում է ողջ տիեզերքը, հաստատապես կարող է կերպարանափոխել կենդանի մնացածներին և հարություն տալ մեռածներին։

««Այդպես էլ Աստված Հիսուսով ննջեցյալներին կյանքի կբերի նրա հետ» (Ա Թեսաղոնիկեցիներին 4.14), - գրում է Պողոսը։ Շատերն այս հատվածը բացատրում են, թե ննջեցյալներին Քրիստոսը երկնքից է բերելու Իր հետ։ Սակայն Պողոսն ի նկատի ուներ, որ ինչպես Քրիստոսն է հարություն առել մեռելներից, ճիշտ այդպես էլ Աստված ննջած սուրբերին դուրս կկանչի իրենց գերեզմաններից և Իր հետ երկինք կտանի։ Ինչպիսի՜ թանկ մխիթարություն և փառավոր հույս ոչ միայն Թեսաղոնիկեի եկեղեցու, այլև բոլոր քրիստոնյաների համար, որտեղ էլ որ նրանք լինեն»։ Էլեն Ուայթ, Գործք առաքելոց, էջ 259։

**Հարցեր քննարկման համար**

`Ինչ-որ մեկն ասել է. «Մահը ոչնչացնում է ձեզ։ … Իսկ եթե այն ոչնչացնում է ձեզ ամբողջովին, հետք անգամ չի թողնում ձեզնից, ապա կործանում է կյանքի իմաստը»։ Այս մտքի հեղինակը ճիշտ է։ Իսկ ի՞նչ հույս ունենք մենք որպես քրիստոնյաներ, որպեսզի նման անիմաստ կյանքից խուսափենք։`

`Ինչպե՞ս կարող ենք ներդաշնակեցնել դեպի կատարելություն ձգտելու անհրաժեշտությունը (Փիլիպպեցիներին 3.12–16) այն փաստի հետ, որ բացառապես Քրիստոսի երկրորդ գալուստի ժամանակ մենք ձեռք կբերենք անապական ու անմեղ բնություն (Ա Կորնթացիներին 15.50–55)։`

`Ինչպե՞ս կարող ենք օգնել «գաղտնի հափշտակության» գաղափարով տարված մեկին հասկանալ, որ դա սխալ ուսմունք է։`

`Կրկի՛ն կարդացեք Ա Կորնթացիներին 15.12–19 համարները։ Այս տեքստերում ի՞նչ հզոր ապացույց կա այն ուսմունքի, որ մահացածները ննջած են, ոչ թե գտնվում են երկնքում Հիսուսի հետ։ Ի՞նչ իմաստ կունենան այս տեքստերը, եթե մեռած արդարներն իսկապես երկնքում լինեն հիմա։`