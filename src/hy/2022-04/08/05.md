---
title:  Փողը հնչելիս
date:  16/11/2022
---

Թեսաղոնիկեցիները հավատացած էին, թե հավիտենական կյանքը շնորհվելու է բացառապես նրանց, ովքեր կենդանի էին մնալու մինչև Քրիստոսի երկրորդ գալուստը։ «Նրանք մեծ հոգատարությամբ էին վերաբերվում իրենց ընկերներին, որպեսզի վերջիններս չմահանային ու չկորցնեին այն օրհնությունը, որը նրանք սպասում էին ստանալ իրենց Տիրոջ գալստյան ժամանակ։ Սակայն նրանց սիրելիները մեկը մյուսի հետևից վերցվում էին նրանցից, և թեսաղոնիկեցիները մեծ վշտով վերջին անգամ նայում էին իրենց մեռելների դեմքին՝ չհամարձակվելով նույնիսկ հուսալ, որ կհանդիպեն նրանց հավիտենական կյանքում»։ Էլեն Ուայթ, Գործք առաքելոց, էջ 258։

`Կարդացե՛ք Ա Թեսաղոնիկեցիներին 4.13–18 համարները։ Ինչպե՞ս է Պողոսն ուղղում այս մոլորությունը։`

«Հիսուսով ննջեցյալներին կյանքի կբերի Նրա հետ» (Ա Թեսաղոնիկեցիներին 4.14) արտահայտության մեջ ավելին կարդալու պատմական միտում կա, քան տեքստն իրականում ասում է։ Հոգու անմահության տեսությունն ընդունածներից շատերը ենթադրում են, որ Իր երկրորդ գալստյան ժամանակ Քրիստոսն Իր հետ երկնքից բերելու է մահացած արդարների հոգիները, որոնք արդեն իսկ երկնքում են՝ Աստծո մոտ։ Այդպիսով այդ հոգիները կարող են վերամիավորվել իրենց հարություն առած մարմինների հետ։ Սակայն այս ուսմունքը ներդաշնակ չէ այս թեմայի շուրջ Պողոսի ներկայացրած ուսմունքին։

Կարդացե՛ք ոչ ադվենտիստ այս աստվածաբանի խոսքերն այս տեքստի իրական իմաստի վերաբերյալ. «Պատճառը, թե ինչու թեսաղոնիկեցի հավատացյալները կարող էին հույս ունենալ իրենց եկեղեցու անդամների մահը սգալիս, այն է, որ Աստված նրանց «կբերի», այսինքն Նա հարություն կտա այս մահացած հավատացյալներին, և նրանք ներկա կլինեն Քրիստոսի վերադարձին այնպես, որ նրանք «Նրա հետ» լինեն։ Իմաստն այն է, որ այս մահացած հավատացյալներն ինչ-որ ոչ շահավետ դիրքում չեն լինելու Քրիստոսի երկրորդ գալստյան ժամանակ, նրանք լինելու են «Նրա հետ» այնպես, որ կենդանի հավատացյալների հետ հավասարապես կիսեն Քրիստոսի վերադարձին ուղեկցող փառքը»։ Ջեֆրի Վեյմա, Ա և Բ Թեսաղոնիկեցիներին, Բեյքերի էգզեգետիկ մեկնաբանություններ Նոր Կտակարանի վերաբերյալ (Գրանդ Րեփիդս, Միչիգան: Բեյքեր Աքադեմիք, 2014), էջ 319։

Եթե մահացած արդարների հոգիներն արդեն երկնքում՝ Տիրոջ մոտ լինեին, Պողոսը վերջնական հարությունը չէր նշի որպես քրիստոնյայի հույս, նա պարզապես կնշեր, որ արդարներն արդեն Տիրոջ հետ են։ Սակայն դրա փոխարեն նա ասում է, որ ժամանակների վերջում «Հիսուսով ննջեցյալներին» (Ա Թեսաղոնիկեցիներին 4.14) հարություն կտրվի մեռելներից։

Վերջնական հարության հույսը մխիթարություն բերեց վշտաբեկ թեսաղոնիկեցիներին։ Միևնույն հույսը կարող է օգնել մեզ վստահությամբ դիմակայել այն ցավալի պահերին, երբ մահվան սառը ճիրանները մեզնից խլում են մեր սիրելիներին։