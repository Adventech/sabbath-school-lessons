---
title:  «Հարություն կտամ նրան»
date:  15/11/2022
---

Իր կատարած հրաշքներից մեկի ժամանակ Հիսուսը կերակրեց հինգ հազար հոգու մի փոքր հացով ու ձկով (Հովհաննես 6.1–14)։ Տեղեկանալով, որ ամբոխն ուզում է Իրեն թագավոր հռչակել (Հովհաննես 6.15)՝ Հիսուսն Իր աշակերտների հետ լողաց Գալիլեայի ծովի մյուս ափը։ Սակայն հաջորդ օրը ժողովուրդը հետևեց Նրան այնտեղ, որտեղ և Նա ասաց Իր հզոր քարոզը Կյանքի Հացի մասին՝ հատուկ շեշտադրելով հավերժական կյանքի պարգևը (Հովհաննես 6.22–59)։

`Կարդացե՛ք Հովհաննես 6.26–51 համարները։ Ինչպե՞ս է Հիսուսը կապում հավիտենական կյանքի պարգևն արդարների վերջնական հարության հետ։`

Իր քարոզում Հիսուսն ընդգծեց հավիտենական կյանքին վերաբերող երեք հիմնական գաղափարներ։ Առաջինը, Նա Իրեն ներկայացրեց որպես հաց, «որ երկնքից է իջնում և կյանք է տալիս աշխարհին» (Հովհաննես 6.33,58)։ Հայտարարելով «Ես եմ (հունարեն՝ էգո էիմի) կյանքի հացը» (Հովհաննես 6.35,48)՝ Հիսուսն Իրեն ներկայացրեց որպես Հին Կտակարանի ՄԵԾ «ԵՍ ԵՄԸ» (Ելք 3.14)։ Երկրորդ, Հիսուսը բացատրում է, որ հավիտենական կյանքի հավաստիացում կարելի է ձեռք բերել միայն Իրենով՝ «դեպի Ինձ եկողը» և «ինձ հավատացողը» կունենա այս օրհնությունը (Հովհաննես 6.35)։ Եվ վերջում, Հիսուսը անմահության պարգևը կապում է վերջնական հարության հետ՝ երեք անգամ Իր ունկնդրին հավաստիացնելով. «Ու Ես վերջին օրը հարություն կտամ նրան» (Հովհաննես 6.40,44,54)։

Հիսուսը տվեց նաև այս հրաշալի խոստումը. «Ճշմարիտ, ճշմարիտ եմ ասում ձեզ. ինձ հավատացողը հավիտենական կյանք ունի» (Հովհաննես 6.47)։ Այսպիսով, հավիտենական կյանքի պարգևն արդեն ներկա իրողություն է։ Սակայն սա չի նշանակում, թե հավատացյալը երբեք չի մահանալու, քանի որ «հարություն կտամ նրան» (Հովհաննես 6.40) արտահայտությունը ենթադրում է կյանքի կոչվել մահանալուց հետո։

Պատկերը պարզից էլ պարզ է։ Առանց Քրիստոսի հնարավոր չէ հավիտենական կյանք ձեռք բերել։ Սակայն նույնիսկ Քրիստոսին ընդունելուց ու հավիտենական կյանքի հավաստիացումն ստանալուց հետո մենք դեռևս շարունակում ենք մնալ մահկանացու, այսինքն բնական մահվան ենթակա։ Երկրորդ գալստյան ժամանակ Հիսուսը մեզ հարություն կտա և հենց այդտեղ ու հենց այդ պահին Նա մեզ կտա անմահության պարգևը, որն արդեն իսկ մեզ էր պատկանում։ Այս պարգևն իրական է ոչ թե հոգու ենթադրյալ անմահության միջոցով, այլ Հիսուսի արդարության միջոցով, որը մեզ է շնորհվում, երբ հավատում ենք Նրան։

`Խորհե՛ք Հիսուսի այն խոսքերի մասին, որ եթե Նրան հավատաք, ապա կունենաք հավիտենական կյանք (հենց հիմա)։ Ինչպե՞ս կարող է այս հրաշալի խոստումն օգնել ձեզ դիմակայել մահկանացու լինելու (թեկուզ և ժամանակավոր) մեր ներկա ցավալի իրականությանը։`