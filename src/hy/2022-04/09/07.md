---
title:  Հետագա ուսումնասիրության համար
date:  25/11/2022
---

Կարդացե՛ք Էլեն Ուայթի Քրիստոսի առակները գրքի 260–271 էջերի «Մեծ անդունդ», Դարերի փափագը գրքի 749–752 էջերի «Գողգոթա» և Քրիստոնեական կրթության հիմունքները գրքի 504 էջի «Ուսուցիչները՝ որպես քրիստոնեական ազնվության օրինակներ» գլուխները։

«Հարուստ մարդու ու Ղազարոսի առակում Քրիստոսը ցույց է տալիս, որ այս կյանքում մարդիկ որոշում են իրենց հավիտենական ճակատագիրը։ Այս փորձաշրջանի ընթացքում Աստծո շնորհն առաջարկվում է բացառապես բոլորին։ Սակայն եթե մարդիկ կորցնում են իրենց հնարավորությունը՝ տրվելով հաճույքներին, իրենք իրենց զրկում են հավիտենական կյանքից։ Լրացուցիչ հնարավորություն նրանց այլևս չի տրվի։ Իրենց սեփական ընտրություններով նրանք անանցանելի անդունդ են ստեղծել իրենց և Աստծո միջև»։ Էլեն Ուայթ, Քրիստոսի առակները, էջ 260։

«Երբ վաղ քրիստոնյաներն աքսորվեցին լեռներ և անապատներ, երբ նրանց թողնում էին զնդաններում՝ սովից, ցրտից ու կտտանքներից տանջամահ լինելու, երբ նահատակությունն այս մարդկանց համար իրենց տառապանքներից ազատվելու միակ միջոցն էր թվում, նրանք ուրախանում էին, որ արժանացել են Քրիստոսի համար տառապելու պատվին, Ով խաչվել էր իրենց համար։ Նրանց արժանապատիվ օրինակը մխիթարություն և քաջալերություն կլինի Աստծո ժողովրդի համար, որը հայտնվելու է հալածանքների այնպիսի ժամանակներում, ինչպիսին երբեք չի եղել»։ Էլեն Ուայթ, Վկայություններ եկեղեցու համար, հատոր 5, էջ 213։

**Հարցեր քննարկման համար**

`Ինչպե՞ս կարող է մարդու բնույթի մասին աստվածաշնչյան տեսակետն օգնել մեզ ավելի լավ հասկանալ այն տեքստերը, որոնք մենք ուսումնասիրեցինք այս շաբաթ։`

`Խորհե՛ք քրիստոնյա նահատակների փոխզիջման չգնացող և ներկայիս պոստմոդեռնիստական սերնդի ճկուն կրոնների տարբերությունների մասին։ Այլ խոսքերով, ինչի՞ համար արժե մեռնել։ Այդուհանդերձ, եթե ինչ-որ մեկի կարծիքով բոլոր ճշմարտությունները հարաբերական են կամ մշակութային ֆոն ունեն, ապա ինչո՞ւ մեռնել դրանցից որևէ մեկի համար։ Միևնույն ժամանակ, ի՞նչ կարող ենք սովորել մարդկանցից, որ պատրաստ էին մեռնել այն գաղափարների համար, որոնք, ըստ մեզ, սխալ են։`

`Խորհե՛ք հարուստ մարդու և Ղազարոսի առակի շուրջ։ Երբ Հիսուսը հարություն առավ մեռելներից, շատերը հավատացին Նրան։ Բայց շատերն էլ, ունենալով միևնույն ապացույցը, չհավատացին։ Ի՞նչ է սա մեզ սովորեցնում այն մասին, թե որքան խստացած կարող են լինել մարդկանց սրտերը ճշմարտության նկատմամբ։ Ի՞նչ կարող ենք անել նմանատիպ խստապարանոցությունից խուսափելու համար։`

`Հիսուսը խոսում է այն ժամանակի մասին, երբ մեռելները, «ովքեր բարիք են գործել, հարություն կառնեն կյանքի համար, իսկ նրանք, որ չարիք են գործել, հարություն կառնեն դատաստանի համար» (Հովհաննես 5.29)։ Այս երկու իրադարձություններն իրարից բաժանում է հազար տարի, թեև տեքստը հնչում է այնպես, ասես դրանք միասին են տեղի ունենալու։ Ինչպե՞ս կարող է այս գիտակցումն օգնել մեզ ավելի լավ հասկանալ, թե ինչ է ասում Պողոսը Փիլիպպեցիներին 1.23 համարում։`