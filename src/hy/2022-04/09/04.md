---
title:  Հեռանալ և Քրիստոսի հետ լինել
date:  22/11/2022
---

`Կարդացե՛ք Փիլիպպեցիներին 1.21–24 և Ա Թեսաղոնիկեցիներին 4.13–18 համարները։ Ե՞րբ էր Պողոսն ակնկալում լինել «Քրիստոսի հետ» (Փիլիպպեցիներին 1.23) և «Տիրոջ հետ» (Ա Թեսաղոնիկեցիներին 4.17)։`

Պողոսը համակված էր «Քրիստոսի հետ» հիմա ապրելու ցանկությամբ (Բ Կորնթացիներին 5.17) և «Տիրոջ հետ»՝ Նրա երկրորդ գալուստից հետո (տե՛ս Ա Թեսաղոնիկեցիներին 4.17)։ Նույնիսկ մահը չէր սարսափեցնում առաքյալին և չէր կոտրում նրա համոզվածությունը, որ ինքը պատկանում է իր Փրկչին և Տիրոջը։ Ինչպես նա ասում է հռոմեացիներին ուղղված իր նամակում. «ո՛չ մահը, ո՛չ կյանքը» «չեն կարող մեզ բաժանել Աստծու սիրուց, որ մեր Տեր Հիսուս Քրիստոսի մեջ է» (Հռոմեացիներին 8.38,39)։ «Եթե ապրում ենք, Տիրոջ համար ենք ապրում, իսկ թե մեռնում ենք, Տիրոջ համար ենք մեռնում։ Ուրեմն թե՛ ապրենք և թե՛ մեռնենք, Տիրոջն ենք» (Հռոմեացիներին 14.8)։

Այս համոզվածությունը մտքում՝ Պողոսը խոսում էր այն հավատացյալների մասին, որոնք արդեն մեռել էին որպես Հիսուսով ննջեցյալներ (Ա Թեսաղոնիկեցիներին 4.14), և որոնք պետք է հարություն առնեին Քրիստոսի երկրորդ գալուստի ժամանակ՝ հավիտենական կյանքն ստանալու համար (Ա Կորնթացիներին 15.16–18, Ա Թեսաղոնիկեցիներին 4.13–18)։

Երբ Պողոսը նշեց «հեռանալու … և Քրիստոսի հետ լինելու» (Փիլիպպեցիներին 1.23) իր փափագը, արդյո՞ք նա նկատի ուներ, որ մահից հետո իր հոգին գիտակից վիճակում ապրելու է Քրիստոսի հետ։ Բնա՛վ ոչ։ Այս տեքստում «Պողոսն արտահայտում է ներկայիս անհանգիստ կյանքը թողնելու և Քրիստոսի հետ լինելու իր ցանկությունը և ոչ մի ակնարկ չի անում այն ժամանակահատվածի վերաբերյալ, որը կարող է լինել այս երկու իրադարձությունների միջև։ Այս տեքստը բնավ չի խոսում այն մասին, որ Պողոսն ակնկալում էր երկինք տեղափոխվել իր մահից հետո։ Նա շատ հստակ կերպով ասում է, որ չի ստանա իր պարգևը, մինչև որ չլինի Քրիստոսի երկրորդ գալուստը» (Բ Տիմոթեոսին 4.8)։

Կարճ ասած՝ Պողոսն «ասում է, որ հեռանալուց (մահից) հետո հաջորդ բանը, որ կիմանա, երկնքի ամպերով Քրիստոսի գալուստն է՝ մեռելներին հարություն տալու համար, երբ ինքը «Տիրոջ հետ» կլինի (Ա Թեսաղոնիկեցիներին 4.17)։ Հարկավոր է նաև նշել, որ Աստվածաշնչի հեղինակները երբեմն հղում են կատարում այս երկու իրադարձություններին իրար հետ, որոնք կարող են բաժանված լինել երկար ժամանակահատվածով»։ Էնդրյուսի աստվածաշնչյան ուսումնասիրություն, էջ 1555։

Բայց ինչո՞ւ պետք է Պողոսը մահը նախընտրեր կյանքից։ Որովհետև միայն այդ ժամանակ նա կարող էր հանգստանալ իր բոլոր խնդիրներից և այլևս չտառապել իր մարմնի տկարություններից (Ա Կորնթացիներին 9.27)։ Նա մահը նախընտրում էր՝ լիակատար վստահություն ունենալով, որ Քրիստոսի երկրորդ գալուստի ժամանակ կստանա «արդարության պսակը» (Բ Տիմոթեոսին 4.6–8)։ Թեև Պողոսը հաստատապես չէր ուզում մահանալ, նա գիտեր, թե ինչ է լինելու մահից հետո։

`Հատկապես դժվարին ժամանակներին ո՞վ չի մտածել, թե որքան լավ կլիներ փակել աչքերը մահվան մահճում և հաջորդ պահին լինել «Քրիստոսի հետ»։ Ինչպե՞ս է այս միտքն օգնում մեզ հասկանալ, թե ինչ էր Պողոսն ասում փիլիպպեցիներին ուղղված իր խոսքերում։`