---
title:  «Այսօր Ինձ հետ դրախտում»
date:  21/11/2022
---

Հոգու անմահության տեսությունն ապացուցելու համար թերևս ամենահաճախ օգտագործվող աստվածաշնչյան տեքստերից մեկը Ղուկաս 23.43 համարն է. «Ճշմարիտ եմ ասում քեզ. դու այսօր Ինձ հետ դրախտում կլինես»։ Աստվածաշնչյան գրեթե բոլոր (շատ քիչ բացառություններով) թարգմանություններում այս տեքստն ունի միևնույն ձևակերպումը՝ հենց այն օրը, երբ Քրիստոսը մահացավ, Նա ու ավազակը հայտնվեցին դրախտում։ Այս փաստը չպետք է զարմացնի մեզ, քանի որ այդ թարգմանություններն արվել են աստվածաշնչյան գիտնականների կողմից, որոնք հավատում են հոգու անմահության դոգմային։ Սակայն արդյո՞ք սա այս տեքստի լավագույն թարգմանությունն է։

`Համեմատե՛ք Ղուկաս 23.43 համարը Հովհաննես 20.17 և Հովհաննես 14.1–3 համարների հետ։ Խաչի վրա ապաշխարած ավազակին տրված խոստումն ինչպե՞ս պետք է հասկացվի Մարիամ Մագդաղենացուն ուղղված Հիսուսի խոսքերի և Իր աշակերտներին Նրա տված խոստման լույսի ներքո։`

Ենթադրությունը, որ Քրիստոսն ու ավազակը միևնույն օրը գնացին դրախտ (կամ երկինք), հակասում է Իր հարությունից հետո Մարիամ Մագդաղենացուն ասած Հիսուսի խոսքերին, որոնք հաստատում են, որ Նա դեռևս չի գնացել Իր Հոր ներկայության մեջ երկինք (Հովհաննես 20.17)։ Այս սխալ միտքը, թե և՛ Հիսուսը, և՛ապաշխարած ավազակն այդ օրը երկինք գնացին, հակասում է նաև Իր աշակերտներին տված Հիսուսի խոստմանը, որ նրանք երկինք կվերցվեն միմիայն Իր երկրորդ գալուստի ժամանակ (Հովհաննես 14.1–3)։

Ղուկաս 23.43 համարի խնդիրն այն է, որ հարկավոր է պարզել, թե «այսօր» (հունարեն սեմերոն) մակբայը հարկավոր է կապել դրան հետևող բայի՞ն («լինել»), թե՞ դրան նախորդող բային («ասել»)։ Ուլիսոն Պարոսկին ընդունում է, որ «քերականական տեսանկյունից» պարզապես անհնար է որոշել ճշգրիտ տարբերակը։ «Այդուհանդերձ, Ղուկասն այս մակբայն իրեն հետևող բայի հետ օգտագործելու վճռական միտում է ցուցաբերում։ Ղուկաս և Գործք առաքելոց գրքերում սեմերոն բառը 20 դեպքերից 14-ում կիրառվում է հաջորդող բայի հետ»։ Ուիլսոն Պարոսկի, «Ստորակետի նշանակությունը. Ղուկաս 23.43 համարի վերլուծություն», Ծառայություն, 2013-ի հունիս, էջ 7։

Այսպիսով Ղուկաս 23.43 համարի ամենաճիշտ տարբերակը կլինի. «Ճշմարիտ եմ ասում քեզ այսօր. դու Ինձ հետ դրախտում կլինես»։ Այս դեպքում «Ասում եմ քեզ այսօր» կայուն ոճական արտահայտությունն ընդգծում է «դու Ինձ հետ դրախտում կլինես» պնդման արդիականությունն ու հանդիսավորությունը։ Կարճ ասած՝ Հիսուսը հենց այնտեղ և հենց այդ պահին ապաշխարած ավազակին խոստացավ, որ նա կփրկվի։

`Կարդացե՛ք ապաշխարած ավազակի պատմությունը (Ղուկաս 23.39–43), ով, ի հեճուկս իր մեղքերի, այն փաստի, որ Աստծուն առաջարկելու ոչինչ չուներ, Քրիստոսի կողմից հավիտենական կյանքի խոստումն ստացավ։ Ինչպե՞ս է այս պատմությունը հզոր կերպով բացահայտում բացառապես հավատով փրկվելու մեծագույն ճշմարտությունը։ Ինչո՞վ ենք մենք նման այդ ավազակին։ Ինչո՞վ ենք տարբեր նրանից։`