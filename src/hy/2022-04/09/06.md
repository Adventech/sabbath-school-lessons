---
title:  Զոհասեղանի տակ եղող հոգիները
date:  24/11/2022
---

`Կարդացե՛ք Հայտնություն 6.9–11 համարները։ Ինչպե՞ս կարող են մահացած մարտիրոսների «հոգիներն» աղաղակել «զոհասեղանի տակ»։`

Հինգերորդ կնիքի բացումը բացահայտում է անսովոր մի տեսարան։ Նահատակների հոգիները փոխաբերական իմաստով երևում են «զոհասեղանի տակ» և աղաղակում Աստծուն՝ վրեժ լուծելու համար (Հայտնություն 6.9–11)։ Որոշ մեկնաբաններ հակված են կարծելու, որ այս «զոհասեղանը» յոթերորդ կնիքի տակ ներկայացված խնկարկման զոհասեղանն է (Հայտնություն 8.1–6)։ Սակայն Հայտնություն 6.9–11 համարներում ներկայացված «արյունը» («խնկի» փոխարեն) հուշում է մեզ, որ սա ակնարկ է ողջակեզի զոհասեղանին, որտեղ հեղվում էր զոհի արյունը (Ղևտական 4.18,30,34)։ Քանի որ այս զոհերի արյունը պետք է ցողվեր զոհասեղանի շուրջը, այդպես էլ նահատակների արյունը խորհրդանշական կերպով ցողվեց Աստծո զոհասեղանի շուրջը, երբ, մնալով հավատարիմ Աստծո խոսքին ու Հիսուսի վկայությանը (Հայտնություն 6.9, տե՛ս նաև Հայտնություն 12.17, Հայտնություն 14.12), նրանք կորցրին իրենց կյանքը։

Զոհասեղանի տակ գտնվող «հոգիները» ևս խորհրդանշական են։ Դրանք տառացիորեն ընդունելով՝ հարկավոր է եզրահանգել, որ նահատակները երկնքում լիարժեքորեն երջանիկ չեն, քանի որ դեռևս աղաղակում են վրեժի համար։ Սա հազիվ թե ապացուցի, որ նրանք վայելում են փրկության պարգևը։ Վրեժի ծարավը մարդու կյանքը թշվառ է դարձնում։ Իսկ մահը նույնպե՞ս։

Կարևոր է նաև հիշել, որ Հովհաննեսը երկինքը չի տեսել այնպիսին, ինչպիսին այն իրականում կա։ «Երկնքում չկան սպիտակ, կարմիր, սև կամ դեղնականաչ ձիեր ռազմաշունչ հեծյալներով։ Հիսուսն այնտեղ չի հայտնվում արյունահոսող դանակի վերք ունեցող գառան տեսքով։ Չորս գազանները ներկայացնում են իրական թևավոր կենդանիների, ինչպես պատկերված են։ … Նույն կերպ էլ երկնքում չկան զոհասեղանի տակ պառկած «հոգիներ»։ Այս ողջ տեսարանը խորհրդանշական բնույթ է կրում»։ ՅՕԱ աստվածաշնչյան մեկնաբանություններ, հատոր 7, էջ 778։

Ոչ ադվենտիստ աստվածաբան Ջորջ Լեդդը գրել է (ասես ադվենտիստ լինի). «Տվյալ դեպքում (Հայտնություն 6.9–11) զոհասեղանն այն զոհասեղանն է, որտեղ ցողվում է զոհերի արյունը։ Այն փաստը, որ Հովհաննեսը տեսել է նահատակների հոգիները զոհասեղանի տակ, ոչ մի ընդհանուր բան չունի մահացածների վիճակի հետ, դա ընդամենը վառ նկարագրություն է այն փաստի, որ նրանք նահատակվել են իրենց Աստծո անվան համար»։ Հովհաննեսի Հայտնության մեկնաբանություն (Գրանդ Րեփիդս, Միչիգան, Էերդմանս, 1972), էջ 103։

`Ո՞վ (հատկապես անարդարության զոհերը) չի աղաղակել արդարության համար, որը դեռևս չի եկել։ Ինչո՞ւ պետք է մենք հավատով վստահենք, որ վերջնական արդարությունը, որն այդքան շատ է պակասում այս աշխարհում, միևնույն է, գալու է։ Ի՞նչ մխիթարություն կարող եք քաղել այս հրաշալի խոստումից։`