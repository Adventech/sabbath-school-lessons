---
title:  Հակասող տեքստե՞ր
date:  19/11/2022
---

### Այս շաբաթվա ուսումնասիրության համար կարդացե՛ք.
Ղուկաս 16.19–31, Ղուկաս 23.43, Հովհաննես 20.17, Փիլիպպեցիներին 1.21–24, Ա Պետրոս 3.13–20, Հայտնություն 6.9–11։

> <p>Հիշելու համարը.<p>
> «Քննեցե՛ք գրքերը, քանի որ կարծում եք, թե նրանցով հավիտենական կյանք կունենաք, բայց նրանք վկայում են Իմ մասին» (Հովհաննես 5.39, թարգ.՝ Կ. Պապյան)։

Պետրոսը նախազգուշացնում է մեզ. «Միշտ պատրա՛ստ եղեք պատասխան տալու ամեն մեկին, ով ձեր մեջ եղած հույսի մասին հարցնի» (Ա Պետրոս 3.15)։ Պողոսն ավելացնում է. «Քարոզի՛ր Աստծու խոսքը՝ պատեհ թե անպատեհ առիթով, հանդիմանի՛ր, սաստի՛ր, հորդորի՛ր ամենայն համբերատարությամբ և վարդապետությամբ։ Որովհետև ժամանակ կգա, որ ողջամիտ վարդապետությունը չեն հանդուրժի» (Բ Տիմոթեոսին 4.2,3)։ Նման դեպքերում մենք պետք է իմանանք ոչ միայն այն տեքստերը, որոնք հեշտությամբ տեղավորվում են մեր ուսմունքի շրջանակներում, այլև նրանք, որոնք սովորաբար օգտագործվում են այլ ուսմունքները հաստատելու համար։

Այսպես վարվելիս մենք պետք է հետևենք Քրիստոսի ոգեշնչող օրինակին։ «Քրիստոսն Ինքը ճշմարտության ոչ մի խոսք չէր թաքցնում, այլ միշտ հայտնում էր այն սիրով: … Նա երբեք կոպիտ չէր լինում, երբեք ավելորդ սուր խոսք չէր ասում ու երբեք անտեղի ցավ չէր պատճառում զգայուն հոգուն: Նա չէր քննադատում մարդկային թուլությունը»։ Էլեն Ուայթ, Դարերի փափագը, էջ 353։

Այս շաբաթ մենք կուսումնասիրենք որոշ ինտրիգային հատվածներ, որոնք մարդիկ օգտագործում են հոգու անմահության տեսությունն արդարացնելու համար։ Այս մտորումները միտված են ամրացնելու մեր սեփական համոզմունքները և օգնելու մեզ սիրով ու բարությամբ պատասխանելու այն մարդկանց, ովքեր մեզ հարցեր են տալիս այս կարևորագույն ուսմունքի վերաբերյալ։