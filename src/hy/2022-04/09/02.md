---
title:  Հարուստ մարդը և Ղազարոսը
date:  20/11/2022
---

`Կարդացե՛ք Ղուկաս 16.19–31 համարները։ Ինչո՞ւ այս պատմությունը անդրշիրիմյան կյանքի տառացի նկարագրություն չի կարող լինել։`

Որոշ գիտնականներ պնդում են, թե Ղուկաս 16.19–31 համարները հարկավոր է բառացիորեն հասկանալ, այսինքն որ դրանք նկարագրում են մահացածների վիճակը։ Բայց նման մոտեցումը կհանգեցնի տարատեսակ ոչ աստվածաշնչյան եզրահանգումների և կհակասի շատ հատվածների, որոնք մենք արդեն դիտարկել ենք։

Նախ, մենք պետք է ընդունենք, որ երկինքն ու դժոխքն այնքան մոտ են իրար, որ երկու տեղում բնակվողների միջև երկխոսություն է ծավալվում (Ղուկաս 16.23–31)։ Հարկավոր է նաև ենթադրել, որ հանդերձյալ կյանքում, մինչ մարմինը պառկած է գերեզմանում, հոգին շարունակում է իր գիտակից կյանքը «աչքերով», «մատով», «լեզվով» հանդերձ, նույնիսկ ծարավ է զգում (Ղուկաս 16.23,24)։

Եթե այս տեքստերը լինեին մահից հետո մարդու վիճակի նկարագրություն, ապա երկինքը բնավ չէր լինի ուրախության և երջանկության վայր, քանի որ փրկվածներն ուշի ուշով կհետևեին իրենց չփրկված սիրելիների տառապանքներին, նույնիսկ կկարողանային խոսել նրանց հետ (Ղուկաս 16.23–31)։ Ինչպես կարող է մայրը երջանիկ լինել, երբ տեսնում է իր սիրելի զավակի անվերջանալի տառապանքները դժոխքում։ Այս համատեքստում պարզապես անհնար է, որ Աստծո՝ «չի լինելու նաև ո՛չ սուգ, ո՛չ աղաղակ, ո՛չ ցավ» (Հայտնություն 21.4) խոստումն իրականանա։

Նման անհամապատասխանությունների պատճառով ժամանակակից շատ աստվածաշնչյան գիտնականներ հարուստի ու Ղազարոսի մասին պատմող պատմությունը համարում են առակ, որի ոչ բոլոր մանրամասները կարելի է տառացիորեն մեկնաբանել։ Ջորջ Լեդդը՝ ոչ ադվենտիստ գիտնական, ասում է, որ այս պատմությունը հավանաբար «առակ է, որը ներկայացնում էր այն ժամանակների հրեական մտածելակերպը, և միտված չէ որևէ բան սովորեցնելու մեռածների վիճակի մասին»։ Ջ. Լեդդ, Վախճանաբանությունը նոր աստվածաշնչյան բառարանում, խմբագիր Ջ. Դ. Դուգլաս (Գրանդ Րեփիդս, Միչիգան: Էերդմանս, 1962), էջ 388։

Հարուստ մարդու և Ղազարոսի առակը սուր հակադրություն է ներկայացնում գեղեցիկ հագնված «հարուստ մարդու» և Ղազարոս անունով «մի աղքատ մարդու» միջև, «որ վերքերով ծածկված էր» (Ղուկաս 16.19,20)։ Այս պատմությունն ուսուցանում է, որ 1) ներկա կյանքում ունեցած կարգավիճակն ու սոցիալական ճանաչումն ապագա պարգևատրման ճափանիշը չեն, և 2) յուրաքանչյուր մարդու հավիտենական ճակատագիրը որոշվում է այս կյանքում և չի կարող փոփոխվել մահից հետո (Ղուկաս 16.25,26)։

`«Եվ նրան ասաց. «Եթե Մովսեսին ու մարգարեներին չեն լսում, չեն էլ համոզվի, եթե մեռելներից մեկը հարություն առնի»» (Ղուկաս 16.31)։ Հիսուսի հզոր խոսքերից ի՞նչ դաս պետք է քաղենք մեզ համար Աստվածաշնչի հեղինակության ու դրա հանդեպ ունեցած մեր վերաբերմունքի մասին։`