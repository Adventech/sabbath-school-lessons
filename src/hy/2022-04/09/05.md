---
title:  Քարոզել բանտում եղող հոգիներին
date:  23/11/2022
---

`Կարդացե՛ք Ա Պետրոս 3.13–20 համարները։ Քրիստոսն ինչպե՞ս քարոզեց «բանտում եղող հոգիներին … այն օրերին, երբ Նոյը կառուցում էր տապանը» (տե՛ս նաև Ծննդոց 4.10)։`

Հոգու անմահության տեսությանը հավատացող մեկնաբանները սովորաբար նշում են, թե Քրիստոսը քարոզեց «բանտում եղող հոգիներին» (Ա Պետրոս 3.19), երբ դեռ անձամբ գտնվում էր գերեզմանում։ Ըստ նրանց տեսության՝ Քրիստոսի մարմնից բաժանված հոգին գնաց դժոխք և քարոզեց ջրհեղեղից առաջ ապրած մարդկանց այնտեղ գտնվող հոգիներին։

Այս ծայրահեղական գաղափարն Աստվածաշնչի կողմից ընդունելի չէ, քանի որ մահացածներին փրկության երկրորդ հնարավորություն չի տրվում (Եբրայեցիներին 9.27,28)։ Ապա ինչո՞ւ պետք է Հիսուսը քարոզեր նրանց, ովքեր փրկության հնարավորություն այլևս չունեն։

Բացի այդ, ինչը շատ կարևոր է, այս տեսությունը հակասում է այն աստվածաշնչյան ուսմունքին, որ մահացածները մնում են գերեզմանում անգիտակից վիճակում մինչև վերջնական հարությունը (Հոբ 14.10–12, Սաղմոսներ 146.4, Ժողովող 9.5,10, Ա Կորնթացիներին 15.16–18, Ա Թեսաղոնիկեցիներին 4.13–15)։

Բացի այդ, եթե այս տեքստերն իսկապես նշանակեին, որ Հիսուսի հոգին գնաց դժոխք և քարոզեց ամբարիշտ նախաջրհեղեղյան մարդկանց, մինչ Նրա մարմինը պառկած էր գերեզմանում, ապա ինչո՞ւ միայն նախաջրհեղեղյան մարդիկ լսեցին Նրա լուրը։ Մի՞թե դժոխքում այլևս ոչ ոք չկար։ Ինչո՞ւ միայն նախաջրհեղեղյան մարդիկ լսեցին Հիսուսի քարոզը։

Անիմաստ է նաև պնդել, որ Քրիստոսը քարոզում էր ընկած հրեշտակներին, որոնք անհնազանդ էին Նոյի օրերում։ Ճիշտ է, «բանտում գտնվող հոգիները» նկարագրվում են որպես անհնազանդ «մի ժամանակ» (Ա Պետրոս 3.19,20), Աստվածաշունչը պարզորոշ կերպով ասում է, որ չար հրեշտակները մինչ օրս անհնազանդ են (Եփեսացիներին 6.12, Ա Պետրոս 5.8)։ Բացի այդ, ընկած հրեշտակները «մեծ օրվա դատաստանի համար հավիտենական կապանքներով խավարի մեջ» են պահվում (Հուդա 6)՝ առանց փրկության որևէ հնարավորության։

Հարկավոր է ուշադրություն դարձնել, որ Ա Պետրոս 3.19 համարի «բանտում եղող հոգիները» 20-րդ համարում նույնականացվում են որպես Նոյի օրերի «ապստամբ» նախաջրհեղեղյան մարդիկ։ Հոգի եզրույթը (հունարեն պնեումա) այս տեքստում և նորկտակարանյան այլ տեքստերում (Ա Կորնթացիներին 16.18, Գաղատացիներին 6.18) օգտագործվում է մատնանշելու կենդանի մարդկանց, որոնք կարող են լսել ու ընդունել փրկության հրավերը։ «Բանտում եղող» արտահայտությունն ակնհայտորեն վերաբերում է ոչ թե բառացի բանտին, այլ մեղքի բանտին, որում գտնվում է չվերածնված մարդկային բնույթը։

Քրիստոսը ապաշխարության չեկած նախաջրհեղեղյան մարդկանց քարոզում էր Նոյի միջոցով, ով հստակ ցուցումներ ստացավ Աստծուց (Եբրայեցիներին 11.7) և իր ժամանակակիցների համար «արդարության քարոզիչ» (Բ Պետրոս 2.5) դարձավ։ Պետրոսն այս բառերը գրել է այն համատեքստում, թե ինչ ասել է լինել հավատարիմ. դրանք մեռելների վիճակի մասին մեկնաբանություն չեն։