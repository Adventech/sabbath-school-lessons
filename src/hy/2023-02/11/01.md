---
title:  Աստծո կնիքն ու գազանի դրոշմը. Մաս 1
date:  03/06/2023
---

### Այս շաբաթվա ուսումնասիրության համար կարդացե՛ք.
Հայտնություն 14.12, Եփեսացիներին 2.8–10, Մատթեոս 27.45–50, Հայտնություն 13.15–17, Հայտնություն 14.4, Ղուկաս 5.18–26։

> <p>Հիշելու համարը.<p>
> «Տեսա նաև մեկ այլ հրեշտակի, որ բարձրանում էր արևելքից ու կենդանի Աստծու կնիքն ուներ։ Նա բարձրաձայն աղաղակեց այն չորս հրեշտակներին, որոնց երկրին ու ծովին վնասելու իշխանություն էր տրվել։ Եվ ասում էր. «Վնաս մի՛ տվեք երկրին, ո՛չ ծովին և ո՛չ էլ ծառերին, մինչև որ մեր Աստծու ծառաների ճակատներին կնիք դնենք»» (Հայտնություն 7.2, 3)։

Երբ ուսումնասիրում ենք գազանի դրոշմին վերաբերող վերջին ժամանակների իրադարձությունները, բացահայտվում է կարևոր մի կետ. Աստծո և մարդկության թշնամու գործելակերպի տարբերությունը:

Ինչպես տեսանք, Քրիստոսի ու սատանայի միջև մեծ պայքարի կարևորագույն հարցերը հավատարմության, իշխանության ու երկրպագության հարցերն են։ Ե՛վ Հայտնություն 13-րդ գլխում նկարագրվող գազանը, և՛ Դանիել 7-րդ գլխում նկարագրվող փոքր եղջյուրը, և՛ Բ Թեսաղոնիկեցիներին 2-րդ գլխում նկարագրվող «կորստյան որդին»՝ բոլորը պատմում են մի ուժի մասին, որը յուրացնում է Աստծո իշխանությունը, պահանջում է հավատարմություն և ներկայացնում է երկրպագության կեղծ համակարգ։ Եվ նրանք դա անում են ուժի կամ հարկադրանքի գործադրմամբ, երբեմն կաշառքի կամ պարգևատրման միջոցով, և այս ամենն արվում է, որպեսզի պարտադրեն մարդկանց երկրպագել իրենց։

Դրան հակառակ՝ սերն Աստծո թագավորության մեծագույն շարժիչ ուժն է։ Աստծո ժողովուրդը մեծագույն ուրախություն և հիացմունք են վայելում Աստծուն երկրպագելուց. նրանք պարզապես չեն կարող երկրպագել գազանին։ Աստծո ժողովուրդը նվիրված է Նրան, քանի որ գիտի, թե որքան նվիրված է Աստված իրեն։ Միայն մեկ բան կա, որ մեզ հետ կպահի վերջին ժամանակներում գազանի դրոշմն ընդունելուց. դա Հիսուսի նկատմամբ մեր տածած խորագույն սերն է, և ոչինչ չի կարող խզել մեր կապը Նրա հետ։

Այս դասի ընթացքում մենք մանրամասնորեն կանդրադառնանք այս թեմաներին։