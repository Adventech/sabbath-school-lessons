---
title:  Անսասանելի ամրություն
date:  04/06/2023
---

Ինչպես տեսանք Հայտնություն 14.7 համարում, Աստված կոչ է անում բոլոր մարդկանց երկրպագել Արարչին։ Սա առաջին հրեշտակի լուրն է։ Հայտնություն 14.8 համարում Աստված մարդկանց զգուշացնում է «Բաբելոնի» մասին՝ որպես կեղծ կրոնական համակարգի, որի արմատները գնում են դեպի հին Բաբելոն։ Սա երկրորդ հրեշտակի լուրն է։

Հայտնություն 14.9, 10 համարներում հրեշտակը զգուշացնում է գազանին երկրպագելու վտանգի մասին։ Նա բարձրաձայն հայտարարում է. «Ով երկրպագում է գազանին ու նրա պատկերին և դրոշմ է ընդունում իր ճակատին կամ ձեռքին, նա Աստծու ցասման գինուց պիտի խմի»։

`Կարդացե՛ք Հայտնություն 14.12 համարը։ Աստծո՝ վերջին ժամանակների ժողովրդի բնութագրական ի՞նչ երկու գիծ ենք բացահայտում այս տեքստում։ Ինչո՞ւ են երկուսն էլ կարևոր։`

«Համբերություն» բառը հունարեն հուպոմոնե բառն է, որը տառացիորեն թարգմանվում է «անսասանելի ամրություն»։ Վերջին ժամանակներում կլինի Աստծուն հավատարիմ ժողովուրդ, որը չի սասանվի նույնիսկ ճնշման ու հալածանքների բախվելիս։ Աստծո շնորհով նրանք ամուր կկանգնեն, կապրեն աստվածակենտրոն, շնորհով լի ու հնազանդ կյանք։

Արարչին երկրպագելը (Հայտնություն 14.7) ուղղակիորեն հակասում է գազանին երկրպագելուն (Հայտնություն 14.9) և իր արտահայտումն է գտնում այն ժողովրդի կյանքում, որը պահում է Աստծո պատվիրաններն ու Հիսուսի հավատը (Հայտնություն 14.12)։ Քրիստոսին թե գազանին հավատարիմ լինելու այս վերջնական հակամարտությունը պտտվում է երկրպագության շուրջ, և բարու և չարի միջև առկա այս մեծ պայքարի հիմքում կլինի շաբաթ օրը:

`Կարդացե՛ք Հռոմեացիներին 8.1–4, Եփեսացիներին 2.8–10 և Կողոսացիներին 1.29 համարները։ Ի՞նչ են սովորեցնում մեզ այս տեքստերը հավատով ապրած կյանքի մասին։`

Ապրելով հավատով՝ մենք ստանում ենք Աստծո շնորհը, և մեր կյանքը փոխվում է։ Փրկչի հավատարիմ հետևորդները ոչ միայն կհավատան Հիսուսին, այլև կունենան Հիսուսի հավատը։ Հիսուսի հավատի որակը վերջին ժամանակներում կլինի նրանցը, և նրանք հավատարիմ կմնան ընդհուպ մինչև մահ, ինչպես Հիսուսը։

`Որքա՞ն հավատարիմ եք փոքրիկ բաներում։ Ի՞նչ է դա ձեզ ասում այն մասին, թե ինչպես կվարվեք, երբ վրա հասնեն իսկական փորձությունները (տե՛ս Ղուկաս 16.10)։`