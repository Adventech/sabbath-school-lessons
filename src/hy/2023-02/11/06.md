---
title:  Հիսուսը՝ մեր միակ Միջնորդը
date:  08/06/2023
---

`Կարդացե՛ք Հայտնություն 13.4, 5 համարները։ Գազանի զորությունը նկարագրող ի՞նչ նշաններ ենք բացահայտում այս տեքստերում։`

Հայտնության գազանը հավատուրաց կրոնական իշխանություն է, որը ծագում է հեթանոս Հռոմից և աճելով դառնում համաշխարհային երկրպագության համակարգ։ Համաձայն Հայտնություն 13.5 համարի՝ այն հայհոյիչ իշխանություն է։ Նոր Կտակարանում հայհոյությունը հավասարեցվում է Աստծո առավելություններն ու արտոնությունները յուրացնելուն։

`Կարդացե՛ք Ղուկաս 5.18–26 և Հովհաննես 10.33 համարները։ Հայհոյության ի՞նչ երկու տեսանկյուններ են փոխանցում այս տեքստերը։`

Կրոնական առաջնորդները Հիսուսին մեղադրում էին հայհոյության համար։ Սակայն Հիսուսի դեպքում այդ մեղադրանքներն անարդար էին, քանի որ Նա ունի Աստծո ողջ զորությունն ու արտոնությունները՝ ներառյալ մեր մեղքերը թողնելու իրավունքը, որովհետև Նա Աստված է։ Կամ ինչպես Նա Ինքը այդքան հզոր կերպով արտահայտեց. «Այսքան ժամանակ ձեզ հետ եմ, և Ինձ չճանաչեցի՞ր, Փիլիպպո՛ս։ Ով Ինձ տեսավ, նա Հորը տեսավ. իսկ դու ինչպե՞ս ես ասում. «Ցո՛ւյց տուր մեզ Հորը»» (Հովհաննես 14.9)։

Միևնույն ժամանակ Ա Տիմոթեոսին 2.5 համարը սովորեցնում է, որ Աստծո և մարդու միջև կա մեկ միջնորդ՝ Հիսուս Քրիստոս մարդը: Սրան հակառակ՝ Հռոմի եկեղեցին սովորեցնում է, որ քահանան է Աստծո և մեղավոր մարդկության միջև միջնորդը: Բայց քանի որ քահանան ինքը մեղավոր մարդ է, նա պարզապես չի կարող լինել մեր միջնորդը, քանի որ նա ինքը միջնորդի կարիք ունի: Հայհոյանք է համարվում նաև այն, որ մարդը հավակնում է լինել Աստված կամ զբաղեցնել Աստծո տեղը: Ահա ընդամենը երկու մեջբերում Հռոմեական եկեղեցու հեղինակավոր աղբյուրներից.

«Հռոմի պապն այնքան մեծ արժանապատվություն ու վեհություն ունի, որ պարզապես մարդ չէ … նա ասես Աստվածն է երկրի վրա»։ Լուցիուս Ֆեռարիս, «Պապ», հոդված 2, «Prompta Bibliotheca» (1763), հատոր 6, էջ 25–29։

Լեո XIII պապը պարծենկոտաբար հայտարարել է. «Մենք (պապերը) այս երկրի վրա զբաղեցնում ենք Ամենակարող Աստծո տեղը»։ Լեո XIII պապի էնցիկլիկ նամակներ (Նյու Յորք, Բենցիգեր, 1903թ.), էջ 193։

Այս հայտարարություններն ավելի արդիական են դառնում, երբ մենք հասկանում ենք, որ «հակա» (անտի) բառը, ինչպես հակաքրիստոս բառում (անտիքրիստ), միշտ չէ, որ նշանակում է «ընդդեմ», այն կարող է նշանակել նաև «փոխարեն», «ինչ-որ մեկի տեղը»։ Ուստի և հակաքրիստոս նշանակում է նաև «Քրիստոսի փոխարեն»։ Արդյո՞ք սա հայհոյություն չէ։