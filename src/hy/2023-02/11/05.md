---
title:  Նրանք, ովքեր հետևում են Գառին
date:  07/06/2023
---

`Կարդացե՛ք Հայտնություն 13.1, 2 համարները։ Որտեղի՞ց է գալիս գազանը, և ո՞վ է նրան տալիս իր իշխանությունը։`

Հայտնություն 13-րդ գլխի առաջին գազանն իր զորությունը, գահն ու մեծ իշխանությունն ստանում է վիշապից։ Հայտնություն 12.9 և Հայտնություն 20.2 համարները բացահայտում են, որ վիշապը սատանան է։ Սատանան նենգ ոսոխ է և գործում է երկրային ուժերի միջոցով: Հայտնություն 12.3–5 համարներում ասվում է, որ այս «վիշապը»՝ սատանան, փորձեց ոչնչացնել «արու զավակին», հենց որ Նա ծնվեց: Այս «արու զավակը» հետագայում «հափշտակվեց Աստծու և Նրա գահի մոտ»: Սա, իհարկե, վերաբերում է Քրիստոսին։ Ցանկանալով ոչնչացնել մանուկ Քրիստոսին՝ Սատանան գործեց Հերովդեսի և կայսերական Հռոմի միջոցով: Հիսուսի կյանքի վերջում հռոմեացի կառավարիչ Պիղատոսը մահվան դատապարտեց Քրիստոսին, հռոմեացի դահիճը գամեց Նրան խաչին, հռոմեացի զինվորը խոցեց Նրան նիզակով, իսկ հռոմեացի զինվորները պահպանում էին Նրա գերեզմանը: Համաձայն Հայտնություն 13.2 համարի՝ վիշապը՝ սատանան, գործելով հեթանոսական Հռոմի միջոցով, իր կառավարման գահը տալու էր այս վեր ելնող գազանին։

«Վիշապը, թեև հիմնականում ներկայացնում է սատանային, մեկ այլ իմաստով ներկայացնում է Հռոմեական կայսրությունը։ … Հռոմեական կայսրությանը հաջորդող իշխանությունը, որը վիշապից ստացավ «իր զորությունը, իր գահն ու մեծ իշխանություն», ակնհայտորեն պապական Հռոմն է»։ ՅՕԱ աստվածաշնչյան մեկնաբանություններ, հատոր 7, էջ 817։ Պատմաբան Ա. Ք. Ֆլիքը բացատրում է, որ «քաղաքական Հռոմի ավերակներից առաջացավ «հսկա չափսերի» բարոյական մեծ կայսրություն՝ Հռոմեական եկեղեցին»։ Ա. Ք. Ֆլիք, Միջնադարյան եկեղեցու վերելքը (1900), էջ 150, ինչպես մեջբերում է ՅՕԱ աստվածաշնչյան մեկնաբանություններում, հատոր 7, էջ 817։

`Կարդացե՛ք Հայտնություն 13.3 և Հայտնություն 14.4 համարները։ Ի՞նչ հակասություն եք տեսնում այս տեքստերում։`

Հակառակ «ամբողջ աշխարհի», որը հետևում է գազանին՝ Աստված կունենա ժողովուրդ, որը «կհետևի Գառին»։ Ինչպես միշտ, մարդը պետք է ընտրի կա՛մ մեկը, կա՛մ մյուսը, կանգնի կա՛մ Հիսուսի կողմը, կա՛մ Հիսուսին դեմ։ Ինչպես հիմա, այն ժամանակ էլ երրորդ տարբերակ չի լինելու, չեզոք մնալու հնարավորություն չի լինելու։ Ամուր կերպով Հիսուսի կողմը չկանգնելը նշանակում է կամա թե ակամա հակառակորդի կողմը կանգնել։

`«Եվ Իմ անվան պատճառով բոլորի կողմից ատված կլինեք։ Սակայն ով մինչև վերջ համբերի, նա կփրկվի» (Մատթեոս 10.22)։ Պատրա՞ստ եք արդյոք համբերել մինչև վերջ։`