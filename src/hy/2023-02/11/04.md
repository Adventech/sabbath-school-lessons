---
title:  Հնձում ենք այն, ինչ ցանել ենք
date:  06/06/2023
---

Գազանի դրոշմին վերաբերող մարգարեությունը կրոնական անհանդուրժողականության, տնտեսական բոյկոտի, հալածանքների և, ի վերջո, մահվան հրամանագրի մասին է։ Զարմանալիորեն այն նաև խրախուսող ուղերձ է։ Նույնիսկ ամենավատ ժամանակներում Աստված կաջակցի Իր ժողովրդին, որը պահում է Աստծո պատվիրանները և ունի Հիսուսի հավատը (Հայտնություն 14.12): Եվ այդ պատվիրանների մեջ է, իհարկե, չորրորդը՝ յոթերորդ օր շաբաթը:

Հայտնություն 13-րդ գլխում ներկայացված գազանի դրոշմի մասին մարգարեությունը պատմում է մեզ Աստծո դեմ սատանայի պատերազմի ամենամոլեգին, բացարձակ տենդի մակարդակի հասնող դրսևորման մասին: Այս քարոզարշավում նրա առաջին ռազմավարությունը մոլորությունն է: Հայտնություն 13-րդ գլուխը պատմում է ապագայում մի ժամանակահատվածի մասին, երբ սատանան կգործի երկրային կրոնաքաղաքական ուժի միջոցով, որը կոչվում է գազան, և կդիմի ուժի գործածությանը։

Կրոնական հալածանքները, իհարկե, նորություն չեն։ Դրանք սկսվել են այն օրից, երբ Կայենը սպանեց Աբելին, քանի որ վերջինս երկրպագությունն իրականացնում էր ճիշտ այն կերպ, ինչպես Աստված պատվիրել էր (տե՛ս Ծննդոց 4.1–8)։ Հիսուսն ասաց, որ հալածանքների կենթարկվեն հավատացյալները ինչպես առաջին դարում, այնպես էլ հետագա դարերում։ Նա զգուշացրեց. «Նույնիսկ ժամանակ կգա, երբ ով ձեզ սպանի, պիտի համարի, թե պաշտամունք է մատուցում Աստծուն» (Հովհաննես 16.2, տե՛ս նաև Մատթեոս 10.22, Ա Պետրոս 4.12)։

Գազանի դրոշմի մասին մարգարեությունն անհավատության շղթայի վերջին օղակն է։ Ինչպես անցյալի հալածանքները, այն նախատեսված է հարկադրելու բոլորին ենթարկվել որոշակի համոզմունքների և երկրպագության հաստատված համակարգի։

`Կարդացե՛ք Հայտնություն 13.15–17 համարները։ Ինչի՞ հետ կբախվի Աստծո՝ վերջին ժամանակների ժողովուրդը վերջին ճգնաժամի պահին։`

Մարգարեության մեջ ասվում է, որ հալածանքը կսկսվի տնտեսական պատժամիջոցներից. «Ոչ ոք չի կարող գնել կամ վաճառել», եթե չունենա «դրոշմը»։ Երբ դա տեղի ունենա, ճնշող մեծամասնությունը անձնատուր կլինի: Իսկ հրաժարվող յուրաքանչյուր ոք ի վերջո կդատապարտվի մահվան:

Իրենց քրիստոնյա համարողներին սատանան փոխզիջումների միջոցով պատրաստում է գազանի դրոշմն ստանալուն, երբ ապագայում մեզ վրա գա վերջնական փորձությունը: Աստծո սերը կզորացնի մեզ և կպահի գալիք անհանգիստ ժամանակներում:

`Կարդացե՛ք Գաղատացիներին 6.7–9 համարները։ Թեև սա գրված չէ վերջին ժամանակների համատեքստում, ինչո՞ւ է այստեղ ներկայացված սկզբունքն այդքան արդիական գազանի դրոշմին առնչվող հարցի համար, և ինչպե՞ս կարող ենք հավատարիմ մնալ։`