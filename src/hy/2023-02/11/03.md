---
title:  Տիեզերական պայքարը
date:  05/06/2023
---

`Կարդացե՛ք Մատթեոս 27.45–50 համարները։ Ի՞նչ է սա մեզ սովորեցնում այն մասին, թե ինչ վերապրեց Քրիստոսը խաչի վրա։ Ի՞նչ նկատի ուներ Հիսուսը, երբ Աստծուն հարցրեց, թե ինչու լքեց Իրեն, և ինչպե՞ս է այս դրվագն օգնում մեզ հասկանալ, թե ինչ է նշանակում ունենալ «Հիսուսի հավատը»։`

Կախված խաչի վրա, ընկղմված խավարի մեջ, կրելով աշխարհի մեղքերի հանցանքը, նախատինքն ու դատապարտությունը, կորցրած Իր Հորից սիրված լինելու զգացողությունը՝ Հիսուսն ապավինում էր այն հարաբերությանը, որն ուներ Հոր հետ Իր ողջ կյանքի ընթացքում։ Այսինքն, Հորից լիակատար կախվածության կյանք ապրելով նույնիսկ լավ ժամանակներում՝ Հիսուսը պատրաստվել էր ամենավատ ժամանակներին, անգամ խաչին: Փրկիչը վստահում էր, նույնիսկ երբ Իրեն շրջապատող բոլոր հանգամանքներն աղաղակում էին, որ Նա կասկածի: Անգամ երբ թվում էր, թե Աստված լքել է Իրեն, Հիսուսը չհանձնվեց:

«Սարսափելի խավարի մեջ, զրկված Աստծո աջակցությունից՝ Քրիստոսը խմեց մարդկային վշտի բաժակի վերջին կաթիլները: Այդ սարսափելի ժամերին Նա ապավինում էր Իր Հոր կողմից մինչ այդ Իրեն տրված ընդունված լինելու ապացույցին: … Հավատքով Քրիստոսը հաղթեց»։ Էլեն Ուայթ, Հաղթանակած Քրիստոսը, էջ 277։

Հիսուսի հավատն այնքան խորը, վստահող, նվիրված հավատ է, որ տիեզերքի բոլոր դևերը և երկրի բոլոր փորձությունները միասին չեն կարող սասանել այն։ Դա այն հավատն է, որ վստահում է, երբ չի կարող տեսնել, հավատում է, երբ չի կարող հասկանալ, կառչում է, երբ կառչելու ոչինչ չկա։ «Հիսուսի հավատն» ինքնին պարգև է, որը ստանում ենք հավատով, և որը մեզ կառաջնորդի առջևում սպասվող ճգնաժամի պահին։ Մեր սրտերում ապրող «Հիսուսի հավատն է», որ մեզ հնարավորություն է տալիս երկրպագել Քրիստոսին որպես Բարձրյալի և ամուր կանգնած լինել, երբ պարտադրվի Հայտնության գազանի դրոշմը։

Այդուհանդերձ, դա մի բան չէ, որն ի հայտ է գալիս հանկարծակի։ Աստծո ժողովուրդը հիմա ամեն օր սովորում է ապրել հավատով լավ թե վատ ժամանակներում, երբ Աստված թվում է մոտ թե հեռու։ «Արդարը հավատով է ապրելու» (Գաղատացիներին 3.11, տե՛ս նաև Ամբակում 2.4)։ Նախապատրաստման ժամանակը հիմա է։ Եթե այժմ ամեն մի փորձության դիմադրենք հավատով, դա կարող է մեր կյանքում թանկագին պտուղ բերել։

`Խորհե՛ք ձեր կյանքի այնպիսի ժամանակաշրջանի մասին, երբ կյանքն ասես փլուզվում էր, և ձեր ունեցած միակ բանը ձեր հավատն էր։ Ինչպե՞ս հաղթահարեցիք այն։ Ի՞նչ դասեր քաղեցիք։ Ի՞նչ փորձառություն ձեռք բերեցիք, որը կարող է օգնել ուրիշներին, որոնք նման իրավիճակ են վերապրում։`