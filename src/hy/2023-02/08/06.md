---
title:  Շաբաթն ու հավիտենական հանգիստը
date:  18/05/2023
---

Շաբաթը ապաստանի վայր է այս հոգնեցուցիչ աշխարհում։ Ամեն շաբաթ մենք թողնում ենք այս աշխարհի հոգսերը և մտնում ենք Աստծո հանգստի կենտրոն՝ շաբաթ։ Հայտնի հրեա գրող Աբրահամ Հեշելը շաբաթն անվանում է «պալատ ժամանակի մեջ»։ Ամեն յոթերորդ օրն Աստծո երկնային պալատն իջնում է երկնքից երկիր, և Տերը հրավիրում է մեզ Իր ներկայության փառքի մեջ այս 24 ժամվա ընթացքում՝ Իր հետ մտերիմ ընկերակցության ժամանակ անցկացնելու համար։

Շաբաթի գեղեցկության ու հանդիսավորության մասին պատմող իր գրքում Հեշելը շաբաթի նշանակալիության մասին գրում է հետևյալ խոսքերով. «Շաբաթը դրախտի փոխաբերություն է և Աստծո ներկայության վկայությունը. մեր աղոթքներում մենք ակնկալում ենք մեսիական դարաշրջան, որը կլինի շաբաթ, և յուրաքանչյուր շաբաթ նախապատրաստում է մեզ այդ փորձառության համար։ Մինչև մարդ չսովորի վայելել շաբաթը ... նա չի կարող վայելել հավերժությունը գալիք աշխարհում»։

Արարչագործության ժամանակ Հիսուսը հատուկ տներ է կառուցել մեզ համար։ Մենք կարող ենք ապաստան գտնել դրանցում։ Նա ավարտել է Իր գործը։ Երբ մենք հանգստանում ենք շաբաթ օրը, հանգստանում ենք Նրա սիրառատ հոգատարության մեջ։ Մենք հանգստանում ենք՝ ակնկալելով մեր հավիտենական հանգիստը նոր երկնքում և նոր երկրում, որը շուտով պիտի գա։

`Կարդացե՛ք Եսայի 65.17, Եսայի 66.22, Բ Պետրոս 3.13 և Հայտնություն 21.1 համարները։ Ինչպե՞ս է շաբաթը պահելը մատնանշում հավիտենությունը։`

Երկիրը մեկ անգամ արդեն արարող Աստվածը նորից այն կարարի, և շաբաթը մնում է Նրա՝ որպես Արարիչ հավերժական խորհրդանիշը (տե՛ս Եսայի 66.23): Իրականում, հրեաները շաբաթը համարում էին գալիք աշխարհի (եբրայերեն օլամ հաբա) կանխավայելման խորհրդանիշ։

Երկնքով թռչող երեք հրեշտակների լուրը, որոնք կոչ են անում մեզ երկրպագել Արարչին, երկնքի պատասխանն է քսանմեկերորդ դարում ապրող շատ մարդկանց հուսահատությանը: Այն մեզ մատնացույց է անում մեր Արարչին, Ով սկզբում ստեղծեց ամեն բան, և մեր Փրկչին, Ով դատաստանից, մեղքն արմատախիլ անելուց հետո, ամեն ինչ նոր կդարձնի: «Եվ գահի վրա նստողն ասաց. «Ահա ամեն բան նոր եմ դարձնում»։ Եվ ասաց. «Գրի՛ր, որ այս խոսքերը ճշմարիտ ու հավաստի են»» (Հայտնություն 21.5)։

`Ինչպե՞ս կարող եք շաբաթը դարձնել դրախտի կանխավայելում ձեր և ձեր ընտանիքի կյանքում:`