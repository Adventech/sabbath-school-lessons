---
title:  Ոչ այնքան աննկատ մոլորություն
date:  16/05/2023
---

Փորձելով ոչնչացնել մեր արարման եզակիությունը՝ սատանան հորինել է ոչ այնքան աննկատ կեղծիք։ Նույնիսկ մեզանից ոմանց կողմից ընդունվող այդ կեղծիքի իմաստը հետևյալն է. Աստված է արարչագործության հիմնական աղբյուրը, սակայն Նրան երկար դարեր են հարկավոր եղել՝ կյանքն ստեղծելու համար: Էվոլյուցիան այն գործընթացն էր, որը Նա օգտագործում էր: Այս մոտեցումը փորձում է ներդաշնակեցնել «գիտական տվյալները» Ծննդոց գրքի պատմության հետ։ Այն պնդում է, որ արարչագործության համար պահանջվել է անորոշ կերպով երկար ժամանակահատված, և որ երկրի վրա կյանքը գոյություն ունի արդեն միլիարդավոր տարիներ։

`Կարդացե՛ք 33.6, 9 և Եբրայեցիներին 11.3 համարները։ Ի՞նչ են մեզ ասում աստվածաշնչյան այս հստակ տեքստերն այն մասին, թե ինչպես է Աստված արարել աշխարհը։`

Աստվածաշնչյան պատմությունը շատ հստակ է։ Աստված «ասաց, և եղավ. Նա հրամայեց, և հաստատվեց» (Ծննդոց 33.9)։ «Հավատով ենք իմանում, որ դարերն Աստծու խոսքով ստեղծվեցին՝ անտեսանելի բաներից տեսանելի դառնալով» (Եբրայեցիներին 11.3)։ Ծննդոց գրքի առաջին գլուխը հաստատում է, որ Աստված աշխարհն արարեց տառացիորեն վեց՝ 24 ժամ պարունակող օրերում և հանգստացավ յոթերորդ օրը։ Ծննդոց գրքի 1-ին և 2-րդ գլուխների լեզվաբանական կառուցվածքը ուրիշ ոչ մի գաղափար թույլ չի տալիս։ Տառացիորեն վեցօրյա արարչագործությանը չհավատացող գիտնականներն անգամ ընդունում են, որ հեղինակի նպատակը տառացիորեն վեցօրյա արարչագործության գաղափարը մարդկանց հասցնելն է եղել։

Ծննդոց 1-ին գլխում «օր» բառի համար օգտագործված է եբրայերեն «յոմ» բառը։ Ամբողջ Աստվածաշնչում երբ «յոմ» բառին որպես ածական լրացնում է թվական (երրորդ օր, առաջին օր և այլն), օրվա երկարությունը սահմանափակում է 24 ժամով։ Աստվածաշնչում չկա մեկ դեպք անգամ, երբ «յոմ» գոյականը լրացնող թվականը ցույց տա անսահմանափակ ժամանակահատված։ Այն միշտ, առանց բացառության, ցույց է տալիս 24-ժամյա հատված։

Բացի այդ, անմիջականորեն այս թեմային առնչվող հարց` եթե Աստված աշխարհը չի ստեղծել բառացիորեն վեց օրում, ի՞նչ նշանակություն ունի յոթերորդ օր շաբաթը: Ինչո՞ւ պետք է Աստված դրա հետ կապված պատվիրան տար: Բացարձակապես անիմաստ կլիներ շաբաթ օրը դարձնել վեցօրյա արարչագործության հավերժական ժառանգություն, եթե ի սկզբանե երբեք գոյություն չի ունեցել վեցօրյա արարչագործություն: Ընդունել արարչագործության երկարուձիգ տարիները՝ նշանակում է մարտահրավեր նետել յոթերորդ օր շաբաթի անհրաժեշտությանը: Այն նաև Սուրբ Գրքի ամբողջականությանը վերաբերող լուրջ հարցեր է առաջացնում։

Հարձակվելով շաբաթի վրա՝ սատանան մարտահրավեր է նետում Աստծո հեղինակության բուն կորիզին, և ինչը կարող էր ավելի արդյունավետորեն քայքայել վեցօրյա արարչագործության հիշատակը, քան դրա գոյությունը ժխտելը։ Ուստի զարմանալի չէ, որ այդքան շատ մարդիկ, այդ թվում նաև քրիստոնյաներ, անտեսում են յոթերորդ օր շաբաթը։ Վերջնական մոլորության ինչպիսի՜ ծուղակ։