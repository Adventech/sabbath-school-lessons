---
title:  Դատաստանը, արարումն ու պատասխանատվությունը
date:  14/05/2023
---

Եթե մենք ընդամենը պատահականորեն ձևավորված բջիջների հավաքածու ենք, պատահականության արդյունք կամ զարգացած աֆրիկյան կապիկի սերունդ, ապա կյանքն իմաստ չունի: Եթե մենք ութ միլիարդ մարդկանցից ընդամենը մեկն ենք, որ պայքարում են միմյանց հետ՝ Երկիր կոչվող մոլորակի վրա իրենց տեղի համար, ապա կյանքը գոյութան կռվից բացի ուրիշ ոչ մի նպատակ չունի: Դրան հակառակ՝ աստվածաշնչյան արարչագործությունը տալիս է ապրելու պատճառ և բարոյական հրամայական: Մենք արարվել ենք Աստծո կողմից և հաշվետու ենք Նրան մեր արարքների համար: Նա, Ով մեզ ստեղծել է, մեզ նաև պատասխանատու է դարձրել: Նա հաստատել է բացարձակ արժեքներ նույնիսկ «բարոյական հարաբերականության» աշխարհում։

`Կարդացե՛ք Հայտնություն 14.7, Հռոմեացիներին 14.10 և Հակոբոս 2.8–13 համարները։ Ի՞նչ է Աստվածաշունչն ասում այնպիսի հարցերի մասին, ինչպիսիք են հաշվետու լինելն ու պատասխանատվությունը։ Ինչպե՞ս են կապված դատաստանը, Աստծո պատվիրանները և երկրպագությունը։`

Հայտնություն 14-րդ գլխում նկարագրված երկնքում թռչող երեք հրեշտակների լուրը հայտարարում է, որ «Նրա դատաստանի ժամը եկել է» (Հայտնություն 14.7)։ Քանի որ մենք արարվել ենք Աստծո կողմից բարոյական ընտրություններ կատարելու ունակությամբ, ապա պատասխանատու ենք մեր կայացրած որոշումների համար։ Եթե մենք ընդամենը պատահականորեն ձևավորված բջիջների հավաքածու լինեինք, միայն մեր ժառանգականության ու միջավայրի արդյունք, մեր գործողությունները մեծամասամբ կորոշվեին մեր վերահսկողությունից դուրս գտնվող ուժերի կողմից։

Սակայն դատաստանը ենթադրում է բարոյական պատասխանատվություն։ Երկրի պատմության այս ճգնաժամային պահին՝ դատաստանի պահին, Աստված մեզ կոչ է անում ընտրություն կատարել հավիտենության լույսի ներքո։ Առաջին հրեշտակի հորդորը «երկրպագե՛ք երկինքն ու երկիրը, ծովն ու ջրերի աղբյուրներն Ստեղծողին» (Հայտնություն 14.7) ընդունում է, որ երկրպագության հիմքն այն փաստն է, որ մենք արարվել ենք Աստծո կողմից։

Այն, որ մենք պահում ենք շաբաթը որպես յոթերորդ օր, ի ցույց է դնում մեր հավատն առ այն, որ Հիսուսն արժանի է երկրպագության որպես մեր Արարիչ։ Այն ցույց է տալիս, որ մենք ընդունում ենք Նրա օրենքը Տասը պատվիրանների տեսքով՝ որպես աստվածային ներշնչանք ունեցող սկզբունքներ կյանքը լիակատար կերպով ապրելու համար։ Քանի որ օրենքն Աստծո կառավարման հիմքն է և Նրա բնավորության արտահայտումը, այն դառնում է դատաստանի չափանիշը։ Մեր հավատարմությունը շաբաթի պատվիրանին փաստում է այն մասին, որ մենք ստանձնում ենք հնազանդ կյանք ապրելը։

`Ինչպե՞ս է արարչագործության մեր ընկալումն ազդում մեր վարքագծի վրա։ Ի՞նչ առնչություն ունեն ժառանգականությունն ու միջավայրը մեր առօրյա ընտրությունների հետ։ Ինչպե՞ս կարող ենք Աստծո շնորհով հաղթահարել մեր բնավորության այն թերությունները, որոնք ինքներս չենք ընտրել։`