---
title:  Շաբաթն ու արարումը
date:  15/05/2023
---

Հենց այն պատճառով, որ մեր աշխարհն այնքան հուսահատորեն արարչագործության հուսադրող լուրի կարիքն ունի, Աստված տվեց մեզ շաբաթ օրը: 1800-ականների կեսերին, երբ էվոլյուցիայի տեսությունը փոթորկում էր ողջ մտավոր աշխարհը, Աստված անհավանական հույսի լուր ուղարկեց: Մենք ուսումնասիրել ենք Հայտնություն 14.6, 7 համարներում արձանագրված այս լուրը։

Սատանան արել է ամեն փորձ՝ խեղաթյուրելու արարչագործության գաղափարը, որովհետև ատում է Հիսուսին և չի ուզում, որ Հիսուսն ստանա Իրեն արժանի երկրպագությունը որպես մեր Արարիչ ու Փրկիչ։ Շաբաթն այն մեծ վեճի կենտրոնում է, թե արդյո՞ք Քրիստոսն արժանի է ստանալ երկրպագություն որպես մեր Արարիչ: Աստծո վերջին օրերի լուրը կոչ է անում ողջ մարդկությանը երկրպագել Քրիստոսին՝ որպես երկնքի և երկրի Արարչի: Ողջ երկրպագության հիմքը այն փաստն է, որ Նա է մեզ արարել:

`Կարդացե՛ք Ծննդոց 2.1–3, Ելք 20.8–11 և Բ Օրենք 5.12–15 համարները Հայտնություն 14.6, 7 համարների համատեքստում։ Շաբաթի պատվիրանում ինչպե՞ս ենք տեսնում արարչագործության ու փրկության միջև կապը։`

Շաբաթը Քրիստոսի մեջ մեր հանգստի հավիտենական խորհրդանիշն է։ Դա Արարչի նկատմամբ ունեցած հավատարմության հատուկ նշան է (Եզեկիել 20.12, 20)։ Սա կամայական օրինապաշտական պահանջ չէ, այլ ցույց է տալիս, որ գործերով արդարացումից իրապես հանգիստ կարելի է գտնել միայն Նրանում։ Շաբաթը մեզ պատմում է Աստծո մասին, որը մեզ համար արել է այն, ինչը մենք ինքնուրույն երբեք չէինք կարող անել։

Սուրբ Գիրքը մեզ կոչ է անում հանգստանալ Նրա սիրո և հոգատարության մեջ ամեն շաբաթ օր։ Շաբաթը հանգստի խորհրդանիշ է, ոչ թե գործերի, շնորհի, ոչ թե օրինապաշտության, հուսադրման, ոչ թե դատապարտության, Նրանից, ոչ թե մեզնից կախված լինելու խորհրդանիշ։ Ամեն շաբաթ մենք վայելում ենք Նրա բարությունը և փառաբանում ենք Նրան այն փրկության համար, որը գտնել կարելի է միմիայն Քրիստոսի մեջ։

Շաբաթը նաև հավիտենական կապն է անցյալում Եդեմի կատարելության և ապագայում նոր երկնքի ու նոր երկրի փառքի միջև (Եսայի 65.17, Հայտնություն 21.1)։

Շաբաթը մեզ տանում է հետ դեպի մեր արմատները։ Այն մեզ կապում է մեր նախածնողների՝ մեր առաջին ընտանիքի հետ։ Շաբաթը մշտապես պահվել է ժամանակների սկզբից ի վեր։ Այն անխափան կապ է ժամանակի մեջ մեր արարման հետ: Այն մեզ ստիպում է միշտ հիշել այն փառահեղ ճշմարտությունը, որ մենք Աստծո զավակներն ենք: Այն մեզ Աստծո հետ անձնական ու մտերիմ հարաբերությունների կոչ է անում:

`Հայտնություն 14.6, 7 համարներն ինչպե՞ս են ակնարկում շաբաթի պատվիրանի մասին, և ինչո՞ւ է դա կարևոր վերջին ժամանակների մեր լուրի համար (տե՛ս Ելք 20.8–11)։`