---
title:  Վախեցե՛ք Աստծուց ու փա՛ռք տվեք Նրան
date:  15/04/2023
---

### Այս շաբաթվա ուսումնասիրության համար կարդացե՛ք.
Հայտնություն 14, Ծննդոց 22.12, Ժողովող 12.13, 14, Կողոսացիներին 3.1, 2, Եբրայեցիներին 12.1, 2, Ա Կորնթացիներին 3.16, 17։

> <p>Հիշելու համարը.<p>
> «Այստեղ է սրբերի համբերությունը, որոնք պահողներն են Աստծու պատվիրանների ու Հիսուսի հավատի» (Հայտնություն 14.12)։

Դանիացի հեղինակ Սյորեն Կիերկեգորը1 մի առակ է պատմել վերջին ժամանակների մասին։ Դրա բովանդակությունը մոտավորապես հետևյալն է.

Մի մեծ թատրոնի կուլիսների հետևում հրդեհ է բռնկվում։ Ներկայացմանը մասնակցող ծաղրածուն դուրս է վազում հանդիսատեսին նախազգուշացնելու՝ Դո՛ւրս գնացեք այստեղից, տարածքում հրդեհ է բռնկվել։ Հանդիսատեսը կարծում է, թե դա ընդամենը ներկայացման մաս կազմող կատակ է և սկսում է ծափահարել։ Ծաղրածուն շարունակում է գոչել՝ Դո՛ւրս գնացեք այստեղից, դո՛ւրս գնացեք։ Սակայն որքան ավելի ջանասիրաբար էր նա հանդիսատեսին զգուշացնում, այնքան ավելի էին շատանում ծափահարությունները։ Ըստ Կիերկեգորի՝ ահա այսպես է վրա հասնելու աշխարհի վերջը՝ սրամիտների հախուռն ծափահարությունների ներքո, որոնք կարծում են, թե նախազգուշացումները պարզապես կատակ են։

Ինչպես մենք գիտենք, աշխարհի վերջն ու դրան տանող իրադարձությունները բնավ կատակ չեն։ Ջրհեղեղի ժամանակներից ի վեր աշխարհն առերեսվում է ամենալուրջ ճգնաժամի հետ։ Իրականում, Պետրոսն ինքն օգտագործում է ջրհեղեղի պատմությունը որպես վերջի խորհրդանիշ՝ նախազգուշացնելով, որ ինչպես հին աշխարհը կործանվեց ջրով, վերջին ժամանակներում «երկինքը շառաչյունով պիտի անցնի, իսկ երկնային մարմինները հրով կիզված պիտի քանդվեն, և երկիրն ու նրա վրա եղած գործերն էլ պիտի այրվեն» (Բ Պետրոս 3.10)։ Քանի որ մենք արդեն ստացել ենք գալիք իրադարձությունների նախազգուշացումը, պետք է նաև պատրաստվենք դրանց։