---
title:  Փառք տալ Աստծուն
date:  19/04/2023
---

Հին Կտակարանում «փառք տալ Աստծուն» (Հայտնություն 14.7) արտահայտության կիրառության ուսումնասիրությունը ցույց է տալիս, որ հետաքրքրական կերպով այն հաճախ (բայց ոչ բացառապես) ի հայտ է գալիս աստվածային դատաստանի համատեքստում (Հեսու 7.19, Ա Թագավորների 6.5, Երեմիա 13.15, 16, Մաղաքիա 2.2), ճիշտ այնպես, ինչպես առաջին հրեշտակի լուրում (Հայտնություն 14.7)։ Այս գաղափարը երևում է նաև Հայտնություն 19.1, 2 համարներում. «Ալելո՛ւիա, փրկությո՜ւն, փա՜ռք ու զորությո՜ւն մեր Աստծուն, որովհետև Նրա դատաստանները ճշմարիտ ու արդար են»։

`Կարդացե՛ք Ա Կորնթացիներին 3.16, 17, Ա Կորնթացիներին 6.19, 20 և Ա Կորնթացիներին 10.31 համարները։ Ինչպե՞ս են այս տեքստերն օգնում մեզ հասկանալ Աստծուն փառք տալու ճանապարհներից մեկը։`

Ըստ Պողոս առաքյալի՝ մեր մարմինները սրբարան են՝ Աստծո Հոգու բնակատեղին, տաճար, որը սուրբ է արվում Աստծո ներկայությամբ։ Սուրբ Գիրքը մեզ կոչ է անում փառք տալ Աստծուն մեր կյանքի բոլոր տեսանկյուններում։ Երբ Աստված մեր կյանքի կենտրոնն է, մեր փափագն է փառք տալ Նրան՝ լինի դա մեր սննդակարգով, հագուկապով, ազատ ժամանակի զբաղմունքներով, թե ուրիշների հետ փոխհարաբերություններով։ Մենք Աստծուն փառք ենք տալիս՝ Նրա կամքն անելու մեր հանձնառությամբ Նրա սիրող բնավորությունը բացահայտելով աշխարհին։ Սա է՛լ ավելի մեծ կարևորություն է ձեռք բերել վերջին դատաստանի լույսի ներքո։

`Կարդացե՛ք Հռոմեացիներին 12.1, 2 համարները։ Պողոս առաքյալն ի՞նչ կոչ է անում մեր կենսական ընտրությունների ամբողջականության վերաբերյալ։`

Նոր Կտակարանում մարմին բառի համար օգտագործվում է հունարեն սոմա բառը, որն ավելի ճիշտ կլինի թարգմանել որպես ամբողջականություն նրա, ինչ կազմում է մեր գոյությունը՝ մարմին, միտք և հույզեր։ Աստվածաշնչի Ֆիլիպսի թարգմանության մեջ «ողջամիտ ծառայություն» արտահայտությունը տրված է «խելացի երկրպագության ակտ» տարբերակով։ Այլ կերպ ասած՝ երբ դուք պարտավորվում եք լիարժեքորեն «վախենալ Աստծուց» և «փառք տալ Նրան» այն ամենում, ինչ անում եք՝ Նրան տալով ձեր միտքը, մարմինը և զգացմունքները, սա խելացի երկրպագության ակտ է: Աստծո դատաստանի լույսի ներքո ականջալուր լինելն ու հնազանդվելը իսկապես լավ գաղափար է:

`Խորհե՛ք այն մասին, թե ինչպես եք վարվում ձեր մարմինների հետ։ Ի՞նչ կարող եք անել՝ վստահ լինելու, որ իսկապես փառք եք տալիս Աստծուն ձեր մարմնով։`