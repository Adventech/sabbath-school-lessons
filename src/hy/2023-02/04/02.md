---
title:  Վախեցե՛ք Աստծուց
date:  16/04/2023
---

Հայտնություն գրքի նպատակն է մեր սերնդից պատրաստել ժողովուրդ, որը պատրաստ կլինի Հիսուսի մոտալուտ վերադարձին և կմիավորվի Նրա հետ՝ աշխարհին հասցնելու Նրա՝ վերջին օրերի լուրը։ Հայտնություն գիրքը բացահայտում է Աստծո ծրագրերը և դիմակազրկում է սատանայի ծրագրերը։ Այն ներկայացնում է Աստծո վերջնական կոչը, Նրա հրատապ, հավիտենական, տիեզերական լուրը՝ ուղղված համայն մարդկությանը։

`Կարդացե՛ք Հովհաննես առաքյալի վերջին ժամանակների հրատապ կոչը Հայտնություն 14.7 համարում (տե՛ս նաև Ծննդոց 22.12, Սաղմոսներ 89.7, Առակներ 2.5, Ժողովող 12.13, 14, Եփեսացիներին 5.21)։ Ի՞նչ յուրահատուկ ցուցումներ է նա մեզ տալիս։`

Նոր Կտակարանի հունարեն բնագրում Հայտնություն 14.7 համարում օգտագործվող «վախ» բառի համար օգտագործված է ֆոբեո բառը։ Այն այստեղ կիրառված է ոչ թե Աստծուց վախենալու, այլ Նրա հանդեպ հարգանք և երկյուղ տածելու իմաստով և կրում է Աստծո նկատմամբ բացարձակ հավատարմություն դրսևորելու և Նրա կամքին լիակատար կերպով հանձնվելու իմաստ։ Դա դիրքորոշում է, որն ավելի շատ աստվածակենտրոն է, քան եսակենտրոն և արմատապես հակասում է Եսայի 14.13, 14 համարներում ներկայացված Արուսյակի դիրքորոշմանը, երբ նա իր սրտում ասում է. «Երկինք կելնեմ, իմ գահը կդնեմ Աստծու աստղերից էլ վեր, կնստեմ աստվածների ժողովի լեռան վրա՝ հյուսիսային ծայրամասում, կբարձրանամ ամպերի գագաթին, կնմանվեմ Ամենաբարձրյալին»։

Իսկ դրա փոխարեն Քրիստոսի դիրքորոշումը հետևյալն է. թեև «Աստծու բնությունն ունենալով … Ինքն Իրեն խոնարհեցրեց ու հնազանդ եղավ մինչև մահ, այն էլ՝ խաչի մահ» (Փիլիպպեցիներին 2.6, 8)։

Մեծ պայքարի իմաստը պտտվում է Աստծուն հնազանդ լինելու շուրջը։ Արուսյակը եսակենտրոն էր։ Նա հրաժարվեց ենթարկվել իրենից բացի որևէ այլ հեղինակության։ Գահի վրա Նստողին հնազանդվելու փոխարեն՝ Արուսյակը կամեցավ ղեկավարել գահից։ Պարզ բառերով ասած՝ Աստծուց վախենալ նշանակում է մեր մտքում Նրան տալ առաջին տեղը, հրաժարվել մեր եսակենտրոնությունից ու հպարտությունից և մեր կյանքն ապրել ամբողջությամբ Նրա համար։

Եվ սա ակնհայտորեն կարևոր է, քանի որ դրանք առաջին բառերն են, որ դուրս են գալիս երեք հրեշտակներից առաջինի բերանից։

`Ինչպիսի՞ն է եղել Աստծուց վախենալու ձեր սեփական փորձառությունը։ Ինչպե՞ս կարող եք դրական տեսանկյունից բացատրել մարդկանց, թե ինչու է «Աստծուց վախենալը» լավ բան։`