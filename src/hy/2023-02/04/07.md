---
title:  Հետագա ուսումնասիրության համար
date:  21/04/2023
---

Խորհե՛ք Եբրայեցիներին 7.25 համարում Պողոսի ասած հիասքանչ բառերի մասին, որոնք, խոսելով Հիսուսի մասին՝ որպես մեր Քահանայապետի, ասում են, որ. «Ուստի և բոլորովին կարող է փրկել նրանց, ովքեր Իր միջոցով մոտենում են Աստծուն» (Արարատի թարգմանություն)։ Բոլորովին փրկե՛լ։ «Բոլորովին» թարգմանված հունարեն բառը նշանակում է «լիարժեք», «ամբողջական», «լրիվ»։ Հիսուսն է, որ փրկում է մեզ, մեր գործն է ընդամենը հանձնվել Նրան՝ խնդրելով Նրա հաղթանակը նաև մեզ համար։ Մենք պետք է վստահենք Նրան, ոչ թե ինքներս մեզ։

«Հայտնություն գրքում հանդիպող «վախեցե՛ք Աստծուց» արտահայտության ուժը կարող ենք ամփոփել որպես Աստծո վերջնական կոչ՝ ուղղված մարդկությանը՝ ընտրելու Իրեն որպես իրենց փառավոր և մեծ Աստծո . . . Ով կհաղթի Իրեն և մարդկության համար Իր ծրագրին հակադրվող չարի ուժերին (տե՛ս Հայտնություն 14.9–11): Այս վախը դրսևորվում է ոչ թե սարսափի և դողի տեսքով, համենայն դեպս ոչ հիմա (տե՛ս Հայտնություն 6.14–17), այլ ուրախությամբ և սիրով Աստծո օրենքին ենթարկվելու և բացառապես Նրան երկրպագելու տեսքով: Ոչ մի այլ իշխանություն չպետք է նման նվիրվածության և հավատարմության արժանի համարվի: Իրականում, այլ տարբերակներ չկան, քանի որ այն, ինչը դրսևորվում է տիեզերական հակամարտության հորիզոնում որպես հնարավորություն, դիվային ուժերի գործողություններն են, որոնք դատապարտված են ոչնչացման (Հայտնություն 16.13, 14, 17.14, 20.11–15): Ուստի Տիրոջից վախենալը դրական աստվածային հրավեր է … ընտրել Աստծո կողմը տիեզերական հակամարտության ժամանակ, որպեսզի հնարավոր լինի կանգնել Նրա ամենափառահեղ ներկայության առջև՝ լցված Նրա հետ հավերժական ընկերակցության ուրախությամբ (Հայտնություն 21.3–4, Հայտնություն 22.3–5)»: Անխել Մանուել Ռոդրիգես, «Տիեզերական հակամարտության եզրափակումը. երեք հրեշտակների լուրի դերը», էջ 27։

**Հարցեր քննարկման համար**

`Խորհե՛ք Աստծո անհավանական զորության մասին, այն Մեկի, Ով արարել և կենսունակ է պահում ողջ տիեզերքը։ Մենք հազիվ թե կարողանանք լիարժեքորեն ընկալել տիեզերքի մեծությունը, ապա ինչպե՞ս կարող ենք փորձել անգամ ընկալել դրա Արարչին։ Խորհե՛ք այն մասին, թե որքան ավելի մեծ ու հզոր է Նա մեզնից։ Եվ այս Աստվածը մի օր դատելո՞ւ է մեզ։ Ինչպե՞ս են այս փաստերն օգնում հասկանալ «Աստծուց վախենալու» գաղափարը, և թե ինչ է այն նշանակում։`

`Ինչպե՞ս կարող ենք խուսափել օրինապաշտությունից, երբ քննարկում ենք սրբության և հաղթանակի աստվածաշնչյան հասկացությունները։ Ինչո՞ւ մենք պետք է հասկանանք և մշտապես հիշենք, որ դա խաչի վրա տարված Քրիստոսի հաղթանակն էր մեզ համար, որը փրկության մեր հույսի միակ հիմքն է՝ անկախ մեր հաղթանակներից (կամ ձախողումներից) այս կյանքում։`

`Ունենալով մեղքի վրա հաղթանակ տանելու այս բոլոր խոստումները՝ ինչո՞ւ ենք մենք հաճախ ձախողում և չենք ապրում արդարության այն չափանիշների համաձայն, որոնք Հիսուսն Ինքն Իր կյանքով կերտեց՝ մեզ օրինակ ծառայելու համար, և խոստացավ, որ այն կարող է նաև մերը լինել։ Ի՞նչ սխալներ ենք գործում, որ թույլ չեն տալիս Աստծուն մեր մեջ անել այն գործը, որը Նա խոստացել է անել։`