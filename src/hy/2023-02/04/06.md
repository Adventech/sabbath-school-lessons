---
title:  Հայտնության հաղթողները
date:  20/04/2023
---

«Այստեղ է սրբերի համբերությունը, որոնք պահողներն են Աստծու պատվիրանների ու Հիսուսի հավատի» (Հայտնություն 14.12)։ Սա Աստծո՝ վերջին ժամանակների հավատարիմ ժողովրդի պատկերն է։ Սակայն թե՛ այն ժամանակներում, թե՛ հիմա մարդ կարող է պահել Աստծո պատվիրանները բացառապես Հիսուսի հավատի միջոցով։ Ուշադրությո՛ւն դարձրեք, որ մեջբերված տեքստը չի ասում «հավատ Հիսուսին», թեև դա չափազանց կարևոր է. «Հիսուսի հավատի» արտահայտությունն է՛լ ավելին է։ Սա այն որակի հավատն է, որը Հիսուսին հնարավորություն տվեց հաղթանակ տանել սատանայի կատաղի փորձությունների նկատմամբ։ Հավատը պարգև է՝ տրված յուրաքանչյուր հավատացյալի։ Երբ մենք գործածում ենք այն հավատը, որը Սուրբ Հոգին դնում է մեր սրտերում, այդ հավատը աճում է։ Մենք հաղթանակ ենք տանում ոչ թե մեր կամքի ուժի շնորհիվ, այլ մեր միջոցով գործող կենդանի Քրիստոսի զորությամբ։ Մենք հաղթանակ ենք տանում ոչ նրա շնորհիվ, թե ով ենք մենք, այլ թե Ով է Նա։

Մենք կարող ենք հաղթել, որովհետև Նա հաղթել է, հաղթողներ դուրս գալ պայքարից, որովհետև Նա հաղթող է դուրս եկել։ Կարող ենք ջախջախել փորձությունները, որովհետև Նա ջախջախել է։

`Կարդացե՛ք Եբրայեցիներին 4.14–16 և Եբրայեցիներին 7.25 համարները։ Ո՞րն է այն միջոցը, որով կարող ենք հաղթանակ տանել և ապրել այնպիսի կյանք, որի շրջանակներում «կվախենանք Աստծուց» և «փառք կտանք Նրան»։`

Հիսուսը՝ Աստծո Որդին, հաղթանակ տարավ սատանայի նենգությունների նկատմամբ։ Նա բախվեց փորձությունների՝ վստահելով Աստծո խոստումներին, ենթարկեցնելով Իր կամքը Հոր կամքին և կախված լինելով Հոր զորությունից։ Վստահելով Նրան, նայելով Նրան, հավատալով Նրան՝ մենք ևս կարող ենք հաղթողներ լինել։ Հիսուսը մեր ամեն ինչն է, և երեք հրեշտակների լուրերը բացառապես Նրա մասին են։ Հայտնության լուրը հաղթանակի, ոչ թե պարտության լուր է։ Այն պատմում է Հիսուսի շնորհի ու Նրա զորության միջոցով հաղթանակող ժողովրդի մասին։

«Հաղթել» բառն իր այս կամ այն դրսևորումներով Հայտնություն գրքում օգտագործվում է 11 անգամ։ Առաջին դարից մինչև մեր օրերը քրիստոնեական եկեղեցիները ներկայացնող յոթը եկեղեցիների տեսիլքում կան հավատացյալներ բոլոր սերունդների մեջ, որոնք, Հովհաննեսն ասում է, «հաղթում են»։ Ժամանակների վերջում նրանք, ովքեր «հաղթել են», ժառանգելու են ամեն ինչ (Հայտնություն 21.7)։ Սա օրինապաշտություն չէ։ Սա հաղթանակ է Հիսուս Քրիստոսի միջոցով, Ում կատարյալ արդարության կատարյալ կյանքը և միմիայն դա է հաղթողներին տալիս հավիտենական կյանքի խոստումը։ Դա գործի դրված հավատ է։ Դա հավատացյալի կյանքում դրսևորվող վերափոխող, բարեփոխող ու հրաշագործ շնորհն է։

`Ձեր կյանքում կա՞ն բաներ, որոնց վրա փափագում եք հաղթանակ տանել։ Ինչպե՞ս կարող ենք այդ փափագը գործողության վերածել։ Ի՞նչ գործնական քայլերի կարող ենք դիմել՝ դառնալու համար Հայտնության «հաղթողներից» մեկը։`