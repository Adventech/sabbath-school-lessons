---
title:  Վախենալ Աստծուց ու հնազանդվել Նրան
date:  17/04/2023
---

Ուրիշ ի՞նչ է Աստվածաշունչը պատմում մեզ այն մասին, թե ինչ է նշանակում վախենալ Աստծուց։

`Կարդացե՛ք Բ Օրենք 6.2, Սաղմոսներ 119.73, 74 և Ժողովող 12.13, 14 համարները։ Ըստ այս տեքստերի՝ ի՞նչն է «Աստծուց վախենալու» արդյունքը։`

Այս հատվածները բացահայտում են Աստծուց վախենալու ու Նրա պատվիրանները պահելու միջև կապը։ Աստծուց վախենալը Նրա հանդեպ ունեցած երկյուղած հարգանքի վերաբերմունք է, որը մեզ տանում է հնազանդության։ Շնորհով փրկվածներին երկնքի հրատապ կոչն է հնազանդ լինել Աստծո պատվիրաններին (Եփեսացիներին 2.8–10)։ Շնորհը մեզ չի ազատում Աստծո պատվիրաններին հնազանդվելու պարտավորությունից։ Ավետարանը մեզ ազատում է օրենքի դատապարտությունից, սակայն ոչ դրան հնազանդվելու մեր պարտականությունից։

Շնորհը ոչ միայն ազատում է մեզ մեր անցյալի հանցանքներից, այլև ուժ և զորություն է տալիս ներկայում ապրել աստվածահաճո և հնազանդ կյանք։ Պողոս առաքյալը հայտարարում է. «Ստացանք շնորհ՝ առաքյալ լինելու, որպեսզի բոլոր ազգերին հավատի հնազանդության առաջնորդենք» (Հռոմեացիներին 1.5)։

Կան մարդիկ, որոնք տարօրինակ կերպով կարծում են, թե շնորհով փրկվելը ժխտում է Աստծո օրենքը կամ նվազագույնի է հասցնում դրան հնազանդվելու անհրաժեշտությունը։ Նրանք հավատացած են, որ հնազանդության մասին ցանկացած խոսակցություն օրինապաշտություն է։ Նրանք հայտարարում են՝ Ինձ միմիայն Հիսուսն է հարկավոր։ Հարց է ծագում՝ Ո՞ր Հիսուսը։ Մեր ստեղծած Հիսո՞ւսը, թե՞ Սուրբ Գրքի ներկայացրած Հիսուսը։ Աստվածաշնչի Քրիստոսը երբեք չի սովորեցնում նսեմացնել օրենքը, որն Իր բնավորության արտացոլումն է։ Աստվածաշնչի Քրիստոսը երբեք չի սովորեցնում փոքրացնել Աստվածաշնչի վարդապետության նշանակությունը, որն ավելի հստակորեն է բացահայտում, թե Ով է Նա, և ինչպիսին է Նրա ծրագիրն այս աշխարհի համար։ Նա երբեք չի սովորեցնում մեզ Իր ուսմունքը նսեմացնել մինչև կեղծ բարեպաշտական տափակությունների աստիճանի, որոնք կարևորություն չունեն։ Քրիստոսը վարդապետական ողջ ճշմարտության մարմնացումն է։ Հիսուսը մարմնավորված ճշմարտությունն է։ Նա կյանքի կոչված վարդապետությունն է։

Հայտնություն գրքի վերջին կոչը հորդորում է մեզ Հիսուսին հավատալու միջոցով լիարժեքորեն ընդունել այն ամենը, ինչը Նա առաջարկում է։ Այն մեզ կոչ է անում «վախենալ Աստծուց», ինչն արտահայտվում է նրանով, որ մենք հավատում ենք, որ Նրա փրկարար զորությունը կարող է մեզ ուժ տալ բարեպաշտ ու հնազանդ կյանք ապրել։

`Ինչպե՞ս են Հիսուսի հետևյալ խոսքերն օգնում մեզ հասկանալ, թե ինչ է նշանակում վախենալ Աստծուց. «Եվ մի՛ վախեցեք նրանցից, ովքեր մարմինն են սպանում, բայց հոգին սպանել չեն կարող։ Այլ ավելի վախեցե՛ք Նրանից, ով կարող է գեհենի մեջ կորստյան մատնել և՛ հոգին, և՛ մարմինը» (Մատթեոս 10.28)։`