---
title:  Ապրել աստվածակենտրոն կյանք
date:  18/04/2023
---

Սպառողական ոգու այս դարաշրջանում, երբ աշխարհիկ արժեքները մարդու ես-ը դարձրել են տիեզերքի կենտրոնը, երկինքը կոչ է անում հետ դառնալ եսակենտրոնության բռնակալությունից և ես-ի ուռճացված կարևորության գերությունից ու մեր կյանքի կենտրոնում դնել Աստծուն։ Ոմանց համար փողն է կյանքի կենտրոնը, մյուսների համար՝ հաճույքը կամ իշխանությունը։ Իսկ ուրիշների համար այդ տեղը կարող է զբաղեցնել սպորտը, երաժշտությունը կամ զվարճանքը։ Հայտնության լուրը կոչ է վախենալ Աստծուց, հարգանք ու պատիվ մատուցել Նրան որպես մեր կյանքի ճշմարիտ կենտրոն։

`Կարդացե՛ք Մատթեոս 6.33, Կողոսացիներին 3.1, 2 և Եբրայեցիներին 12.1, 2 համարները։ Այս տեքստերն ի՞նչ են մեզ ասում Աստծուն մեր կյանքի ճշմարիտ կենտրոնը դարձնելու մասին։`

Երկրագնդի վերջնական հակամարտության ժամանակ գլխավոր հարցը լինելու է մարդկանց մտքի համար պայքարը։ Դա լինելու է Աստծո կամքին հավատարիմ մնալու, դրա հեղինակությունն ընդունելու ու դրան հնազանդվելու պայքար։

Մեծ պայքարում բարու և չարի վերջին ճակատամարտը լինելու է մեր մտքերը վերահսկելու իրավունքի համար։ Պողոս առաքյալը տալիս է մեզ հետևյալ զգուշացումը. «Թող ձեր մեջ լինի այն խոհեմությունը, որ Քրիստոս Հիսուսի մեջ էր» (Փիլիպպեցիներին 2.5)։ Միտքը մեր լինելիության ամրոցն է, մեր գործողությունների ակնաղբյուրը։ «Թող» բառը նշանակում է «թույլ տալ» կամ «ընտրել»։ Այն խոսում է կամքի կամավոր գործողության մասին։ Քրիստոսի խոհեմությունը կամ միտքն ունենալն ընտրելով՝ մենք թույլ ենք տալիս Հիսուսին կերտել ու ձևավորել մեր մտքերը՝ դրանք հավիտենականով լցնելով։ Մեր գործերը բացահայտում են, թե որտեղ է մեր միտքը։ Աստծուց վախենալ նշանակում է Նրան առաջինը դարձնել մեր կյանքում։

Խորհե՛ք այն մասին, թե ինչ-որ իմաստով որքան հեշտ է կառավարել ձեր մտքերը, առնվազն այն ժամանակ, երբ գիտակցում եք, որ պետք է կառավարեք դրանք։ Հաճախ խնդիրն այն է, որ քանի դեռ մենք գիտակցաբար ընտրություն չենք կատարում խորհել ճիշտ բաների շուրջ՝ «վերևում եղած բաների … ոչ թե այն, ինչ երկրի վրա է», մեր մտքերը՝ ընկած և մեղսավոր, բնականաբար կձգտեն դեպի ցածր բաները՝ այս աշխարհի արժեքները։ Ուստի ինչպես Պողոսն է ասում, մենք պետք է նպատակադրված և կշռադատված կերպով, օգտագործելով ազատ կամքի սուրբ պարգևը, ընտրենք խորհել երկնային բաների շուրջ։

`«Այսուհետև, եղբայրնե՛ր, ինչ որ ճշմարիտ է, ինչ որ պարկեշտ, ինչ որ արդար, ինչ որ անարատ, ինչ որ սիրելի, ինչ որ բարեհամբավ, առաքինի և գովելի, ա՛յն մտածեք» (Փիլիպպեցիներին 4.8)։ Ինչպե՞ս ենք սովորում անել այն, ինչ Պողոսը խորհուրդ է տալիս մեզ այստեղ։`