---
title:  Հաղթողի պսակը
date:  05/04/2023
---

Հովհաննեսը նկարագրում է Հիսուսին որպես «Մարդու Որդուն նման մեկը, որ գլխին ոսկե պսակ և ձեռքին սուր գերանդի ուներ» (Հայտնություն 14.14)։ «Պսակ» բառը բնօրինակում ստեփանոս բառն է։ Դա հաղթողի պսակն է։ Երբ որևէ մարզիկ կարևոր մրցույթ էր հաղթում, նրան տրվում էր ստեփանոս՝ պատվի, փառքի ու հաղթանակի պսակ։

Հիսուսն արդեն կրել է փշե պսակը, որն ամոթ ու նախատինք էր խորհրդանշում։ Նա մեկ անգամ արդեն արհամարհվել ու մերժվել է մարդկանց կողմից։ Նրան վիրավորել են, ծաղրել, մտրակել, Նրա վրա թքել են։ Բայց այժմ Նա կրում է փառքի պսակ և գալիս է կրկին, սակայն գալիս է որպես թագավորների Թագավոր և տերերի Տեր։

`Կարդացե՛ք Հայտնություն 14.15 և Մարկոս 4.26-29 համարները։ Ի՞նչ նմանություններ եք տեսնում այս տեքստերի միջև։ Ինչի՞ մասին են խոսում դրանք երկուսն էլ։`

Հրեշտակը տաճարի փառքով գալիս է Աստծո ներկայությունից։ Աստված նայում է հրեշտակին և ասում. «Ժամանակն է։ Հունձքն ամբողջովին հասել է»։ Հրեշտակը տաճարից թռչում է Հիսուսի մոտ և բարձրաձայն հռչակում. «Ժամանակն է։ Հունձքը հասել է»։ Գնա՛ և Քո զավակներին տուն բեր։

Նոր Կտակարանում Հիսուսը հաճախ է գյուղատնտեսությունից օրինակներ բերում։ Շատ անգամներ Նա օգտագործում է հասունացող հունձքի խորհրդանիշը՝ ցույց տալու համար Ավետարանի հասունացող սերմն Իր ժողովրդի կյանքում։

«Սերմի ծլարձակումը ներկայացնում է հոգևոր կյանքի սկիզբը, իսկ բույսի զարգացումը քրիստոնեական աճի գեղեցիկ պատկերն է։ Ինչպես բնության մեջ, այնպես էլ շնորհում առանց աճի կյանք հնարավոր չէ։ Բույսը պետք է կա՛մ աճի, կա՛մ մահանա։ Ինչպես բույսի աճն է լուռ, անտեսանելի, բայց շարունակական, այդպես էլ քրիստոնեական կյանքի զարգացումն է։ Զարգացման յուրաքանչյուր փուլում մեր կյանքը կարող է կատարյալ լինել: Սակայն եթե իրականանում է Աստծո նպատակը մեր կյանքի համար, ապա մեր կյանքում պետք է գրանցվի շարունակական առաջընթաց։ Սրբագործումը մի ամբողջ կյանք տևող գործ է։ Երբ մեր հնարավորությունները բազմապատկվում են, մեր փորձառությունը կընդլայնվի, իսկ գիտությունը կավելանա»։ Էլեն Ուայթ, Քրիստոսի առակները, էջ 65, 66։

Ոսկե հասկի հասունացումը խորհրդանշում է բոլոր նրանց, որոնք վերափոխվել են շնորհով, մոտիվացվել սիրով և հնազանդ կյանք են ապրում Քրիստոսի անվան փառքի համար։ Նրանց սրտերը մեկ են Հիսուսի սրտի հետ, և նրանք ուզում են միայն այն, ինչ Նա է ուզում։

`Ինչպե՞ս եք հասկանում Էլեն Ուայթի միտքը, որ «զարգացման յուրաքանչյուր փուլում մեր կյանքը կարող է կատարյալ լինել»։ Ի՞նչ է դա նշանակում, հատկապես երբ տեսնում ենք մեր սխալներն ու թերություններով լի բնավորությունը։`