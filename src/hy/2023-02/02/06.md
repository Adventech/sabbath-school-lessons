---
title:  Ամեն սերմ պտուղ է տալիս
date:  06/04/2023
---

Հայտնություն 14-րդ գլխում ներկայացված է երկու տեսակի հունձք։ Ոսկյա հասկերը խորհրդանշում են արդարներին, իսկ արյունալի ողկույզները՝ ամբարիշտներին կամ չփրկվածներին։ Երկու հունձքերն էլ լիարժեքորեն հասունացած են։ Հնձված յուրաքանչյուր սերմ լիարժեքորեն հասուն է։

`Կարդացե՛ք Հայտնություն 14.17-20 համարները։ Ի՞նչ է նշանակում «Աստծո բարկության մեծ հնձան» արտահայտությունը։ Տե՛ս նաև Հայտնություն 14.10, Հայտնություն 15.1 և Հայտնություն 16.1 համարները։`

«Զոհասեղանից մեկ այլ հրեշտակ դուրս ելավ, որ կրակի վրա իշխանություն ուներ» (Հայտնություն 14.18)։ Ահա հրեշտակը, որը հրամայում է Աստծո վերջին դատաստանի կրակներին։ Հունձքը հասել է։ Մեղքը հասել է իր սահմանագծին։ Ապստամբությունն անցել է Աստծո ողորմության սահմանագիծը։ Որքան էլ որ չար ու վատ թվա ամեն ինչ, իրավիճակն ավելի է վատանալու, նախքան ամեն ինչ իսկապես կավարտվի։ Սիրող Աստվածն արել է այն ամենը, ինչ կարող էր անել մեզ համար, ինչը ներառում է նաև Իր կյանքը խաչի վրա տալը՝ որպես մեր մեղքերի զոհ։ «Որովհետև Աստված Նրան, որ մեղքը չէր ճանաչում, մեզ համար մեղավոր արեց, որպեսզի մենք Նրանով Աստծո արդարները լինենք» (Բ Կորնթացիներին 5.21, տե՛ս նաև Գաղատացիներին 3.13)։

Խաչից ավելի ի՞նչ կարող էր անել Աստված։ Շնորհը չի կարող անել ավելին՝ փրկելու համար նրանց, ովքեր շարունակաբար մերժել են Սուրբ Հոգին։

Այստեղ ներկայացվում է Հայտնություն 14-րդ գլխի հրատապ մարգարեական լուրը։ Ամեն սերմ հասել է հունձքի ժամանակին։ Ինչպես հասկերը, այնպես էլ ողկույզները լիարժեքորեն հասել են։ Աստծո ժողովուրդը տիեզերքի առաջ բացահայտում է Նրա պատկերը՝ շնորհ, կարեկցանք, ողորմություն և սեր։ Չարի որդիներն ագահ են, այլասերված, նախանձ ու ատելությամբ լցված։ Մի խումբ ներկայացնում է Հիսուսի, մյուս խումբը՝ սատանայի բնավորությունը։

Տիեզերքն Աստծո զավակների մեջ կտեսնի արդարության այնպիսի հայտնություն, որ գուցե դրանից առաջ ոչ ոք չի տեսել։ Իր ժողովրդի մեջ արտահայտված Քրիստոսի այս արդարությանը հակառակ՝ տիեզերքն ականատես կդառնա նաև Աստծո դեմ ապստամբության լիարժեք հետևանքներին։ Սրբապղծությունը, չարությունը, մեղքը և անօրենությունն իրենց լիակատար դրսևորումներով կներկայանան մարդկանց ու հրեշտակների առջև։ Բարու և չարի, ճշտի և սխալի, հնազանդության և անհնազանդության միջև հակադրությունն ակնառու կլինի ողջ տիեզերքի՝ ինչպես մարդկանց, այնպես էլ հրեշտակների համար։

`Որքա՞ն լավ եք զանազանում բարու և չարի միջև տարբերությունը։ Ինչո՞ւ է կարևոր, որ մենք տեսնենք այդ տարբերությունը (տե՛ս Եբրայեցիներին 5.14)։`