---
title:  Մարդու Որդին վերադառնում է
date:  03/04/2023
---

Հայտնություն 14-րդ գլուխը պարունակում է կարևոր տեքստեր, որոնք վերաբերում են վերջին օրերի Տիրոջ լուրին՝ ուղղված Իր ժողովրդին ու աշխարհին։ Այդ ամենի կենտրոնում է Հիսուսի վերադարձը, Նրա այն խոստման իրականացումը, որ «դուք պիտի տեսնեք Մարդու Որդուն՝ նստած Զորության աջ կողմում և երկնքի ամպերով գալիս» (Մարկոս 14.62)։

`Կարդացե՛ք Հայտնություն 14.14 համարը։ Հիսուսին նկարագրելու համար ի՞նչ տիտղոս է օգտագործվում, երբ Նա վերադառնում է այս երկիր։ Ըստ ձեզ՝ ինչո՞ւ է Հովհաննեսը Հիսուսի համար օգտագործում հենց այս տիտղոսը։`

Ավետարաններում Իր վերաբերյալ «Մարդու Որդի» եզրույթը Հիսուսն օգտագործում է 82 անգամ։ Դա Նրա սիրելի տիտղոսներից մեկն էր։ Նա դա օգտագործում էր որպես մեր նկատմամբ քնքշության արտահայտում, որպեսզի նույնականացներ Իրեն մեզ հետ։ Նա մեր Փրկիչն է և հասկանում է մեզ, Նա զգացել է այն գայթակղությունները, որոնց մենք ենք բախվում, անցել այն փորձությունները, որոնցով մենք ենք անցնում։ Նա «Մարդու Որդին» է, Ով վերադառնում է՝ մեզ տուն տանելու։ Այն Հիսուսը, որը վերադառնում է մեզ տանելու համար, այն նույն Հիսուսն է, որն ապրեց մեր մեջ։ Նա մեզ փրկագնելու իրավունք ունի, քանի որ դարձավ մեզնից Մեկը, բախվեց սատանայի գայթակղությունների լիակատար ցասմանը, սակայն հաղթանակով դուրս եկավ։

`Մատթեոսի Ավետարանի ստորև ներկայացված տեքստերից ի՞նչ ենք իմանում Հիսուսի՝ Մարդու Որդու մասին։`

`Մատթեոս 16.27`

`Մատթեոս 24.27, 30`

`Մատթեոս 25.31, 32`

Այս հատվածներում ուշադրությո՛ւն դարձրեք որոշ տարրերի՝

(1) Հիսուսը՝ Մարդու Որդին, գալիս է փառքով Իր հրեշտակների հետ։ (2) Նա կզատի ոչխարներին այծերից (ըստ էության, կիրականացնի դատաստան)։ (3) Ազգերի և ողջ մարդկության ճակատագիրը կորոշվի հավիտենության համար։

`Խորհե՛ք «Մարդու Որդի» եզրույթի, ինչպես նաև այն մասին, թե ինչ է այն ասում Քրիստոսի մարդեղության մասին։ Լինելով Աստված՝ Նա դարձավ մեզնից մեկը, սակայն ի տարբերություն մեզ՝ երբեք մեղք չգործեց։ Ինչպիսի՜ հրաշալի հույս է սա մեզ տալիս այն առումով, որ մենք (1) բացահայտում ենք Աստծո սերը մեր նկատմամբ, (2) գիտակցում ենք, որ Նա գիտի մեր մաքառումներն ու պայքարը և կարող է հաղթանակ պարգևել մեզ դրանց վրա։`