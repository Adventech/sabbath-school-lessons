---
title:  Ճակատագրական պահ
date:  01/04/2023
---

### Այս շաբաթվա ուսումնասիրության համար կարդացե՛ք.
Մատթեոս 24.14, Հայտնություն 14.14—20, Մատթեոս 16.27, Գործք առաքելոց 1.9—11, Մարկոս 4.26—29, Հայտնություն 16.1։

> <p>Հիշելու համարը.<p>
> «Տեսա՝ ահա մի սպիտակ ամպ, և ամպի վրա նստել էր Մարդու Որդուն նման մեկը, որ գլխին ոսկե պսակ և ձեռքին սուր գերանդի ուներ։ Եվ տաճարից ելավ մի ուրիշ հրեշտակ, որ բարձրաձայն աղաղակում էր ամպի վրա նստածին. «Քո գերանդին ուղարկի՛ր ու հնձի՛ր, որովհետև հնձելու ժամանակը եկել է, քանի որ երկրի հունձը հասել է»» (Հայտնություն 14.14, 15)։

Աստված միշտ խոսել է Իր ժողովրդի հետ՝ տալով նրանց տվյալ ժամանակի համար պատեհ ճշմարտություններ։ Աստված խոսել է մեզ հետ՝ նախազգուշացնելով ջրհեղեղի (Ծննդոց 6.7), Հիսուսի առաջին գալուստի (Դանիել 9.24-27), երկրորդ գալուստին նախորդող դատաստանի (Դանիել 7.9, 10, Դանիել 8.14) և Քրիստոսի վերադարձից առաջ կատարվող վերջին իրադարձությունների (Հայտնություն 12-14) մասին։ Մարդկության պատմության այս վերջին օրերին Նա հատուկ լուր է ուղարկել աշխարհին և Իր ժողովրդին, որը համապատասխանում է տվյալ պահի կարիքին։ Նա ներկայացնում է, որ այս լուրը կրում են երեք հրեշտակներ, որոնք թռչում են երկնքի մեջտեղում և ողջ աշխարհին տանում վերջին ժամանակների հրատապ լուրը։

Երեք հրեշտակների լուրը Հիսուսի ողորմության մասին վերջին լուրն է, կոչ, որն ստիպում է մեզ չվստահել մեր սեփական արդարությանը, այլ վստահել Հիսուսի արդարությանը, որպեսզի Նա մեզ արդարացնի, սրբագործի և ժամանակների վերջում փառավորի։

Եվ, ինչպես միշտ, մենք պետք է ընտրենք Քրիստոսին, հանձնվենք ու հնազանդվենք Նրան, և այն ընտրությունները, որոնք մենք անում ենք այժմ, իսկապես կազդեն այն ընտրությունների վրա, որոնք կանենք մեզ առջևում սպասվող վերջին ճգնաժամի պահին։

Ուստի հիմա պատրաստվելու ժամանակն է։