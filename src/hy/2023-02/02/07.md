---
title:  Հետագա ուսումնասիրության համար
date:  07/04/2023
---

«Կա օրինաչափություն մարդու մտավոր և հոգևոր բնության մեջ. նայելով` մենք վերափոխվում ենք: Միտքն աստիճանաբար հարմարվում է այն նյութերին, որոնց մասին խորհում է: Նա միաձուլվում է նրան, ինչը սովոր է սիրել և պաշտել: Մարդը երբեք մաքրության, բարության կամ ճշմարտության իր չափանիշից վեր չի բարձրանա: Եթե նրա գերագույն իդեալը ես-ն է, ապա նա երբեք չի հասնի ավելի բարձրին: Ավելին` նա մշտապես ավելի ու ավելի կցածրանա: Աստծո շնորհն է միայն ունակ վեհացնելու մարդուն: Թողնված ինքն իրեն` նա անխուսափելիորեն ցած կգլորվի»։ Էլեն Ուայթ, Մեծ պայքար, 555։

Նրբորեն, դանդաղորեն, սկզբում գրեթե աննկատ կերպով մեր բնավորությունն ու անհատականությունը փոխվում են՝ համաձայն այն սերմերի, որոնք մենք ցանում ենք մեր մտքում: Լավ սերմեր ցանեք, և լավ պտուղ կտաք։ Այս աշխարհի չար սերմերը ցանելով՝ այս աշխարհի պտուղը կտաք ձեր բնավորության մեջ: Եթե մենք անտարբերություն ենք սերմանում Աստծո և հոգևոր արժեքների ու առաջնահերթությունների հանդեպ, քաղում ենք անտարբերության պտուղը՝ ապատիա, ինքնագոհություն և հիասթափություն մեր հոգևոր կյանքում: Ահա թե ինչու նրանք, ովքեր մտածում են. «Դե, ես գիտեմ, որ մի օր գալու է վերջին օրերի հալածանքը, «գազանի դրոշմը» և այլն, բայց երբ այդ ամենը տեղի ունենա, այն ժամանակ ես ինձ կհավաքեմ», շատ վտանգավոր ճանապարհ են ընտրում։ Աստված կանչում է մեզ հիմա, այս պահին՝ հանձնելու մեր կյանքն Իրեն: Որքան մարդը հետաձգի Սուրբ Հոգուն արձագանքելը, այնքան ավելի ու ավելի է փակվում նրա հոգին Աստծո հուշումների առաջ և ավելի մեծ է հավանականությունը, որ նա կընկնի և կհավատա չարի ստերին:

**Հարցեր քննարկման համար**

`Ի՞նչ կապ կա շնորհով փրկվելու և շնորհում աճելու միջև Հայտնություն 14.14-20 համարների և հունձքի սկզբունքի համատեքստում։`

`Քննարկե՛ք բույսերի աճի համար անհրաժեշտ տարրերը և համեմատե՛ք դրանք մեր հոգևոր աճի հետ։ Ի՞նչ նմանություններ կան։ Ի՞նչ կարող ենք սովորել բույսերի աճից և ինչպե՞ս կարող ենք դրանք կիրառել մեր սեփական կյանքում։`

`Կա՞ արդյոք տարբերություն Աստծո կողմից մեզ տրված ընտրության իրավունքի և կամքի ուժի միջև։ Ինչո՞ւ է այս տարբերությունը հասկանալը կարևոր աճող քրիստոնյայի համար։`

`Ինչո՞ւ է դատաստանի ժամին «Մարդու Որդի» տիտղոսը քաջալերող, երբ մենք սպասում ենք Քրիստոսի երկրորդ գալուստին։ Ինչո՞ւ է մխիթարական այն գիտակցումը, որ այնտեղ՝ երկնքում, մեզ դատաստանի ժամանակ ներկայացնում է մարդ։`