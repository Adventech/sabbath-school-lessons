---
title:  Երկնային դատաստանը
date:  04/04/2023
---

`Կարդացե՛ք Հայտնություն 14.14 և Գործք առաքելոց 1.9-11 համարները։ Ի՞նչ նմանություններ եք բացահայտում։`

Հովհաննեսն ասում է. «Տեսա՝ ահա մի սպիտակ ամպ, և ամպի վրա նստել էր Մարդու Որդուն նման մեկը» (Հայտնություն 14.14)։ Երբ Հիսուսը համբարձվեց երկինք, Գործք առաքելոց 1.9 համարում Ղուկասն արձանագրում է, որ աշակերտները կանգնած նայում էին վեր երկնքին, «մինչ նրանք նայում էին, Հիսուսը վեր բարձրացավ, և ամպը Նրան ծածկեց նրանց աչքերից»։ Հիսուսը համբարձվեց հրեշտակների ամպով և կվերադառնա հրեշտակների ամպով։ Այնուհետև Գործք առաքելոց 1.11 համարում հրեշտակները հայտարարեցին ապշահար աշակերտներին. «Այս Հիսուսը, որ ձեր միջից երկինք համբարձվեց, նույն կերպ էլ պիտի գա, ինչպես որ Նրան տեսաք երկինք գնալիս»։ Այս տեքստում պարփակված է աստվածային մի ճշմարտություն, որը կարող է ակնհայտ չլինել։ «Այս Հիսուսը»՝ «Մարդու Որդին», Ով քայլում էր Նազարեթի փոշոտ փողոցներով, ծառայեց Երուսաղեմի մարդաշատ փողոցներում, բժշկեց Իսրայելի գյուղերում ապրող հիվանդներին և քարոզեց Գալիլեայի խոտածածկ բլուրների վրա, նորից է գալիս։

«Մարդու Որդի» անվանումը նշվում է նաև Դանիել 7-րդ գլխում ներկայացված դատաստանի լույսի ներքո։

`Կարդացե՛ք Դանիել 7.9, 10, 13, 14 համարները։ Ինչո՞ւ է Դանիելը Հիսուսին անվանում «Մարդու Որդի» այնպիսի կարևոր մի բանի համատեքստում, ինչպիսին որ դատաստանն է։ Հաշվի առնելով այն, ինչն արդեն դիտարկել ենք, ինչո՞ւ պետք է մեզ համար մխիթարական լինի այն գիտակցումը, որ «Մարդու Որդին» այդքան կարևոր դեր ունի դատաստանի ժամանակ։`

Դանիել 7.9, 10 համարներում հեղինակը տեսնում է երկնային դատարանի նստելը, և հազար հազարներ և բյուր բյուրավոր հրեշտակներ ու երկնաբնակներ հավաքված են գահի շուրջը։ Դատարանը նստում է, և գրքերը՝ մեր կյանքերի երկնային արձանագրությունները, բացվում են տիեզերքի առաջ։ Դանիել 7.13, 14 համարներում Մարդու Որդին մոտենում է Հինավուրցին՝ Հորը, և ստանում է Իր հավիտենական թագավորությունը։ Դատարանն ամբողջ տիեզերքի առաջ բացահայտում է, որ Հայրը, Որդին և Սուրբ Հոգին արել են հնարավոր ամեն բան՝ փրկելու ողջ մարդկությունը։ Այս դատաստանի ընթացքում արդարացվում են ոչ միայն սրբերը, այլև Աստծո բնավորությունն է մաքրվում սատանայի ներկայացրած կեղծ մեղադրանքներից (տե՛ս Հոբ 1-2, Սաղմոսներ 51.1-4)։

`Խորհե՛ք այն փաստի շուրջ, որ ձեր ամբողջ կյանքը ներկայացվելու է Աստծո մանրակրկիտ ուշադրության առաջ։ Ո՞րն է ձեր միակ հույսը, երբ դա պատահի (տե՛ս Հռոմեացիներին 8.1)։`