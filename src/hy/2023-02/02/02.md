---
title:  Հավիտենական ընտրություններ
date:  02/04/2023
---

Հայտնություն 14-րդ գլուխը ներկայացնում է Հիսուսի ողորմության մասին վերջին լուրն ընկած ու ապստամբ աշխարհին, որը մոտավորապես վեց հազար տարի շարունակ ընկղմված է եղել մեղքի ու չարիքի մեջ։ Կգա մի օր, երբ Երկիր մոլորակի վրա ապրող յուրաքանչյուր մարդ պետք է անի իր վերջնական, անդառնալի ընտրությունը՝ լինել Հիսուսի հետ կամ Նրա դեմ։ Քրիստոսի արդարության մասին Հայտնության լուրը, որը մեզ ազատագրում է մեղքի դատապարտությունից ու մեր կյանքում մեղքի ունեցած իշխանությունից, կշարունակի նորից ու նորից արձագանքել ամբողջ աշխարհում։

`Կարդացե՛ք Մատթեոս 24.14 համարը և համեմատե՛ք այն Հայտնություն 14.6 համարի հետ։ Ավետարանի համաշխարհային տարածման վերաբերյալ ի՞նչ խոստում տվեց Հիսուսն Իր աշակերտներին Իր վերադարձից անմիջապես առաջ։`

Մատթեոս 24.14 համարում Հիսուսի տված «արքայության այս Ավետարանը քարոզվելու է ամբողջ աշխարհով» խոստումը վերջնականապես իրականանում է Հայտնություն 14.6 համարում տրված Քրիստոսի՝ վերջին օրերի լուրի մեջ, որն ասում է, որ Ավետարանը քարոզվում է «բոլոր ազգերին ու ցեղերին, բոլոր լեզուներին ու ժողովուրդներին»։

Հայտնություն 22-րդ գլխում Հիսուսը երեք անգամ ասում է, որ շուտով գալիս է (Հայտնություն 22.7, 12, 20)։ Նրա մոտալուտ վերադարձի համատեքստում մեր Տերն ավելացնում է. «Անիրավություն գործողը թող ավելի անիրավանա, և կեղտոտը թող ավելի կեղտոտվի, և արդարը թող ավելի արդարանա, և սուրբը թող ավելի սրբանա» (Հայտնություն 22.11)։ Հայտնությունը գնում է դեպի փառահեղ մի գագաթնակետի, որտեղ յուրաքանչյուր մարդ պետք է որոշում կայացնի՝ Քրիստոսին դեմ կամ կողմ։

Ամեն օր նույնիսկ այսպես կոչված «փոքր բաներում» որոշում կայացնելիս մենք կայացնում ենք Քրիստոսին դեմ կամ կողմ որոշում։ Հավանականությունը քիչ է, որ ինչ-որ մեկը, ով իր կյանքի ընթացքում շարունակաբար սխալ որոշումներ է կայացրել, վերջին ճգնաժամի պահին հանկարծ կընտրի կանգնել Հիսուսի կողմում, հատկապես երբ չար աշխարհի ողջ ուժերը կենտրոնացած են նրա դեմ։ Այժմ, այսօր և ամեն օր մենք պետք է ընտրենք հավատարիմ լինել Քրիստոսին և Նրա պատվիրաններին։ «Որովհետև սա է Աստծու սերը. որ պահենք Նրա պատվիրանները» (Ա Հովհաննես 5.3)։ Ինչպես ասում է Էլեն Ուայթը. «Հիսուսն Իր գալուստի ժամանակ չի փոխելու մարդկանց բնավորությունները։ Վերափոխման աշխատանքը պետք է կատարվի այժմ։ Մեր առօրյա կյանքը որոշում է մեր ճակատագրի ելքը»։ Վերջին ժամանակների իրադարձությունները, էջ 295։

`Ինչպե՞ս է Աստված ձևավորում մեր բնավորությունը։ Ի՞նչ միջոցներ է Նա օգտագործում, որպեսզի մենք աճենք շնորհում։ Ի՞նչ կարող ենք անել՝ թույլ տալու, որ Սուրբ Հոգին ավելի լիարժեքորեն վերափոխի մեզ, որպեսզի ավելի ու ավելի նմանվենք Հիսուսին։`