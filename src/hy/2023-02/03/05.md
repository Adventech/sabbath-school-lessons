---
title:  Ամբողջ աշխարհին
date:  12/04/2023
---

`Կրկին կարդացե՛ք Հայտնություն 14.6 համարը։ Ի՞նչ մասշտաբներով է հռչակվում հավիտենական ավետիսը, և ինչո՞ւ է այս հարցի պատասխանը կարևոր ինչպես մեզ, այնպես էլ որպես եկեղեցի մեր առաքելության ու կանչվածության համար։`

Այս երեք հրեշտակներից առաջինի հրատապ, վերջին ժամանակների համար նախատեսված լուրի համաձայն՝ «հավիտենական ավետիսը» պետք է հռչակվի բոլոր ազգերին, ցեղերին, լեզուներին ու ժողովուրդներին։ Այս առաքելությունը շատ մեծ, վիթխարի, ծավալուն ու ընդգրկուն է, այն պահանջում է մեր ջանքերը և լիակատար նվիրվածությունը։ Այն մեզ մեր սեփական շահերի մասին անհանգստանալուց տանում է դեպի Քրիստոսին ծառայելու հանդեպ ձևավորված ոգևորության։ Այն ոգեշնչում է մեզ ավելի մեծ գործերի, քան մեր հոգսերն են, այն մեզ մեր մտքի նեղ սահմաններից հանում է դեպի ավելի մեծ տեսլական։

`Կարդացե՛ք Մատթեոս 28.19, 20 համարները։ Ինչպե՞ս են այս տեքստերը համապատասխանում առաջին հրեշտակի լուրին։`

Իր «Ավելիի փնտրտուք. ապրել հանուն քեզանից մեծ բանի» գրքում Փոլ Դևիդ Թրիփը քննարկում է յուրաքանչյուր մարդու՝ իրենից մեծ ինչ-որ բանի մաս կազմելու հոգեբանական կարիքը. «Մարդ արարածն արարվեց իր կյանքից անհամեմատ ավելի մեծ բանի մաս կազմելու համար։ Մեղքն ստիպում է մեզ սեղմել մեր կյանքն այնքան, որ այն նվազում է մինչև այդ կյանքի չափը։ Քրիստոսի շնորհը տրված է մեր սեփական փոքր, եսակենտրոն թագավորության կլաուստրոֆոբիկ սահմաններից մեզ փրկելու համար ու հնարավորություն է տալիս ապրելու հանուն հավերժական նպատակների և Աստծո թագավորության երջանկացնող հաճույքների»։

Չկա ավելի ոգեշնչող ու լիացնող, ավելի արժանի բան, քան աստվածային շարժման մաս կազմելը, որն Աստված Իր նախախնամությամբ վեր է բարձրացրել՝ իրականացնելու մի առաջադրանք, որն անհամեմատ ավելի մեծ ու լայնածավալ է, քան որևէ մարդ արարած երբևէ ի վիճակի է ինքնուրույն իրականացնել։ Հայտնություն 14-րդ գլխում ներկայացված հանձնարարությունը Աստծուց Իր եկեղեցուն երբևէ տրված ամենամեծ առաջադրանքն է։ Դա մեծ հորդոր է նվիրելու մեր կյանքը երկնքի կողմից մեզ տրված ամենամեծ առաջադրանքի իրականացմանը՝ բացահայտել Աստծո անըմբռնելի սերը Հիսուսի վերադարձից անմիջապես առաջ։

`Ինչպիսի՞ն է եղել ձեզանից ավելի մեծ բանում ներգրավվելու ձեր սեփական փորձառությունը: Ինչպե՞ս է այդ փորձառությունն օգնում ձեզ հասկանալ այսօրվա դասի իմաստը: Բացի այդ, ի՞նչը կարող է ավելի մեծ լինել, քան տիեզերքի Արարչի կողմից օգտագործվելը՝ տիեզերքում հավերժական կարևորության փոփոխություններ մտցնելու համար:`