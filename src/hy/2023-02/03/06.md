---
title:  Միսիոներական շարժում
date:  13/04/2023
---

Աստվածաշնչի մանրակրկիտ ու խորաթափանց ուսումնասիրության միջոցով վաղ ադվենտիստները ավելի ու ավելի լավ էին հասկանում այս լուրերի նշանակությունը: Նրանք զգում էին, որ Աստված հատուկ այս սերնդի համար նախատեսված պատգամ ունի. վերջին ժամանակների հրատապ լուր, որը պետք է հռչակվի յուրաքանչյուր ազգի, ցեղի, լեզվի և ժողովրդի, որպեսզի աշխարհը պատրաստվի Քրիստոսի վերադարձին: Երեք հրեշտակների այս լուրերը եղել են ադվենտիստական միսիոներական շարժումների շարժառիթը հենց սկզբից:

1874 թվականին Գլխավոր վեհաժողովը Եվրոպա ուղարկեց մեր առաջին միսիոներներին։ Էլեն Ուայթը Ջոն Էնդրյուսին անվանեց «մեր շարքերում ամենաունակ մարդը»։ Էնդրյուսը խոսում էր առնվազն յոթ լեզվով, անգիր գիտեր Նոր Կտակարանն ու Հին Կտակարանի մեծ մասը։ Նա հիանալի գիտնական էր, արգասավոր գրող, հզոր քարոզիչ և հեղինակավոր աստվածաբան։

Ինչո՞ւ նման մեկին ուղարկել մի վայր, որտեղ շատ քիչ հավատացյալներ կան։ Ինչո՞ւ ձեր ճանաչած «ամենաունակ մարդուն» ուղարկել միսիոներական անծանոթ տարաժաշրջան։ Եվ ինչո՞ւ էր նա պատրաստ գնալու այդ առաքելությանը։ Նրա կինը մահացել էր մի քանի տարի առաջ։ Ինչո՞ւ պետք է նա պատրաստակամորեն թողներ ընտանիքն ու ընկերներին Ամերիկայում և իր երկու երեխաների հետ նավարկեր անծանոթ երկիր՝ Քրիստոսի գործի համար ամեն ինչ ռիսկի ենթարկելով։

Կա ընդամենը մեկ պատճառ։ Նա հավատում էր, որ Հիսուսը շուտով վերադառնալու էր, և որ վերջին ժամանակների ճշմարտության լուրը պետք է տարածվեր ողջ աշխարհում։

Ադվենտիզմի ողջ պատմության ընթացքում մեր ամենապայծառ մտքերն ու լավագույն ծառայողները ճամփորդել են աշխարհի ծայրերը՝ հռչակելու Աստծո՝ վերջին ժամանակների լուրը։ Նրանց շարքերում եղել են ուսուցիչներ, բուժաշխատողներ, հովիվներ, ֆերմերներ, մեխանիկներ, հյուսներ և առևտրականներ։ Նրանցից ոմանք համակարգի ծառայողներ էին, բայց ոչ մեծ մասը։ Նրանք հասարակ մարդիկ էին, որոնք հավատում էին, որ Հիսուսը շուտով գալիս է։

`Կարդացե՛ք Հայտնություն 14.6, Գործք առաքելոց 1.8 և Մատթեոս 24.14 համարները։ Ի՞նչ նմանություններ եք տեսնում այս տեքստերում։`

Հավիտենական ավետիսը քարոզելն աշխարհագրական սահմաններ չի ճանաչում։ Այն հասնում է երկրի նույնիսկ ամենահեռավոր ծայրերը, հասնում է ամեն լեզվի ու մշակույթի մարդկանց։ Եվ ի վերջո այն իր ազդեցությունն է ունենալու ողջ աշխարհի վրա։ Որքա՜ն հրաշալի է գիտակցել, որ մեր լուրը հասել է Միավորված ազգերի կազմակերպության կողմից ճանաչված աշխարհի 235 երկրներից ավելի քան 210-ին։

`Ի՞նչ դեր կարող եք խաղալ (և ինչպե՞ս կարող եք այն ավելի լավ խաղալ) երեք հրեշտակների լուրը բոլոր «ազգերին ու ցեղերին, բոլոր լեզուներին ու ժողովուրդներին» տարածելու հարցում։`