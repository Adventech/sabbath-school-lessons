---
title:  Շնորհի պատմություն
date:  11/04/2023
---

Երեք հրեշտակների լուրը շնորհի պատմություն է։ Այն պատմում է Փրկչի՝ ոչ մի չափման մեջ չտեղավորվող սիրո մասին։ Այն Հիսուսի պատմությունն է, Ով կնախընտրեր մեռնել, քան կորցնել մեզնից որևէ մեկին։ Այդ լուրն անսահման, անհասանելի, անհասկանալի, անանց ու անվերջ սիրո պատմություն է։

Աստծուն հնարավոր չէ հանկարծակիի բերել։ Նա երբեք չի ենթարկվում մարդու ընտրության փոփոխական քամիներին։ Ինչպես մենք արդեն տեսանք, մեղքի տիրույթից մեզ ազատագրելու Նրա ծրագիրն ուշացած մի գաղափար չէր, որն ի հայտ եկավ այն բանից հետո, երբ մեղքը դուրս ցցեց իր այլանդակ ու անճոռնի գլուխը։ Աստված հանկարծակիի չեկավ մեղքի սարսափելի դրամայի պատճառով։

`Կարդացե՛ք Հայտնություն 13.8 և Ա Պետրոս 1.18-20 համարները։ Այս տեքստերն ի՞նչ են սովորեցնում մեզ փրկության ծրագրի մասին։`

Հայտնություն 14:6 համարի «հավիտենական ավետիս» արտահայտությունը խոսում է անցյալի, ներկայի ու ապագայի մասին։ Երբ Աստված արարեց մարդկությանը բարոյական ընտրություններ կատարելու ունակությամբ, Նա հաշվի էր առել այն փաստը, որ մարդիկ սխալ ընտրություններ կկայացնեն։ Եվ քանի որ Նրա ստեղծած էակներն ունեին ընտրելու հնարավորություն, ունեին նաև Նրա սիրող բնույթի դեմ ապստամբելու հնարավորություն։ Այս իրողությունից խուսափելու միակ միջոցը կլիներ ռոբոտներ ստեղծելը, որոնց հնարավոր կլիներ կառավարել ու ղեկավարել աստվածային տիեզերական ծրագրի շնորհիվ։ Պարտադրված հավատարմությունը հակասում է Աստծո բուն էությանը։ Սերը պետք է դրսևորվի ընտրության արդյունքում, ու քանի որ արարված էակին տրվեց ընտրության իշխանություն, ի հայտ եկավ սխալ ընտրություն կատարելու հավանականությունը։ Ուստի և նախքան Եդեմի պարտեզում մեր նախածնողների ապստամբությունը Աստված կազմեց փրկության ծրագիրը։

«Մեր փրկության ծրագիրն ուշացած մտահղացում չէր` ի հայտ եկած Ադամի անկումից հետո: Դա հայտնությունն էր այն խորհրդի, «որ հավիտենական ժամանակներից լուռ պահված էր» (Հռոմեացիներին 16.25): Դա բացահայտումն էր այն սկզբունքների, որոնք հավերժական դարերից ի վեր Աստծո գահի հիմքն են եղել»։ Էլեն Ուայթ, Դարերի փափագը, էջ 22։

«Հավիտենական ավետիսը» խոսում է ոչ միայն անցյալի ու ներկայի մասին, այլև կազմում է հույսով տոգորված ապագայի հիմքը։ Այն խոսում է այն Մեկի հետ հավիտենական կյանքի մասին, Ում սիրտը փափագում է ապրել մեզ հետ հավիտյանս հավիտենից։

`Կարդացե՛ք Եփեսացիներին 1.4 համարը։ Խորհե՛ք այն մասին, թե ինչ է նշանակում, որ նույնիսկ «աշխարհի ստեղծումից առաջ» դուք «ընտրվել եք» Քրիստոսի մեջ՝ Նրանում փրկություն ունենալու համար։ Ինչո՞ւ այս ճշմարտությունն այդքան քաջալերող պետք է լինի ձեզ համար։`