---
title:  «Հավիտենական» ավետիս
date:  10/04/2023
---

Ուշադրությո՛ւն դարձրեք, թե ինչ բառերով է սկսվում Հայտնություն 14.6 համարը՝ երեք հրեշտակների լուրի առաջին մասը. «հավերժ» կամ «հավիտենական» ավետիս։ Եթե մենք չկարողանանք հասկանալ բարի լուրի խորությունը, ապա չենք հասկանա նաև երեք հրեշտակների լուրի ողջ իմաստը։ Մենք երբեք չենք կարող լիարժեքորեն հասկանալ դատաստանի ժամին առնչվող Աստծո լուրի, Բաբելոնի անկման կամ գազանի դրոշմի հետ կապված հարցերը, եթե չենք հասկանում ավետիսը։

`Կարդացե՛ք Ա Կորնթացիներին 15.1-4, Հռոմեացիներին 3.24-26 և Հռոմեացիներին 5.6-8 համարները։ Այս տեքստերում ինչպե՞ս է ներկայացված «հավիտենական ավետիսը»։ Ի՞նչ մեծ հույս է ներկայացված այստեղ մեզ համար։`

Ավետարանը հայտնում է մեր մեղքերի համար Քրիստոսի մահվան, Նրա փառավոր հարության և մեր հանդեպ ունեցած Նրա անանց սիրո ու անհանգստության անհավանականորեն բարի լուրը։ Հավատալով Նրա թափած արյան ու հարության զորությանը՝ մենք ազատագրվում ենք մեղքի պատժից ու դրա իշխանությունից։ Քրիստոսը կլանել էր Պողոս առաքյալի մտքերը և նրա ուսմունքի ու քարոզների կենտրոնն էր։ Խաչված Քրիստոսը փրկագնեց նրան նրա անցյալի դատապարտումից ու հանցանքից։ Հարություն առած Քրիստոսը նրան ներկայի համար զորություն տվեց, իսկ վերադարձող Քրիստոսը նրան հույս տվեց ապագայի համար։

Ուշադրությո՛ւն դարձրեք հռոմեացիներին ուղղված նամակի այս հատվածի չորս կետերին՝

1. Մենք արդարացվում ենք անվճար՝ շնորհով։

2. Շնորհն Աստծո արդարության հռչակումն է։

3. Շնորհն արդարացնում է նրանց, ովքեր հավատով ընդունում են Հիսուսին։

4. Աստծո սերը մեր նկատմամբ դրսևորվեց, երբ մենք դեռևս մեղավորներ էինք։

Մենք չենք կարող վաստակել Քրիստոսի շնորհը կամ արժանանալ դրան։ Քրիստոսը մահացավ ցավոտ մահով, որով պետք է մահանան ամբարիշտ մեղավորները։ Նա լիարժեքությամբ վերապրեց Հոր ցասումը՝ մեղքի դեմ Նրա դատը։ Նա մերժվեց, որպեսզի մենք ընդունված լինենք։ Նա մահացավ այն մահով, որը մեզ էր պատկանում, որպեսզի մենք ապրենք այն կյանքով, որն Իրեն է պատկանում։

Նման պարագայում զարմանալի չէ, որ փրկությունը պետք է լինի հավատով, ոչ թե օրենքի գործերով։ Ի՞նչ կարող են մեր նույնիսկ ամենաբարի մտադրությամբ արվող և Սուրբ Հոգով լցված գործերը երբևէ ավելացնել նրան, ինչ Քրիստոսն արեց մեզ համար խաչի վրա։

Եվ այս ծրագիրը՝ փրկության ծրագիրը, կազմված էր նույնիսկ աշխարհի ստեղծումից առաջ (Բ Տիմոթեոսին 1.9, Տիտոսին 1.2, Եփեսացիներին 1.4), ինչն օգնում է հասկանալ, թե ինչու է այն կոչվում «հավիտենական» ավետիս։ Նախքան աշխարհն արարելը Աստված գիտեր, թե ինչ է պատահելու, ուստի և հաստատեց փրկության ծրագիրը՝ դիմադրելու ճգնաժամին, երբ այն վրա հասներ։