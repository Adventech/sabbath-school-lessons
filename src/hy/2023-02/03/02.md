---
title:  Շնորհով լի հույսի գիրք
date:  09/04/2023
---

Երբ շատ մարդիկ մտածում են Աստվածաշնչի վերջին՝ Հայտնություն գրքի մասին, նրանք չեն մտածում Աստծո շնորհի մասին։ Աստծո վերջին ժամանակների լուրի մասին խորհելիս նրանք հաճախ անմիջապես սկսում են մտածել սարսափազդու հրեշների, առեղծվածային խորհրդանիշների և տարօրինակ պատկերների մասին։ Հայտնություն գիրքը վախեցնում է այնքան մարդու, որքան մարդու որ հանգստացնում է, ինչը տխրեցուցիչ է, քանի որ այն իսկապես լի է շնորհով և հարուստ՝ հույսով։ Այսինքն, նույնիսկ սարսափազդու հրեշների ու հալածանքների և առջևում սպասվող դժվարին ժամանակների մասին նախազգուշացումների հետ մեկտեղ, Աստված, միևնույն է, մեզ Իր փրկությամբ ուրախանալու պատճառներ է տալիս։

`Կարդացե՛ք Հայտնություն 1.1-3 և Հայտնություն 14.6 համարները։ Այս տեքստերը, միասին վերցրած, ինչպե՞ս են պատմում մեզ ոչ միայն Հայտնություն գրքի, այլև «հավիտենական ավետիսի» մասին։`

Հայտնություն գիրքն ամբողջությամբ Հիսուսի մասին է։ Այն Իր ժողովրդին ուղղված Նրա լուրն է և հատկապես կիրառելի է Նրա եկեղեցու համար վերջին ժամանակներում։ Դա շնորհով լի լուր է վերջին ժամանակների մեր հույսի համար։ Ողջ գրքում Քրիստոսը նկարագրված է որպես մորթված Գառ, և օրհնություն է խոստացված նրանց, ովքեր կարդում, հասկանում և իրենց կյանքում կիրառում են բացահայտված ճշմարտությունները։

Համաձայն Հայտնություն 1.5, 6 համարների՝ Հիսուսն այն Մեկն է, «որ սիրեց մեզ ու մեզ ազատեց մեր մեղքերից Իր արյամբ և արքայության անդամներ և Աստծու ու Իր Հոր քահանաներ դարձրեց մեզ»։ Քրիստոսի մեջ մենք ներված ենք։ Շնորհը ներում է մեր անցյալը, զորացնում է մեր ներկան և հույս է տալիս մեր ապագայի համար։ Սա նշանակում է, որ Քրիստոսի մեջ մենք ազատվում ենք մեղքի պատժից ու իշխանությունից, և մի օր շատ շուտով կազատվենք նաև դրա ներկայությունից։ Ահա սա է Աստվածաշնչի վերջին՝ Հայտնություն գրքի լուրը։

Սա նաև հրատապ լուր է, որին առաջին անգամ հանդիպում ենք որպես երկնքում թռչող հրեշտակի, որն ուներ «հավիտենական ավետիս»։

Ավետի՞ս։ Փրկություն Քրիստոսին հավատալո՞վ։ Քրիստոսի քավիչ մահը մեզ համա՞ր։ Հավիտենական կյանքի խոստումը ոչ նրա շնորհիվ, թե ինչ կարող ենք անել մենք, այլ նրա շնորհիվ, թե ինչ է մեզ համար արել Քրիստո՞սը։ Այս ամենը երեք հրեշտակների լուրի սկզբի մասո՞ւմ է։ Այո՛, ճիշտ է։

Այս դեպքում զարմանալի չէ, որ երեք հրեշտակների լուրը շնորհով լի, հույսով ու խոստումներով հարուստ լուր է մեզ՝ կոտրված ու տառապյալ էակներիս համար։

`Թեև հեշտ է կենտրոնանալ Հայտնություն գրքում նկարագրված հրեշների ու վերջին օրերի նախազգուշացումների վրա, ինչպե՞ս կարող ենք սովորել հավասարակշռել այս ամենը նրա հետ, ինչը, անկասկած, Հայտնություն գրքի ամենակարևոր լուրն է՝ բոլորիս փոխարեն Քրիստոսի ինքնազոհ մահը։`