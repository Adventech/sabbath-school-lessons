---
title:  Ապստամբությունը
date:  12/06/2023
---

`Կարդացե՛ք Բ Թեսաղոնիկեցիներին 2.3, 4, 9–12 համարները։ Ի՞նչ է կանխատեսում Պողոսը վերջին օրերի համար։ Ի՞նչ նույնականացնող հատկանիշներ է նա տալիս գազանի՝ հակաքրիստոսի համար։`

Պողոս առաքյալը քրիստոնեական համայնքին նախազգուշացնում է «ապստամբության»՝ Աստծո Խոսքից շեղվելու մասին։ Նա անհանգստացած է հավատուրացության սերմերի պատճառով, որն արդեն առկա է նորկտակարանյան եկեղեցում, սերմեր, որոնք կծաղկեն գալիք դարերում՝ Քրիստոսի երկրորդ գալուստից առաջ: Կեղծ ավետարան կմտնի եկեղեցի՝ աղավաղելով Աստծո Խոսքը։

Այս ուրացության հետևում կանգնած է սատանան: Նա է «անօրենության մարդը», որ «գոռոզացած է բոլորի նկատմամբ, որն աստված կամ պաշտամունքի առարկա է անվանվում» և նստում է «Աստծո տաճարում» (Բ Թեսաղոնիկեցիներին 2.4): Բայց «մեծ խաբեբան» աշխատում է մարդկանց միջոցով՝ իրականացնելու իր նպատակները: Դանիելի մարգարեության և Հայտնություն գրքի նույնականացնող հատկանիշները ցույց են տալիս, որ Դանիել 7-րդ գլխի փոքր եղջյուրը, Հայտնություն 13-րդ և 14-րդ գլուխների գազանը և Բ Թեսաղոնիկեցիներին 2-րդ գլխի «անօրենության մարդը» ներկայացնում են միևնույն էությունը:

ՅՕԱ աստվածաշնչյան մեկնաբանությունները բացատրում են հետևյալ կերպ. «Հեթանոսական Հռոմին հաջորդող հայհոյիչ զորության համեմատությունը Դանիելի մարգարեության հետ … ինչպես նաև Հովհաննեսի պատկերած ընձառյուծի նման գազանի հետ … բացահայտում է բազմաթիվ նմանություններ երեք նկարագրությունների միջև [փոքր եղջյուր, գազան և անօրենության մարդ]: Սա մեզ հանգեցնում է այն եզրակացության, որ Դանիելը, Պողոսը և Հովհաննեսը խոսում են նույն զորության՝ … պապականության մասին»։ Հատոր 7, էջ 271։

Խիստ կարևոր է հիշել, որ աստվածաշնչյան մարգարեությունը նկարագրում է կրոնական համակարգ, որը փոխզիջման է գնացել Աստծո Խոսքի հարցում, Ավետարանը փոխարինել է մարդկային ավանդույթով և հեռացել է աստվածաշնչյան ճշմարտությունից։ Մարգարեությունները տրվել են անհավանականորեն սիրող Աստծո կողմից, որպեսզի մարդկանց նախապատրաստեն Հիսուսի երկրորդ գալուստին։ Դրանք հանդիմանում են հավատուրաց կրոնական կազմակերպություններին, որոնք հեռացել են Աստծո Խոսքից, սակայն ոչ պարտադրաբար դրանցում գտնվող մարդկանց (տե՛ս Հայտնություն 18.4)։ Մեր լուրը վերաբերում է մի համակարգի, որը մոլորեցրել է միլիոնավոր մարդկանց։ Թեպետև մոլորված, սակայն այս մարդիկ սիրված են Քրիստոսի կողմից։ Ուստի մենք պետք է նրանց հետ համապատասխանաբար վարվենք։

`«Այն ամենը, ինչ կամենում եք, որ մարդիկ ձեզ անեն, այդպես և դո՛ւք արեք նրանց, որովհետև սա են օրենքը և մարգարեները» (Մատթեոս 7.12)։ Ինչպե՞ս է հարկավոր կիրառել այս սկզբունքը Հայտնություն 13-րդ և 14-րդ գլուխների գազանի թեման դիտարելիս։`