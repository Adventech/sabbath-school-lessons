---
title:  Գազանի դրոշմը
date:  14/06/2023
---

`Կարդացե՛ք Հայտնություն 14.9 համարը և համեմատե՛ք այն Հայտնություն 14.12 համարի հետ։ Որտե՞ղ է դրվում գազանի դրոշմը (տե՛ս Բ Օրենք 6.8, Բ Օրենք 11.18)։ Ի՞նչ երկու բնութագրական գիծ է Աստծո ժողովրդին առանձնացնում նրանցից, ովքեր ընդունում են գազանի դրոշմը։`

Մի խումբը երկրպագում է գազանին, մյուսը պահում է Աստծո պատվիրանները (ներառյալ չորրորդ պատվիրանը, որը գազանը փորձում էր փոփոխել) և ունի Հիսուսի հավատը։ Սա է տարբերությունը։ Աշխատելով ծովի ու ցամաքի գազանների հետ՝ սատանան փորձում է նսեմացնել Աստծո հեղինակությունը՝ հարձակում գործելով երկրպագության կորիզի՝ շաբաթի վրա։ Գազանի դրոշմը դրվում է մարդկանց ճակատին կամ ձեռքին։ Ճակատը խորհրդանշում է միտքը, որից սկիզբ են առնում գիտակցությունը, ողջամտությունը և առողջ դատողությունը, իսկ ձեռքը գործերի ու արարքների խորհրդանիշն է։

Օրը մոտենում է, ու հավանաբար ավելի շուտ, քան կարծում ենք, կընդունվի մեր կրոնական ազատությունը սահմանափակող օրենքը։ Նրանք, ովքեր բարեխղճորեն հետևում են Աստծո Խոսքին և պահում են Տիրոջ ճշմարիտ շաբաթը, կպիտակավորվեն որպես հասարակության միաբանության ու բարօրության հակառակորդներ։

«Նրանք, որ պատվում են աստվածաշնչյան շաբաթը, մեղադրվելու են որպես հասարակական կարգուկանոնի և օրենքի թշնամիներ, ովքեր, անցնելով բարոյական նորմերի սահմանները, անիշխանություն և ապականություն են բերում և երկրի վրա հրավիրում Աստծո դատաստանները: Նրանց բծախնդրությունը համարելու են համառություն, կամակորություն և արհամարհանք իշխանությունների հանդեպ։ Նրանք մեղադրվելու են որպես խռովարարներ կառավարության դեմ»։ Էլեն Ուայթ, Մեծ պայքար, էջ 592։

Հռոմի եկեղեցին պնդում է, որ կիրակին իր եկեղեցական իշխանության «նշանն» է։ «Իհարկե, կաթոլիկ եկեղեցին ընդունում է, որ փոփոխությունն իր ձեռքի գործն էր: … Եվ այդ արարքը նրա եկեղեցական զորության և իշխանության դրոշմն է կրոնական հարցերում»։ «Ամերիկյան կաթոլիկ» եռամսյա ամփոփագիր, 1883թ. հունվար։

Հայտնությունը կանխատեսում է, որ ապագայում, միջազգային ճգնաժամի ժամանակ, մեր աշխարհը կբախվի արմատական քաղաքական, սոցիալական, կրոնական և բարոյական վերափոխումների, որոնց շրջանակներում կպարտադրվի կիրակի օրը, որն այնուհետև կդառնա «գազանի դրոշմ»։ Եվ կրկին, թե ինչպես այս ամենը կզարգանա, մենք չգիտենք: Սուրբ Գիրքը մեզ տալիս է միայն ընդհանուր տեղեկություններ, սակայն բավականաչափ՝ մեզ ցույց տալու, որ մեծ պայքարը կհասնի գագաթնակետին գազանին կամ Արարչին երկրպագելու խնդրի շուրջ, և որ յոթերորդ օր շաբաթը կարևորագույն դեր կխաղա այդ պայքարում:

`Ինչպե՞ս է մարդկությունը միշտ բաժանվել Աստծուն կամ սատանային երկրպագողների: Ինչո՞ւ չի կարող լինել երրորդ տարբերակ: Ինչպե՞ս կարող ենք վստահաբար իմանալ, թե ում կողմից ենք մենք իրականում:`