---
title:  Մահացու վերքը
date:  11/06/2023
---

Ինչպես արդեն իմացանք, Հայտնություն 13-րդ և 14-րդ գլուխներում ներկայացված գազանները խորհրդանշում են կեղծ երկրպագության համաշխարհային համակարգ։ Սակայն սա դեռ ամենը չէ։

`Կարդացե՛ք Հայտնություն 13.5, Հայտնություն 12.6, 14 և Դանիել 7.25 համարները։ Նախորդ դարերում որքա՞ն է այս ուժը գերիշխել կրոնական դաշտում։`

Գազանի ազդեցությունը կշարունակվի պատմության մեջ որոշակի ժամանակահատված: Խորհրդանշական ժամանակային մարգարեություններում մարգարեական օրը հավասար է բառացի տարվա: Թվեր 14.34 համարում կարդում ենք. «ամեն մեկ օրվա դիմաց մեկ տարի», որտեղ կիրառվում է մեկ օրը մեկ տարի հաշվելու աստվածաշնչյան սկզբունքը։ Մեկ այլ տեղ Աստված ասում է. «Ամեն մեկ տարվա փոխարեն մեկ օր եմ տալիս քեզ» (Եզեկիել 4.6): Այս սկզբունքը բազմիցս ապացուցել է, որ ճշգրիտ է աստվածաշնչյան ժամանակի մարգարեությունները մեկնաբանելիս, ինչպես Դանիել 9.24–27 համարների 70 շաբաթները: Հաշվելով Հայտնություն 13.5 համարում նշված 42 ամիսների ժամանակահատվածը՝ մեկ ամսում 30 օր, մենք ստանում ենք 1260 մարգարեական օրեր կամ բառացի տարիներ։ Հնագույն օրացույցները սովորաբար ունեին տարեկան 360 օր:

Չորրորդ դարում Հռոմի կայսր Կոնստանտինոսը օրինականացրեց քրիստոնեությունը ողջ կայսրությունում։ Երբ ՔԱ 330 թվականին մայրաքաղաքը տեղափոխեց Բյուզանդիա՝ իր կայսրության արևելյան և արևմտյան մասերը միավորելու համար, Հռոմը զրկվեց իշխանությունից։ Պապը, սակայն, լրացրեց այս բացը։ Նա դարձավ ոչ միայն հզոր կրոնական առաջնորդ, այլև քաղաքական ուժ, որի հետ հաշվի էին նստում Եվրոպայում։ ՔՀ 538 թվականին Հուստինիանոսը՝ հեթանոս հռոմեական կայսրը, հռոմեացի եպիսկոպոսին պաշտոնապես շնորհեց հավատի պաշտպանի դերը։ Միջնադարյան եկեղեցին մեծ ազդեցություն ուներ ՔՀ 538 թվականից մինչև ՔՀ 1798 թվականը, ներառյալ դասի ներածության մեջ նշված սարսափելի հալածանքները: Նապոլեոնի գեներալ Բերտիեն Պապին գերեվարեց ՔՀ 1798 թվականին՝ ճշգրիտ կերպով ի կատար ածելով մարգարեությունը։

Բերտիեն և նրա բանակը գերի վերցրին Պիոս VI Պապին և առանց ձևականությունների հեռացրին նրան պապական գահից։ Պապականությանը հասցված հարվածը լուրջ էր, բայց համաձայն Հայտնություն 13.12 համարի՝ մահացու վերքը պետք է բուժվեր, և աշխարհը այս իշխանության մասին դեռ պիտի լսեր, և շատ ավելին պիտի լսեր:

`Մտածեք, թե որքա՜ն զարմանալի են աստվածաշնչյան մարգարեությունները, և ինչպես են դրանք բացահայտում մեզ ապագա իրադարձությունների մասին Աստծո գիտելիքները: Ի՞նչ պետք է այս փաստը մեզ սովորեցնի այն մասին, թե ինչու մենք կարող ենք վստահել Տիրոջ խոստումներին, նույնիսկ այն խոստումներին, որոնց իրականանալը դեռ չենք տեսնում:`