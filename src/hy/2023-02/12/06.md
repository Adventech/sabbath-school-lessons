---
title:  Շաբաթի ստուգարքը
date:  15/06/2023
---

Գուցե հենց հիմա էլ նախապատրաստվում է այս վերահաս հալածանքը։ 2012 թվականի հունիսի 6-ին Հռոմի Պապ Բենեդիկտոս XVI-ը հրատապ կոչ ուղղեց Սուրբ Պետրոսի հրապարակում հավաքված ավելի քան 15000 մարդկանց, որ կիրակի օրը պետք է լինի հանգստի օր բոլորի համար, որպեսզի մարդիկ իրենց ընտանիքների և Աստծո հետ անցկացնելու ազատ ժամանակ ունենան։ «Պաշտպանելով կիրակի օրը՝ պաշտպանում ենք մարդու ազատությունը»։ Սա, իհարկե, նույնը չէ, ինչ պահանջելը, որ մյուսները ևս պահեն այս օրը՝ ի տարբերություն աստվածաշնչյան շաբաթ օրվա, բայց դա ցույց է տալիս, որ որպես «հանգստի օր» կիրակի օրվա գաղափարը, անկասկած, իրական խնդիր է: Վաղ թե ուշ օրենքներ կընդունվեն, և նրանք, ովքեր բարեխղճորեն հետևում են Աստծո Խոսքին և պահում ճշմարիտ շաբաթը, պիտակավորվելու են որպես հասարակության բարօրության հակառակորդներ:

Ճգնաժամի այս պահին Աստծո հավատարիմ ժողովուրդը Նրա շնորհով և Նրա զորությամբ ամուր կկանգնի՝ Նրան հետևելու իր համոզմունքում: Նրանք զինաթափ չեն լինի ճնշման հանդիպելիս։

Ի տարբերություն գազանի դրոշմի՝ նրանք կստանան Աստծո կնիքը: Կնիքները հին ժամանակներում օգտագործվել են պաշտոնական փաստաթղթերի իսկությունը հաստատելու համար: Ուրեմն ակնկալում ենք գտնել Աստծո կնիքը Իր օրենքի մեջ: Հին աշխարհի կնիքները անհատականացված տարբերակիչ նշաններ էին: Եսայի մարգարեն ասում է. «Կապի՛ր վկայությունը, կնքի՛ր այս ուսուցումն իմ աշակերտների մեջ» (Եսայի 8.16):

`Կարդացե՛ք Ելք 20.8–11 համարները։ Շաբաթի պատվիրանում աստվածաշնչյան կնիքի ի՞նչ տարրեր եք գտնում։ Ինչպե՞ս է շաբաթի պատվիրանը տարբերվում մյուս բոլոր պատվիրաններից։`

Չորրորդ պատվիրանը պարունակում է անեղծ կնիքի երեք տարր։ Առաջին, կնքողի անունը՝ «քո Տեր Աստծու» (Ելք 20.10)։ Երկրորդ, կնքողի տիտղոսը՝ Տերը, Ով «ստեղծեց» (Ելք 20.11) կամ Արարիչը: Եվ երրորդ, կնքողի ազդեցության տարածքը. «երկինքն ու երկիրը, ծովն ու դրա մեջ բոլոր եղածները» (Ելք 20.11)։ Համաձայն Հայտնություն 7.1, 2 համարների՝ Աստծո կնիքը դրվում է միայն մեր ճակատներին, որը մեր մտքի խորհրդանիշն է։ Հիսուսը հարգում է մեր ընտրության իրավունքը: Նա հրավիրում է մեզ թույլ տալ Իրեն ձևավորել մեր միտքն Իր Սուրբ Հոգով, որպեսզի մենք չշեղվենք Աստծո Խոսքի հանդեպ մեր հավատից (Եփեսասցիներին 4.30): Այսպիսով, մենք հասկանում ենք, որ հավատարիմները նրանք են, ովքեր «պահում են Աստծո պատվիրանները և (ունեն) Հիսուսի հավատը» (Հայտնություն 14.12), և այդ պատվիրանների մեջ ներառված է նաև չորրորդը, միակ պատվիրանը, որը փոփոխվել է գազանի կողմից։

`Ի՞նչ պայմաններ են ներկայումս զարգանում, որոնք կարող են հանգեցնել մեր կրոնական ազատության սահմանափակմանը: Ի՞նչ խոչընդոտներ են դեռևս մնում դրա համար։`