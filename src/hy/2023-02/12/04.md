---
title:  Սատանայի վերջնական ռազմավարությունը
date:  13/06/2023
---

Հարցումները ցույց են տալիս, որ մարդիկ չեն վստահում հաստատություններին ու կառավարություններին։ Միլիոնավոր մարդիկ հարց են տալիս. «Կա՞ արդյոք մեկը, ով բարոյապես պիտանի է ղեկավարելու աշխարհը»: Հայտնություն գրքի մարգարեությունները գազանին ներկայացնում են որպես մեկը, ով կրոնական/քաղաքական միության հովանու ներքո կդառնա այն ուժը, որը ըստ մարդկանց՝ ունակ կլինի ստանձնելու այս դերը։

`Կարդացե՛ք Հայտնություն 17.12–14 համարները։ Ինչպե՞ս է Հովհաննեսը նկարագրում երկրի պատմության վերջին տեսարանները։ Ի՞նչ ուժգին հակասություն է երևում այստեղ։`

Այս հատվածում Հովհաննեսն ընդգծում է երեք կարևոր կետ: Առաջին, քաղաքական ուժերը «միակարծիք են» և «իրենց զորությունն ու իշխանությունը տալիս են» գազանին։ Երկրորդ, մոլորության այս խառնակույտը պատերազմ է մղում Հիսուսի՝ Գառի դեմ: Երրորդ, երկրագնդի վերջին պատերազմում Քրիստոսը և Նրա հետևորդները հաղթել են: Գազանը չի հաղթում, հաղթում է Հիսուսը։

Երբևէ մտածե՞լ եք, թե ինչ ռազմավարություն կարող է օգտագործել սատանան ազգերին միավորելու համար: Պատմությունը հաճախ է կրկնվում։ Մենք արժեքավոր դասեր ենք քաղում Հռոմեական կայսրության անկումից: Երբ հյուսիսից վրա հասած գերմանական արշավանքներն ավերեցին Արևմտյան Եվրոպան, Հռոմի կայսր Կոնստանտինոսը դիմեց կրոնին: Պետության հզորության հետ միաբանված եկեղեցու հեղինակությունը հենց այն գործիքն էր, որն անհրաժեշտ էր Կոնստանտինոսին: Չորրորդ դարում կիրակի օրվա սրբության շարունակական ամրապնդումը հաշվարկված քաղաքական և կրոնական քայլ էր՝ ճգնաժամի պահին կայսրությունը միավորելու համար: Կոնստանտինոսը կամենում էր, որ իր կայսրությունը միավորվի, իսկ Հռոմեական եկեղեցին ցանկանում էր, որ այն «դարձի գա»։ Հայտնի պատմաբան Արթուր Վեյգալը պարզաբանում է. «Եկեղեցին սուրբ օր դարձրեց կիրակին ... հիմնականում այն պատճառով, որ դա ամեն շաբաթ նշվող արևի տոնն էր։ Սա հատուկ քրիստոնեական քաղաքականություն էր՝ ընդօրինակել ժողովրդի կողմից սիրված և ավանդույթ դարձած հեթանոսական տոները և դրանց քրիստոնեական նշանակություն տալ»։ Հեթանոսությունը մեր քրիստոնեության մեջ (Նյու Յորք, «G. P. Putnam’s Sons», 1928), էջ 145։

Մեծ ճգնաժամի պահին, երբ ամբողջ աշխարհը վախեցած, վշտացած ու սարսափած լինի, մարդիկ հուսահատորեն կփնտրեն մեկին՝ կայունություն և պաշտպանություն բերելու համար: Ահա թե ինչպես է առաջացել բռնակալությունը անցյալում, և հիմք չկա կարծելու, թե այն չի կարող կրկնվել: Ըստ մարգարեության՝ հենց այսպես վրա կհասնեն վերջին իրադարձությունները։

Թեև դժվար է իմանալ, թե ինչպես կարող է այս ամենը զարգանալ, աշխարհն արդեն տեսել է, թե որքան մեծ փոփոխություններ կարող են տեղի ունենալ, և շատ արագ: Ու թեև մենք մանրամասներ չգիտենք, թե ինչ է սպասվում, պետք է պատրաստ լինենք դրան: