---
title:  Հավատարմության կոչ
date:  31/05/2023
---

Հայտնություն 14-րդ գլխում երկրորդ հրեշտակի լուրն է. «Ընկա՜վ, ընկա՜վ մեծն Բաբելոնը»։ Հայտնություն 17-րդ գլխում հոգևոր Բաբելոնը ներկայացնող կինը, որը կարմիր ու ծիրանի է հագած և նստած է կարմիր գազանի վրա, իր գինու բաժակից խմեցնում է աշխարհին ու արբեցնում այն մոլորությամբ։ Եկեղեցին ու պետությունը միաբանվում են, կեղծիքը գերակշռում է, դևերը հրաշքներ են գործում մարդկանց մոլորեցնելու համար։ Աշխարհը մխրճվում է վերջնական հակամարտության մեջ։

Միևնույն ժամանակ Աստծո ժողովրդին զրպարտում են, ծաղրում, ճնշում և հալածում, բայց Քրիստոսով և Նրա Սուրբ Հոգու զորությամբ նրանք հաստատակամ են: Դժոխքի բոլոր ուժերը և չարի ուժերը չեն կարող սասանել առ Քրիստոս նրանց հավատն ու հավատարմությունը: Նրանք ապահով են Նրա մեջ: Նա նրանց ապավենն ու զորությունն է, արագահաս օգնականը նեղությունների մեջ (Սաղմոսներ 46.1):

Վերջին ժամանակների ժողովրդին Աստված կոչ է անում վերադառնալ Իր Խոսքի հանդեպ ունեցած հավատարմությանը։ Հիսուսն աղոթեց. «Սրբացրո՛ւ նրանց Քո ճշմարտությամբ. Քո խոսքը ճշմարտություն է» (Հովհաննես 17.17)։ Աստծո Խոսքի ճշմարտությունն է այն Բևեռային աստղը, որը կառաջնորդի մեզ երկրագնդի պատմության այս կարևոր ժամին: Եվ այս հարցում ոչինչ են մարդկային կարծիքը կամ ավանդույթը:

Ուշագրավ մի հայտարարություն դոկտոր Էդվարդ Թ. Հիսքոքսի՝ Բապտիստական եկեղեցիների ստանդարտ ձեռնարկի հեղինակի կողմից: 1893 թվականին նա դիմում է հարյուրավոր մարդկանիցից կազմված բապտիստ ծառայողների խմբի, և վերջիններս ցնցվում են, երբ Հիսքոքսը նրանց բացատրում է, թե ինչպես է կիրակի օրը մուտք գործել քրիստոնեական եկեղեցի:

«Ի՜նչ ցավալի է, որ այն (կիրակին) գալիս է հեթանոսության դրոշմով, մկրտվել է արևի աստծո անունով, այնուհետև ընդունվել և հաստատվել է ուրացող պապականության կողմից ու որպես սուրբ ժառանգություն կտակվել բողոքականությանը»։ Էդվարդ Հիսքոքս, ելույթ Նյու Յորքի ծառայողների համաժողովում, 1893թ. նոյեմբերի 13։

`Կարդացե՛ք Եզեկիել 20.1–20 համարները։ Ո՞րն է Եզեկիելի լուրի բուն իմաստն այստեղ, և ինչպե՞ս է շաբաթը տեղավորվում հավատարմության այս կոչի շրջանակներում։`

Եզեկիել 20-րդ գլուխն Իսրայելին ուղղված կոչ է թողնել հեթանոսական երկրպագության ծեսերն ու կեղծ աստվածների, այս դեպքում «Եգիպտոսի կուռքերի» փոխարեն երկրպագել Արարչին։ Երեք հրեշտակների լուրի մեջ Աստված նմանատիպ կոչ է անում. «Երկրպագեք Աստծուն», որովհետև «Բաբելոնն ընկավ»։ Մենք նաև գիտենք, որ շաբաթ օրը և դրան հավատարիմ մնալը մեծ դեր կխաղան եզրափակիչ իրադարձություններում:

`Ի՞նչ դասեր կարող ենք քաղել նրանից, ինչ գրված է Եզեկիել 20.1–20 համարներում (տե՛ս նաև Ա Կորնթացիներին 10.11)։`