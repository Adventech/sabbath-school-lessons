---
title:  Ճանապարհ, որն ուղիղ է թվում մարդու առաջ
date:  28/05/2023
---

Վերջին օրերի համատեքստում Հիսուսը բարձրաձայնեց հզոր մի նախազգուշացում. «Որովհետև կհայտնվեն սուտ քրիստոսներ ու սուտ մարգարեներ, որոնք նշաններ ու հրաշքներ ցույց կտան, որպեսզի մոլորեցնեն, եթե հնարավոր լինի, նույնիսկ ընտրյալներին» (Մարկոս 13.22)։ Ովքե՞ր են «ընտրյալները»։ Ավելի ուշ Հիսուսն ասում է. «Եվ Նա կուղարկի Իր հրեշտակներին բարձրաձայն փողահարությամբ, որոնք կհավաքեն Նրա ընտրյալներին չորս հողմերից՝ երկնքի ծայրից մինչև մյուս ծայրը» (Մատթեոս 24.31)։ Փոքր-ինչ վախենալու է, այնպես չէ՞, պատկերացնել, որ վերջին օրերում մոլորություններն այնքան ուժգին են լինելու, որ նույնիսկ հավատարիմները կլինեն մոլորվելու վտանգի մեջ։

`Կարդացե՛ք Հայտնություն 12.9 համարը։ Ո՞ւմ է մոլորեցնում սատանան։ Ինչպե՞ս ենք հասկանում այս բառերը։`

Ակնհայտ է, որ վերջին ժամանակներում Աստված հավատարիմ ժողովուրդ է ունենալու, ինչպես որ ունեցել է մարդկության ողջ պատմության ընթացքում։ Սակայն այստեղ ներկայացված ձևակերպումը ցույց է տալիս, թե իրականում որքան տարածված են սատանայի մոլորությունները։

`Կարդացե՛ք Առակներ 14.12 համարը։ Ի՞նչ հզոր նախազգուշացում է ներկայացված այստեղ։`

Մարդկանց հաճախ ասում են հետևել իրենց սեփական գիտակցությանը, որպեսզի որոշեն ճիշտն ու սխալը, բարին ու չարը և ապրեն համապատասխանաբար։ Սակայն Սուրբ Գիրքն ասում է, որ մենք բոլորս մեղավորներ ենք, ապականված ենք (Երեմիա 17.9, Հռոմեացիներին 3.9–18), ուստի մեր սեփական զգացողություններին վստահելը գրեթե երաշխավորում է, որ վաղ թե ուշ կսխալվենք։ Դարեր շարունակ շատ չարիք է գործվել այն մարդկանց կողմից, որոնք լիովին համոզված են եղել իրենց գործի արդարացիության մեջ: Այլ կերպ ասած՝ նրանք հետևել են այն «ճանապարհին, որն ուղիղ է» թվացել իրենց առաջ։

Դրա փոխարեն հարկավոր է խորասուզվել Աստծո Խոսքի մեջ և հանձնվելով Սուրբ Հոգու ազդեցությանը՝ Նրա Խոսքից սովորել տարանջատել ճշմարտությունը մոլորությունից, ճիշտը՝ սխալից, բարին՝ չարից։ Թողնվելով մեր սեփական մեթոդների կամ նույնիսկ զգացողությունների հույսին՝ մենք կարող ենք հեշտ որս դառնալ սատանայի մոլորությունների համար։

`Բերե՛ք այնպիսի մարդկանց օրինակներ, որոնք գործել են այնպես, ինչպես համարել են ճիշտ, իրենց գործողություններն անգամ համարել են Աստծո կամքը, սակայն արդյունքում չարիք են գործել։ Ի՞նչ դասեր կարող ենք քաղել այս ողբերգական դեպքերից։`