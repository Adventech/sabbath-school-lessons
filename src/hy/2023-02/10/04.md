---
title:  Բաբելոն՝ արևի երկրպագության կենտրոն
date:  30/05/2023
---

Արևի երկրպագությունը տարածված էր Եգիպտոսում, Ասորեստանում, Պարսկաստանում և, իհարկե, Բաբելոնում։ Իր «Բնության երկրպագությունը» գրքում Ջեյմս Գ. Ֆրեյզերն անում է հետևյալ դիտարկումը. «Հին Բաբելոնիայում արևին երկրպագում էին անհիշելի ժամանակներից» (հատոր 1, էջ 529)։ Գուցե և զարմանալի թվա, բայց Հին Կտակարանի ժամանակներում որոշ հարցերում բաբելոնյան արևապաշտությունը ազդել է Աստծո ժողովրդի երկրպագության ձևի վրա։

`Կարդացե՛ք Եզեկիել 8.16 և Դ Թագավորների 23.5, 11 համարները։ Մարգարեներն ի՞նչ են գրում Իսրայելում և Հուդայում արևի պաշտամունքի ազդեցության մասին (տե՛ս նաև Հռոմեացիներին 1.25)։`

Եզեկիել մարգարեն, որը Դանիելի ժամանակակիցն էր, նկարագրում է Աստծո ժողովրդի ներկայացուցիչներից ոմանց՝ թիկունքները դեպի Տիրոջ տաճարը, դեմքերը դեպի արևելք արեգակին երկրպագելիս։ Արևի Արարչին երկրպագելու փոխարեն՝ նրանք երկրպագում էին արևին։

Հայտնություն 17-րդ գլխում Հովհաննեսը նկարագրում է մի ժամանակաշրջան, երբ Բաբելոնի սկզբունքները՝ ներառյալ արևի պաշտամունքը, կներխուժեն քրիստոնեական եկեղեցի փոխզիջումների դարաշրջանում։ Կոնստանտինոսի պատահական դարձը, ինչը մոտ 4-րդ դարի առաջին կեսին էր, մեծ ուրախություն առաջացրեց Հռոմեական կայսրությունում։ Կոնստանտինոսը մեծ հակում ուներ արևի պաշտամունքի նկատմամբ։ Հանրաճանաչ պատմաբան Էդվարդ Գիբբոնը գրում է. «Արևն ամենուր ընդունվում էր որպես Կոնստանտինոսի անհաղթելի առաջնորդ և պաշտպան»։ Հռոմեական կայսրության մայրամուտի ու անկման պատմությունը, գլուխ 20։ ՔՀ 321թ. Կոնստանտինոսը նաև ընդունեց առաջին «Կիրակի օրվա օրենքը»։ Այդ հրովարտակն ասում էր. «Արևի պատկառելի օրը թող հանգստանան մագիստրատները6 և քաղաքներում բնակվող մարդիկ, և թող բոլոր արհեստանոցները փակվեն»։ Կոնստանտինոսի հրովարտակ, ՔՀ 321թ.: Սա Կոնսատանտինոսի բոլոր հպատակներին կիրակի օրը պահելը պարտադրող օրենք չէր, բայց Հռոմի բնակչության մտքում այն ամրացրեց կիրակի օրը պահելու գաղափարը։

Հաջորդող տասնամյակների ընթացքում կայսրերն ու պապերը շարունակեցին պետական հրամանագրերի և եկեղեցական խորհուրդների միջոցով հաստատել կիրակի օրը որպես երկրպագության միակ օր, որը քրիստոնյաների մեծամասնության համար արդիական է նաև այսօր: Դաժան իրականության ինչպիսի՜ հզոր օրինակ է սա, որ եթե մարդկանց մեծամասնությունը հավատում է ինչ-որ բանի կամ կիրառում է այն, դա դեռ չի նշանակում, որ այն ճիշտ է:

`Տեսե՛ք, թե որքան տարածված է կիրակնօրյա երկրպագությունը քրիստոնեական եկեղեցիներում: Ի՞նչ պետք է մեզ սովորեցնի այս փաստն այն մասին, թե որքան վարակիչ են սատանայի խաբեությունները։ Ինչպես մահացածների վիճակի հարցի դեպքում, ո՞րն է մեր միակ պաշտպանությունը:`