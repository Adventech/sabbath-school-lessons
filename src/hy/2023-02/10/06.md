---
title:  Շնորհ հնազանդության համար
date:  01/06/2023
---

Ծիրանի և կարմիր հագած կինը, կարմիր գազանի վրա նստած, իր գինու բաժակից խմեցնում է աշխարհին, և այն հարբած է Բաբելոնի կեղծ դավանաբանությամբ։ Խոսելով «Բաբելոնի գինու» մասին՝ Էլեն Ուայթը հստակ մեկնաբանություն է տալիս. «Ի՞նչ է այդ գինին։ Նրա կեղծ դավանաբանությունը: Նա աշխարհին տվել է կեղծ շաբաթ՝ չորրորդ պատվիրանի շաբաթի փոխարեն, և կրկնել է այն կեղծիքը, որն առաջին անգամ սատանան ասաց Եվային Եդեմում՝ հոգու բնական անմահությունը»։ Էլեն Ուայթ, Ռևյու ընդ Հերալդ, 1892թ. դեկտեմբերի 6։ Այս սխալ ուսմունքները մոլորեցրել են միլիոնավոր մարդկանց: Արդյունքում, Աստված Իր ժողովրդին, որը դեռևս արմատացած է սխալների մեջ, տալիս է վերջին օրերի վերջին կոչը:

`Կարդացե՛ք Հայտնություն 18.4, 5 համարները։ Ի՞նչ կոչ է հղում Աստված այն բազում մարդկանց, որոնք դեռևս գտնվում են ընկած կրոնական կազմակերպություններում։`

Ինչպես արդեն տեսանք, սակայն արժանի ենք համարում կրկնել, Աստծո ժողովրդից շատ մարդիկ գտնվում են այնպիսի եկեղեցիներում, որոնք դավանաբանության հարցով փոխզիջումների են գնացել։ Նրանք չեն հասկանում Սուրբ Գրքի ճշմարտությունները։ Աստծո սիրառատ կոչը պարզ ու հստակ է. «Դո՛ւրս ելեք դրա միջից, Իմ ժողովո՛ւրդ, որպեսզի դրա մեղքերին մասնակից չլինեք ու դրա պատուհասները չընդունեք» (Հայտնություն 18.4)։

`Կարդացե՛ք Ա Հովհաննես 3.4 համարը և համեմատե՛ք այն Հռոմեացիներին 14.23 համարի հետ։ Ինչպե՞ս է Աստվածաշունչը սահմանում մեղքը։ Ինչպե՞ս են զուգակցվում այս երկու տեքստերը։`

Մեղքն Աստծո օրենքը խախտելն է։ Միակ ճանապարհը, որով մարդը կարող է հնազանդվել օրենքին, կենդանի Քրիստոսի զորությանը հավատալն է։ Մենք թույլ, անկայուն, մեղսավոր մարդիկ ենք։ Երբ հավատով ընդունում ենք Քրիստոսին, Նրա շնորհը քավում է մեր անցյալի մեղքերը և զորություն տալիս ներկա կյանքի համար։ Նա մեզ տալիս է «շնորհ՝ առաքյալ լինելու, որպեսզի բոլոր ազգերին հավատի հնազանդության առաջնորդենք» (Հռոմեացիներին 1.5)։ Երկնքի կոչն Իր ժողովրդին այն եկեղեցիներում, որոնք չեն հարգում Աստծո օրենքը և չեն հնազանդվում դրան, հավատով դրանից դուրս գալն է: Շաբաթապահ ադվենտիստներին ուղղված Նրա կոչն է՝ հրաժարվել հնազանդության բոլոր եսակենտրոն, մարդկային փորձերից և ապրել բարեպաշտ կյանքով՝ հավատալով Քրիստոսի շնորհին, որն ազատում է մեզ մեղքի դատապարտումից և մեղքի իշխանությունից: Եվ ինչպես որ Իսրայելի հավատարմությունն օրենքին (Բ Օրենք 4.6) պետք է հզոր վկայություն լիներ աշխարհի համար, մեր հավատարմությունը նույնպես կարող է հզոր վկայություն լինել և օգնել մարդկանց դուրս գալ Բաբելոնից: