---
title:  Անմահության մասին հինավուրց սուտը
date:  29/05/2023
---

`Կարդացե՛ք Հայտնություն 16.13, 14 և Հայտնություն 18.2, 23 համարները։ Այս տեքստերում ի՞նչ ակնարկ եք տեսնում ոգեհարցության վերաբերյալ։`

«Դևերի բնակավայր», «դևերի ոգիներ», «կախարդություն» և նմանատիպ արտահայտությունները մատնանշում են դիվական գործունեություն։ Զարմանալի չէ, որ մեզ զգուշացրել են, որ վերջին օրերի երկու մեծագույն մոլորություններից մեկը լինելու է «հոգու անմահությունը» (տե՛ս Էլեն Ուայթ, Մեծ պայքար, էջ 588)։

Իհարկե, այնքան հեշտ է դա այսօր տեսնել։ Նույնիսկ քրիստոնյա աշխարհում հոգու անմահության գաղափարը համարվում է գրեթե ամենագլխավոր դավանաբանական կետերից մեկը։ Շատ քրիստոնյաներ հավատում են, որ մահանալիս փրկվածները ճախրում են դեպի երկինք, իսկ ամբարիշտները դժոխք են իջնում։ Հանրահայտ ավետարանիչ Բիլի Գրեհեմի մահից հետո, օրինակ, որքան հաճախ ենք լսել նման արտահայտություններ. «Բիլի Գրեհեմն այժմ երկնքում է, ապահով, սիրող Հիսուսի ձեռքերի մեջ»։ Այս գաղափարն ուսուցանվում է ամբիոններից, դասարաններում և հատկապես հուղարկավորությունների ժամանակ։

`Կարդացե՛ք Ժողովող 9.5, Հոբ 19.25–27, Ա Թեսաղոնիկեցիներին 4.16, 17 և Հայտնություն 14.13 համարները։ Ի՞նչ հստակ ցուցումներ է Աստված տալիս Իր ժողովրդին մահից հետո կյանքի մասին, և որտե՞ղ ենք մենք գտնում մեր հույսը։`

Բաբելոնյան մոլորության սյուներից մեկը մահվան սխալ ընկալումն է, որը, կենտրոնացած լինելով հոգու անմահության գաղափարի վրա, հող է նախապատրաստում ոգեհարցության մոլորեցնող ազդեցության համար։ Եթե դուք հավատում եք, որ մահացածները շարունակում են ինչ-որ ձևով ապրել և նույնիսկ ունակ են մեզ հետ հաղորդակցվելու, այդ դեպքում ի՞նչ պաշտպանություն կարող եք ունենալ սատանայի անթիվ-անհամար մոլորություններից։ Եթե հանկարծ հայտնվեր ձեր մահացած մոր, զավակի կամ սիրելու այսպես կոչված հոգին և սկսեր խոսել ձեզ հետ, հեշտ կլինե՞ր արդյոք մոլորեցնել ձեր զգայարանները։ Սա պատահել է անցյալում, պատահում է հիմա, և քանի որ մոտենում ենք վերջին օրերին, բնականաբար, կպատահի նորից։ Մեր միակ պաշտպանությունն Աստվածաշնչի ուսմունքի մեջ ամուր կանգնած մնալն է, ամուր կառչել մահվան մասին աստվածաշնչյան ուսմունքին, այսինքն հավատալ, որ մահը քուն է մինչև Հիսուսի երկրորդ գալուստը։

`Այսօր ձեր մշակույթում ժամանակակից ոգեհարցության ի՞նչ օրինակներ գոյություն ունեն։ Ինչո՞ւ է Աստծո Խոսքին անշեղորեն հետևելը մեր միակ պաշտպանությունը։`