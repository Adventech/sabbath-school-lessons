---
title:  Հիսուսը հաղթում է, սատանան՝ պարտվում
date:  25/03/2023
---

### Այս շաբաթվա ուսումնասիրության համար կարդացե՛ք.
Հայտնություն 12, Եփեսացիներին 5.25–27, 32, Փիլիպպեցիներին 3.9, Դանիել 7.25, Եսայի 14.12–14, ց 13.14–17։

> <p>Հիշելու համարը.<p>
> «Վիշապը բարկացավ կնոջ վրա ու գնաց նրա մյուս զավակների դեմ պատերազմելու, որոնք պահում են Աստծու պատվիրանները և ունեն Հիսուսի վկայությունը» (Հայտնություն 12.17)։

«Փոքրամասնություն. մարտի դաշտում անհավանական պարտությունների մասին ասքեր» գրքում Քորմաք Օ’Բրեյնը պատմում է այն բանակների պատմությունը, որոնք, թեև թվով լրջորեն զիջում էին հակառակորդի բանակին, այդուհանդերձ հաղթել են։ Գիրքը պատմում է Կարթագենացի Հաննիբալի 55 000 զինվոր ունեցող բանակի մասին, որը պարտության մատնեց Հռոմի «անհաղթ» 80 000 բանակը։ Պատմում է նաև Ալեքսանդր Մակեդոնացու հունական բանակի հաղթանակը Պարսից կայսրության բանակի նկատմամբ։

Մենք ևս կենաց մահու պատերազմի մեջ ենք նենգ ոսոխի հետ։ Թվով շատ ենք զիջում. պայքարում ենք անհավանական ուժերի դեմ։ Թվում է, թե չարի ուժերն անպարտելի են, իսկ մենք զգալի կորուստներ ենք կրում։ Ասես պարտությունն անխուսափելի է։ Հաղթանակի ստվեր անգամ չի երևում։ Եթե դատենք բացառապես մարդկային տեսանկյունից, թվում է՝ սատանայի ուժերը կճնշեն մեզ։

Սակայն փառք Աստծո, որ թեպետ մենք փոքրամասնություն ենք, թեպետ (մարդկային տեսանկյունից) ամեն ինչ մեր դեմ է, իսկ սատանայի հարձակումները՝ կատաղի, Հիսուսի օգնությամբ մենք ի վերջո կհաղթենք։ Աստվածաշնչի վերջին գրքի՝ Հայտնության թեման հետևյալն է՝ Հիսուսը հաղթում է, սատանան՝ պարտվում։ Այս պայքարի կարևորագույն մասը ներկայացված է Հայտնություն 12-րդ գլխում, որը և այս շաբաթվա մեր ուսումնասիրության առարկան է։ Այդ ուսումնասիրությունը հնարավորություն կտա մեզ հասկանալու Հայտնություն 14-րդ գլուխն ու երեք հրեշտակների լուրը։