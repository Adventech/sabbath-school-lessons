---
title:  Կինը անապատում
date:  29/03/2023
---

`Կարդացե՛ք Հայտնություն 12.6 համարը և համեմատե՛ք այն Հայտնություն 12.14–16 համարների հետ։ Ուշադրությո՛ւն դարձրեք ժամանակահատվածին, սատանայի հարձակմանը «կնոջ» (Աստծո եկեղեցու) վրա և Աստծո օգնությանն Իր ժողովրդին։ Ինչի՞ մասին են խոսում այս տեքստերը։`

Հայտնություն 12.6 համարում ներկայացված 1260 օրը զուգահեռ է Հայտնություն 12.14 համարի «որոշ ժամանակ, մի ժամանակաշրջան ու կես ժամանակաշրջանին»։ Ժամանակային այս նույն մարգարեությունը, որը նկարագրում է միևնույն ժամանակահատվածը, գտնում ենք Դանիել 7.25, Հայտնություն 11.2,3 և Հայտնություն 13.5 համարներում։ Քանի որ սրանք մարգարեական խորհրդանիշներ են (խոսքը արծվի թևեր ունեցող կնոջ մասին չէ, որը գնում է անապատ), ապա այս մարգարեությունների համար մենք կիրառում ենք մարգարեական ժամանակների հաշվարկի օր-տարի սկզբունքը (օրինակ՝ տե՛ս Թվեր 14.34 և Եզեկիել 4.4–6 համարները)։ Սա նշանակում է, որ մեկ մարգարեական օրը հավասար է մեկ տարվա։ Մեկնաբանելով Հայտնություն 11.2 համարի միևնույն մարգարեական ժամանակաշրջանը՝ Էնդրյուսի համալսարանի «Աստվածաշնչյան մեկնաբանություն» գիրքը փաստում է. «Այսպիսով, պատմաբանները 1260 մարգարեական օր տևող ժամանակաշրջանն ընդհանուր առմամբ հասկացել են որպես 1260 տարի, որը սկսվում է ՔՀ 538 թվականից մինչև ՔՀ 1798 թվականը» (էջ 1673 մեկնաբանություններ Հայտնություն 11.2 համարի վերաբերյալ)։ Ապականված եկեղեցին ապականված պետության հետ մեկտեղ ճնշում, հալածում և ժամանակ առ ժամանակ կոտորում էր Աստծո հավատարիմ ժողովրդին։

Աստծո Խոսքին հավատարիմ քրիստոնյաների այս մոլեգին սատանայական հալածանքը բարու և չարի միջև տեղի ունեցող մեծ պայքարի շարունակությունն էր։ Ռեֆորմացիայի տարիներին դուրս գալով Միջին դարերի խավարից՝ տղամարդիկ ու կանայք կանգնեցին ընտրության առաջ. հավատարիմ մնա՞լ Աստծո Խոսքին, թե՞ ընդունել քահանաների և պրելատների ուսմունքը։ Եվս մեկ անգամ ճշմարտությունը հաղթանակեց, և Աստված ուներ ժողովուրդ, որն Իրեն հավատարիմ մնաց նույնիսկ հզորագույն ճնշման ու հալածանքների պայմաններում։

Այս համարներում մենք տեսնում ենք Աստծո հոգատարության հիասքանչ ու չափազանց քաջալերող որոշ օրինակներ։ Հայտնություն 12.6 համարում օգտագործվում է «Աստծուց պատրաստված տեղ» արտահայտությունը։ Հայտնություն 12.14 համարը հայտարարում է, որ կինն անապատում «կերակրվում է», իսկ Հայտնություն 12.16 համարն ասում է, որ «երկիրը կնոջն օգնեց»։ Սարսափելի հալածանքների պահերին, Աստված օգնել է Իր եկեղեցուն։ Ինչպես Նա դա արել է այն ժամանակներում, կանի նաև վերջին ժամանակների Իր մնացորդի համար։

`Նկարագրե՛ք փորձության կամ դժվար ժամանակահատված ձեր սեփական կյանքից, երբ կարող էիք հեշտությամբ հուսալքվել, բայց Աստված ապաստանի տեղ տրամադրեց ձեզ և կերակրեց ձեզ։ Ինչպե՞ս է Աստված ձեզ աջակցել, երբ ամենաշատն եք դրա կարիքն ունեցել։`