---
title:  Հետագա ուսումնասիրության համար
date:  31/03/2023
---

Ինչ-որ իմաստով կարելի է պնդել, որ Աստված այլընտրանք չուներ. եթե Նա կամենում էր այնպիսի էակներ, որոնք կարող էին սիրել Իրեն և ուրիշներին, Նա պետք է նրանց ազատ ստեղծեր։ Եթե նրանք ազատ չլինեին, չէին կարող սիրել, իսկ ինչի՞ նման կլիներ մեր տիեզերքն առանց սիրո։ Այն նման կլիներ, ինչպես ոմանք պնդում են, անմիտ մի մեքենայի, որն աշխատում է պատճառի ու հետևանքի խիստ օրենքների համաձայն, որտեղ մեզ տրված չէ ազատ կամք, ազատ ընտրության իրավունք, և մենք ոչ այլ ինչ ենք, քան միս ու արյունից բաղկացած ռոբոտներ, որոնք հետևում են միայն ֆիզիկայի օրենքներին։ Այնքան էլ լավ պատկեր չէ, այնպես չէ՞։ Ոչ էլ ճշմարիտ կերպով ներկայացնում է այն, ինչը մենք գիտենք մեր մասին։ Մեզնից ո՞վ է, օրինակ, մտածում, որ մեր սերը մեր ծնողների, զավակների, կողակիցների նկատմամբ ընդամենը ֆիզիկայի օրենքների արտահայտություն է։

«Սիրո օրենքն Աստծո կառավարման հիմնաքարն է, և բոլոր բանական էակների երջանկությունը կախված է դրա արդարության մեծագույն սկզբունքներին կատարելապես համապատասխանելուց։ Աստված Իր բոլոր արարածներից փափագում է սիրո ծառայություն, ծառայություն, որը բխում է Նրա բնավորությունը գնահատելուց։ Նրան դուր չի գալիս ստիպված հնազանդությունը, դրա պատճառով բոլոր մարդկանց Նա պարգևում է կամքի ազատություն, որպեսզի վերջիններս կամովին ծառայեն Իրեն։

Քանի դեռ արարված բոլոր էակներն ընդունում էին սիրո հավատարմությունը, Աստծո արարած ողջ տիեզերքում կատարյալ ներդաշնակություն էր տիրում։ Երկնային բանակի երջանկությունն էր իրականացնել իրենց Արարարչի նպատակները։ Նրանց դուր էր գալիս արտացոլել Աստծո փառքն ու փառք տալ Նրան։ Եվ քանի որ սերն Աստծո նկատմամբ վեր էր դասվում ամեն ինչից, սերը միմյանց նկատմամբ ուներ վստահող ու անեսասեր դրսևորում։ Երկնային ներդաշնակության մեջ չկար տարաձայնության կաթիլ անգամ»։ Էլեն Ուայթ, Նահապետներ և մարգարեներ, էջ 34, 35։

**Հարցեր քննարկման համար**

`Հայտնություն 12-րդ գլուխն ինչո՞ւ է երեք հրեշտակների լուրի հարմար ներածություն, հատկապես հաշվի առնելով վերջին ժամանակների գալիք հակամարտությունը։`

`Հայտնություն 12-րդ գլուխն ինչպե՞ս է վստահություն տալիս անձամբ ձեզ, երբ դուք ամեն օր բախվում եք գայթակղությունների ու փորձությունների։`

`Կան մարդիկ, որոնք հավատում են, որ մեր գործողությունները մեծապես կրում են մեր ժառանգականության ու շրջակա միջավայրի ազդեցությունը։ Համամի՞տ եք դուք այդ մտքի հետ, թե՞ ոչ։ Ի՞նչ դեր է խաղում ընտրության հնարավորությունը մեր վարքագծի ձևավորման մեջ։ Քննարկե՛ք մեր ընտրության ու մեր կյանքում գործող Աստծո զորության միջև կապը։`