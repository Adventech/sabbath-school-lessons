---
title:  Ընդունելով Հիսուսի հաղթանակը
date:  28/03/2023
---

Ինչպես նկարագրված է Աստվածաշնչում, Հիսուսը սատանայի հետ պայքարի ոչ մի դրվագում պարտություն չի կրել։ Նա հզոր հաղթանակող է՝ չարի ուժերին Իրեն հպատակեցնող։ Մի բան է հավատալ, որ Հիսուսը հաղթանակով է դուրս եկել սատանայի գայթակղություններից, ընդհանրապես մեկ այլ բան է հավատալ, որ Քրիստոսի հաղթանակը նաև մեր հաղթանակն է։

`Կարդացե՛ք Հայտնություն 12.9 համարը։ Ի՞նչ քաջալերանք կարող եք ստանալ այն փաստից, որ ձեր մեղադրողը «ցած գցվեց»։`

Թեև այս պայքարը դեռևս մոլեգնում է երկրի վրա, սատանան պարտված է։ Վերջակետ։ Սա վերաբերում է ոչ միայն մարդկության պատմության կուլմինացիայում Քրիստոսի տարած վերջնական հաղթանակին, այլև մեր սեփական կյանքում «իշխանությունների և պետությունների դեմ, այս խավար աշխարհի տիրակալների դեմ» մղվող պայքարին։ Որոշ քրիստոնյաներ ապրում են հուսալքված պարտության մեջ։ Նրանք ջանում են որոշակի վարքագծի կամ սովորության վրա հաղթանակ տանել, սակայն այդպես էլ չեն գիտակցում Քրիստոսի հաղթանակի իրողությունն իրենց սեփական կյանքում։

`Կարդացե՛ք Հայտնություն 12.11 համարը։ Հաղթանակի ի՞նչ հավաստիացում է Քրիստոսը տալիս մեզ այս տեքստում։`

Յոթը եկեղեցիներին ուղղված Հայտնության ուղերձում յոթ անգամ հանդիպում ենք «նա, ով հաղթում է»։ Այստեղ՝ Հայտնություն 12.11 համարում, կրկին տեսնում ենք հաղթելու այս գաղափարը։ «Հաղթել» բառը տեքստի բնօրինակ լեզվում հնչում է որպես նիկաո։ Բառացիորեն կարող է թարգմանվել «նվաճել», «գերազանցել», «հաղթանակել» կամ «հաղթանակով դուրս գալ»։ Ուշադրությո՛ւն դարձրեք, թե մեզ համար հաղթանակողներ լինելն ինչ կերպ է հնարավոր։ Հայտնություն 12.11 համարը հաստատում է, որ դա հնարավոր է միայն «Գառան արյունով»։

Հայտնություն 5.6 համարի մարգարեական տեսիլքում Հովհաննեսը նայում է երկնքին ու տեսնում է «ասես մորթված մի Գառ»։ Քրիստոսի զոհը ողջ երկնքի ուշադրության առարկան է։ Չկա Աստծո անսահման, անչափելի սերը ցուցադրելու ավելի վսեմ ոչինչ, քան խաչն է։

Երբ հավատով ընդունում ենք այն, ինչ Քրիստոսն արել է մեզ համար, մեր պարտքը չեղարկվում է, և մենք Աստծո աչքի առաջ կանգնում ենք կատարյալ։ Մեր մեղքերը ներված են (Կողոսացիներին 1.14, Եփեսացիներին 1.7, Կողոսացիներին 2.14), և «ընկավ մեր եղբայրների դեմ չարախոսը» (Հայտնություն 12.10)։ Մենք փրկագնված ենք, հաղթանակած և փրկված ոչ թե մեր սեփական արժանիքների շնորհիվ, այլ մեր համար տարած Քրիստոսի հաղթանակների շնորհիվ։