---
title:  Սատանայի հարձակումը
date:  27/03/2023
---

Սկզբում սատանան (տե՛ս Հայտնություն 12.4, 5) փորձում էր կործանել Քրիստոսին։ Սակայն նրա յուրաքանչյուր փորձ ձախողվում էր։ Օրինակ, երբ Քրիստոսը պետք է ծնվեր, հրեշտակը Հովսեփին ու Մարիամին զգուշացրեց Հերովդեսի չար ծրագրի մասին, և նրանք փախան Եգիպտոս։ Անապատում Հիսուսը դիմակայեց սատանայի ամենագայթակղիչ փորձություններին «գրված է» արտահայտությամբ և այդպիսով պաշտպանություն գտավ Աստծո Խոսքում։ Խաչի վրա Իր մահվամբ Նա բացահայտեց Իր սիրո ողջ մեծությունը և ազատագրեց մեզ մեղքի դատապարտության պատժից։ Իր հարությամբ, որպես մեր Քահանայապետ՝ Նա մեզ ազատագրում է մեր կյանքում մեղքի ունեցած իշխանությունից։

`Կարդացե՛ք Հայտնություն 12.4–6, 9, Եփեսացիներին 5.25–27, 32 և Սաղմոսներ 2.7–9 համարները և բացատրե՛ք հետևյալ խորհրդանիշները՝`

`Վիշապ`

`Կին`

`Արու զավակ`

`Երկաթե գավազան`

Աստվածաշնչում գավազանը խորհրդանշում է իշխանություն ու կառավարում։ Երկաթե գավազանը խորհրդանշում է անխորտակելի, ամենակարող, անհաղթելի կառավարություն։ Հիսուսը դիմակայեց ամեն տեսակի փորձության, որին բախվում ենք մենք ինքներս, սակայն Նա դուրս եկավ այդ պայքարից հաղթանակով։ Սատանան պարտված ոսոխ է։ Քրիստոսը սատանայի նկատմամբ հաղթանակ տարավ Իր կյանքով, մահվամբ և հարությամբ։ Քանի որ Հիսուսը Գողգոթայի խաչի վրա արդեն հաղթել է սատանային, մենք ևս կարող ենք հաղթանակողներ լինել։ Քրիստոսի հաղթանակը սատանայի նկատմամբ լիակատար է, սակայն Քրիստոսի ու սատանայի միջև մեծ պայքարը դեռևս չի ավարտվել։

Այդուհանդերձ, երբ մենք հավատով ընդունում ենք այն, ինչ Քրիստոսը մեզ համար արել է, մեղքի արդյունքում առաջացած մեր պարտքերը զրոյանում են, և մեր մեղքերը ներվում են։ Աստծո առաջ մենք կանգնում ենք կատարյալ՝ պատված Քրիստոսի արդարությամբ։ Ինչպես գրում է Պողոս առաքյալը. «Նրա մեջ գտնվեմ ու ոչ թե իմ արդարությունն ունենամ, որ օրենքից է, այլ այն, որ Քրիստոսի հավատից է, այն արդարությունը, որ Աստծուց է հավատով» (Փիլիպպեցիներին 3.9)։ Եթե մենք ներվում ենք, չկա այլևս ոչինչ, ինչի համար կարող ենք մեղադրվել։ Հիսուսը հավիտյան հաղթանակեց վատթարագույնը, ինչ մեղքն ու չարիքը կարող էին անել Նրա հետ։ Նա լիակատար հարձակում գործեց չարի ուժերի վրա և հաղթանակ տարավ դրանց նկատմամբ։ Երբ հավատով ընդունում ենք Հիսուսին, Նրա հաղթանակը դառնում է մերը։

`Սատանայի նկատմամբ տարած Հիսուսի հաղթանակով ամրագրված փրկության հավաստիացումն ինչո՞ւ է այդքան կարևոր մեզ համար։ Փիլիպպեցիներին 3.9 համարում Պողոսի գրած բառերն ինչպե՞ս կարող են դառնալ մեր սեփական փորձառությունը։`