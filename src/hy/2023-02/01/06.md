---
title:  Աստծո՝ վերջին ժամանակների մնացորդը
date:  30/03/2023
---

Սատանան Քրիստոսի հետ պատերազմում է երկնքում իր ապստամբությունից ի վեր (Հայտնություն 12.7)։ Սատանայի նպատակն այն ժամանակ և հիմա տիեզերքի վրա վերահսկողությունը հափշտակելն է (տե՛ս Եսայի 14.12–14)։ Երկրի պատմության վերջին օրերին նրա ուշադրության կենտրոնում Աստծո ժողովուրդն է։ Հայտնություն 12.17 վճռականորեն հայտարարում է, որ վիշապը (սատանան) բարկացավ կնոջ (եկեղեցու) վրա և գնաց նրա մյուս զավակների դեմ պատերազմելու։ «Նրա մյուս զավակներ» արտահայտությունն Աստվածաշնչի թարգմանության «King James Version» տարբերակում հանդիպում է որպես «մնացորդ»։ Աստծո մնացորդը հավատարիմ է մնում Քրիստոսին, հնազանդ՝ Նրա ճշմարտությանը և հավատարիմ՝ Նրա առաքելությանը։

`Կարդացե՛ք Հայտնություն 12.17 համարը։ Աստծո մնացորդի, Նրա վերջին ժամանակների եկեղեցու ի՞նչ բնութագրեր ենք հանդիպում այս տեքստում։`

Հայտնություն 12.17 համարում սատանան (վիշապը) բարկացած է կնոջ՝ Աստծո եկեղեցու վրա։ Սատանան մոլեգնում է այն ժողովրդի վրա, որոնք պահում են Աստծո պատվիրանները, և նա ամեն բան կանի նրանց կործանելու համար։

Ի վերջո նա հրահրում է կազմել այնպիսի հռչակագիր, որը թույլ չի տալիս այս մարդկանց գնել կամ վաճառել, նրանք բանտ են նետվում և մահվան դատապարտվում (տե՛ս Հայտնություն 13.14–17)։ Եթե սատանան չի կարող կործանել Քրիստոսին, նա կփորձի կործանել Քրիստոսի խորագույն սիրո առարկան՝ Քրիստոսի եկեղեցին։ Երկիր մոլորակի վերջին պատերազմը կենտրոնացած չէ Միջին Արևելքում, ոչ էլ դրա տարատեսակ հակամարտությունների վրա։ Այն կենտրոնացած է ամբողջ աշխարհով մեկ ցաքուցրիվ եղած Աստծո ժողովրդի մտքերի վրա։ Այն երկու հակամարտող ուժերի՝ Քրիստոսի և սատանայի միջև տեղի ունեցող ճակատամարտ է։ Եվ կրկին, ոչ ոք չեզոք մնալ չի կարող։

Վերջին այս պատերազմում կարևորագույն հարցն է. «Ո՞ւմ կողմից ենք մենք։ Ո՞ւմ է պատկանում մեր հավատարմությունը»։ Երկինքը կոչ է անում հավատացյալներին, որոնք այդքան հիացած են Քրիստոսի սիրով, փրկագնված Նրա շնորհով, նվիրված Նրա նպատակներին, զորացած Նրա Հոգով և այդքան հավատարիմ Նրա պատվիրաններին, որ պատրաստ լինեն կանգնել անգամ մահվան դեմ հանդիման Նրա գործի համար։

Մեր աշխարհը գնում է դեպի մեծագույն ճգնաժամ։ Բայց Հիսուսի մեջ, Հիսուսի օգնությամբ, Հիսուսի միջոցով և Հիսուսի շնորհիվ մեր հաղթանակը հավաստի է այնքան ժամանակ, որքան մնանք Նրա հետ սերտ կապի մեջ, ինչն էլ անում ենք հավատով, հավատ, որը տանում է հնազանդության։ Այս ամենը մեր սեփական ընտրության հարցն է։

`Ինչպե՞ս է Հայտնություն 12.17 համարի իրողությունը դրսևորվել ձեր կյանքում, ձեր քրիստոնեական փորձառության մեջ։ Այսինքն, ինչպե՞ս է մեծ պայքարի իրողությունը դրսևորվում ձեր սեփական կյանքում։`