---
title:  Ճակատամարտը երկնքում
date:  26/03/2023
---

Հայտնություն 12-րդ գլուխը ներկայացնում է դեռևս երկնքում սկսված բարու և չարի միջև տեղի ունեցող դարավոր հակամարտության մի շարք դրամատիկ դրվագներ, որը սակայն կավարտվի այստեղ՝ երկրի վրա։ Այս դրվագները մեր առջև բացում են այդ պայքարի առաջին իսկ տեսարանները՝ երկնքում սատանայի կատարած ապստամբությունից մինչև վերջին ժամանակներում նրա կատաղի հարձակումներն Աստծո ժողովրդի վրա։

`Կարդացե՛ք Հայտնություն 12.7–9 համարները, որոնք նկարագրում են բարու և չարի միջև տեղի ունեցող տիեզերական հակամարտությունը։ Ինչպե՞ս կարող էր նման բան պատահել երկնքում։ Այս տեքստերն ի՞նչ են ենթադրում ազատ կամքի, ազատ ընտրության իրական լինելու մասին։`

Ընտրության իրավունքն Աստծո կառավարման հիմնավոր սկզբունքն է ինչպես երկնքում, այնպես էլ երկրի վրա։ Աստված ո՛չ երկնքում, ո՛չ երկրի վրա ռոբոտներ չի արարել։ Ստեղծված լինելով Աստծո պատկերով՝ մենք՝ որպես մարդիկ, ունենք ընտրություն կատարելու բարոյական իրավունք։

Ընտրության իրավունքը սերտորեն կապված է սիրելու ունակության հետ։ Եթե հեռացնենք ընտրության իրավունքը, կկործանեք սիրելու ունակությունը, որովհետև սերը երբեք չի կարող պարտադրվել։ Սերն ազատ կամքի արտահայտումն է։ Երկնքում բնակվող յուրաքանչյուր հրեշտակ կանգնեց ընտրության առաջ. արձագանքե՞լ Աստծո սիրուն, թե՞ եսասիրաբար, մեծամտաբար և հպարտորեն երես թեքել Նրանից։ Ինչպես երկնային հրեշտակները կանգնեցին սիրով հավիտենական ընտրություն կատարելու առաջ, Հայտնություն գիրքը մեզնից յուրաքանչյուրին ներկայացնում է հավիտենական ընտրության հնարավորություն երկիր մոլորակի եզրափակիչ հակամարտության համատեքստում։

Մեծ պայքարում երբեք չի եղել չեզոք կողմ (տե՛ս Ղուկաս 11.23 համարը), և երբեք չի լինի երկրի եզրափակիչ պայքարում։ Ինչպես հրեշտակներից յուրաքանչյուրն ընտրեց Հիսուսին կամ Արուսյակին, ժամանակների վերջում բոլոր մարդիկ կկանգնեն վերջնական, անդառնալի ընտրության առաջ։ Ո՞ւմ կպատկանի մեր նվիրվածությունը, երկրպագությունն ու հնազանդությունը։ Մարդկության ողջ պատմության ընթացքում սա եղել է մարդկային ցեղի խնդիրը և կշարունակի մնալ, երկիր մոլորակի պատմության վերջին, թերևս անհամեմատ ավելի դրամատիկ ճգնաժամի ընթացքում։

Սակայն կա անհավանականորեն բարի մի լուր. Հայտնություն 12-րդ գլխում նկարագրված է այս հակամարտության շրջանակներում Քրիստոսի տարած հաղթանակը, ուստի և այն ամենը, ինչ պահանջվում է մեզանից անել, օգտագործելով մեր ազատ կամքը, Նրա՝ հաղթանակի կողմն ընտրելն է։ Ի՜նչ հրաշալի է հնարավորություն ունենալ ընտրելու հակամարտող կողմերից այն մեկին, որը, նախօրոք գիտենք, որ արդեն հաղթել է։

`Խորհե՛ք այն մասին, թե որքան սուրբ է Հիսուսի համար ազատ կամքն ու ազատ ընտրության իրավունքը, որ Նա, իմանալով, որ դա Իրեն խաչ է հանելու (տե՛ս Ա Տիմոթեոսին 1.9), միևնույն է, տվեց մեզ այդ ազատ կամքը։ Ի՞նչ պետք է այս իրողությունը մեզ ասի այն մասին, թե որքան զգուշությամբ պետք է օգտագործենք այս սուրբ և թանկարժեք պարգևը։`