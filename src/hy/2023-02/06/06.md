---
title:  1844 թվականը
date:  04/05/2023
---

2300 տարվա մարգարեության առաջին 490 տարին նախատեսված էին հատկապես հին ժամանակների հրեա ազգի և Մեսիայի գալուստի համար։ 2300 տարվա վերջին մասը վերաբերում է Աստծո ժողովրդին՝ ինչպես հույներին, այնպես էլ հրեաներին, երկնային սրբարանի մաքրման և վերջապես Քրիստոսի երկրորդ գալուստի հետ մեկտեղ։

Առաջին 490 տարին վերաբերում է Մեսիայի առաջին գալուստին և ավարտվում է ՔՀ 34թ.։ Եթե 2300 տարուց հանենք 490 տարի, կմնա 1810 տարի։ Այս երկրորդ 1810 տարիները վերաբերում են Աստծո ժողովրդին։ Եթե ՔՀ 34 թվականից հաշվենք 1810 տարի, կստացվի ՔՀ 1844 թվականը։

Սրբարանի, ինչպես նաև երկնքում կատարվող վերջին ժամանակների դատաստանի մասին ճշմարտության մաքրման կամ վերականգնման լույսի ներքո Աստված Իր վերջին կոչն է ուղղում համայն մարդկությանը Հայտնություն 14.6, 7 համարներում և կոչ անում նրանց արձագանքել Իր սիրուն, ընդունել Իր շնորհը և ապրել աստվածավախ, հնազանդ կյանք։

`Կարդացե՛ք Ղևտական 16.16 համարը։ Ո՞րն էր սրբարանը մաքրելու պատճառը, և ի՞նչ է դա մեզ սովորեցնում բարի լուրի մասին։`

Մարդկանց մեղքերի ու անօրենությունների պատճառով սրբարանը հարկավոր էր մաքրել, ինչը հնարավոր էր բացառապես կենդանիների արյամբ։ Նույնը մեր դեպքում է։ Մենք Փրկչի կարիք ունենք, Ում կյանքը խորհրդանշում էին Քավության օրը մորթվող կենդանիները որպես դատաստանում արդարացվելու միակ ճանապարհ։

`Կարդացե՛ք Ղևտական 23.26–29 համարները։ Աստված ի՞նչ էր Իր ժողովրդին հրահանգել անել դատաստանի այդ օրը, և ի՞նչ պետք է դա նշանակի մեզ համար այսօր։`

Իսրայելացիները պետք է խոնարհեցնեին իրենց անձերը։ Այս արտահայտությունը մատնացույց է անում, որ նրանք պետք է խոնարհվեին և քննեին սեփական սրտերը, խոստովանեին իրենց մեղքերը, ապաշխարեին և խնդրեին Աստծուն մաքրել իրենց, ինչպես քահանայապետն էր մաքրում երկրային սրբարանը։

`Դանիել 7–9-րդ և Հայտնություն 14-րդ մարգարեական գլուխներում շեշտը դրված է հատկապես դատաստանի ժամին նախապատրաստվելու հրատապ կոչերի վրա։ 1844 թվականից ի վեր մենք ապրում ենք դատաստանի ժամանակ, և Հայտնության առաջին հրեշտակի լուրը հռչակում է. «Նրա դատաստանի ժամը եկել է» (Հայտնություն 14.7): Ինչպե՞ս կարող ենք այսօր «խոնարհեցնել մեր անձերը»։`