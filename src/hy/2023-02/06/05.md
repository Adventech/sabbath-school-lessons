---
title:  «Վերացված» Մեսիան
date:  03/05/2023
---

Գաբրիելն սկսում է 490 տարվա մարգարեությունը մի իրադարձությամբ, որը ծայրահեղ կարևոր էր ինչպես Դանիելի, այնպես էլ հրեաների համար՝ Երուսաղեմը վերականգնելու ու վերակառուցելու հռչակագրով։ Թեև Երուսաղեմի վերաբերյալ տարբեր հռչակագրեր են լույս տեսել, Եզրաս 7-րդ գլխում բացահայտում ենք, որ ՔԱ 457թ. ընդունված հռչակագիրը ոչ միայն թույլ էր տալիս հրեաներին վերադառնալ իրենց հայրենիք, այլև հաստատվել որպես կրոնական համայնք (տե՛ս Եզրաս 7.13, 27)։

Անհրաժեշտ է նշել, որ Արտաշեսի հռչակագիրը ՔԱ 457թ. աշնանն է եղել, և, ըստ Դանիելի, այդ հռչակագրից մինչև Մեսիա 69 յոթնյակ է կամ 483 տարի։ Եթե հաշվարկն սկսենք ՔԱ 457 թվականից և պատմության ժամանակային սանդղակով առաջ շարժվենք, կհասնենք ՔՀ 27թ.։

Մեսիա բառը նշանակում է «օծյալ»։ ՔՀ 27թ. Հիսուս Քրիստոսը՝ Մեսիան, մկրտվեց (տե՛ս Մատթեոս 3.13–17)։ Հարյուրամյակներ առաջ Դանիելը կանխատեսեց Քրիստոսի մկրտության կոնկրետ տարին, ժամանակ, երբ Հիսուսը պետք է սկսեր Իր երեքուկես տարի տևած ծառայությունը։

`Կարդացե՛ք Հռոմեացիներին 5.6–9 համարները Դանիել 9.26 համարի հետ մեկտեղ։ Ի՞նչ մեծ ճշմարտություններ են բացահայտված այստեղ։`

«Եվ վաթսուներկու յոթնյակից հետո Մեսիան պիտի վերացվի, և ոչինչ չպիտի ունենա» (Դանիել 9.26)։ Մեսիան պիտի «վերացվի» կամ խաչվի։ Տեքստի շարունակությունն է. «և ոչինչ չպիտի ունենա» (անգլերենից բառացի թարգմանություն՝ «բայց ոչ Իր համար»)։ Այլ կերպ ասած՝ Գողգոթայի խաչի վրա Քրիստոսի մահը մեզ համար էր, ոչ թե Նրա համար, ահա թե ինչու Պողոսը գրում է. «Աստված մեր նկատմամբ Իր սերը հայտնեց. երբ մենք դեռ մեղավոր էինք, Քրիստոսը մեզ համար մեռավ» (Հռոմեացիներին 5.8)։

Դանիել 9.27 համարում մենք կարդում ենք, որ յոթնյակի՝ վերջին յոթ տարիների կեսին Քրիստոսը «պիտի դադարեցնի զոհը և հացի ընծան»։ Յոթանասուներորդ յոթնյակի կեսին՝ ՔՀ 31թ., Քրիստոսը հաստատեց հավիտենական ուխտն Իր արյամբ՝ մահանալով խաչի վրա, և զոհաբերական համակարգը կորցրեց իր մարգարեական նշանակությունը։ Այս մարգարեությունները հայտնում են, որ Քրիստոսը՝ Մեսիան, պետք է խաչվի, և դրանով զոհաբերական համակարգը կկորցնի իր մարգարեական նշանակությունը ՔՀ 31թ. գարնանը։ Այս կանխատեսումներն իրականացել են ամենայն ճշգրտությամբ։ Հենց զատկին, երբ քահանայապետը զոհ էր մատուցում զատկի գառանը, Քրիստոսը խաչվեց մեզ համար։

`Մտապահելով այն, ինչ ընթերցեցիք վերևում՝ կարդացե՛ք Մարկոս 15.38 և Մատթեոս 3.15, 16 համարները։ Ինչպե՞ս են այս տեքստերն օգնում մեզ հասկանալ Դանիել 9.24–27 համարների մարգարեությունը։`