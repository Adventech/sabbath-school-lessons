---
title:  Հետագա ուսումնասիրության համար
date:  05/05/2023
---

Հակիրճ ներկայացնում ենք Դանիել 9.24–27 համարների 70 յոթնյակի մարգարեությունը։

Նախ, 70 յոթնյակ (Դանիել 9.24)։

Հետո, 70 յոթնյակի յոթ և 62 յոթնյակը կամ 69 յոթնյակը (Դանիել 9.25)։

Եվ վերջին՝ յոթանասուներորդ յոթնյակը (Դանիել 9.27)։

Եվ ամենավերջում այդ վերջին յոթնյակը բաժանվում է «յոթնյակի կեսին» (Դանիել 9.27)՝ երկու երեքուկես տարի մասերի։

Ահա այսքանը։ Յոթանասուն յոթնյակ, որը կազմված է վաթսունինը և մեկ յոթնյակից։ Իսկ վերջին մեկ յոթնյակը կիսված է։ Պարզապես որպես սկզբնակետ վերցնում ենք ՔԱ 457 թվականը և պարզ հաշվարկի միջոցով, այո՛, հասնում ենք 1844 թվական։

Բացի այդ, Դանիել 8-րդ գլխում 2300 օրերի մասին խոսելիս երբեք չի նշվում, թե դրանք երբ են սկսվել։ «Մինչև երկու հազար երեք հարյուր իրիկուն և առավոտ. հետո սրբարանը պիտի մաքրվի» (Դանիել 8.14)։ Մինչև երկու հազար երեք հարյուր օր, երբվանի՞ց։ Ինչո՞ւ չհաշվել հենց այն պահից, երբ Դանիելը տեսավ տեսիլքը՝ «Բաղդասար թագավորի թագավորության երրորդ տարում» (Դանիել 8.1)։

Այս տարբերակը չի աշխատում, որովհետև Դանիել 8-րդ գլխում ներկայացված տեսիլքում Բաբելոնը ներառված չէ։ Այն սկսվում է Բաբելոնին հաջորդող իրադարձություններով, այսինքն Մարա-Պարսկաստան, Հունաստան, Հռոմ մինչև «վերջ»։ Ինչո՞ւ տեսիլքում առկա սրբարանի մաքրման իրադարձությունը հաշվարկել իրադարձությունից՝ Բաբելոնից, որն այլևս չկա։ Տեսիլքի գագաթնակետի սկիզբը պետք է փնտրել հենց իր՝ տեսիլքի մեջ, որն սկսվել է Մարա-Պարսկաստանով և տարածվում է մինչև ժամանակների «վերջը»։ Սա շատ երկար ժամանակ է։

Ի վերջո ո՞րն է այս իրադարձության սկզբնակետը։ Դրա մասին մեզ պատմում է ոչ թե Դանիել 8-րդ, այլ 9-րդ գլուխը։

**Հարցեր քննարկման համար**

`Դասարանում քննարկե՛ք ավետիսի ու դատաստանի միջև սերտ կապը, ինչը ցուցադրվում է մեկ մարգարեության այս երկու մասերի մեջ։ Ինչո՞ւ է այդ երկուսի միջև կապն այդքան բարի լուր մեզ համար։ Ինչպե՞ս պետք է այս կապն օգնի թեթևացնել այն վախը, որ շատերն ունեն դատաստանի գաղափարից։`

`Խորհե՛ք Դանիել 9.26 համարում ներկայացված ճշմարտության մասին, որ Մեսիան պիտի վերացվի, բայց «ոչ Իր համար»։ Ինչի՞ մասին է սա խոսում։ Ումի՞ց Նա վերացվեց (տառացի՝ կտրվեց) և ինչո՞ւ։`

`Նորից կարդացե՛ք Ղևտական 16.16 և Ղևտական 23.26–29 համարները։ Խոսե՛ք սրբարանի մաքրման պատճառի մասին (Ղևտական 16.16), և թե ինչպես պետք է իրեն պահի ժողովուրդը, երբ դա տեղի է ունենում (Ղևտական 23.26–29)։ Ի՞նչ կապ կա նրա մեջ, ինչ կատարվում է այստեղ, և թե ինչ պետք է դա նշանակի մեզ համար այսօր։`