---
title:  2300 օրերն ու վերջին ժամանակը
date:  01/05/2023
---

`Կարդացե՛ք Դանիել 8.17, 19, 26 համարները։ Ըստ հրեշտակի հայտարարության՝ Դանիել 8-րդ գլխի և 2300 օրերի տեսիլքը ո՞ր ժամանակաշրջանին է վերաբերում, և ինչո՞ւ է այդքան կարևոր դա հասկանալ։`

Ոմանք պնդում են, թե 2300 օրերը տառացիորեն օրեր են։ Նրանք նույնիսկ հավատում են, թե Դանիել 8-րդ գլխի փոքր եղջյուրը վերաբերում է Սելևկյան տերության ռազմական առաջնորդ Անտիոք Եպիֆանին (ՔԱ 216–164թթ.), որը հարձակվեց Երուսաղեմի վրա և պղծեց հրեական տաճարը, սակայն 2300 օրերը չեն համապատասխանում այս ժամանակահատվածին։ Այնուամենայնիվ, նման մեկնությունը հակասում է հրեշտակի հստակ հրահանգին այն մասին, որ տեսիլքը վերաբերում է «վերջին ժամանակներին»։ Անտիոքը բնականաբար չի ապրել ժամանակների վերջում։

Դանիել 8-րդ գլխում Գաբրիելը սկսում է բացատրել 2300 օրերի մարգարեությունը։ Ըստ նրա՝ խոյը խորհրդանշում է Մարա-Պարսկաստանը, իսկ արու այծը՝ Հունաստանը (Դանիել 8.20, 21)։ Ու թեև հաջորդ իշխանությունը՝ փոքր եղջուրը, չի անվանվում, ինչպես դրան նախորդող երկու իշխանությունները, այն ակնհայտորեն խորհրդանշում է Հռոմը (Դանիել 8.9, 23, 24)։ Այնուհետև նկարագրվում է Հռոմի կրոնական-քաղաքական փուլ, որը «ճշմարտությունը գետնին» կգցի (Դանիել 8.10–12, 25) և կմիջամտի Քրիստոսի երկնային ծառայությանը (Դանիել 8.10–12)։ Դանիել 8.14 համարում նկարագրված սրբարանի մաքրվելը՝ գլխի գագաթնակետը, Աստծո պատասխանն է երկրային ու կրոնական իշխանությունների մարտահրավերներին, որոնք փորձեր են կատարել հափշտակելու Աստծո իշխանությունը։ Սա մեղքի խնդրի Աստծո որոշման մի մասն է։

Գաբրիելը պատրաստ է բացատրել Աստծո մարգարեական ժամանակացույցի մանրամասները: Դանիել 8-րդ գլխի վերջում հստակորեն տեսնում ենք, որ Դանիելը չի հասկանում տեսիլքի այն հատվածը, որը վերաբերում է 2300 օրերին (Դանիել 8.27): Խոյի, այծի և փոքր եղջյուրի մասին հատվածը բացատրվել էր, նույնիսկ հստակ նշվել էին առաջին երկու իշխանությունների անունները (Դանիել 8.20, 21)։ Սակայն սրբարանի մաքրվելը չէր բացատրվել։

Գաբրիել հրեշտակը, որին հանդիպում ենք Դանիել 8-րդ գլխում, այժմ ի հայտ է գալիս Դանիել 9-րդ գլխում և Դանիելին ասում. «Քո աղաչանքի սկզբում մի պատասխան եղավ, և ես եկա այն ասելու, որ դու սիրելի ես. ուրեմն հասկացի՛ր պատգամը և իմացի՛ր տեսիլքը» (Դանիել 9.23)։ Ի՞նչ տեսիլք։ Ինչպես կտեսնենք վաղը, դա 2300 օրերի տեսիլքն է, նախորդ տեսիլքի միակ մասը, որը չէր բացատրվել Դանիելին։

`Գաբրիելը Դանիելին ասում է «դու սիրելի ես»։ Ի՞նչ է սա մեզ պատմում երկնքի ու երկրի միջև սերտ կապի մասին։`