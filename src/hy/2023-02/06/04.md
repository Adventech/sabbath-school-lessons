---
title:  Հրեշտակի ցուցումները՝ ուղղված Դանիելին
date:  02/05/2023
---

`Կարդացե՛ք Դանիել 9.23 համարը։ Ի՞նչ հատուկ հրահանգ է տալիս հրեշտակը Դանիելին։ Ինչո՞ւ է սա կարևոր Դանիել 8.14 համարի սրբարանի մաքրվելու նշանակությունը հասկանալու համար։`

Հրեշտակը պարզ ու հստակորեն հրահանգում է Դանիելին հասկանալ պատգամը և իմանալ տեսիլքը (Դանիել 9.23)։ Ի՞նչ պատգամ և ի՞նչ տեսիլք։ Քանի որ Դանիել 9-րդ գլխում արձանագրված տեսիլք չկա, պետք է որ Գաբրիել հրեշտակը խոսելիս լինի Դանիել 8-րդ գլխի տեսիլքի այն մասի մասին, որը մարգարեն չէր հասկացել, այսինքն 2300 օրերի տեսիլքի մասին (Դանիել 8.27)։

`Դանիել 9.24–27 համարներում Գաբրիելը շարունակում է իր խոսքը։ Հիսուսի կյանքի ու ծառայության ի՞նչ իրադարձությունների մասին է պատմում այս հատվածը։`

Այս մարգարեության առաջին մասը վերաբերում է Աստծո ժողովրդին՝ հրեաներին։ «Յոթանասուն յոթնյակ է վճռված քո ժողովրդի»՝ հրեա ազգի համար (Դանիել 9.24)։ Աստվածաշնչյան մարգարեության մեջ մեկ մարգարեական օրը հավասար է մեկ տառացի տարվա (Եզեկիել 4.6, Թվեր 14.34)։ Դանիել և Հայտնություն գրքերում խորհրդանշական պատկերները սովորաբար ուղեկցվում են նաև խորհրդանշական ժամանակային մարգարեություններով։ Որպեսզի համոզվենք, որ մարգարեական օր-տարի սկզբունքն այս դեպքում կիրառելի է, պետք է օգտագործենք այն Դանիելի մարգարեության մեջ. կտեսնենք, որ յուրաքանչյուր իրադարձություն կատարելապես համապատասխանում է ժամանակային սանդղակին (տե՛ս վաղվա դասը)։ Եթե կիրառենք այս սկզբունքը, ստացվում է, որ 70 շաբաթները կազմված են 490 օրից, և քանի որ մեկ մարգարեական օրը հավասար է մեկ տառացի տարվա, 490 մարգարեական օրերը հավասար են 490 տառացի տարիների։

Գաբրիելը Դանիելին ասում է, որ 490 տարիներ «են կտրված» (եբրայերեն խատախ բառը երբեմն տառացիորեն թարգմանվում է «սահմանված»)։ Կտրված ինչի՞ց։ Այստեղ խոսքը կարող է լինել մյուս՝ ըստ էության ժամանակային միակ՝ 2300 օրերի մարգարեության մասին, որն արձանագրված է Դանիել 8.14 համարում։ 490 տարիների այս ժամանակային մարգարեությունն ուղղակիորեն կապված է Դանիել 8.14 համարում տրված ժամանակային մարգարեության հետ, որը է Դանիել 8-րդ գլխի տեսիլքի միակ չբացատրված մասն էր, որը և Դանիել 8-րդ գլխի միակ ժամանակային մարգարեությունն է։ Այսպիսով, մենք տեսնում ենք, որ Գաբրիելն այս մարգարեությամբ օգնության է գալիս Դանիելին՝ հասկացնելու այն, ինչը վերջինս չէր հասկացել նախորդ գլխում՝ 2300 օրերը։