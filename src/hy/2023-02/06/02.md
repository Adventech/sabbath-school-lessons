---
title:  Սրբարանի մաքրվելը
date:  30/04/2023
---

Ինչպես արդեն տեսանք, Քրիստոսի վերադարձից առաջ պետք է դատ տեղի ունենա։ Հրեշտակը բարձրաձայն հայտարարում է, որ «Նրա դատաստանի ժամը եկել է» (Հայտնություն 14.7)։ Դանիելի մարգարեության գիրքը մեզ հայտնում է, թե երբ է սկսվում այս դատը։

`Կարդացե՛ք Դանիել 8.14 համարը։ Ի՞նչ հատուկ ժամանակացույց է մեզ տալիս Դանիելը սրբարանի մաքրման վերաբերյալ։`

Ամեն մի հրեա հստակորեն հասկանում էր երկրային սրբարանի մաքրման նշանակությունը։ Այն տեղի էր ունենում քավության օրը, որը դատաստանի օրն էր։ Ու թեև Դանիելը հասկանում էր սրբարանի մաքրման և դատաստանի գաղափարը, նրան շփոթեցրեց 2300 օրվա գաղափարը։

`Կարդացե՛ք Դանիել 8.27 և Դանիել 9.21, 22 համարները։ Ի՞նչ արձագանք ունեցավ Դանիելը 2300 օրվա մասին պատմող տեսիլքին, և ինչպե՞ս նրան պատասխանեց Աստված։`

Դանիելի մարգարեության 8-րդ գլխի վերջում մարգարեն թուլանում է և բացականչում. «Եվ ապշած էի տեսիլքի վրա, բայց ոչ ոք չկար, որ այն հասկանար» (Դանիել 8.27), այսինքն 2300 օրերի տեսիլքը (տեսիլքի մնացած մասն արդեն բացատրվել էր, տե՛ս Դանիել 8.19–22)։ Հաջորդ՝ Դանիել 9-րդ գլխում պատմվում է այն մասին, որ Դանիել մարգարեին այցելում է Գաբրիել հրեշտակը և բացատրում 2300 օրերի մարգարեությունը։ «Ո՛վ Դանիել, հիմա եկա, որպեսզի քեզ խելամտություն և հասկացողություն պարգևեմ» (Դանիել 9.22)։

Գաբրիելը զարմացնում է Դանիելին, քանի որ ի պատասխան վերջինիս աղոթքի՝ Գաբրիելը տալիս է ավելի լայնածավալ բացատրություն, քան մարգարեն կարող էր ակնկալել։ Գաբրիել հրեշտակը Դանիելին վերցնում է ժամանակի մեջ ճամփորդության և բացահայտում եկող Մեսիայի մասին ճշմարտությունը՝ տալով նրան Մեսիայի ծառայության սկզբի և Նրա դաժան մահվան ճշգրիտ ժամանակը, իրադարձություններ, որոնք ամենաուղիղ ձևով կապված են Դանիել 8-րդ գլխում նկարագրված սրբարանի մաքրման հետ։ Այլ խոսքերով, դատաստանն ու Քրիստոսի մահն անխզելիորեն փոխկապակցված են։

`Ինչո՞ւ է նշանակալից այն փաստը, որ Դանիել 9.24–27 համարներում նկարագրված Հիսուսի մահն ուղղակիորեն կապված է Դանիել 8.14 համարում ներկայացված դատաստանի հետ։ Ի՞նչ հրաշալի դաս է մեզ տրվում այս կապի միջոցով։`