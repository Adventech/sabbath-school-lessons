---
title:  Նրա դատաստանի ժամը
date:  29/04/2023
---

### Այս շաբաթվա ուսումնասիրության համար կարդացե՛ք.
Դանիել 8, Դանիել 9, Եզրաս 7, Մատթեոս 3.13–17, Հռոմեացիներին 5.6–9, Մարկոս 15.38, Ղևտական 16.16։

> <p>Հիշելու համարը.<p>
> «Ժամանակի հետ կապված՝ սա՛ էլ իմացեք. արդեն քնից զարթնելու ժամն է, որովհետև այժմ փրկությունը մեզ ավելի մոտ է, քան այն ժամանակ, երբ հավատացինք։ Գիշերն անցել է, ու ցերեկը՝ մոտեցել» (Հռոմեացիներին 13.11, 12)։

Տարիներ առաջ «National Geographic» ամսագիրը տեղեկացրեց ԱՄՆ-ի Ելոուսթոուն ազգային պարկում բռնկված անտառային հրդեհի մասին։ Երբ հրդեհը հաջողվեց մարել, անտառապահները բարձրացան լեռը՝ վնասը գնահատելու համար: Անտառապահներից մեկը ծառի բնի մոտ տառացիորեն մոխրացած թռչուն գտավ: Այդ սարսափելի տեսարանից ցնցված՝ նա փայտով շարժեց թռչնի այրված դին։

Երբ նա շարժեց այն, երեք փոքրիկ ձագեր դուրս թռան իրենց մահացած մոր թևերի տակից: Սիրող մայրը, քաջ գիտակցելով մոտալուտ աղետը, իր ձագերին տարել էր ծառի բնի մոտ և հավաքել իր թևերի տակ։ Նա կարող էր թռչել ապահով վայր, բայց հրաժարվել էր թողնել իր ձագերին: Ինչպիսի՜ վառ պատկեր այն հավատացյալի, ով ապահով է Քրիստոսի մեջ:

Աստծո դատաստանի կրակները սպառվեցին Նրա վրա Գողգոթայում, և Քրիստոսի մեջ եղողները ընդմիշտ ապահով են Նրա թևերի տակ։ Խաչի վրա Քրիստոսը դատվեց որպես մեղավոր, որպեսզի մենք կարողանանք արդարացվել և դառնալ երկնային թագավորության քաղաքացիներ։ Նա դատվեց որպես հանցագործ, որպեսզի մենք ազատագրվենք հավիտենական կորստի կործանարար կրակներից։