### Երեք Հրեշտակների Լուրը

1844 թվականի հոկտեմբերի 15-ին, մեծ հիասթափությունից մեկ շաբաթ առաջ, մի տղա ծնվեց Գերմանիայում, բարեպաշտ լյութերական ընտանիքում։ Նրա անունը Ֆրիդրիխ Նիցշե էր, ով դառնալու էր ժամանակակից աշխարհի ամենաազդեցիկ աթեիստներից մեկը: Նա կարծում էր, թե քրիստոնյա Աստվածը մահանում է Արևմուտքում, ուստի և քննադատում էր քրիստոնեական կրոնի շարունակական բարոյական ազդեցությունը՝ ծաղրաբար անվանելով այն «ստրուկի բարոյականություն», թույլերի բարոյականություն, ովքեր, փորձելով պաշտպանվել ուժեղներից, հորինել են այնպիսի հիմարություն, ինչպիսին է «Սիրե՛ք ձեր թշնամիներին» գաղափարը: Ըստ Նիցշեի՝ արդիականությունը պետք է անցներ «բարու և չարի» հնացած պատկերացումների սահմանագիծը։ Նրա գրքերից մեկում (Այսպես խոսեց Զրադաշտը) կերպարներից մեկը հայտարարում է. «Ջարդի՛ր հին օրենքի տախտակները» (նկատի ունենալով, իհարկե, Տասը պատվիրանները):

1844 թվականը կարևոր էր նաև կոմունիզմի հիմնադիր Կարլ Մարքսի համար։ Նա գրել է «1844 թվականի տնտեսական և փիլիսոփայական ձեռագրեր» աշխատությունը հենց այդ թվին, թեև Խորհրդային Միությունում դրանք մինչև 1932 թվականը չեն հրատարակվել: Ձեռագրերը ցույց են տալիս Մարքսի գաղափարախոսության վաղ զարգացումը, որում նա պնդում էր միանգամայն մատերիալիստական իրականության գաղափարը, որը տնտեսական տարբեր փուլեր է անցել, մինչև որ աշխարհի աշխատողները կմիավորվեին, կտապալեին իրենց կապիտալիստ կեղեքիչներին և կստեղծեին ուտոպիա երկրի վրա:

1844 թվականը կարևոր տարի էր նաև Չարլզ Դարվինի համար: Հանրահայտ «1844-ի ակնարկ» աշխատության մեջ Դարվինը ներկայացրեց իր էվոլյուցիոն տեսության գաղափարը, թեև այն ժամանակ դա չհրապարակվեց: Միայն 1859 թվականին, «Տեսակների ծագման մասին» գրքի հրապարակմամբ, Դարվինը հրապարակավ բարձրաձայնեց իր տեսակետը, որ կյանքը երկրի վրա ծագել է ընդհանուր նախահորից՝ բացառապես բնական ընտրության և պատահական գործընթացների շնորհիվ:

1844 թվականը, սակայն, Դանիել 8.14 համարի 2300 օրվա մարգարեության իրականացումն էր։ Նույն թվականին մեծ հիասթափությունից մնացած սերմերը սկսեցին զարգանալ, ու ձևավորվեց համաշխարհային շարժում, որի հիմնական ուղերձը հերքում էր Մարքսի, Նիցշեի և Դարվինի գաղափարախոսությունների էությունը։

Ի հեճուկս Մարքսի՝ Յոթերորդ օրվա ադվենտիստական շարժումը հայտարարեց, որ համաշխարհային պատմությունը բացատրվում է Քրիստոսի և սատանայի միջև մեծ պայքարով, բնավ ոչ մատերիալիզմով, և դրա ավարտը կլինի ոչ թե մարդու կողմից ստեղծված կոմունիստական ուտոպիան, այլ Աստծո հավերժական թագավորության գերբնական հաստատումը։

Հակառակ Դարվինի՝ Յոթերորդ օրվա ադվենտիստական շարժումը սովորեցնում էր, որ կյանքը ծագել է ոչ թե բնական ընտրության և պատահական գործընթացների շնորհիվ, այլ Արարիչ Աստծո զորությամբ, Ով վեց օրվա ընթացքում արարեց կյանքը երկրի վրա և հանգստացավ յոթերորդ օրը։

Իսկ Նիցշեի դեմ Յոթերորդ օրվա ադվենտիստական շարժումը հայտարարում էր, որ Աստված ոչ միայն գոյություն ունի, այլև Նրա՝ բարոյականության տիեզերական Օրենսգիրքը («Հին օրենքի տախտակները»)՝ Տասը պատվիրանները, մնում են Աստծո դատաստանի գերագույնը չափանիշները և պարտադիր են համայն մարդկության համար։

Զուգադիպությո՞ւն է, որ այս երեք իրադարձությունները պատահեցին հենց 1844 թվականին։ Բնականաբար, ո՛չ։

Մարքսը, Նիցշեն, Դարվինը երեք ազդեցիկ գործիչներ են, որոնց աշխատանքն անդառնալի վնաս է հասցրել մարդկությանը: Բայց այս բոլոր սխալների մեջ անգամ Աստված աշխարհը չթողեց առանց Իր ճշմարտության մասին վկայության։ Ահա այդ պատճառով այս կործանարար գաղափարախոսությունների ֆոնին Նա ստեղծեց մի շարժում, որը ժամանակի ընթացքում պետք է դառնար Յոթերորդ օրվա ադվենտիստական եկեղեցին և հռչակեր աշխարհին Նրա վերջին օրվա ճշմարտությունը՝ երեք հրեշտակների լուրը: Սրանք լուրեր են, որոնք հիմնավորապես հերքում են սարսափելի կերպով մոլորված վերը նշված երեք գործիչների կողմից քարոզվող սխալներն ու թյուր պատկերացումները։

Երեք հրեշտակների լուրն Աստծո կոչն է աշխարհին՝ տրված Յոթերորդ օրվա ադվենտիստական եկեղեցու միջոցով: Դրա հիմքում Ավետարանն է՝ մաքուր և պարզ, ներկայացված «ներկա ճշմարտության» համատեքստում (Բ Պետրոս 1.12)։

Եվ հենց երեք հրեշտակների լուրն ենք մենք ուսումնասիրելու այս եռամսյակի ընթացքում։

Ծնուննդով ԱՄՆ-ի Կոնեկտիկուտ նահանգից Մարկ Ֆինլին միջազգային ճանաչում ունեցող ավետարանիչ է, 2005-2010 թվականներին եղել է Գլխավոր վեհաժողովի փոխնախագահը: Թոշակի անցնելուց հետո ստանձնել է Գլխավոր վեհաժողովի նախագահի օգնականի պատասխանատվությունը։ Հովիվ Ֆինլին և նրա կինը՝ Էռնեստինը, ունեն երեք երեխա և հինգ թոռ։