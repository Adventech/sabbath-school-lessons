---
title:  Երկրպագել Արարչին
date:  08/05/2023
---

`Կարդացե՛ք Հայտնություն 14.7 համարը։ Ինչպե՞ս է եզրափակվում առաջին հրեշտակի լուրը։ Ի՞նչ վերջնական կոչ է անում դատաստանի ժամի այս լուրը (տե՛ս նաև Եսայի 40.26, Հովհաննես 1.1–3 և Հռոմեացիներին 1.20)։`

Հայտնություն 14.7 համարն ավարտվում է Արարչին երկրպագելու հստակ կոչով. այս կոչը կարևոր է հատկապես այսօր, երբ գիտական, նույնիսկ քրիստոնեական աշխարհի մեծ մասն ընդունել է էվոլյուցիայի տեսությունը, տեսություն, որը հարվածում է ողջ աստվածաշնչյան ու քրիստոնեական ուսմունքի հենց սրտին։ Եթե էվոլյուցիայի տեսությունը ճիշտ լիներ, մեր հավատն անխուսափելիորեն սուտ կլիներ։ Ահա թե որքան սուր են հարցերը։

Այսպիսով, Հայտնություն գրքի վերջին կոչն արմատացած է Աստվածաշնչի առաջին գրքի՝ Ծննդոցի մեջ։ Մենք երբեք լիարժեքորեն չենք ըմբռնի երկրպագության հարցի շուրջ ծավալված այս տիեզերական հակամարտության խնդիրները, մինչև չհասկանանք արարչագործության նշանակությունը։ «Սկզբում Աստված ստեղծեց երկինքն ու երկիրը» (Ծննդոց 1.1)։ Այս տեքստն ամբողջ Սուրբ Գրքի հիմքն է։ «Սկզբում Աստված ստեղծեց»։ Այս հատվածում օգտագործվող «ստեղծել» բառի եբրայերեն համարժեքը բարա բառն է։ Այս բառն օգտագործվում է միմիայն և բացառապես «Աստված» ենթակայի հետ։

Որպեսզի գոնե մի փոքր պատկերացնենք, թե որքան անսահման է Աստծո զորությունը, եկեք դիտարկենք Նրա արարչագործության ընդամենը մեկ օբյեկտ՝ արևը։ Արևը մեկ վայրկյանում արտադրում է ավելի շատ էներգիա, քան ողջ մարդկությունը նավթի, գազի, քարածխի կամ կրակի միջոցով՝ ողջ մարդկության պատմության ընթացքում։

Արևի տրամագիծը մոտավորապես 1 390 000 կիլոմետր է, և այն կարող է պահել Երկիր մոլորակի չափսի մեկ միլիոն մոլորակ։ Սակայն արևը մեր գալակտիկայի՝ Ծիր Կաթինի առնվազն 100 միլիարդ աստղերից ընդամենը մեկն է։ «Ատրճանակ» կոչվող աստղը տալիս է տասը միլիոն անգամ ավելի շատ էներգիա, քան արևը։ Արևի չափսի մեկ միլիոն աստղ կարող են հեշտությամբ տեղավորվել «Ատրճանակ» կոչվող աստղի սֆերայում։ Ինչպե՞ս և ի՞նչ ենք մենք առհասարակ մտածում արարչագործության մասին։

Արարչագործությունը մեզ համար բացահայտում է սարսափելի զորության ու անսահման ուժի տեր Աստծուն։ Նրա ստեղծարար զորությունը երկնքին ու երկրին գոյություն պարգևեց, աշխատեց ու շարունակ աշխատում է Իր ժողովրդի համար։ Նա է այն Աստվածը, Ով դրեց այս աշխարհի հիմքը, Ով մշտապես ներկա է այս աշխարհում, և Ով երբեք չի լքի Իր ժողովրդին այս աշխարհում։

`Ինչպե՞ս են արարչագործության ահռելի չափսերը միայն մեծացնում Աստծո սիրո իրողությունը, քանի որ ցույց են տալիս, որ որքան էլ փոքր լինենք մենք՝ հակառակ արարչագործության, Քրիստոսն այդուհանդերձ մահացավ մեզ համար։`