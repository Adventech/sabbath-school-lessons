---
title:  Հետագա ուսումնասիրության համար
date:  12/05/2023
---

Աստծո երկրպագությունը կարևորագույն դեր է զբաղեցնում Սուրբ Գրքում և միշտ կռվախնձոր է եղել մարդկանց ու Աստծո ժողովրդի միջև։ Ողջ Հին Կտակարանի ընթացքում մարգարները հանդիմանել են Աստծո ժողովրդին այլ աստվածներ երկրպագելու կամ Տիրոջը հեթանոսական կրոնական աշխարհում ընդունված ծեսերի միջոցով երկրպագելու համար։ Աստծուն կամ կուռքերին երկրպագելու միջև առկա հակամարտությունը տիեզերական հակամարտության կորիզն է և ուղեկցվում է Աստծո օրենքն արհամարհելով։

«Երկրպագությունն առնչվում է մարդու գոյության ամենահիմնական տեսանկյունին, քանի որ այն կապված է նրա հետ, թե ինչ պետք է անեն մարդիկ՝ որպես կենդանի արարածներ, երբ բախվում են Արարչի ներկայությանը։ ... Միայն կենդանի մարդիկ կարող են երկրպագել Տիրոջը. մահացածները չեն կարող փառաբանել և երկրպագել Նրան: ... Նա, Ով արարել է մեզ, հրավիրում է մեզ հանձնել մեր կյանքը երկրպագության ժամանակ, որպեսզի հետ ստանանք այն Իրենից՝ հարստացած, պատրաստ օգտագործվելու ի շահ ուրիշների: Երկրպագությունը կապված է մեր գոյության բուն էության և նպատակի հետ, և մեր անձից դուրս կենտրոն ունենալու անհրաժեշտությունը մեզ ազատում է եսասիրությունից: Չերկրպագել Աստծուն նշանակում է կորցնել մեր գոյության իմաստը. դա նշանակում է ապրել ապակողմնորոշված վիճակում և հետևաբար մահանալ՝ գնալով դեպի լիակատար ոչնչացում, քանի որ մենք հեռացած ենք կյանքի աղբյուրից»։ Անխել Մանուել Ռոդրիգես, «Տիեզերական կոնֆլիկտի եզրափակումը. երեք հրեշտակների լուրի դերը», էջ 42։

**Հարցեր քննարկման համար**

`Խորհե՛ք այն գաղափարի շուրջ, թե ինչու այս մեղավոր աշխարհում Աստծո կողմից արարված լինելը բավական չէ։ Ինչո՞ւ է մեզ նաև հարկավոր փրկագնման խոստումը։`

`Խորհե՛ք որոշ փորձառությունների մասին, որոնց ժամանակ անսխալ կերպով տեսել եք ձեր կյանքում աշխատող Աստծո զորությունը, այնպես, որ հստակորեն զգացել եք Աստծո սերն անձամբ ձեր նկատմամբ։ Հետո խորհե՛ք այն մասին, որ սա հենց այն նույն Աստվածն է, որն արարել է ամբողջ տիեզերքը։ Եվս այս Աստվածն այնքան է սիրում ձեզ, որ անտարբեր չէ ձեր կյանքի նկատմամբ։ Ինչո՞ւ պետք է այս իրողությունը լինի ոչ միայն մխիթարիչ, այլև խոնարհեցնող։`

`Եթե էվոլյուցիայի տեսությունը ճշմարիտ լիներ, մտածե՛ք այն մասին, թե ինչպես մեզ կոչ կանեին երկրպագել Արարչին, Ով օգտագործել է միլիարդավոր տարիներ շարունակվող մահը, բռնությունը, ավերածությունները, տառապանքը և զանգվածային ոչնչացումը մեզ ստեղծելու համար՝ միևնույն ժամանակ մեզ բոլորովին այլ պատմություն տալով Ծննդոց գրքում այն մասին, թե ինչպես ենք մենք արարվել: Եվ այդուհանդերձ, մենք պետք է երկրպագե՞նք Նրան: Ինչի՞ համար երկրպագեք Նրան: Հազարամյակներ շարունակ մեզ ստելու համա՞ր այն մասին, թե ինչպես ենք մենք այստեղ հայտնվել ի սկզբանե:`