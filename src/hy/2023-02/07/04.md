---
title:  Աստված, որը մոտ է
date:  09/05/2023
---

Արարչագործության հեղինակ Աստվածը, Ով գոյություն է պարգևել արևին, լուսնին ու աստղերին, Ում սարսափազդու զորությունն արարել է այս մոլորակը և լցրել այն կենդանի արարածներով, նաև այնպիսի Աստված է, որը հետաքրքրված է մեզնից յուրաքանչյուրով։ Նա այն Աստվածն է, Ով Իր ժողովրդին ազատեց Եգիպտոսի գերությունից, առաջնորդեց նրանց անապատի դեգերումների ժամանակ, մանանա թափեց երկնքից, կործանեց Երիքովի պարիսպները և պարտության մատնեց Իսրայելի թշնամիներին։ Այս նույն Աստվածը, որ ազատություն տվեց Իր անսահման զորությանը՝ տիեզերքն արարելու համար, ազատություն է տալիս այդ նույն անսահման զորությանը՝ պարտության մատնելու չարի ուժերին, որոնք կռվում են մեր հոգիների համար։

`Կարդացե՛ք Բ Կորնթացիներին 5.17, Սաղմոսներ 139.15–18, Գործք առաքելոց 17.27 և Կողոսացիներին 1.17 համարները։ Ի՞նչ են մեզ սովորեցնում այս տեքստերն Աստծո մոտ լինելու մասին։`

Աստվածաբանները խոսում են Աստծո տրանսցենդենտության մասին։ Այս գաղափարի իմաստն այն է, որ Աստված գոյություն ունի ողջ արարչագործությունից վեր։ Սակայն նրանք նաև խոսում են Աստծո իմմանենտության մասին, որի իմաստն այն է, որ Աստված ինչ-որ կերպ գոյություն ունի մեր աշխարհում, և ինչպես ցույց է տալիս աստվածաշնչյան պատմությունը, անքակտելիորեն և սերտորեն ներգրավված է դրանում։ Թեև Տերն ապրում է «բարձունքում և սուրբ տեղում», բայց Նա նաև «բեկված և խոնարհ հոգի ունեցող մարդու հետ» է (Եսայի 57.15)։ Ինչպես Ինքը՝ Հիսուսն ասաց՝ խոսելով Իր հավատարիմ հետևորդների մասին. «Ես՝ նրանց մեջ, և Դու՝ Իմ մեջ, որպեսզի կատարյալ լինեն միության մեջ, որպեսզի աշխարհն իմանա, որ Դո՛ւ Ինձ ուղարկեցիր ու նրանց սիրեցիր այնպես, ինչպես Ինձ սիրեցիր» (Հովհաննես 17.23)։ Հնարավոր չէ պատկերացնել սրանից ավելի մտերիմ ու սերտ կապ։

Մեր Աստծո մասին հիանալի լուրն այն է, որ Նրա մեծությունն ու զորությունն այնքան լայնամասշտաբ են, որ տարածվում են ողջ տիեզերքում, ինչպես նաև ներթափանցում յուրաքանչյուրիս կյանք։ Նա խոստանում է վերափոխել, ձուլել, բարեփոխել մեզ Իր պատկերի պես։ Խորհե՛ք այն մասին, թե ինչ է դա նշանակում։ Աստված, որն արարել և պահում է միլիարդավոր գալակտիկաներ, նույն Աստվածն է, Ումով մենք ոչ միայն ապրում ենք, շարժվում և կանք (Գործք առաքելոց 17.28), այլև Ով գործում է մեր սրտերում՝ մեզ նոր սիրտ տալու, մեղքից մաքրելու և Քրիստոսի մեջ մեզ նոր արարածներ դարձնելու համար։ Ինչպիսի՜ հզոր մխիթարություն է գիտակցել, որ մեր Աստվածը՝ նման զորության տեր Աստվածը, սիրում է մեզ և հոգ է տանում մեր մասին։

`Ինչպե՞ս կարող ենք հույս ու մխիթարություն ստանալ Աստծո իմմանենտությունը հասկանալուց։ Կամ գուցե դա ձեզ վախեցնում է, որովհետև Աստված գիտի ձեր ամենամութ գաղտնիքները։ Ինչպե՞ս է ավետիսը ձեզ խաղաղություն տալիս այդ համատեքստում։`