---
title:  Արարիչը խաչի վրա
date:  11/05/2023
---

Որքան շատ էլ ի վիճակի լինենք հիանալու Տիրոջով որպես մեր Արարիչ, և անում ենք դա, միևնույն է, դեռ քիչ է։ Ինչպես արդեն տեսանք, սակայն արժե նորից անդրադառնալ նրան, որ մեր Արարիչը նաև մեր Փրկիչն է։ Այն Աստվածը, որն արարել է մեզ, նույն Աստվածն է, որը փրկել է մեզ։ Այն Աստվածը, որն ասաց. «Մեր պատկերով ու մեր նմանությամբ մարդ արարենք» (Ծննդոց 1.26), միևնույն Աստվածն է, որը խաչի վրա բղավեց. ««Էլի՛, Էլի՛, լա՞մա սաբաքթանի», այսինքն՝ «Աստվա՛ծ Իմ, Աստվա՛ծ Իմ, ինչո՞ւ լքեցիր Ինձ»» (Մատթեոս 27.46)։ Խոսե՛ք Աստծուց վախենալու կամ Նրան փառք տալու ու երկրպագելու պատճառների մասին։

Ինչպե՞ս կարող ենք մենք՝ որպես ընկած արարածներ, պատշաճորեն արձագանքել նման հիասքանչ ճշմարտության։ Օրինակ՝ ի՞նչ կարող էինք անել ի պատասխան դրա։ Առաջին հրեշտակի լուրը մեզ ասում է ինչ անել. «Վախեցե՛ք Աստծուց ու փա՛ռք տվեք Նրան, որովհետև Նրա դատաստանի ժամը եկել է, և երկրպագե՛ք երկինքն ու երկիրը, ծովն ու ջրերի աղբյուրներն Ստեղծողին» (Հայտնություն 14.7)։

`Կարդացե՛ք Հովհաննես 19.16–30 համարները, որտեղ Հովհաննեսը պատմում է խաչ բարձրացված Հիսուսի պատմությունը։ Ընթերցելիս խորհե՛ք աստվածաշնչյան այն տեքստերի մասին, որոնք պատմում են Հիսուսի մասին որպես Արարչի, որպես Մեկը, Ումով «ստեղծվեց ամեն բան՝ ինչ երկնքում է ու երկրի վրա. այն, ինչ երևում է և չի երևում՝ թե՛ գահերը, թե՛ տերությունները, թե՛ պետությունները, թե՛ իշխանությունները։ Ամեն ինչ Նրա միջոցով ու Նրա համար ստեղծվեց» (Կողոսացիներին 1.16)։ Ինչպե՞ս պետք է արձագանքենք Աստծո սիրո այս հրաշալի արտահայտմանը։`

Արարչին երկրպագելու առաջին հրեշտակի լուրը գալիս է խաչից հետո, երբ հետևող տիեզերքին ու Քրիստոսի հետևորդներին հայտնի դարձավ, որ այն Մեկը, Ով «երկինքն ու երկիրը, ծովն ու ջրերի աղբյուրներն Ստեղծողն» է, այն նույն Մեկն է, Ով, թեև լինելով Աստված, «Ինքն Իրեն ունայնացրեց և ծառայի կերպարանք առնելով, մարդկանց նման լինելով ու կերպարանքով մարդու պես հայտնվելով՝ Ինքն Իրեն խոնարհեցրեց ու հնազանդ եղավ մինչև մահ, այն էլ՝ խաչի մահ» (Փիլիպպեցիներին 2.7, 8)։

Ի՜նչ զարմանալի տեսարան պետք է սա լիներ նրանց համար, ովքեր ճանաչում էին Հիսուսին նախքան Նրա՝ որպես մարդ երկիր գալը: Զարմանալի չէ, որ երկնային էակները նույնպես երկրպագում են Նրան: Իսկ ինչ վերաբերում է մեզ՝ Նրա արյամբ փրկագնվածներիս, ուրիշ ի՞նչ կարող ենք անել, քան երկրպագել մեր Արարչին ու Փրկչին:

`Խաչի լույսի ներքո այն գաղափարը, որ ընկած մարդիկ կարող են ինչ-որ բան ավելացնել Քրիստոսի՝ խաչի վրա արածին, ինչո՞ւ է այդքան մեծ հերետիկոսություն: Մեր գործերից ո՞րը կարող է ինչ-որ բան ավելացնել նրան, ինչ Արարիչն արդեն արել է մեզ համար։`