---
title:  Նեղության ընկեր
date:  07/05/2023
---

Երկինք համբարձվելուց հետո (Գործք առաքելոց 1.9) Հիսուսն այցելեց կենդանի մնացած առաքյալներից վերջինին՝ Հովհաննեսին: Նա Պատմոս կղզում էր, ուր աքսորվել էր Հռոմի անողոք կայսր Դոմիցիանոսի կողմից։

`Կարդացե՛ք Հայտնություն 1.9 համարը։ Կարդացե՛ք նաև Մատթեոս 13.21, Գործք առաքելոց 14.22 և Հովհաննես 16.33 համարները։ Ի՞նչ լուր է ուղղված այստեղ բոլոր նրանց, ովքեր կամենում են այս աշխարհում հետևել Հիսուսին։`

Բաժանված ընտանիքից, ընկերներից ու քրիստոնեական համայնքից և զրկված նրանց աջակցությունից՝ Հովհաննեսը մենակ ու լքված չէր այն դժվարությունների ու խնդիրների մեջ, որոնց նա բախվում էր որպես Հիսուսի հետևորդ։ Նրա ծառայությունը դեռ չէր ավարտվել, վկայությունը՝ չէր լրացել։ Կուրացնող փայլով մի հրեշտակ այցելեց Հովհաննեսին այն մեկուսի կղզում և նրան լուր բերեց ուղիղ Աստծո գահից։ Հիսուսից ստացած այս լուրը դեռևս պետք է հարյուրամյակներ ի վեր արձագանքեր ժամանակային միջանցքներում։ Դա հույսի լուր էր բոլոր սերունդների և հատկապես Հիսուսի վերադարձի համար Աստծո՝ վերջին օրերի ժողովուրդ պատրաստելու լուր։ Սա նախազգուշացման լուրջ լուր է, ինչպես նաև վերջին ժամանակների քաջալերանքի խոսք, քանի որ մենք պատրաստվում ենք բախվել վերջին օրերի փորձություններին (կամ ցանկացած փորձություն, որին գուցե հիմա եք բախվում)։

Եթե ձեզ հնարավորություն ընձեռվեր մտնելու այն քարանձավը, որտեղ ենթադրաբար Հովհաննեսին այցելել է երկնային հրեշտակը Հայտնության մարգարեական տեսիլքը տալու, անմիջապես կնկատեիք դրա մուտքի մոտ գտնվող ցուցանակի վրա գրված հետևյալ խոսքերը, որոնք ամփոփում են ողջ Հայտնություն գիրքը. «Վախեցե՛ք Աստծուց ու փա՛ռք տվեք Նրան, որովհետև Նրա դատաստանի ժամը եկել է, և երկրպագե՛ք երկինքն ու երկիրը, ծովն ու ջրերի աղբյուրներն Ստեղծողին» (Հայտնություն 14.7):

Հայտնություն գրքի առանցքային խնդիրը երկրպագության հարցն է։ Մենք արարվել ենք որպես երկրպագող էակներ։ Մեզնից յուրաքանչյուրը երկրպագում է ինչ-որ մեկին կամ ինչ-որ բան։ Ճշմարիտ երկրպագությունը՝ Արարչին երկրպագելը, օգնում է մեզ բացահայտել կյանքի իսկական նպատակը։ Այն մեզ ապրելու պատճառ է տալիս։ Այն մեզ տալիս է ոչ միայն այն, ինչի համար կարելի է մահանալ, այլև, ինչն ավելի կարևոր է, այն, ինչի համար արժե ապրել, և եթե հարկ լինի, նաև կրել փորձություններ։ Եվ իսկապես, երբ վերջին ժամանակների ճգնաժամը վրա հասնի, մենք ավելի լավ կհասկանանք հետևյալ խոսքերը. «Մենք բազում նեղությունների միջով պետք է մտնենք Աստծու արքայություն» (Գործք առաքելոց 14.22)։

`Եթե Աստծո հավատարիմ ծառաները, ինչպես, օրինակ, Հովհաննեսը, հանդիպում են տառապանքի ու փորձությունների, ինչո՞ւ մենք պետք է կարծենք, թե դժվարությունները մեր կողքով կանցնեն (տե՛ս Ա Պետրոս 4.12–15)։`