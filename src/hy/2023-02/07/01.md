---
title:  Երկրպագել Արարչին
date:  06/05/2023
---

### Այս շաբաթվա ուսումնասիրության համար կարդացե՛ք.
Հայտնություն 1.9, Եսայի 40.26, Բ Կորնթացիներին 5.17, Կողոսացիներին 1.17, Հայտնություն 4.11, Հովհաննես 19.16–30։

> <p>Հիշելու համարը.<p>
> «Արժանի ես, Տե՛ր և Աստվա՛ծ մեր, որ ընդունես փառքը, պատիվը և զորությունը, որովհետև Դու ամեն բան ստեղծեցիր, ու Քո կամքով եղան և ստեղծվեցին» (Հայտնություն 4.11)։

Հեշտ է վստահել բաների, որոնք մենք միշտ իմացել ենք կամ որոնք վերապրել ենք։ Որքան հեշտությամբ է, օրինակ, փոքրիկ երեխան վստահում իր ծնողներին, որոնց ճանաչել է իր կարճ կյանքի ողջ ընթացքում։ Իսկ որքան հեշտ է մեզ համար համարել, որ արևը, երկինքը, օդը և մեր ոտքերի տակ գտնվող հողը միշտ պետք է լինեն։

Երբևէ խորհե՞լ եք այն մասին, թե որքան սովորական ենք մենք ընդունում մեր գոյությունը։ Որքա՞ն հաճախ ենք մի պահ կանգ առնում ու տալիս հանրահայտ փիլիսոփայական հարցը՝ Ինչո՞ւ ոչնչի փոխարեն կա ինչ-որ բան։

Ինչո՞ւ առհասարակ գոյություն ունի մեր տիեզերքը և դրանում պարփակված ողջ մեծությունն ու վեհաշուքությունը, զարմանահրաշ բաները։ Ի՞նչ մեծ տրամաբանական հակասություն կառաջանար, եթե մեր տիեզերքն ու մենք գոյություն չունենայինք։ Համաձայն գիտական վերջին տեսությունների (դրանք փոխվելու միտում ունեն)՝ կար ժամանակ, երբ մեր տիեզերքը գոյություն չուներ։ Այլ կերպ ասած՝ մեր գոյութունը պատահականություն է, և հրաշք է, որ մենք առհասարակ գոյություն ունենք։ Եվ ի հեճուկս բացառապես ոչնչից կամ մաթեմատիկական ինչ-որ հավասարումից ի հայտ եկող տիեզերքի մասին բազմապիսի առասպելների՝ մեր տիեզերքը գոյություն ունի, որովհետև Արարիչ Աստվածն է ստեղծել այն ու դրանում եղած ամեն ինչ։