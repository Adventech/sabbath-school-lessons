---
title:  Ավետիս, դատաստան, արարչագործություն
date:  10/05/2023
---

Դիտարկե՛ք առաջին հրեշտակի լուրը։ Հավիտենական ավետիս։ Դատաստանի ժամ։ Երկրպագել Արարչին։ Տեսե՛ք, թե որքան սերտորեն են կապված այս գաղափարները։ Երբ դատաստանի ժամանակ կանգնում ենք մեր Արարչի առաջ, միմիայն ավետիսն է, որ կարող է մեզ առհասարակ հույս տալ։ «Ուրեմն հիմա ոչ մի դատապարտություն նրանց, որ Հիսուս Քրիստոսում են, որ մեղանչական մարմնի համաձայն չեն ընթանում, այլ Հոգու համաձայն2» (Հռոմեացիներին 8.1)։ Ոչ մի դատապարտություն հիմա, բնականաբար՝ ոչ էլ դատաստանի ժամանակ։

Աստծո՝ որպես Արարչի մասին լուրը շատ կարևոր է ներկա ճշմարտության համար, հատկապես երբ էվոլյուցիան, անգամ եթե ծպտված է «քրիստոնեական» հանդերձներում, սպառնում է սասանել քրիստոնեական հավատի ողջ հիմքը։

Եվ նույնիսկ էվոլյուցիայի գաղափարների կատաղի հարձակման պայմաններում Աստված կանգնեցրեց մի եկեղեցի, ժողովուրդ, որի հենց անունը վկայում է էվոլյուցիայի գաղափարի դեմ. այս ժողովուրդը հռչակում է հիմնարար ճշմարտությունը Աստծո մասին՝ որպես մեր Արարիչ ու Փրկիչ։

`Կարդացե՛ք Եփեսացիներին 3.9, Կողոսացիներին 1.13–17, Հայտնություն 4.11 և Հռոմեացիներին 5.17–19 համարները։ Ի՞նչ են սովորեցնում այս տեքստերը Հիսուսի մասին՝ որպես Արարչի ու Փրկչի։`

Տեսե՛ք, թե ինչքան սերտորեն է կապված Հիսուսի Արարիչ լինելու գաղափարը Նրա՝ Փրիկիչ լինելու գաղափարի հետ։ Երբ Հիսուսի դերը որպես Արարիչ նսեմացվում է, ինչն անխուսափելիորեն անում է էվոլյուցիայի տեսությունը, Նրա դերը որպես Փրկիչ նույնպես հարցականի տակ է հայտնվում։ Հիսուսը գալիս է փրկելու մեզ մեղքից, մահից, տառապանքից ու բռնությունից, երբ, ինչպես սովորեցնում է էվոլյուցիայի տեսությունը, այդ նույն մեղքը, մահը, տառապանքն ու բռնությունն արարչագործության միջոցնե՞րն են։ Այսինքն Աստված մեզ փրկում է հենց այն գործընթացից, որը սկզբում օգտագործել էր մեզ արարելու համա՞ր։ Սա վտանգավոր սուտ է։

Եվ, ինչն ավելի վատ է, էվոլյուցիայի տեսությունը ծաղրում է խաչի վրա Հիսուսի մահվան գաղափարը։ Ինչո՞ւ։ Պողոսը (տե՛ս Հռոմեացիներին 5.17–19) Ադամի կողմից մեղքի աշխարհ մտնելն անքակտելիորեն կապում է Հիսուսի մահվան հետ։ Այսպիսով ուղիղ կապ կա Ադամի ու Հիսուսի միջև։ Սակայն էվոլյուցիայի առաջարկած մոդելում ոչ մի անմեղ Ադամ չէր կարող մահն աշխարհ մտցնել, քանի որ միլիոնավոր տարիներ շարունակ գոյություն ունեցող մահը հավանաբար հենց այն ուժն ու զորությունն էր, որն անհրաժեշտ է եղել հենց սկզբում Ադամին արարելու համար։

Այսպիսով, հենց սկզբից էվոլյուցիայի տեսությունը քանդում է խաչի աստվածաշնչյան հիմքը։ Դրան հակառակ, Յոթերորդ օրվա ադվենտիստները, աշխարհին կոչ անելով երկրպագել Արարչին, կանգնած են որպես այս սխալի դեմ կենդանի վկաներ։