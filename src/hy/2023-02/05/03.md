---
title:  Աստծո ողորմությունն ու դատաստանը
date:  24/04/2023
---

Ինչպես խաչը, այնպես էլ դատաստանը բացահայտում են, որ Աստված արդար ու ողորմած է։ Խախտված օրենքը պահանջում է մեղավորի մահը։ Արդարությունը հռչակում է. «Մեղքի հատուցումը մահն է»։ Ողորմությունը պատասխանում է. «Աստծու շնորհը՝ հավիտենական կյանքը մեր Տեր Հիսուս Քրիստոսի միջոցով» (Հռոմեացիներին 6.23)։ Եթե Աստծո օրենքը ենթակա լիներ փոփոխության կամ ոչնչացման, Հիսուսի մահվան կարիքն ընդհանրապես չէր լինի։ Քրիստոսի մահը ապացուցում և հաստատում է օրենքի հավիտենական բնույթը, իսկ օրենքը դատաստանի հիմքն է։

`Կարդացե՛ք Հայտնություն 20.12 համարը։ Ինչպե՞ս ենք մենք դատվում։ Մեր բարի գործերն ի՞նչ կապ ունեն մեր փրկության հետ։`

Մեր գործերը բացահայտում են մեր ընտրությունները և մեր հավատարմությունն Աստծուն։ Համաձայն Եփեսացիներին 2.8, 9 համարի՝ «Շնորհով եք փրկվել հավատի միջոցով, և սա ձեզանից չէ, այլ Աստծու պարգևն է։ Ոչ էլ գործերից է, որպեսզի ոչ ոք չպարծենա»։ Բայց երբ Քրիստոսը մեզ փրկում է, նաև վերափոխում է մեզ։ «Քանզի Նրա ստեղծագործությունն ենք՝ Քրիստոս Հիսուսով հաստատված բարի գործերի համար» (Եփեսացիներին 2.10)։

Սուրբ Հոգով դրդված մեր բարի գործերը մեզ չեն փրկում, այլ վկայում են այն մասին, որ մեր հավատն իսկապես ճշմարիտ է։ Աստծո վերջնական դատաստանը հեռացնում է բոլոր ձևականությունները, երեսպաշտությունը, կեղծիքները և թափանցում մեր էության խորքը: Դատաստանի ժամանակ Աստծո առաջ մեր դիրքը նկարագրելիս Էլեն Ուայթը տալիս է այս հզոր պատկերացումն այն մասին, թե ինչպես են ավետիսը և դատաստանը գնում ձեռք ձեռքի տված:

«Այն փաստը, որ Աստծո կողմից ընդունված ժողովուրդը ներկայացված է որպես կեղտոտ հանդերձներով Տիրոջ առջև կանգնած, պետք է բոլոր մարդկանց, որոնք հայտարարում են, թե հավատում են Աստծուն, առաջնորդի խոնարհության և սրտի խորը քննության։ Նրանք, ովքեր իսկապես մաքրագործում են իրենց սիրտը՝ հնազանդվելով ճշմարտությանը, իրենց մասին ամենահամեստ կարծիքը կունենան։ Որքան մոտիկից նրանք տեսնեն Քրիստոսի անարատ բնավորությունը, այնքան ավելի ուժգին կլինի Քրստոսին նմանվելու նրանց փափագը և այնքան ավելի քիչ մաքրություն ու սրբություն կտեսնեն իրենց մեջ։ Ու թեև մենք պետք է գիտակցենք մեր մեղսավոր վիճակը, պետք է ապավինենք Քրիստոսին՝ որպես մեր արդարություն, սրբագործում և փրկություն։ Մենք ի վիճակի չենք պաշտպանվելու մեզ ներկայացված սատանայի մեղադրանքներից։ Միմիայն Քրիստոսը կարող է արդյունավետ կերպով պաշտպանել մեզ։ Նա կարող է լռեցնել մեղադրողին ոչ թե մեր, այլ Իր արժանիքների վրա հիմնված փաստարկներով»։ Վկայություններ եկեղեցու համար, հատոր 5, էջ 471, 472։

`Այս մեջբերման մեջ ինչպե՞ս եք տեսնում ավետիսի անքակտելիությունը դատաստանից։ Ավետիսի ու դատաստանի այս անխզելի կապից ի՞նչ հույս կարող եք վերցնել ձեզ համար։`