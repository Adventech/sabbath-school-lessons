---
title:  Հետագա ուսումնասիրության համար
date:  28/04/2023
---

Ուշադրությո՛ւն դարձրեք, թե ինչպիսի հզոր ընկալում է մեզ տալիս մարգարեության հոգին վերջին ժամանակներում, դատաստանի ժամանակ և աշխարհի վերջում Աստծո ժողովրդի վիճակի մասին։

«Նրանց միակ հույսն Աստծո ողորմությունն է, միակ պաշտպանությունը՝ աղոթքը։ Ինչպես Հեսուն էր աղերսում հրեշտակին, այնպես էլ մնացորդ եկեղեցին կոտրված սրտով ու անկեղծ հավատով իր Պաշտպանի՝ Հիսուսի միջոցով ներում ու ազատագրում կխնդրի։ Նրանք քաջ գիտակցում են իրենց կյանքի մեղսավորությունը, տեսնում են իրենց թուլությունն ու անարժանությունը, և երբ իրենց են նայում, պատրաստ են հուսալքվել։ Գայթակղիչը մոտ է կանգնած՝ նրանց մեղադրելու համար, ինչպես որ կանգնել էր՝ ընդդիմանալու Հեսուին։ Նա մատնացույց է անում նրանց կեղտոտ հանդերձները, վատ բնավորությունները, ներկայացնում է նրանց թուլություններն ու անմտությունները, երախտամոռությունը, Քրիստոսին նման չլինելը, ինչն անարգել է իրենց Փրկչին։ … Աստծո ժողովուրդը շատ հարցերում է մեծ սխալներ գործել։ Սատանան փայլուն կերպով հիշում է բոլոր մեղքերը, չէ՞ որ ինքն է դրդել նրանց դրանք գործել, և նա դրանք ներկայացնում է ամենաուռճացված լույսի ներքո՝ հայտարարելով. «Մի՞թե Աստված ինձ և իմ հրեշտակներին կվտարի Իր ներկայությունից և կպարգևատրի նրանց, ովքեր գործել են միևնույն մեղքերը։ Դու չես կարող դա անել, Տե՛ր, դա արդար չէ։ Քո գահը չի մնա արդարության ու դատաստանի մեջ։ Արդարությունը պահանջում է, որ նրանց համար դատավճիռ կայացվի»։ Թեև Քրիստոսի հետևորդները մեղք են գործել, նրանք իրենց չեն հանձնել չարի վերահսկողությանը։ Նրանք թողել են իրենց մեղքերն ու խոնարհությամբ և ապաշխարությամբ որոնել են Աստծուն, և աստվածային Փաստաբանը խնդրում է արդարացնել նրանց։ Նա, Ով ամենաշատն է տառապել նրանց երախտամոռության պատճառով, Ով գիտի նրանց մեղքերն ու նաև ապաշխարանքը, հայտարարում է. «Տերը թող քեզ նախատի, սատանա՛»։ Ես Իմ կյանքն եմ տվել այս մարդկանց համար։ Նրանց անունները փորագրված են Իմ ձեռքերի ափերին»։ Էլեն Ուայթ, Վկայություններ եկեղեցու համար, հատոր 5, էջ 473, 474։

**Հարցեր քննարկման համար**

`Այն գիտակցումը, որ «Նրա դատաստանի ժամը եկել է», ինչպե՞ս է ազդում մեր առօրյա կյանքի վրա։ Եթե անկեղծ պատասխանենք, հավանաբար շատերս կասենք, որ չի ազդում, այնպես չէ՞։ Ինչպե՞ս կարող ենք փոխվել։`

`Ինչո՞ւ է դատաստանը բարի, այլ ոչ թե վատ լուր։ Դասարանում քննարկե՛ք դատաստանի ժամանակ Հիսուսի դերի նշանակությունը մեզ համար։ Ինչպե՞ս կարող է սա դրդել մեզ Նրան հավատարիմ լինել՝ գիտակցելով, որ մենք փրկության հույս ունենք բացառապես նրա շնորհիվ, ինչ Հիսուսն արել է մեզ համար։`

`Խորհե՛ք դատաստանի գաղափարի շուրջ, որը տիեզերքին բացահայտում է Աստծո բնավորությունը։ Ինչպե՞ս է այս գաղափարը հրաշալի կերպով համապատասխանում ողջ մեծ պայքարի սցենարին։`