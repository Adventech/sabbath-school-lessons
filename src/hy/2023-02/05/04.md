---
title:  Հոյակապ տեսարան
date:  25/04/2023
---

Դանիել և Հայտնություն գրքերն իրար լրացնող մարգարեական հատորներ են, որոնք մեզ պատմում են երկրի պատմության վերջին օրերի պատմությունը։ Հայտնություն գիրքը հայտնում է, որ Աստծո դատաստանի ժամը եկել է։ Դանիելի մարգարեության գիրքը բացահայտում է, թե երբ է սկսվել դատաստանը։

Դանիել 7-րդ գլխում Աստված մարգարեին հայտնում է աշխարհի պատմությունը։ Ազգերը վերելք և անկում են ապրում։ Հալածիչ իշխանությունները ճնշում են Աստծո ժողովրդին։ Բաբելոնը, Մարապարսկաստանը, Հունաստանը, Հռոմը, Հռոմի կայսրության անկումը, ինչպես նաև 1260 տարի եկեղեցու հալածանքը նկարագրելուց հետո, որոնք գտնում ենք տեքստում (Դանիել 7.25, տե՛ս նաև Հայտնություն 12.14), Աստված Դանիելի ուշադրությունը հրավիրում է փառահեղ երկնային իրադարձության վրա, որն ամեն բան իր տեղը կդնի։ Մարգարեի ուշադրությունն ազգերի վերելքից ու անկումից և երկրի հալածիչ իշխանություններից շրջվում է դեպի տիեզերքի գահասրահ և Աստծո վերջնական դատաստանը, երբ Աստված կուղղի յուրաքանչյուր սխալ և կհաստատի արդարության Իր հավիտենական թագավորությունը։

Մարգարեական տեսիլքում Աստված Դանիելին երկրի քաոսից ու հակամարտությունից վերցնում ու տանում է դեպի երկնքի սրբարանի փառքը և տիեզերքի գերագույն դատարանի նիստերի դահլիճ, որտեղ Քրիստոսը՝ այս աշխարհի Լիիրավ Կառավարիչը, Իր Հորից կստանա թագավորությունը, որն իրավամբ Իրեն էր պատկանում։

`Կարդացե՛ք Դանիել 7.9, 10, 13 համարները և նկարագրե՛ք, թե ինչ տեսավ Դանիելն այս տեքստերում։ Նաև ի՞նչն է լինելու այս դատաստանի վերջնական արդյունքը։ Տե՛ս Դանիել 7.14, 26, 27 համարները։`

Համայն մարդկության ճակատագիրը որոշվում է երկնքի նիստերի դահլիճում։ Իրավունքը գերակայում է, ճշմարտությունը՝ հաղթանակ տանում, արդարությունը՝ թագավորում։ Սա Սուրբ Գրքի ամենաապշեցուցիչ, ամենասքանչելի, ամենատպավորիչ տեսարաններից մեկն է։ Իսկ բարի լուրն այն է, որ այս դատն Աստծո հավատարիմ ժողովրդի համար, նրանց համար, որոնք հագել են Քրիստոսի արդարությունը, շատ լավ է վերջանում։

Ողջ տիեզերքի ներկայությամբ Հիսուսը մոտենում է Իր երկնային Հորը։ Երկնքի բնակիչները հավաքվել են Աստծո գահի շուրջը։ Ողջ տիեզերքն ու նրանում բնակվող անմեղ արարածները ակնածանքով են հետևում դատաստանի այս տեսարանին։ Հազարամյակներ ձգված այս հակամարտությունը շուտով պետք է ավարտվի։ Տիեզերքի գահի համար մղվող այս պայքարը վերջնականապես և լիարժեքորեն վճռված է։

`Դանիելը ճիշտ էր կայսրությունների մասին, որոնք գալիս ու գնում էին կանխատեսվածի համաձայն։ Այդ դեպքում ինչո՞ւ է այդքան կարևոր վստահել Աստծո Խոսքին ինչպես նաև վերջին կայսրության՝ «հավիտենական թագավորության» լուրին, որը «հավիտյան չի ավերվելու»։`