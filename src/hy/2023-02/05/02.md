---
title:  Դատաստանի ժամի նշանակությունը
date:  23/04/2023
---

Աստվածաշնչի վերջին՝ Հայտնություն գիրքը, ներկայացնում է բարու և չարի միջև հազարամյակներ ընթացող պայքարի գագաթնակետը։ Արուսյակը՝ ապստամբ հրեշտակը, մարտահրավեր նետեց Աստծո արդարությանը, ազնվությանն ու իմաստությանը։ Նա հայտարարեց, որ Աստված անարդար ու անազնիվ էր տիեզերքի կառավարման հարցում։ Հայտնություն գրքում ներկայացվող վերջնական դատաստանը Աստծո բնավորության շուրջ ծավալված այս հակամարտության հենց կիզակետն է։

`Հայտնություն 14.7 համարն ասում է. «Վախեցե՛ք Աստծուց ու փա՛ռք տվեք Նրան, որովհետև Նրա դատաստանի ժամը եկել է, և երկրպագե՛ք երկինքն ու երկիրը, ծովն ու ջրերի աղբյուրներն Ստեղծողին»։ Ինչո՞ւ է նշանակալից այն փաստը, որ մեզ «հավիտենական ավետիսի» մասին հայտնելուն պես առաջին հրեշտակի լուրը հայտնում է Աստծո դատաստանի մասին։ Ի՞նչ ընդհանուր բան ունի «հավիտենական ավետիսն» Աստծո դատաստանի հետ։`

Ավետիսն ու դատաստանը, որոնք կազմում են առաջին հրեշտակի լուրի մասեր, անքակտելիորեն միահյուսված են։ Եթե չլիներ «հավիտենական ավետիսը», դատաստանի ժամանակ մենք հույս չէինք ունենա։ Իրականում, ինչպես կտեսնենք, «հավիտենական ավետիսն» իսկապես մեր միակ հույսն է դատաստանի ժամանակ։ Կասկած լինել չի կարող, որ ավետիսի բովանդակության մաս է կազմում նաև դատաստանի մասին հայտնելը։

Այս դատաստանի ժամանակ չընկած աշխարհները կտեսնեն, որ Աստված արել է ամեն բան՝ յուրաքանչյուր մարդ արարածի փրկելու համար։ Այս դատաստանն ի ցույց է դնում Աստծո արդարությունն ու ողորմությունը։ Այն խոսում է Նրա սիրո և օրենքի մասին, Նրա փրկարար շնորհի ու ազատարար զորության մասին։

Դատաստանը մեղքի խնդրի՝ Աստծո վերջնական լուծման մասն է։ Բարու և չարի միջև տիեզերքում փոթորկվող մեծ պայքարում Աստված պատասխանեց սատանայի մեղադրանքներին խաչի վրա, բայց դատաստանի ժամանակ Նա ցույց է տալու, որ արել է ամեն հնարավոր բան՝ մեզ դեպի խաչ առաջնորդելու և փրկելու համար։

Կբացվեն երկնքի անսահման, մանրակրկիտ ու ճշգրիտ արձանագրությունները (տե՛ս Դանիել 7.10)։ Մենք այնքան թանկ ենք Աստծո համար, որ համայն տիեզերքն է շունչը պահում՝ տեսնելու, թե ինչ ընտրություն ենք կատարել Սուրբ Հոգու աշխատանքի և Գողգոթայի խաչի վրա Քրիստոսի կողմից մեզ անվճար տրամադրված փրկության լույսի ներքո։

`Կարդացե՛ք Սաղմոսներ 51.1–4 համարները, ուշադրությո՛ւն դարձրեք հատկապես 4-րդ համարին։ Այս տեքստերն ինչպե՞ս են օգնում լույս սփռել դատաստանի իմաստի ու նպատակի վրա։`