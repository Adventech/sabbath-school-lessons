---
title:  Հայացք դեպի երկինք
date:  26/04/2023
---

Հայտնություն 4-րդ գլխում Հովհաննեսը երկնքում մի բաց դուռ է տեսնում և հրավեր ստանում. «Բարձրացի՛ր այստեղ, և ես քեզ պիտի ցույց տամ, թե սրանից հետո ի՛նչ է լինելու» (Հայտնություն 4.1)։ Հիսուսն առաքյալին հրավիրում է երկնային սրբարանի բաց դռնից նայել և տեսնել բարու և չարի միջև մղվող մեծ պայքարի հավիտենական տեսարանները։ Մենք ևս Հովհաննեսի հետ կարող ենք նայել այդ բաց դռնից ներս և տեսնել փրկության հավիտենական ծրագրի տեսարանները։ Մենք վկաներն ենք այն հարցերի, որոնք որոշում են ստանում երկնային դատարանում։ Բարու և չարի միջև մոլեգնող հակամարտության հիմնարար հարցերը զարգացում են ստանում մեր աչքի առաջ:

`Կարդացե՛ք Հայտնություն 4.2–4 համարները։ Դանիել 7-րդ գլխում ներկայացվող դատաստանի տեսարանների հետ ի՞նչ նմանություններ եք տեսնում այստեղ։`

Ակնհայտորեն ներկայացված է գահասրահի տեսարան։ Հայր Աստվածը նստած է երկնաբնակներով շրջապատված գահի վրա։ Փայլակն ու որոտը խորհրդանշում են Աստծո դատաստանը։ Հայտնություն 4.4 համարում նկատում ենք, որ Աստծո գահի շուրջը ներկա են 24 երեցներ։

Ովքե՞ր են այս 24 երեցները։ Հին Իսրայելում ղևտական քահանայապետության մեջ կային 24 բաժանումներ։ Այս քահանաները մարդկանց ներկայացնում էին Աստծո առաջ։ Ա Պետրոս 2.9 համարում առաքյալը հայտարարում է, որ նորկտակարանյան հավատացյալները «ընտիր ցեղ» են, «թագավորական քահանայություն»։ Այս 24 երեցները գուցե ներկայացնում են բոլոր փրկվածներին, որ մի օր ցնծալու են Աստծո գահի շուրջը, կամ էլ կարող են ներկայացնել այն մարդկանց, որոնք հարություն առան Քրիստոսի հարության ժամանակ և Նրա հետ երկինք համբարձվեցին (Մատթեոս 27.52, Եփեսացիներին 4.7, 8)։

Ում էլ որ ներկայացնելիս լինեն այս 24 երեցները, սա բարի լուր է։ Աստծո գահի շուրջը մենք տեսնում ենք երկրից փրկվածներից ոմանց: Նրանք առերեսվեցին գայթակղությունների հետ, ինչպես մենք, բայց Քրիստոսի շնորհով և Սուրբ Հոգու զորությամբ հաղթեցին։ Նրանք «սպիտակ հանդերձներ» են կրում, որոնք խորհրդանշում են Քրիստոսի արդարությունը, որը ծածկում և մաքրում է նրանց մեղքերը: Նրանց գլխին ոսկե պսակ կա, ինչը նշանակում է, որ նրանք հաղթանակով են դուրս եկել չարի դեմ պայքարից և հավատով լցված հավատացյալների երկնային արքայական ընտանիքի մաս են:

Մենք տեսնում ենք երկնքում դրված գահ, որի վրա նստած է Աստված։ Երկնաբնակները խմբվել են գահի շուրջը, և շուտով ողջ երկինքը սկսում է երգել, և փառաբանության մեղեդին ավելի ու ավելի է ուժգնանում. «Արժանի ես, Տե՛ր և Աստվա՛ծ մեր, որ ընդունես փառքը, պատիվը և զորությունը, որովհետև Դու ամեն բան ստեղծեցիր, ու Քո կամքով եղան և ստեղծվեցին» (Հայտնություն 4.11)։