---
title:  Դատաստանի բարի լուրը
date:  22/04/2023
---

### Այս շաբաթվա ուսումնասիրության համար կարդացե՛ք.
Հայտնություն 14.7, Սաղմոսներ 51.1–4, Հայտնություն 20.12, Դանիել 7.9, 14, 26, Հայտնություն 4.2–4, Հայտնություն 5.1–12։

> <p>Հիշելու համարը.<p>
> «Նա բարձրաձայն ասում էր. «Վախեցե՛ք Աստծուց ու փա՛ռք տվեք Նրան, որովհետև Նրա դատաստանի ժամը եկել է, և երկրպագե՛ք երկինքն ու երկիրը, ծովն ու ջրերի աղբյուրներն Ստեղծողին»» (Հայտնություն 14.7)։

Աստվածաշունչը հստակ է ասում, որ Աստված դատաստանի Աստված է, որ վաղ թե ուշ, այս կամ այն կերպ, դատաստանը, որի կարիքն այդքան շատ է զգացվում այստեղ և հիմա, վրա է հասնելու, և ղեկավարելու է այդ դատաստանը Ինքը՝ Աստված՝ «ամբողջ աշխարհի Դատավորը» (Ծննդոց 18.25, տե՛ս նաև Սաղմոսներ 58.11, Սաղմոսներ 94.2, Սաղմոսներ 98.9)։ Կամ ինչպես գրում է Պողոս առաքյալը. «Ուրեմն մեզանից ամեն մեկն իր համար Աստծուն պետք է հաշիվ տա» (Հռոմեացիներին 14.12)։

Սարսափելի միտք է, այնպես չէ՞։ Աստծուն հաշիվ տալ, այն Աստծուն, որ գիտի ամենախորը բաները, Ով «բոլոր գործերը դատաստանի է բերելու ամեն ծածուկ բանի հետ՝ բարի թե չար» (Ժողովող 12.14)։

Սակայն, վերջին հաշվով դատաստանն ի ցույց է դնում Աստծո բարությունն ու շնորհը և այն փաստը, որ Նա արդարացիորեն ու ողորմածաբար է վարվում փրկվածների, ինչպես նաև կորստի արժանացածների հետ։

Այս շաբաթ մենք կուսումնասիրենք դատաստանին առնչվող ավելի խորը թեմաներ՝ կապված տիեզերքում մոլեգնող մեծ պայքարի հետ։ Ուշադրություն կդարձնենք հատկապես այն բանի վրա, թե ինչ է պատահում, երբ Աստծո հավատարիմ ժողովուրդն է առերեսվում անխուսափելի «գալիք դատաստանի» հետ (Գործք առաքելոց 24.25)։