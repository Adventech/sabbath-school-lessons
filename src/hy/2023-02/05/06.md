---
title:  Հիսուսն արժանի է
date:  27/04/2023
---

Հայտնություն 5.1–3 համարներում կրկին տեսնում ենք գահը։ Ներկայացվում է մի մագաղաթ, որը ներսից և դրսից գրված է և կնքված աստվածային կնիքով։ Ո՛չ երկրի վրա, ո՛չ երկնքում չկա մեկը, ով կկարողանա բացել մագաղաթը։ Երկնաբնակները դողում են. խնդիրը լուրջ է։ Ոչ մի հրեշտակ չի կարող ներկայացնել մարդկությանը երկրագնդի վերջնական դատաստանի ժամանակ։ Հովհաննեսը լաց է լինում, որովհետև ոչ ոք չի կարողանում բացել մագաղաթը։ Այնուհետև, երկրից փրկված երեցներից մեկը Հովհաննեսին քաջալերանքի խոսքեր է ասում։ Հիսուսը՝ Աստծո Գառը, արժանի է բացելու մագաղաթը։

Մեղքի խնդրի վերջնական լուծումը Հովհաննեսը տեսնում է Հայտնություն 5.5 համարում։ Այստեղ տարիքն առած մարգարեն տեսնում է այն միակ ճանապարհը, որով հնարավոր է արդարացվել Աստծո գահի մոտ տեղի ունեցող վերջնական դատաստանում։ «Սակայն երեցներից մեկն ինձ ասաց. «Լաց մի՛ եղիր, ահա հաղթեց առյուծը՝ Հուդայի ցեղից Դավթի արմատը, որ բացելու է գիրքը …»։ Տեսա … ասես մորթված մի Գառ կար» (Հայտնություն 5.5, 6)։

`Կարդացե՛ք Հայտնություն 5.8–12 համարները։ Ինչպե՞ս է ողջ երկինքն արձագանքում այն հայտարարությանը, որ Հիսուսն արժանի է բացելու դատաստանի մագաղաթն ու փրկելու մեզ։`

Հիսուսը՝ Աստծո Գառը, Ով զոհաբերել է Իր կյանքը համայն մարդկության փրկության համար, վերցնում է դատաստանի մագաղաթն ու բացում այն։ Ողջ երկինքն է ցնծում՝ սքանչացած փառաբանությամբ։ Նրա հաղթանակը սատանայի գայթակղությունների նկատմամբ, Նրա մահը Գողգոթայի խաչի վրա, Նրա հարությունը և Քահանայապետի ծառայությունը փրկության հնարավորություն է տալիս բոլոր նրանց, ովքեր ընտրում են հավատով արձագանքել Նրա շնորհին։ Դատաստանն անհավանականորեն բարի լուր է Աստծո ժողովրդի համար։ Այն ազդարարում է մեղքի իշխանության ավարտն ու Աստծո ժողովրդի ազատագրումը։

Հիսուսը դատաստանի ժամանակ մեզ է պաշտպանում։ Կարո՞ղ է արդյոք լինել ավելի քաջալերող որևէ բան։ Նրա կատարելապես արդար կյանքը ծածկում է մեզ։ Նրա արդարությունը գործում է մեր մեջ և մեզ նոր մարդ դարձնում։ Նրա շնորհը ներում, վերափոխում է մեզ և բարեպաշտ կյանք ապրելու ուժ տալիս։

Մենք չպետք է վախենանք։ Դատաստանի ժամանակ Հիսուսը մեզ է պաշտպանում, իսկ չարի ուժերը պարտված են։ Դատաստանն արվում է «հօգուտ» Աստծո ժողովրդի (Դանիել 7.22)։ Դատաստանի նպատակն այն չէ, որ բացահայտվի, թե որքան վատն ենք մենք, այլ այն, որ բացահայտվի, թե որքան բարի է Աստված։

`Կրկի՛ն խորհեք այն մեծ հույսի մասին, որ մենք ունենք այս դատաստանի ժամանակ՝ Հիսուսը մեր փոխարինողն է։ Ինչո՞ւ է դա մեր միակ հույսը։`