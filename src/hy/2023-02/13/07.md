---
title:  Հետագա ուսումնասիրության համար
date:  23/06/2023
---

«Աստծո ծառաները` լուսավորված և սուրբ նվիրումից փայլող դեմքերով, կշտապեն տեղից տեղ` հռչակելու երկնային լուրը: Հազարավոր ձայներ ամբողջ երկրով մեկ կազդարարեն նախազգուշացումը: Կկատարվեն հրաշքներ, հիվանդները կբժշկվեն, և նշաններ ու հրաշքներ կուղեկցեն հավատացյալներին: Բայց սատանան նույնպես կգործի իր կեղծ հրաշքներով, և նույնիսկ երկնքից կրակ կիջեցնի երկրի վրա` մարդկանց առաջ (Հայտնություն 13.13): Այսպես երկրի բնակիչները կկանգնեն վերջնական ընտրության առաջ։

Լուրը հռչակվելու է ոչ այնքան փաստարկների, որքան Աստծո Հոգու խոր ազդեցության միջոցով: Ապացույցներն արդեն ներկայացված են եղել, սերմը` ցանված, և հիմա այն կհասնի ու պտուղ կտա: Ավետարանիչների կողմից տարածված գրականությունն իր ազդեցությունն է թողել, բայց շատերին, ովքեր տպավորվել են, խանգարել են լիովին ըմբռնելու ճշմարտությունը կամ հնազանդվելու դրան: Բայց հիմա լույսի շողերը թափանցում են ամենուր, ճշմարտությունը պարզ է դառնում, և Աստծո անկեղծ զավակները քանդում են իրենց պահող կապանքները: Ընտանեկան կապերը, եկեղեցական պարտավորություններն արդեն անզոր են կանգնեցնելու նրանց: Ճշմարտությունն ամեն ինչից ավելի թանկ է: Չնայած ճշմարտության դեմ համախմբված ուժերին` հազարավորները կանցնեն Տիրոջ կողմը»։ Էլեն Ուայթ, Մեծ պայքար, էջ 612։

**Հարցեր քննարկման համար**

`Էլեն Ուայթը նշում է, որ «հավատով արդարացման պատգամը … ճշմարտապես երրորդ հրեշտակի լուրն է»։ Ավետարանչություն, էջ 190։ Ի՞նչ է դա նշանակում: Ի՞նչ կապ ունի հավատով արդարացումը երեք հրեշտակների լուրի հետ։`

`Նորից կարդացե՛ք Հայտնություն 14.12 համարը։ Ո՞րն է Աստծո պատվիրանները պահելու և օրինապաշտության տարբերությունը։ Ե՞րբ է հնազանդությունը վերածվում օրինապաշտության։ Ինչպե՞ս կարող է Աստծո պատվիրանները չպահող ինչ-որ մեկը լինել օրինապաշտ։`

`Ի՞նչ պատասխան կարող եք տալ նրանց, ովքեր քննադատում են մեզ, երբ խոսում ենք Հայտնություն գրքի կատաղի գազանների և սարսափելի նախազգուշացման մասին: Բացի այն ակնհայտ պատասխանից, որ մենք խոսում ենք դրանց մասին, քանի որ դրանք գրված են գրքում, ուրիշ ի՞նչ պատասխան կարող եք տալ։`

`Դասարանում քննարկե՛ք աշխարհում կատարվող իրադարձությունները։ Ըստ ձեզ՝ տեղի ունեցող իրադարձություններից որո՞նք կարող են հանգեցնել վերջին ժամանակների դեպքերին: Ինչպե՞ս կարող ենք սթափ կերպով գիտակցել, թե ինչ ժամանակներում ենք ապրում, սակայն չտրվենք այն բաների շուրջ անօգուտ մտածմունքներին, որոնք մեզ Սուրբ Գիրքը չի բացահայտել։`