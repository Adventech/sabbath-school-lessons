---
title:  Բարեփոխությունը շարունակվում է
date:  20/06/2023
---

Աստված վերջին օրերի ժողովուրդ ունի, որը պետք է շարունակի անցյալի մեծ բարեփոխիչների գործը։ Այս ժողովրդի միակ դավանանքը լինելու է Աստվածաշունչը, փրկության միակ աղբյուրը՝ բացառապես Քրիստոսը, ուժի միակ աղբյուրը՝ Սուրբ Հոգին, իսկ բոլոր հույսերի գագաթնակետը՝ մեր Տիրոջ վերադարձը: Երկար ժամանակ մոլորության և ավանդույթների խավարով պարուրված ճշմարտությունները, ներառյալ աստվածաշնչյան ճշմարիտ շաբաթի լուրը, կհռչակվեն աշխարհին մեր Տիրոջ վերադարձից անմիջապես առաջ:

Երեք հրեշտակների լուրերը ծնունդ տվեցին վերջին օրերի այս շարժմանը՝ ավարտելու Բարեփոխությունը և Քրիստոսի հետ մասնակցելու երկրի վրա Նրա գործի ավարտին: Աստվածաշնչի վերջին գրքի մեծ մարգարեությունները պատմում են մի շարժման մասին, որն առաջացել է աշխարհին Աստծո վերջին լուրը հռչակելու համար: Հայտնություն 14-րդ գլուխը նկարագրում է մի համաշխարհային եկեղեցի, որը տարածվում է ողջ աշխարհով մեկ և մարդկանց տանում հավիտենական ավետիսի բարի լուրը:

Հայտնություն 14-րդ գլխի երեք հրեշտակներին միանում է չորրորդ հրեշտակը Հայտնություն 18-րդ գլխում: Այս հրեշտակը զորություն է տալիս երեք հրեշտակների լուրին, որպեսզի «երկիրը լուսավորվի [Աստծո] փառքով» (Հայտնություն 18.1): 18-րդ գլխում ներկայացված են հիմնական իրադարձությունները, որոնք տանում են դեպի մարդկության պատմության գագաթնակետը և Ավետարանի վերջնական հաղթանակը:

`Կարդացե՛ք Հայտնություն 18.1 համարը։ Ի՞նչ երեք բան է Հովհաննեսը մեզ հայտնում այս հրեշտակի մասին (տե՛ս նաև Ամբակում 2.14)։`

Սրբարանի գահասրահում Աստծո փառավոր ներկայությունից ցած իջնող հրեշտակին հանձնարարված է հռչակել Աստծո ողորմության վերջին լուրը, և երկրի բնակիչներին նախազգուշացնել այն մասին, թե ինչ է սպասվում Երկիր մոլորակին։

Տեքստում ասվում է, որ հրեշտակը գալիս է «մեծ իշխանությամբ»։ Նոր Կտակարանում «իշխանություն» բառը հունարեն էքսոսիա բառն է։ Հիսուսն այս բառն օգտագործել է Մատթեոսի Ավետարանում Իր աշակերտներին ծառայության ուղարկելիս։ Մատթեոս 10.1 համարում Հիսուսն Իր աշակերտներին իշխանություն է տալիս չարի ուժերի վրա։ Նա նրանց ուղարկում է աստվածային զորությամբ՝ բարու և չարի միջև պայքարում հաղթողներ լինելու համար։ Մատթեոս 28.18, 19 համարներում Նա ևս մեկ անգամ ուղարկում է Իր աշակերտներին, սակայն այս անգամ՝ «ամեն իշխանությամբ» երկնքում ու երկրի վրա, որպեսզի վերջիններս գնան ու աշակերտ դարձնեն բոլոր ազգերին։

`Ի վերջո, ինչպե՞ս են վերջին օրերի ամենօրյա խնդիրները հանգում իշխանության հարցին։ Ո՞ւմ իշխանությանն ենք հետևում մենք՝ Աստծո՞, մե՞ր, գազանի՞, թե՞ մեկ այլ իշխանության: Ո՞ւմ իշխանությանն եք հետևում դուք հիմա:`