---
title:  Աստծո փառքը լցնում է երկիրը
date:  21/06/2023
---

`Կարդացե՛ք Հայտնություն 4.11, Հայտնություն 5.12, Հայտնություն 19.1 և Հայտնություն 21.26 համարները։ Ո՞ր բառերն են այս տեքստերում կապված երկիրը լուսավորող Աստծո փառքի հետ, որը նկարագրված է Հայտնություն 18.1 համարում։`

Տիեզերքում տեղի ունեցող բարու և չարի միջև մեծ պայքարը վերաբերում է նաև Աստծո պատվին ու համբավին: Սատանան՝ ապստամբ հրեշտակը, հայտարարեց, թե Աստված անարդար է, թե Նա պահանջում է երկրպագություն, բայց փոխարենը շատ քիչ բան է տալիս: Նա հայտարարում է, թե Աստծո օրենքը սահմանափակում է մեր ազատությունը և ուրախությունը:

Հիսուսի կյանքը, մահը և հարությունը հօդս ցնդեցրին այդ առասպելը։ Նա, Ով ստեղծել է մեզ, իջավ այս աշխարհի ամենամեծ խորխորատը՝ փրկագնելու մեզ: Խաչի վրա Նա պատասխանեց սատանայի մեղադրանքներին և ցույց տվեց, որ Աստված և՛ սիրող է, և՛ արդար։ Հմայված Նրա սիրով, մտահոգված Նրա պատվի համար՝ Նրա վերջին ժամանակի ժողովուրդը բացահայտում է Նրա փառքը՝ սիրող, անձնազոհ բնավորությունը եսակենտրոն, անաստված աշխարհին, և երկիրը լուսավորվում է Աստծո բնավորությամբ։

`Կարդացե՛ք Ելք 33.18, 19 համարները։ Աստված ինչպե՞ս բացահայտեց Իր փառքը Մովսեսին։ Ի՞նչ է Աստծո փառքը։`

Աստծո փառքը Նրա բնավորությունն է։ Երկիրը կլուսավորվի Աստծո փառքով, երբ մենք լցվենք Աստծո սիրով, և մեր բնավորությունները փոխվեն փրկագնող սիրո ազդեցությամբ։

Մեր կյանքում Նրա սիրո դրսևորումը աշխարհին բացահայտում է Նրա փառքը, Նրա բնավորությունը։ Ահա վերջին լուրը, որը կրում են երեք հրեշտակները, և որը հռչակվելու է հոգևոր խավարում պարուրված աշխարհին. «Վախեցե՛ք Աստծուց ու փա՛ռք տվեք Նրան» (Հայտնություն 14.7):

Չկա փառք մեր բարի գործերում, մեր արդարության կամ բարության մեջ: «Քրիստոսի արդարության պատգամը պետք է հնչի երկրի մի ծայրից մյուսը։ … Բացառապես Աստծո փառքն է, որ եզրափակում է երրորդ հրեշտակի աշխատանքը»։ Էլեն Ուայթ, Վկայություններ եկեղեցու համար, հատոր 6, էջ 19։ Էլեն Ուայթը նաև գրում է. «Ի՞նչ է հավատով արդարացումը: Դա Աստծո գործն է, որը փոշիացնում է մարդու փառքը և մարդու համար անում այն, ինչը նա ինքնուրույն անել երբեք ի զորու չէ»։ Վկայություններ ծառայողների և Ավետարանի գործիչների համար, էջ 456։

Ուստի փառքը ոչ թե մեզ, այլ բացառապես Աստծո՛ւն։