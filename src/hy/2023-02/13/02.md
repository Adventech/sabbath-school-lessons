---
title:  Նախապատրաստվելով վերջին ճգնաժամին
date:  18/06/2023
---

`Կարդացե՛ք Ա Թեսաղոնիկեցիներին 5.1–6 համարները։ Ի՞նչ խրատ է տալիս մեզ Պողոս առաքյալը մարդկության պատմության վերջին օրերի վերաբերյալ։`

Պողոս առաքյալը Թեսաղոնիկեի հավատացյալներին հորդորում է «արթուն» և «զգաստ» լինել Քրիստոսի երկրորդ գալուստի վերաբերյալ։ Եվ եթե Պողոսը դա ասում էր հավատացյալներին դեռևս երկու հազար տարի առաջ, ապա ի՞նչ կասեր մեզ այսօր։

Նա նաև հռչակում է, որ նրանք «լույսի որդիներ են» (Ա Թեսաղոնիկեցիներին 5.5), և որ նրանք «խավարի մեջ» չեն, «որ այդ օրը (Քրիստոսի վերադարձը)» (Ա Թեսաղոնիկեցիներին 5.4) «գողի պես» նրանց վրա հասնի (Ա Թեսաղոնիկեցիներին 5.4)։ Հիսուսն օգտագործում է «արթուն լինել» արտահայտությունը անկեղծ ու սրտաբուխ աղոթքի համատեքստում (Մատթեոս 24.42, Մատթեոս 26.40, 41)։ Արթուն լինել նշանակում է հոգևորապես աչալուրջ լինել։ Լինել զգաստ` նշանակում է լուրջ վերաբերվել այն ժամանակներին, որում մենք ապրում ենք, և կենտրոնանալ իսկապես կարևոր արժեքների վրա։

Էլեն Ուայթն ասում է. «Մենք գիտենք ճշմարտությունը և պետք է պատրաստվենք նրան, ինչը շուտով վրա է հասնելու աշխարհին որպես հանկարծահաս անակնկալ»։ Վկայություններ եկեղեցու համար, հատոր 8, էջ 28։

Ու թեև դա անակնկալ կլինի աշխարհի համար, մեզ համար այն բնավ անսպասելի չէ։ Ճիշտ է, մենք չգիտենք դրա կատարման ճշգրիտ ժամանակը, սակայն բավականաչափ ապացույցներ ունենք վստահ լինելու, որ այն մոտենում է, և որ հենց հիմա, հենց այսօր պատրաստվելու ժամանակն է։

`Կարդացե՛ք Դանիել 2-րդ գլուխը, ուշադրությո՛ւն դարձրեք թագավորությունների հերթականությանը, որոնք գալիս ու անցնում էին ճիշտ կանխատեսվածի պես։ Ինչպե՞ս է սա մեզ սովորեցնում վստահել, որ այն, ինչ Աստված ասում է, որ կկատարվի, իսկապես կկատարվի։`

Քրիստոսը մեզ տվել է վերջին ժամանակներին վերաբերող այս լուրերը, որպեսզի հնարավորություն ունենանք պատրաստվելու գալիք իրադարձություններին։ Դանիել և Հայտնություն գրքերի մարգարեությունները ժամանակակից մարգարեական պարգևի հետ միասին մեզ տալիս են աստվածային ընկալում այն ամենի, ինչ սպասվում է այս աշխարհին։ Աստծո մարգարեական Խոսքը նախօրոք նկարագրում է փրկության պատմությունը, իսկ Դանիել 2-րդ գլուխը տրամադրում է հզոր ու ողջախոհ ապացույց, որ մենք կարող ենք վստահել Աստծուն։

`Պողոսը հորդորում է «չքնել» ինչպես ուրիշները։ Ի՞նչ է դա նշանակում և ինչպե՞ս կարող ենք իմանալ, որ քնած ենք։ Եվ եթե քնած ենք, ի՞նչ է հարկավոր արթնանալու համար։`