---
title:  Իմանալով ճշմարտությունը
date:  19/06/2023
---

Աստծո վերջին կոչն է Իր ժողովրդին հեռանալ Բաբելոնի մոլորություններից և քայլել հավերժական ճշմարտության լույսի ներքո, որը կարող ենք գտնել բացառապես Իր Խոսքում։ Ամեն ինչի բանալին Աստվածաշունչն է։ Քանի մարդիկ հավատարիմ են մնում Աստվածաշնչին և հետևում են դրա սովորեցրած ամեն ճշմարտության, վերջին ճգնաժամի պահին (հատկապես շաբաթի վերաբերյալ) չեն մոլորվի։

Երկրորդ հրեշտակի լուրը մեզ կոչ է անում ընդունել ճշմարտությունը և հեռու մնալ սխալից, ընդունել Սուրբ Գիրքը և անտեսել ավանդույթը, ականջալուր լինել Աստծո Խոսքի ուսմունքին և հեռանալ կեղծ վարդապետություններից։

Առաջին երկու հրեշտակների լուրին հաջորդող երրորդ հրեշտակի լուրը նախազգուշացում է գազանի դրոշմի մասին։ Աստվածաշնչյան մարգարեություններում գազանը խորհրդանշում է քաղաքական կամ կրոնական իշխանություն։ Հայտնություն 13-րդ և 14-րդ գլուխների ծովի գազանը ծագում է Հռոմից որպես երկրպագության համաշխարհային համակարգ։ Ի վերջո, հռոմեական այս իշխանությունը տարածում է իր ազդեցությունը ողջ աշխարհի վրա և առաջնորդելու է եկեղեցին ու պետությունը միավորող շարժումը: Դրա նպատակը լինելու է տնտեսական անկայունության, բնական աղետների, սոցիալական ցնցումների, միջազգային քաղաքական ճգնաժամի և գլոբալ հակամարտությունների ժամանակ հասնել համաշխարհային միասնության:

Իսկ Միացյալ Նահանգները, ի վերջո, կդառնա այս համաշխարհային համադաշնության առաջնորդը։ «Երկու մեծ կեղծիքի` հոգու անմահության և կիրակի օրվա սրբության միջոցով սատանան մոլորեցնելու է ողջ աշխարհը: Մինչ առաջինը հիմք է դնում ոգեհարցության համար, երկրորդը մտերմացնում է Հռոմի հետ: Միացյալ Նահանգների բողոքականները առաջինն են ձեռք մեկնելու անդունդի վրայով` ոգեհարցության ձեռքը բռնելու համար, հետո անցնելով վիհի վրայից` սեղմելու են հռոմեական իշխանության ձեռքը, և այս եռակի միության ազդեցության տակ Ամերիկան գնալու է Հռոմի հետքերով` ոտնահարելու խղճի ազատությունը»։ Էլեն Ուայթ, Մեծ պայքար, էջ 588։

Այս լուրերը եզրափակվում են Քրիստոսի հավատարիմ հետևորդներին ուղղված հրատապ կոչով՝ պահել Աստծո պատվիրանները Հիսուսի կենդանի հավատի միջոցով, որը բնակվում է նրանց սրտերում (Հայտնություն 14.12):

`Ինչպե՞ս եք հասկանում Հիսուսի խոսքերը, որ «ճշմարտությունը կազատի ձեզ»։ Ի՞նչ է դա նշանակում։ Ինչպե՞ս է ճշմարտությունն ազատել ձեզ։ Ի՞նչ է նշանակում «ազատ» լինել այս համատեքստում։`