---
title:  Գառը, մորթված Գառը
date:  22/06/2023
---

Հայտնություն գրքում կան կարևոր նշանակություն ունեցող բազմաթիվ աստվածաշնչյան խորհրդանիշներ. օրինակ՝ երկնքի վիշապը (Հայտնություն 12.3, 4, 7), երկնքում թռչող հրեշտակները (Հայտություն 14.6), կարմիր գազանի վրա նստած կինը (Հայտնություն 17.3) և այլն։ Այս խորհրդանիշները տեղ են գտել Աստծո Խոսքում, որովհետև Սուրբ Հոգին ներշնչել է Հովհաննեսին գրել դրանց մասին։ Դրանք կարևոր դեր ունեն ճշմարտությունը բացահայտելու այն մարդկանց, որոնք կարդում են այս գրքի խոսքերը և կատարում դրանք, քանի որ, ինչպես ասվում է. «Երանի նրան, ով կարդում է այս մարգարեության խոսքերը, և ով լսում ու պահում է այն, ինչ գրված է դրա մեջ, որովհետև ժամանակը մոտ է» (Հայտնություն 1.3)։

`Կարդացե՛ք Հայտնություն 5.6, 8, 12, Հայտնություն 7.17, Հայտնություն 14.1, Հայտնություն 15.3, Հայտնություն 19.7, Հայտնություն 21.22, 23 և Հայտնություն 22.1, 3 համարները։ Ո՞րն է գառան խորհրդանիշի նշանակությունը, և ինչո՞ւ է այն այդքան հաճախ հանդիպում Հայտնություն գրքում։`

Իհարկե, ինչպես ասվում է գրքի առաջին տողերում, սա «Հիսուս Քրիստոսի» հայտնությունն է՝ ոչ թե ուղղակի Գառան, այլ «մորթված» Գառան (Հայտնություն 5.6, 12, Հայտնություն 13.8), այսինքն՝ խաչված Հիսուս Քրիստոսի։ Հենց սա է ոչ միայն ամբողջ Աստվածաշնչի, այլև Հայտնություն գրքի և երեք հրեշտակների լուրերի սիրտն ու հոգին։ Մենք չենք կարող հավատարիմ լինել մեր կոչմանը, չենք կարող անել այն աշխատանքը, որի համար Աստված ստեղծել է այս եկեղեցին, եթե մեր լուրի կենտրոնում չլինի մորթված Գառը՝ խաչված Հիսուսը, Ով զոհվեց մեր մեղքերի համար։

«Մենք պետք է գիտակցաբար մորթված Գառին դարձնենք մեր դավանաբանության և առաքելության կենտրոնը, մեր յուրաքանչյուր քարոզի, յուրաքանչյուր հոդվածի, յուրաքանչյուր աղոթքի, յուրաքանչյուր երգի, Աստվածաշնչի յուրաքանչյուր ուսումնասիրության և մեր արած ամեն ինչի հիմքը։ Թող խաչի վրա Գառան բացահայտած սերը փոխի մեր վերաբերմունքը միմյանց հանդեպ և մղի մեզ հոգ տանել աշխարհի մասին»։ Անխել Մանուել Ռոդրիգես, «Տիեզերական կոնֆլիկտի եզրափակումը. երեք հրեշտակների լուրի դերը», էջ 70։

Վտանգավոր գազանների, պատերազմող վիշապի, պատուհասների, հալածանքների և գազանի դրոշմի խորհրդանիշների մեջ առաջնային և կենտրոնական տեղում մնում է Գառը՝ մորթված Գառը: Եվ երեք հրեշտակների լուրի իմաստն ըստ էության հենց Նա է և այն, ինչ Նա արել, անում է և կանի մեզ համար, քանի դեռ ամեն ինչ չի ավարտվել։

`Մորթված Գառին մեր լուրի կենտրոնում պահելն ինչո՞ւ է կարևոր ոչ միայն ուրիշներին դեպի ճշմարտութունը տանելու, այլև մեր սեփական հոգևոր կյանքի համար:`