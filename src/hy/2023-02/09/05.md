---
title:  Պարտավորություն ստանձնելու կոչ
date:  24/05/2023
---

Հայտնություն գիրքը պարտավորություն ստանձնելու հրատապ կոչ է անում, ինչն ամփոփված է նույն գրքում նկարագրված երկու կանանց խորհրդանշական կերպարների միջոցով։ Թեև ժամանակ առ ժամանակ տպավորություն կստեղծվի, թե Աստծո ժողովուրդը պարտվում է ճշմարտության ու սխալի միջև ընթացող այս տիեզերական պայքարում, Աստված խոստացել է, որ վերջում Իր եկեղեցին հաղթանակ է տոնելու։

`Համեմատե՛ք Մատթեոս 16.18 և Հայտնություն 17.14 համարները։ Ի՞նչ խոստում է տալիս Հիսուսն Իր աշակերտներին Իր եկեղեցու վերաբերյալ։`

Քրիստոսն է այն ամուր հիմքը, որի վրա կառուցված է Նրա եկեղեցին։ Նրա եկեղեցին հիմնված է Նրա Խոսքի ուսմունքի վրա և առաջնորդվում է Նրա Հոգով։ Դրան հակառակ մենք տեսանք, որ Բաբելոնն արմատացած է մարդկանց կողմից հորինված ուսմունքի ու ավանդության մեջ։ Յուրաքանչյուր կրոնական առաջնորդ, ով մարդկային կարծիքն ու ավանդույթը դնում է Սուրբ Գրքում բացահայտված Աստծո կամքի փոխարեն կամ դրանից վեր է դասում, պարզապես խթանում է Բաբելոնի խառնաշփոթը։

Հին Բաբելոնի օրերում եկեղեցին ու պետությունը միևնույն մարմինն էին։ Երբ Նաբուգոդոնոսոր թագավորը նստում էր տաճարում իր թագավորական գահի վրա, ենթադրվում էր, որ նա խոսում էր աստվածների անունից։ Մի անգամ, որպես ճշմարիտ Աստծուն չհնազանդվելու և Նրան ձեռնոց նետելու գործողողություն՝ Բաբելոնի թագավորը երկրպագություն պարտադրող համընդհանուր հրաման ընդունեց և ստիպեց բոլոր իր հպատակներին ենթարկվել իր հրամանին։ Սա հզոր կերպով խորհրդանշում է այն, թե վերջին օրերում Աստծո հավատարիմ ժողովուրդն ինչի կբախվի՝ հրաժարվելով երկրպագել կեղծ պատկերին (տե՛ս Դանիել 3)։

Երկրի պատմության վերջին օրերում վեր կկանգնի հոգևոր Բաբելոնը՝ եկեղեցական-պետական համակարգը, որը կունենա հոգևոր առաջնորդ. նա կհայտարարի, թե խոսում է ինչպես Աստված։ Կհռչակվի, որ նրա խոսքերը Աստծո խոսքերն են, իսկ նրա պատվերները՝ Աստծո պատվերները։ Հարյուրամյակներ շարունակ Հռոմի պապերը հայտարարել են, թե երկրի վրա փոխարինում են Աստծուն։ 1894 թվականի հունիսի 20-ի իր էնցիկլիկայում4 Հռոմի Պապ Լեո XIII-ն ասում է. «Այս երկրի վրա մենք զբաղեցնում ենք Ամենակարող Աստծո տեղը»: Ֆերրարիս եկեղեցական բառարանն ավելացնում է. «Հռոմի պապն այնքան մեծ արժանապատվություն ունի և այնքան բարձր է, որ ընդամենը մարդ չէ, այլ ասես Աստված է և Աստծո փոխանորդը»: Պողոս առաքյալն ավելացնում է հետևյալ խոսքերը՝ մերկացնելով այս զորությունը. «…որ գոռոզացած է բոլորի նկատմամբ, որն աստված կամ պաշտամունքի առարկա է անվանվում. մինչև իսկ նա Աստծու տաճարում կնստի և ինքն իրեն ցույց կտա, թե Աստված է» (Բ Թեսաղոնիկեցիներին 2.4)։

`Քանի որ մենք արդեն տեսանք, որ Աստված հավատարիմ ժողովուրդ ունի «Բաբելոնում», ինչո՞ւ է հարկավոր, որ զգուշությամբ խոսենք դրա մասին և չդատենք անհատներին՝ հակառակ համակարգի։`