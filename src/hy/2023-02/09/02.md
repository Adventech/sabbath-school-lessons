---
title:  Հակասող համակարգեր
date:  21/05/2023
---

`Կարդացե՛ք Հայտնություն 12.17 և Հայտնություն 17.14 համարները։ Ինչպե՞ս է նկարագրվում Աստծո եկեղեցին, և ինչպե՞ս է դրան արձագանքում սատանան։`

Բոլոր ժամանակներում էլ Աստված ունեցել է Իրեն հավատարիմ ժողովուրդ։ Հայտնություն 12.17 համարն այդ ժողովրդի հավատարմությունը նկարագրում է որպես Աստծո պատվիրանները պահողներ, իսկ մյուս համարում՝ որպես «կանչվածներ, ընտրյալներ ու հավատարիմներ» (Հայտնություն 17.14)։

`Կարդացե՛ք Հայտնություն 14.8 և Հայտնություն 17.1, 2 համարները։ Ի՞նչ կարևոր հայտարարություն է հրեշտակն անում, և ի՞նչ է անում Բաբելոնը նման հայտարարություն վաստակելու համար։`

Հայտնություն գիրքը Հովհաննեսը գրել է առաջին դարի վերջում։ Այդ ժամանակ Բաբելոն հինավուրց քաղաքն արդեն հասցրել էր փոշեկույտի վերածվել։ Այսինքն, երբ Հովհաննեսը գրում էր Հայտնություն գրքի այս լուրը, իրական Բաբելոն քաղաքն արդեն մի քանի հարյուրամյակ էր, ինչ ավերված էր։

Հայտնություն գրքում իրական հինավուրց քաղաք Բաբելոնը ներկայացված է որպես վերջին ժամանակների Բաբելոնի նախակերպար կամ խորհրդանիշ։ Հայտնություն գրքի մարգարեություններում Բաբելոնը ներկայացնում է կեղծ կրոնական համակարգ, որը կունենա հինկտակարանյան Բաբելոնի բնութագիրը։ Այն սկզբունքները, ինչով ղեկավարվում էր հին Բաբելոնը, կդառնան ներկայիս՝ հոգևոր Բաբելոնի հիմքը։

Հայտնություն 17.1–6 համարներում ծիրանի և կարմիր հագած կինը քայլում է ժամանակի բնապատկերով։ Այս կինը նստած է կարմիր գազանի վրա։ Աստվածաշունչը նրան պոռնիկ է անվանում։ Նա լքել է իր իսկական սիրեցյալին՝ Հիսուս Քրիստոսին։ Այստեղ Հովհաննես առաքյալն ակնառու կերպով պատկերում է հավատուրաց կրոնական համակարգ, որը հզոր ազդեցություն ունի աշխարհի վրա։ Ուշադրությո՛ւն դարձրեք ձևակերպմանը. այս իշխանության «հետ պոռնկացան երկրի թագավորները, իսկ երկրի բնակիչները նրա պոռնկության գինուց հարբեցին» (Հայտնություն 17.2)։ Հարբեցի՞ն։ Այս բառն Աստվածաշնչում միշտ բացասական երանգ է կրում։ Իսկ պոռնկանա՞լը։ Այն խորհրդանշում է կեղծ ուսմունքը, կեղծ վարդապետությունը և կեղծ կրոնի կիրառությունը։

`Այս իշխանությունը հավասարապես բացասաբար է ազդել ինչպես առաջնորդների, այնպես էլ հասարակ ժողովրդի վրա։ Ո՞րն է մեր միակ պաշտպանությունը (կարդացե՛ք Եփեսացիներին 6.10–18)։`