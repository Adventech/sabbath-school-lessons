---
title:  Բաբելոն. կռապաշտության կենտրոնը
date:  25/05/2023
---

Ահա ևս մեկ բանալի «մեծ Բաբելոնի առեղծվածը» հասկանալու համար։ Բաբելոնյան երկրպագության հիմքը կռապաշտությունն էր։

`Կարդացե՛ք Երեմիա 50.33–38 և Երեմիա 51.17, 47 համարները։ Այս տեքստերում ի՞նչ եք բացահայտում հին Բաբելոնի՝ արձաններ երկրպագելու և դրան ուղղված Աստծո արձագանքի մասին։`

Երեմիա 50-րդ և 51-րդ գլուխները կանխատեսում են Բաբելոնի կործանումը Մարա-Պարսկաստանի կողմից։ Դրա կործանման պատճառներից մեկը հենց կռապաշտությունն էր։ Բաբելոնացիները հավատում էին, թե իբր այդ արձաններն իրենց աստվածությունների ներկայացուցիչներն էին։ Բաբելոնի կրոնում իրենց աստվածությունների արձանների նկատմամբ ծիսական հոգատարությունն ու երկրպագությունը համարվում էր սուրբ. աստվածները միաժամանակ ապրում էին տաճարում՝ իրենց արձանների և այն բնական ուժերի մեջ, որոնք մարմնավորում էին իրենց։ Կուռքերի կողոպուտը կամ ոչնչացումը համարվում էր աստվածային հովանավորության կորուստ. Նեոբաբելոնյան ժամանակաշրջանում քաղդեացի իշխան Մարդուկ-ապլա-իդինա Բ-ն փախավ Միջագետքի հարավային ճահիճներ՝ իր հետ տանելով Բաբելոնի աստվածների արձանները՝ փրկելու դրանք Ասորեստանի Սենեքերիմի զորքերից։ Ջեյն Ռ. Մակինթոշ, Հին Միջագետք, նոր հեռանկարներ, «ABC-CLIO Inc.», Սանտա Բարբարա, Կալիֆորնիա, 2005, էջ 35–43։

Աստվածաշնչյան մարգարեները հակադրում էին այս կենսազուրկ պատկերների երկրպագությունն Արարիչ Աստծո հետ, Ով հա՛մ կենդանի էր, հա՛մ կենսատու (Երեմիա 51.15, 16, 19)։

`Կարդացե՛ք Ելք 20.4–6 և Սաղմոսներ 115.4–8 համարները։ Դրանք ի՞նչ են սովորեցնում կռապաշտության մասին։`

Թեև հոգևոր Բաբելոնի կռապաշտության հարցերն ավելի խորն են, քան պարզապես փայտի և քարի արձանների առաջ խոնարհվելը, երկրպագության մեջ ներկայացված արձանների առումով հոգևոր Բաբելոնը հավասարվում է հին Բաբելոնին: Արձանների օգտագործումը որպես երկրպագության կամ այսպես կոչված «պաշտամունքի» առարկա երկրորդ պատվիրանի խախտում է, քանի որ այն սահմանափակում է Սուրբ Հոգու՝ մեր մտքերում հավիտենական արժեքները տպավորելու կարողությունը և նվազեցնում է Աստծո վեհությունը մինչև անշունչ արձան: Այս արձանները քրիստոնեություն են մտցվել չորրորդ դարում՝ քրիստոնեությունն ավելի ընդունելի դարձնելու հեթանոս բնակչության համար: Ցավոք, այս արձաններին հաճախ տրվում է այն սրբությունն ու պատիվը, որը պատկանում է միայն Աստծուն, ինչն այս ամենը դարձնում է հոգևորապես ստորացուցիչ: