---
title:  Առեղծված, մեծ Բաբելոնը
date:  23/05/2023
---

`Կարդացե՛ք Հայտնություն 17.4–6 համարները։ Այս տեքստերն ի՞նչ են սովորեցնում մեզ այս չար համակարգի բնույթի մասին։`

Ինչպես տեսանք, Հայտնություն 17-րդ գլուխը նկարագրում է հավատուրաց կրոնական համակարգ, որը քրիստոնեություն է ներմուծում հինկտակարանյան Բաբելոնի ուսմունքներից շատերը։

«Բաբելոնի բնույթը հասկանալ փորձելու համար հարկավոր է անդրադառնալ դրա առաջին աստվածաշնչյան արձանագրությանը՝ Ծննդոց գրքին։ Ամեն ինչ սկսվեց Սենաարի հարթավայրում՝ Միջագետքի Բաբելոն կոչվող հարավային տարածաշրջանում, որն այժմյան Իրաքի տարածքն է։ Հենց այնտեղ սկսվեց Բաբելոնի աշտարակի կառուցումը, որը մարդկային ինքնաբավության, ինքնապահպանման և Աստծուց անկախ լինելու խորհրդանիշն էր (Ծննդոց 11.1–4)»։ Անխել Մանուել Ռոդրիգես, «Տիեզերական կոնֆլիկտի եզրափակումը. երեք հրեշտակների լուրի դերը», էջ 43։

Բաբելոնի աշտարակը՝ հին Բաբելոն քաղաքի վայրը, կառուցվեց որպես Աստծո Խոսքին ուղղված մարտահրավեր։ Կառուցապատողներն այս աշտարակը կառուցում էին իրենց փառքի համար, իսկ Աստված խառնեց նրանց լեզուները։ Ծննդոցի պատմությունն այս կերպ է շարադրված. «Դրա համար այն Բաբելոն կոչվեց, որովհետև այնտեղ Տերը խառնեց ամբողջ երկրի լեզուն» (Ծննդոց 11.9)։

Այս համակարգն այնքան արատավոր է, որ նկարագրվում է որպես «սրբերի ու Հիսուսի վկաների արյունով արբած» (Հայտնություն 17.6). սարսափազդու պատկեր այն բանի, թե որքան ապականված է Բաբելոնը (տե՛ս նաև Եսայի 49.26)։

Ըստ էության, հոգևոր Բաբելոնը խորհրդանշում է մարդկային ուսմունքի վրա հիմնված, մարդկային գաղափարների վրա հաստատված և մարդկային ավանդույթներով սնվող կրոն։ Այն մարդու կողմից արհեստականորեն ստեղծված կրոնի ձև է, որը կառուցվել է, հավանաբար, փայլուն կրոնական առաջնորդների կողմից, և որը, սակայն, հակադրվում է Ավետարանի և Հիսուսի կառուցած եկեղեցու զորությանը, մի եկեղեցի, որը կառուցված է սիրո, ոչ թե բռնության վրա։

Հայտնություն գիրքը նկարագրում է այս երկու կրոնական համակարգերը: Առաջինը դրսևորում է լիակատար վստահություն Հիսուսի հանդեպ և կախվածություն՝ Նրա Խոսքից: Երկրորդը վստահություն է դրսևորում մարդկային իշխանության նկատմամբ և կախված է կրոնական ուսուցիչներից: Մեկը քրիստոսակենտրոն հավատ է, որը փրկության համար ամբողջությամբ կախված է Քրիստոսի շնորհից, զոհաբերությունից և քավությունից: Մյուսը հավատին մոտենում է մարդկայնորեն, ինչի հետևանքով փրկության համար Քրիստոսից ամբողջապես կախված լինելը փոխարինվում է եկեղեցու ավանդույթներից կախված լինելով:

`Ինչպե՞ս կարող ենք պաշտպանվել Բաբելոնի աննկատ ազդեցությունից, ինչպիսին է, օրինակ, առանց այդ էլ դժվար հաղթահարելի միտումը՝ ապավինել նաև մեր անձին և ոչ ամբողջությամբ կախված լինել Աստծուց։`