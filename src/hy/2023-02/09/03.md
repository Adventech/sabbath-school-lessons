---
title:  Ցասման գինին
date:  22/05/2023
---

`Կարդացե՛ք Հայտնություն 17.1, 2, 15 և Հայտնություն 18.1–4 համարները։ Որքա՞ն լայնածավալ է Բաբելոնի ազդեցությունը։`

Ընկած եկեղեցական համակարգը միջազգային տարածում ունի և իր մոլորություններով ազդում է ողջ աշխարհի մարդկանց վրա։ Սատանան կատաղության մեջ է, որ Ավետարանը քարոզվում է բոլոր «ազգերին ու ցեղերին, բոլոր լեզուներին ու ժողովուրդներին», և որ «արքայության այս Ավետարանը քարոզվելու է ամբողջ աշխարհով», այդ պատճառով գործի է դնում ամեն հնարավոր մոլորություն՝ գերեվարելու «երկրի բնակիչների» մտքերը (Հայտնություն 14.6, Մատթեոս 24.14, Հայտնություն 17.2)։

Հայտնություն 17.2 համարը շարունակում է բացատրել մեծ Բաբելոնի առեղծվածը՝ հայտարարելով, որ նրա հետ «պոռնկացան» երկրի թագավորները։ Ի՞նչ է պոռնկությունը։ Դա անօրինական կապ է։ Ընկած եկեղեցական համակարգում դա պետության հետ միաբանությունն է։ Ճշմարիտ եկեղեցական համակարգում եկեղեցին միաբանված է Հիսուս Քրիստոսի հետ։ Ընկած եկեղեցական համակարգն ուժ և իշխանություն է որոնում այս երկրի քաղաքական առաջնորդների մոտ, կամենում է, որպեսզի պետությունը պարտադրի իր հրամանագրերի կատարումը։ Իր իրական գլուխ Հիսուսից ուժ ստանալու փոխարեն՝ այն աջակցության համար դիմում է պետությանը։

Հայտնություն 17.2 համարը շարունակում է ներկայացնել դրամատիկական պատկերը. «Իսկ երկրի բնակիչները նրա պոռնկության գինուց հարբեցին»։ Խաղողի անխառն գինու խորհրդանիշը ողջ Նոր Կտակարանում օգտագործվում է որպես խաչի վրա մեր փրկության համար թափված Քրիստոսի անարատ ու մաքուր արյան խորհրդանիշ (Մատթեոս 26.27–29)։ Ղուկաս 22.20 համարում Հիսուսն ասում է. «Այս բաժակը նոր ուխտն է Իմ արյունով»։ Երբ Ավետարանի անխառն «երիտասարդ» գինին աղավաղվում է, և Աստծո Խոսքի ուսմունքը փոխարինվում է կրոնական առաջնորդների ուսմունքով, այն դառնում է «Բաբելոնի գինին» (տե՛ս Մատթեոս 15.9)։

Ուշադրությո՛ւն դարձրեք նաև, որ Աստված Իր ժողովրդին Բաբելոնից դուրս գալու կոչ է անում։ Այլ խոսքերով ասած՝ անկախ նրանից, թե որքան այլասերված ու չար է համակարգը, դրա ընդգրկույթն այնքան լայնածավալ է, որ այն գոնե որոշակի ժամանակով ներառում է նաև Նրա հավատարիմներին, կամ ինչպես Աստված է նրանց անվանում՝ «Իմ ժողովուրդ» (Հայտնություն 18.4)։ Սակայն գալու է ժամանակ, երբ Աստված նրանց դուրս կկանչի այդ այլասերված ու չար համակարգից, որն ուր որ է կընկնի իր ապականված ու չար բնույթի պատճառով, որովհետև այն «դևերի բնակավայր» է և «վանդակ բոլոր անմաքուր ու ատելի թռչունների» (Հայտնություն 18.2)։

`Երեք հրեշտակների լուրը հռչակողներն ինչպե՞ս կարող են օգտագործվել Աստծո կողմից «Իմ ժողովրդին»՝ Նրա ժողովրդին Բաբելոնից դուրս կանչելու գործում։`