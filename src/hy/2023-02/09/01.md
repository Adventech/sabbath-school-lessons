---
title:  «Շփոթություն» կոչվող քաղաք
date:  20/05/2023
---

### Այս շաբաթվա ուսումնասիրության համար կարդացե՛ք.
Հայտնություն 17.1, 2, 15, Հայտնություն 18.1–4, Հայտնություն 17.4–6, Մատթեոս 16.18, Երեմիա 50.33–38, Սաղմոսներ 115.4–8։

> <p>Հիշելու համարը.<p>
> «Սրանք պատերազմելու են Գառան հետ, և Գառը հաղթելու է նրանց, որովհետև տերերի Տերն է ու թագավորների Թագավորը։ Եվ ովքեր Նրա հետ են, կանչվածներ են, ընտրյալներ ու հավատարիմներ» (Հայտնություն 17.14)։

Մեծ պայքարի թեման Հայտնություն գրքում ամփոփվում է երկու կնոջ կերպարներով. մեկը ներկայացվում է Հայտնություն 12-րդ գլխում՝ արևով պարուրված, մյուսը Հայտնություն 17-րդ գլխում՝ կարմիր հագած։

Քրիստոսի կուրացնող փառքում արևով պարուրված կնոջ ապշեցուցիչ խորհրդանիշը տեսնում ենք Հայտնություն 12-րդ գլխում։ Նա հավատարիմ է իր իրական սիրեցյալին՝ Հիսուսին։ Նա պղծված չէ կեղծ ուսմունքների այլասերվածությամբ։ Ողջ Աստվածաշնչում մաքուր կինը խորհրդանշում է Հիսուսի հարսնացուին կամ ճշմարիտ եկեղեցին։ Երեմիա 6.2 համարում մարգարեն ասում է. «Վայելչագեղին և փափկասունին կնմանացնեմ՝ Սիոնի դստերը3»։ Մարգարեն օգտագործում է «Սիոնի դուստր» կամ հավատարիմ կին արտահայտությունը՝ նկարագրելու Աստծո ժողովրդին (տե՛ս նաև Եփեսացիներին 5.25–32 և Ովսեե 2.20)։

Դրան հակառակ՝ Աստվածաշունչն ուրացությունը համեմատում է պոռնկության ու շնության հետ (Հակոբոս 4.4)։ Խոսելով Իսրայելի ապստամբության ու անհավատարմության մասին՝ Եզեկիելը ողբում է. «Պոռնկացող կինն իր մարդու փոխարեն օտարներին է ընդունում» (Եզեկիել 16.32)։

Այս շաբաթ մենք կուսումնասիրենք Հայտնություն գրքի այս երկու կանանց և կփորձենք ավելի խորությամբ հետազոտել ճշմարտության ու սխալի միջև հակասությունը։