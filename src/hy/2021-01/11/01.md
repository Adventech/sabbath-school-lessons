---
title:  Կշռադատելով սերը
date:  06/03/2021
---

### Այս շաբաթվա ուսումնասիրության համար կարդացե՛ք.
Եսայի 55.1–7, Եսայի 55.6–13, Եսայի 58.1–12, Եսայի 58.13, 14։

> <p>Հիշելու համարը.<p>
> «Կերակրես քաղցածին և բավարարես կարոտյալի կարիքները, այն ժամանակ քո լույսը կծագի խավարի մեջ, և քո մթությունը կլինի կեսօրվա պես» (Եսայի 58.10):

ԱՄՆ Նեբրասկա նահանգի Լինքոլն քաղաքում ապրող մի հրեա կանտոր (երկրպագություն վարող) իր և իր կնոջ հասցեին սպառնալից և անպատշաճ զանգեր է ստանում։ Նրանք բացահայտում են, որ զանգահարողը ամերիկյան գաղտնի խմբավորման՝ Կու-կլուքս-կլանի5 ղեկավարն է։ Բացահայտելով սպառնացողի ինքնությունը՝ ամուսինները կարող էին նրա մասին հայտնել ոստիկանությանը, սակայն որոշում են ավելի կտրուկ մոտեցում կիրառել։ Երբ իմանում են, որ այս մարդը կաղ է, հավ են տապակում և ընթրիքի ժամին այցելում են նրան։ Վերջինս զարմանքից կորցնում է խոսելու ունակությունը։ Նրա ատելությունը հալվում է ամուսինների ցուցաբերած սիրուց։ Զույգը շարունակում է այցելել նրան, և նրանց ընկերությունն ավելի է ամրանում։ Նա նույնիսկ մտածում էր հրեական կրոնն ընդունելու մասին։

«Սա չէ այն ծոմը, որ Ես ընտրել եմ. լուծի՛ր ամբարշտության կապանքները, արձակի՛ր լծի կապերը. կեղեքվածներին ազատի՛ր և կոտրի՛ր ամեն տեսակ լուծ։ Հացդ բաշխի՛ր քաղցածին …» (Եսայի 58.6, 7)։ Ճակատագրի հեգնանքով Լինքոլնում ապրող այս զույգը հենց նմանատիպ ծոմ էր պահում՝ իրենց տոնական ընթրիքը քաղցած ճնշողի հետ կիսելով՝ դրանով իսկ ազատելով նրան իր սեփական անարդար նախապաշարմունքի կապանքներից։

Եկե՛ք ավելին իմանանք այս կարևոր հոգևոր սկզբունքի մասին, որը նկարագրել է Եսայի մարգարեն։