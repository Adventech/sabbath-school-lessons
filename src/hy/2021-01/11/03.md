---
title:  Բարձր խորհուրդներ և ճանապարհներ(Եսայի 55.6-13)
date:  08/03/2021
---

`Ինչո՞ւ է Աստված ասում, որ Իր խորհուրդները և ճանապարհները բարձր են մերից, «ինչպես երկինքն է բարձր երկրից» (Եսայի 55.8, 9)։ Ըստ ձեզ՝ ի՞նչ է դա նշանակում։`

Կասկած չկա, որ Աստված, Ով արարել է մի ողջ տիեզերք, որում նույնիսկ ամենապարզ բաներն այնպիսի առեղծվածներ են պարունակում, որ մեր մտքերը պատկերացնել անգամ չեն կարող, մի Աստված է, Ում ճանապարհները վեր են մեր ընկալունակության սահմաններից։ Նրա անսահման գերակայության այս ըմբռնողությունը պետք է մեզ համար ավելի հեշտացնի Նրա օգնությունը խոնարհաբար ընդունելը (տե՛ս Եսայի 57.15)։

`Կարդացե՛ք Եսայի 55.6–9 համարները։ Ո՞րն է այն համատեքստը, որում Տերը խոսում է այն մասին, թե ինչպես են Իր խորհուրդներն ու ճանապարհներն ավելի բարձր, քան մենք կարող ենք նույնիսկ պատկերացնել։ Ի՞նչ է Նա ասում, որ անում է, ինչը մեզ համար բարդ է ընկալել։`

Տիեզերքի առեղծվածներից ամենամեծն անկասկած փրկության ծրագիրն է, մի առեղծված, որը մենք հազիվ թե կարող ենք սկսել հասկանալ (տե՛ս Եփեսացիներին 6.19): Այն, որ տիեզերքի Արարիչն իջավ այնքան, որ մարդեղություն հագավ, ապրեց ծանր աշխատանքի ու տառապանքի կյանքով և հետո մահացավ մեր փոխարեն որպես մեղքի զոհ, և այս ամենը՝ նրա համար, որ կարողանա ներել մեզ և ողորմություն ցուցաբերել մեր նկատմամբ, մի ճշմարտություն է, որը կցնցի Աստծո արարած էակների սրտերը հավիտենության բոլոր դարերում։

«Փրկագնումն այն թեման է, որը հրեշտակները փափագում են հասկանալ։ Այն լինելու է փրկագնվածների գիտությունն ու երգը հավիտենության անվերջանալի դարերի ընթացքում։ Մի՞թե այդ թեման արժանի չէ ուշադիր ու մանրամասն ուսումնասիրության այժմ՝ մեր օրերում։

Այս թեման անսպառ է։ Քրիստոսի մարդեղության, Նրա քավիչ զոհի և բարեխոսական աշխատանքի ուսումնասիրությունը կզբաղեցնի եռանդուն զննողի միտքն այնքան, որքան կյանքը շարունակվի, և նայելով երկնքին դրա անհաշվելի տարիներով հանդերձ՝ մարդը կբացականչի. «Աստվածապաշտության խորհուրդը հայտնապես մեծ է»»։ Էլեն Ուայթ, Իմ կյանքն այսօր, էջ 360։

`Վերհիշե՛ք այն վատ բաները, որ արել եք. մարդիկ, ում վիրավորել եք, վատ խոսքերը, որ խոսել եք, բաներ, արարքներ, որոնք հիասթափեցրել են ուրիշներին, ինչպես նաև ձեզ։ Սակայն, այդուհանդերձ, Հիսուսի միջոցով կարող եք ներում ստանալ և հենց հիմա, կատարյալ և արդար, կանգնել Աստծո առաջ։ Եթե սա առեղծված չէ, ապա ի՞նչ է։`