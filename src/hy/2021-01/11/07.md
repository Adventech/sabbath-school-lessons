---
title:  Հետագա ուսումնասիրության համար
date:  12/03/2021
---

«Առանց ինքնուրացության ոչ ոք չի կարող դրսևորել իրական բարեգործություն։ Միայն կյանքի պարզությամբ, ինքնուրացությամբ և խիստ խնայողությամբ է հնարավոր իրականացնել աշխատանքը, որը Քրիստոսը սահմանել է մեզ համար որպես Իր ներկայացուցիչներ։ Հպարտությունը և աշխարհիկ փառասիրությունը պետք է մեր սրտերից դուրս մղվեն։ Ճիշտ կլինի, որ մեր ողջ աշխատանքն ուղեկցվի Քրիստոսի կյանքում դրսևորված անձնուրացության սկզբունքով։ Մեր տների պատերին, նկարների և կահավորանքի վրա պետք է կարդանք․ «Թափառական թշվառներին տո՛ւն բեր»։ Մեր զգեստապահարանների վրա պետք է տեսնենք ասես Աստծո մատով գրված խոսքերը․ «Եթե մերկ մարդ տեսնես, հագցրո՛ւ նրան»։ Մեր ճաշասենյակում, առատ կերակուրներով լցված սեղանի վրա պետք է տեսնենք գրված. «Մի՞թե հացդ քաղցածին բաշխելու համար չէ» Եսայի 58.7»։ Էլեն Ուայթ, Ապաքինման ծառայություն, էջ 206։

**Հարցեր քննարկման համար**

`Խորհե՛ք այն հարցի շուրջ, որը Եսային տվել էր իր ժամանակների մարդկանց. «Ինչո՞ւ եք ձեր դրամը ծախսում մի բանի համար, որ հաց չէ, ինչո՞ւ եք ծախսում ձեր վաստակը այն բանի համար, որ չի կշտացնում» (Եսայի 55.2)։ Հարցրե՛ք ինքներդ ձեզ, ինչպե՞ս ենք մենք անում (եթե անում ենք) միևնույն բանը. աշխատում մի բանի համար, ինչը չի կշտացնում։ Ինչո՞ւ է այդքան հեշտ այդ ծուղակն ընկնելը։`

`Եթե ինքնուրացումը, սոցիալական բարությունն ու շաբաթը կարևոր էին Քավության օրը Եսայու օրերին, դրանք նույնքան կարևո՞ր են վերջին ժամանակների Քավութան օրը (Դանիել 8.14), որի ընթացքում Աստծո հոբելյանական շեփորը կազդարարի վերջնական ազատագրումը Քրիստոսի երկրորդ գալստյան ժամանակ (Ա Կորնթացիներին 15.52, համեմատե՛ք Ղևտական 25.9, 10 համարների հետ)։ Բացատրե՛ք ձեր պատասխանը։`

`Դասարանում քննարկե՛ք շաբաթը պահելու հարցը։ Ըստ ձեզ՝ ի՞նչ նկատի ունի Եսային, երբ ասում է, որ շաբաթ օրը պետք է մեր ոտքը հետ պահենք մեր ցանկությունը կատարելուց և միևնույն ժամանակ այն «հաճելի» կոչենք (Եսայի 58.13)։ Ինչպե՞ս կարող ենք անել երկուսն էլ։ Մտապահե՛ք Եսայի 58-րդ գլխի ողջ համատեքստը։`

**Ամփոփում.**

Եսայի 55-րդ և 58-րդ գլուխներում մարգարեն կոչ է անում իր ժողովրդին թողնել սեփական խորհուրդներն ու ճանապարհները և դառնալ Աստծուն, Ում կատարելատիպն իրենց իսկ երջանկության համար անհամեմատ ավելի բարձր է ու վեհ։ Նա ողորմածաբար ներում է, այնուհետև պնդում, որ ներվածները ևս ողորմած լինեն՝ Քավության օրվա և շաբաթի հոգու հետ ներդաշնակ, որովհետև Աստծո ներման պարգևը, եթե այն իսկապես ընդունվել է, վերափոխում է սիրտը։