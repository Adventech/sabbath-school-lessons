---
title:  Ծոմի ընկերներ (Եսայի 58.1-8)
date:  09/03/2021
---

`Ի՞նչ «ծոմի» մասին է խոսում Եսայի 58.3 համարը։`

Սա պետք է որ Քավության օրվա ծոմը լինի, միակ ծոմը, որ հրահանգվել է Աստծո կողմից (Ղևտական 16.29, 31, Ղևտական 23.27–32)։ Սա հաստատվում է Եսայի 58.3 համարի «խոնարհեցրել մեր անձերը» զուգահեռ արտահայտությամբ, որը հետևում է Ղևտական գրքում օգտագործվող եզրաբանությանը։ Սեփական անձը խոնարհեցնելը կամ ճնշելը վերաբերում է ինքնամերժման տարատեսակ ձևերի, ինչպես նաև ծոմապահությանը (համեմատե՛ք Սաղմոսներ 35.13, Դանիել 10.2, 3, 12 համարների հետ)։

Քավության օրվա հանգամանքները բացատրում են «շեփորի պես բարձրացրո՛ւ ձայնդ» Աստծո հրահանգը (Եսայի 58.1)։ Խոյի եղջյուրից պատրաստված նմանատիպ շեփորը, որը կոչվում է շոֆար, պետք է որպես հիշեցում հնչեցվեր Քավության օրվանից տասն օր առաջ (Ղևտական 23.24)։ Ավելին, յուրաքանչյուր հիսուն տարին մեկ Քավության օրը պետք է հայտարարվեր Հոբելյանական՝ ազատ տարվա սկիզբը (Ղևտական 25.9, 10, համեմատե՛ք Եսայի 27.13 համարի հետ)։

`Կարդացե՛ք Եսայի 58.3–7 համարները։ Ինչի՞ց է բողոքում Աստված նրանց։ Ի՞նչն այն չէ նրանց «ծոմի» հետ։`

Կարծես թե ժողովուրդն ակնկալում էր, որ Տերը կշնորհավորի նրանց իրենց «բարեպաշտության» համար։ Սակայն նրանց մոտ ամեն ինչ հակառակն էր։ Քավության օրը դրսևորած ինքնուրացումը պետք է արտահայտեր նրանց երախտապարտությունը և հավատարմությունն Աստծուն այն օրը, երբ քահանայապետը գնում էր Աստծո առաջ սրբարանը մաքրելու և այդպիսով նրանց մաքրելու այն մեղքերից, որոնց համար արդեն ներում էին ստացել (Ղևտական 16, համեմատե՛ք 4-րդ գլխի հետ)։ Նրանց գործերը պետք է արվեին Աստծո նկատմամբ շնորհակալությամբ և երախտագիտությամբ, Ով նրանց փրկել է դատաստանի օրը, և ոչ թե Աստծո հավանությունը ստանալու իրենց «բարեպաշտության» և «նվիրման» համար։ Ի վերջո, դրանք այն մարդկանց մեղքերն էին, որոնք պղծել էին Աստծո սրբարանը։ Եվ այն պետք է մաքրվեր արյամբ, որը թափվում էր նրա համար, ինչ իրենք արել էին։

`Այս տեքստերից քաղած մեր ամենակարևոր դասերից մեկը ցույց է տալիս պարզապես կրոնավորի և Քրիստոսի ճշմարիտ հետևորդ լինելու միջև տարբերությունը։ Ինչպե՞ս ենք տեսնում տարբերությունն այնտեղ։ Ինչպե՞ս ենք մենք՝ որպես անհատներ, բախվում միևնույն վտանգին, որին բախվում են այստեղ տեքստերում ներկայացված մարդիկ. այսինքն կարծում ենք, թե մեր իրականացրած կրոնական ծիսակատարություններն ինչ-որ կերպ ցույց են տալիս, որ մենք իսկապես հետևում ենք Տիրոջն այնպես, ինչպես որ Նա պահանջում է մեզնից։`