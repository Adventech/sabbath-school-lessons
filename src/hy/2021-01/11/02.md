---
title:  Գնեք անվճա՞ր (Եսայի 55.1-7)
date:  07/03/2021
---

`Կարդացե՛ք այս տեքստը. «Ո՛վ բոլորդ, ծարավածնե՛ր, եկե՛ք ջրերի մոտ, և դուք, որ փող չունեք, եկե՛ք, գնե՛ք ու կերե՛ք» (Եսայի 55.1)։ Ի՞նչ հակասություն եք տեսնում այստեղ։`

Պատկերացրե՛ք, որ սննդի մի մեծ պաշարով դուրս եք եկել մեծ քաղաքի փողոց և քաղցածներին ու անտուններին հայտարարում եք «Ո՛վ դուք, որ գումար չունեք, եկե՛ք, գնե՛ք և կերե՛ք»։ Սակայն ինչպե՞ս կարող են նրանք գնել, եթե փող չունեն։

Բայց եթե ավելացնեք Եսայու օգտագործած բառերը. «առանց փողի, առանց գնի» (Եսայի 55.1), իմաստն ավելի պարզ կդառնա։ Եսային մարդկանց կոչ է անում անվճար ընդունել ներումը (Եսայի 55.7)։ Սակայն գնել բառն ընդգծում է այն փաստը, որ այն, ինչ Աստված առաջարկում է մարդկանց իրենց կարիքներն ու փափագը հոգալու համար, արժեքավոր է, ուստի դա հնարավոր է ստանալ գործարքի արդյունքում (արժեքավոր որևէ բանի փոխանակմամբ)։ Աստված ներումն առաջարկում է անվճար Իր ժողովրդի հետ վերականգնված ուխտի փոխհարաբերությունների շրջանակներում, սակայն ոչ այն պատճառով, որ այն Նրա համար անվճար է եղել։ Նա այն գնել է սարսափելի թանկ՝ Իր Ծառայի արյան գնով։ Այս ներումը, թեև անվճար մեզ համար, սակայն Աստծո համար արժեցել է Իր սեփական կյանքի ապշեցուցիչ կերպով թանկ գինը։

`Ո՞րն էր մեր փրկության գինը։ Տե՛ս Ա Պետրոս 1.18, 19։`

`Ինչպե՞ս է փրկության Եսայու մոտեցումը համեմատվում Նոր Կտակարանի մոտեցման հետ։ Եփեսացիներին 2.8, 9։`

Եսային պարփակում է Ավետարանը Հին Կտակարանում, և այն լրիվ նույնն է, ինչ Ավետարանը Նոր Կտակարանում։ Գոյություն չի ունեցել գործերով «հինկտակարանյան» փրկություն, որը պետք է փոխարինվեր շնորհով «նորկտակարանյան» փրկությամբ։ Այն պահից ի վեր, երբ Աստված Ադամին ու Եվային Ազատագրիչ խոստացավ (Ծննդոց 3.15), գոյություն է ունեցել փրկության միայն մեկ ճանապարհ՝ շնորհով, հավատի միջոցով (Եփեսացիներին 2.8). «Աստծու շնորհը՝ հավիտենական» կյանք է «մեր Տեր Հիսուս Քրիստոսի միջոցով» (Հռոմեացիներին 6.23)։ Գիլգամեշ6 արքայի՝ հավիտենական կյանքի որոնումներում իզուր արված հերոսական սխրանքներից մինչև վերամարմնավորմանը հավատացող ժամանակակից դերասանուհիները, փրկություն ստանալու համար մարդիկ տարբեր ճանապարհներ են փորձել, սակայն բոլորն էլ՝ ապարդյուն։ Ահա թե ինչու նրանք պետք է իմանան Հիսուսի մասին, նաև այն մասին, թե ինչ է Նա արել իրենց համար խաչի վրա։

`Փրկությունն անվճար է այնքանով, որ մենք ոչինչ չենք կարող անել այն վաստակելու համար։ Մեր գործերը երբեք չեն կարող լինել այնքան լավը, որպեսզի մեզ փրկեն։ Այդուհանդերձ, միևնույն ժամանակ, փրկությունը կարող է մեզ վրա շատ թանկ նստել։ Ի՞նչ է դա նշանակում։ Տե՛ս, օրինակի համար, Մատթեոս 10.39, Ղուկաս 9.23, 14.26, Փիլիպպեցիս 3.8։`