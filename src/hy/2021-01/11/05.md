---
title:  Ծոմի պայքար (Եսայի 58.1-12)
date:  10/03/2021
---

Շեփորի հնչյուններից տասն օր հետո, երբ դրանք Աստծո ժողովրդին հիշեցնում են, որ Տերը հռչակվում է իրենց Թագավորը հենց Քավության օրը, երբ անձնուրացության միջոցով նրանց արտահայտած խոնրահությունը պետք է հաստատի իրենց հավատարմությունն Աստծուն, որպես իրենց Թագավորի, մարգարեն բարձրացնում է իր ձայնը շեփորի պես՝ հայտարարելու, որ ժողովուրդն ապստամբում է Աստծո դեմ (Եսայի 58.1)։

`Կարդացե՛ք Եսայի 58.6–12 համարները։ Որո՞նք են այն գործերը, որոնք Աստված համարում է իրական ինքնուրացման գործեր։ Ի վերջո, ո՞րն է ավելի հեշտ՝ մի քանի անգամ հացից հրաժարվե՞լ, թե՞ սեփական գումարն ու ժամանակը տրամադրել քաղաքում ապրող անտուններին կերակրելու համար։ Ի՞նչ սկզբունք է հարկավոր նկատել այս գործողությունների հիմքում։ Ինչպե՞ս են այս գործողությունները կազմում ճշմարիտ կրոնը։`

Յուրաքանչյուր ոք կարող է կրոնասեր լինել, յուրաքանչյուր ոք կարող է իրականացնել կրոնական ծիսակատարություններ ճիշտ ժամանակին և պատշաճ կերպով։ Սակայն Տերը միայն դա չէ, որ կամենում է։ Նայե՛ք Հիսուսի կյանքին։ Որքան էլ որ Նա հավատարիմ էր Իր ժամանակների կրոնական ծիսակատարություններին, Ավետարանի գրողներն ավելի շատ շեշտադրում են ողորմության, բժշկության, քաղցածներին կերակրելու և ներման Նրա գործերն այն մարդկանց համար, ովքեր դրա կարիքն ունեին, քան ծիսակատարությունների Նրա հավատարիմ կատարմանը։

Տերը որոնում է եկեղեցի, ժողովուրդ, որը ճշմարտությունը կքարոզի աշխարհին։ Սակայն ի՞նչն ավելի լավ մարդկանց կբերի դեպի Հիսուսի ճշմարտությունը՝ սննդակարգի օրենքների խիստ պահպանո՞ւմը, թե՞ քաղցածին հաց տալու պատրաստակամությունը, շաբաթ օրը հանգստի խստիվ պահպանո՞ւմը, թե՞ սեփական ժամանակն ու եռանդը կարիքավորներին օգնելու համար ծախսելու պատրաստակամությունը։

`Կարդացե՛ք Մատթեոս 25.40 և Հակոբոս 1.27 համարները։ Ի՞նչ են դրանք մեզ ասում։`

`Կարդացե՛ք Եսայի 58-րդ գլխի օրհնությունները, որոնց մասին Աստված ասում է, որ դրանք կտրվեն նրանց, ովքեր պատրաստակամորեն ծառայում են ավելի քիչ հաջողակներին։ Ըստ ձեզ՝ ի՞նչ է մեզ ասում Տերն այստեղ։ Գերբնական միջամտության այս խոստումները տեղի կունենա՞ն մեր կյանքում, եթե մենք կատարենք այս բաները։ Կամ միգուցե Նա մեզ ասում է այն բնական օրհնությունների մասին, որոնք մենք ստանում ենք՝ մեր ունեցածից ուրիշների համար հատկացնելով, և չլինելով եսասեր, ագահ և մեր ես-ով կլանված։ Բացատրե՛ք ձեր պատասխանը։`