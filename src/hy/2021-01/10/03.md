---
title:  Տառապող ծառայի պոեմը (Եսայի 52.13-53.12)
date:  01/03/2021
---

Եսայի 52.13–53.12 համարները, որոնք հայտնի են «Տառապող ծառայի պոեմ» անվամբ, հաստատում են Եսայու՝ «Ավետարանի մարգարեի» համբավը։ Ավետարանի գերազանցության հետ ներդաշնակ՝ պոեմը բարձրանում է գրականության մեկ այլ մակարդակ։ Թեև անհավանականորեն հակիրճ՝ յուրաքանչյուր տող իր մեջ ներառում է խորագույն իմաստ, որը բացահայտում է մեղքի մեջ թաղված և կորած մարդկությանը փրկելու Աստծո աներևակայելի ձգտման էությունը։

Սա Եսայու խոսքի «կաթը» չէ։ Նա իր լսարանին նախապատրաստել էր՝ զարգացնելով մեսիական թեման իր գրքի հենց սկզբից։ Հետևելով երկրի վրա Մեսիայի կյանքի ընթացքին՝ մարգարեն սկսեց Նրա բեղմնավորումից և ծնունդից (Եսայի 7.14), ներկայացրեց Նրա ինքնությունը որպես Դավթի ցեղից սերող աստվածային Թագավոր (Եսայի 9.6, 7), մանրամասնորեն ներկայացրեց Իսրայելը վերականգնելու Նրա գործը (Եսայի 11.1–16) և անարդարությունից ու տառապանքից ազատագրելու Նրա լուռ ծառայությունը (Եսայի 42.1–7)։ Այնուհետև Եսային բացահայտեց, որ Մեսիայի մեծ դրաման ներառում է բարձրացումից առաջ ողբերգության հակադրությունը (Եսայի 49.1–12, Եսայի 50.6–10)։ Այժմ տառապող ծառայի պոեմը բացահայտում է ողբերգության բոլոր խորքերը։

`Վերընթերցե՛ք վերը նշված հատվածում թվարկված տեքստերը։ Ուշադրությո՛ւն դարձրեք, թե ինչ են դրանք ասում մեզ Մեսիայի՝ Հիսուսի մասին։ Ինչպե՞ս են դրանք օգնում մեզ նախապատրաստվել նրան, ինչը գալու է Եսայի 52-րդ և 53-րդ գլուխներում։ Իսկ միգուցե դրանք ավելի վա՞ռ են դարձնում այն, ինչ տեղի է ունենում Եսայի 52-րդ և 53-րդ գլուխներում։`

Եսայի 52.13–53.1 համարները ներկայացնում են պոեմը ցնցող հակասության տեսանկյունից. Ծառան կբարգավաճի և կմեծանա, սակայն Նրա արտաքին տեսքն անճանաչելիության աստիճան խեղաթյուրված կլինի։ Ո՞վ կարող է հավատալ դրան։

Եսայի 53.2, 3 համարներն սկսվում են ցավոտ թվարկությամբ Ծառայի ծագումից և սովորական տեսքից մինչև Նրա վիշտն ու մերժվելը։ Եսայի 53.4–6 համարները դադար են տալիս՝ նկարագրելու, որ Նրա տառապանքն իսկապես մեր պատիժն է, որը Նա կրում է մեզ բժշկելու համար։ Եսայի 53.7–9 համարները շարունակում են անմեղ Ծառայի անկման նկարագրությունը մինչև գերեզման։

Եսայի 53.10–12 համարներում Ծառան համբարձվում է վեհ պարգևատրմանը՝ կանխատեսված պոեմի սկզբում, որն սկսվում է Եսայի 52.13 համարում։ Այստեղ ավելանում է նաև այն գաղափարը, որ մարդուն փրկելու համար արված Նրա զոհն Աստծո կամքն է։

Այս պոեմը համեմատե՛ք Փիլիպպեցիներին 2.5–11 համարների ունայնացման ձևի հետ, որտեղ Հիսուսի նկարագրությունն սկսվում է որպես Աստված, այնուհետև Նա ունայնացնում է Իրեն՝ Իր վրա առնելու մարդկային կերպարանքը, Իրեն խոնարհեցնում է մինչև մահ, այն էլ ամենանսեմ մահ՝ խաչելություն։ Ուստի Աստված մեծապես բարձրացնում է Նրան, որպեսզի բոլորն ընդունեն Նրան որպես Տեր (համեմատե՛ք Եսայի 49.7 համարի հետ)։

`Կարդացե՛ք Եսայի 52.13–53.12 համարները։ Գրի՛ առեք այն ամենը, ինչն, ըստ պոեմի, Հիսուսն արել է մեզ համար։ Խորհե՛ք այն մասին, թե մեզ համար արված այդ գործողություններն ինչ նշանակություն ունեն մեզ համար։`