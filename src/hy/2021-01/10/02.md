---
title:  Եսայու ստուգիչ ճշմարտությունը (Եսայի 50.4-10)
date:  28/02/2021
---

Եթե Եսայու նպատակը լիներ միայն տեղեկություն փոխանցելը, նա միանգամից կփոխանցեր Մեսիայի մասին բոլոր մանրամասները։ Սակայն իր լսարանին սովորեցնելու, համոզելու և Տիրոջ Ծառայի հետ հանդիպեցնելու համար նա հյուսում է ներդաշնակ կերպով կրկնվող թեմաների նրբագեղ մի կտավ։ Աստծո լուրը նա բացահայտում է քայլ առ քայլ, որպեսզի յուրաքանչյուր տեսանկյուն ուշադրության արժանանա և հասկացվի պատկերի մյուս մասի առնչությամբ։ Եսային նկարիչ է, ում կտավն իր լսարանի հոգին է։

`Կարդացե՛ք Եսայի 50.4–10 համարները։ Ամփոփե՛ք, թե ինչ են ասում այս տեքստերը։ Ինչպե՞ս եք տեսնում Հիսուսին այս հատվածում։`

Եսայի 49.7 համարում պարզեցինք, որ Աստծո ծառան անարգված է, ատելի և «իշխանավորների ծառա», սակայն «թագավորները կտեսնեն և ոտքի կկանգնեն. իշխանները կերկրպագեն Տիրոջը»։ Այստեղ՝ Եսայի 50-րդ գլխում, մենք իմանում ենք, որ ունայնացումն ավելի ու ավելի խորն է ազնվական ուսուցչի համար, ում խոսքերն օգնում են հոգնածին (Եսայի 50.4)։ Արդարացման ուղին անցնում է ֆիզիկական հալածանքի և բռնության ճանապարհով (Եսայի 50.6)։

Այս բռնությունը ժամանակակից արևմտյան մշակույթում անընդունելի է։ Սակայն հին մերձավորարևելյան մշակույթում պատիվը կենաց-մահու հարց էր մարդու և նրա համախոհների համար։ Եթե ինչ-որ մեկին այդ կերպ վիրավորել եք կամ կոպիտ եք վերաբերվել նրա հետ, ճիշտ կանեք շատ լավ պաշտպանվել, որովհետև եթե այդ մարդը նույնիսկ կես շանս էլ ունենա, զոհը և նրա ազգը հաստատ վրեժ կլուծեն։

Դավիթ թագավորը հարձակվեց Ամմոնի երկրի վրա և նվաճեց այն (Բ Թագավորների 10.1–12), որովհետև դրա թագավորը պարզապես «Դավթի ծառաներին վերցրեց, ածիլել տվեց նրանց մորուքների կեսը, նրանց հանդերձների կեսն էլ կտրել տվեց մինչև իրենց նստելատեղը և հետ ուղարկեց նրանց» (Բ Թագավորների 10.4)։ Սակայն Եսայի 50-րդ գլխում մարդիկ ծեծում են ծառային, փետում նրա մորուքը, թքում նրա վրա։ Եվ ինչն այս արարքները դարձնում է միջազգային, միջտիեզերական իրադարձություն, այն է, որ զոհը աստվածային թագավորների Թագավորի դեսպանն է։ Իրականում, Եսայի 9.6, 7 և Եսայի 11.1–16 համարները համեմատելով «ծառայի» մասին խոսող այլ հատվածների հետ՝ մենք պարզեցինք, որ ծառան Թագավորն է, հզո՛ր Ազատագրողը։ Սակայն ունենալով այս ողջ զորությունն ու պատիվը՝ մի անհասկանալի պատճառով Նա չի փրկում Ինքն Իրեն։ Սա այնքան տարօրինակ էր, որ մարդիկ չհավատացին նրան։ Իշխանավորները ծաղրում էին խաչին գամված Հիսուսին.

«Ուրիշներին փրկեց, թող իրեն էլ փրկի, եթե դա է Քրիստոսը՝ Աստծու ընտրյալը» (Ղուկաս 23.35),

«Թող հիմա խաչից ցած իջնի, և Նրան կհավատանք» (Մատթեոս 27.42)։

`Կարդացե՛ք Եսայի 50.4–10 համարները։ Գրի՛ առեք այստեղ նկարագրված հոգևոր սկզբունքները, որոնք պետք է կիրառվեն մեր սեփական կյանքում։ Նայե՛ք ինքներդ ձեզ ձեր կազմած ցուցակի լույսի ներքո։ Ո՞ր տեսանկյուններում բարելավվելու կարիք ունեք։ Եթե հուսահատված եք, ապա շարունակե՛ք կարդալ շաբաթվա ամբողջ դասը։`