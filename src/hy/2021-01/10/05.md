---
title:  Անհասանելին մե՛նք ենք (Եսայի 53.3-9)
date:  03/03/2021
---

Իրենից արտաքուստ ոչ մի արժեք չներկայացնող և արհամարհված մի թույլ բույս (Եսայի 53.2, 3). ահա թե տառապող Ծառայի ինչպիսի նկարագրություն է մեզ տրված այստեղ։ Եսային արագ բերում է մեզ անմեղ երիտասարդությունից մինչև անդունդի եզրը։ Նույնիսկ ավելի վաղ տրված նախապատմությամբ հանդերձ մենք պատրաստ չենք հաշտվելու Ծառայի կյանքի ելքի հետ։ Հակառա՛կը։ Եսային մեզ սովորեցրել է մեզ ծնված Մանուկին՝ Խաղաղության գերագույն Իշխանին վերաբերվել որպես թանկ մեկի։ Ուրիշներն արհամարհում են Նրան, սակայն մենք գիտենք, թե Ով է Նա իրականում։

Իր ժամանակին ինչ-որ մեկն ասել է. «Մենք հանդիպել ենք թշնամուն, և դա մենք ենք»։ Ծառան միակը չէ, ով արհամարհվում, մերժվում կամ տառապում է։ Դավիթ թագավորն անցնում էր այդ ամենի միջով, երբ փախչում էր իր որդի Աբիսողոմից (Բ Թագավորների 15.30)։ Սակայն այն տառապանքը, որ կրում է այս Ծառան, Իր սեփականը չէ և Իր սեփական մեղքի արգասիքը չէ։ Ոչ էլ Նա դա կրում է բացառապես մեկ այլ անհատի փոխարեն. «Տերը Նրա վրա դրեց մեր բոլորի անօրենությունը» (Եսայի 53.6)։

«Ինչո՞ւ» հարցի պատասխանը Եսայու ստուգիչ ճշմարտությունն է. Աստծո սիրո պատճառով Նրա Մեսիան կընտրի տառապանքի ուղին։ Բայց ինչո՞ւ։ Եսային վերջին՝ հանդիսավոր «ոսկե մեխն» է գամում, որպեսզի ավարտին հասցնի անհավանական ճշմարտությունը. Նա ընտրեց տառապանքի ուղին, որպեսզի հասնի անհասանելիին՝ մեզ։

Նրանք, ովքեր չեն հասկանում, Ծառային համարում են «Աստծուց հարվածված» (Եսայի 53.4)։ Այնպես, ինչպես Հոբի ընկերներն էին կարծում, որ նրա տառապանքների պատճառը պետք է որ նրա մեղքերը եղած լինեին, և ինչպես Հիսուսի աշակերտները հարցրին Նրան՝ «Ո՞վ է մեղանչել, որ նա կույր է ծնվել. նա՞, թե՞ նրա ծնողները» (Հովհաննես 9.2), նրանք, ովքեր Հիսուսին խաչի վրա տեսան, ամենավատ բանը ենթադրեցին։ Չէ՞ որ Մովսեսն ասել է, որ «կախված մարդը Աստծուց անիծված է» (Բ Օրենք 21.23, համեմատե՛ք Թվեր 25.4 համարի հետ)։

Այդուհանդերձ, այս ամենն Աստծո կամքն էր (Եսայի 53.10)։ Ինչո՞ւ։ Որովհետև «Քրիստոսը մեզ օրենքի անեծքից փրկագնեց՝ մեզ համար անեծք դառնալով» (Գաղատացիներին 3.13)։ Որովհետև Աստված «Նրան, որ մեղքը չէր ճանաչում, մեզ համար մեղավոր արեց, որպեսզի մենք Նրանով Աստծու արդարները լինենք» (Բ Կորնթացիներին 5.21)։

«Ինչպիսի՜ գին է վճարվել մեզ համար։ Նայե՛ք խաչին և դրա վրա բարձրացված Զոհին։ Նայե՛ք դաժան մեխերով գամված այն ձեռքերին։ Նայե՛ք մեխերով փայտին ամրացված այն ոտքերին։ Քրիստոսը կրեց մեր մեղքերն Իր սեփական մարմնում, այդ տառապանքը, այդ հոգեվարքը որպես մեր քավության գին»։ Էլեն Ուայթ, Աստծո զարմանահրաշ շնորհը, էջ 172։

`Ամբողջ աշխարհի մեղքի բեռը, հանցավորությունն ու պատիժը, որն իր մեջ ներառում էր յուրաքանչյուր մեղավորի յուրաքանչյուր մեղք, միանգամից ընկան Քրիստոսի ուսերին՝ որպես խաչի վրա մեզ փրկելու միակ միջոց։ Ի՞նչ է սա մեզ ասում այն մասին, թե ինչքան վատ բան է մեղքը, որ այսպիսի գին վճարվեց՝ մեզ դրանից փրկագնելու համար։ Ի՞նչ է մեզ ասում Աստծո սիրո մասին այն փաստը, որ Նա դա արեց նույնիսկ այսպիսի մեծ գնով։`