---
title:  Ո՞վ հավատաց (Եսայի 52.13-53.12)
date:  02/03/2021
---

Եսայի 52.13 համարում Աստծո Ծառան մեծարվում է, սակայն առանց նախազգուշացման, հաջորդ համարը նկարագրում է Նրա տեսքն այնքան խեղաթյուրված, որ Նա չի կարող համարվել «մարդու որդիներից» մեկը։ Նոր Կտակարանը նկարագրում է Հիսուսի տեսքը աղավաղող գործոնները, որոնցից էին մտրակահարությունը, փշե թագը, խաչելությունը, սակայն ամենից առավել՝ մարդկային ցեղի մեղքերը կրելը։ Մեղքը երբեք բնական չի եղել մարդ արարածի համար, և այն կրելը «մարդի Որդուն» անմարդկային տեսք հաղորդեց։

Համեմատե՛ք սա Հոբի պատմության հետ, ով մեծ հարստության, պատվի և իշխանության բարձունքից մի ակնթարթում հայտնվեց թշվառականի դերում, ով մոխիրների մեջ նստած կավե ամանի մի կտորով քորում էր իր պալարները (Հոբ 1, 2)։ Տարբերությունն այնքան մեծ էր, որ նույնիսկ նրա բարեկամները սկզբում նրան չճանաչեցին (Հոբ 2.12)։ Հարցը հետևյալն է՝ ինչո՞ւ է Հոբը տառապում։ Ինչո՞ւ պետք է Աստծո Մեսիան տառապի։ Չէ՞ որ նրանցից ոչ մեկն արժանի չէ այդ տառապանքին։ Երկուսն էլ անմեղ են։ Ապա ինչո՞ւ է հարկավոր տառապանքը։

`Վերընթերցե՛ք այսօրվա Տառապող Ծառայի դասի տեքստերը և գրի՛ առեք այն հատվածները, որտեղ ի հայտ է գալիս մեղավորների փոխարեն անմեղի տառապանքի թեման։ Ո՞րն է գլխավոր լուրն այնտեղ մեզ համար։`

Կարդացե՛ք Եսայի 53.1 համարի հարցերը։ Այս հարցերն ընդգծում են անհավանականին հավատալու բարդությունը (համեմատե՛ք Հովհաննես 12.37–41 համարների հետ) և նախազգուշացնում մեզ պատմության մնացած մասը նստած կարդալ։ Բայց այս հարցերը ենթադրում են նաև կոչ։ Այս համատեքստում երկու հարցերի միջև զուգահեռը ենթադրում է, որ փրկելու Տիրոջ բազուկը կամ զորությունը (համեմատե՛ք Եսայի 52.10 համարի հետ) հայտնվում է նրանց, ովքեր հավատում են այս պատմությանը։ Ուզո՞ւմ եք զգալ Աստծո փրկարար զորությունը։ Այդ դեպքում հավատացե՛ք այս պատմությանը։

`Ուշադրությամբ կարդացե՛ք Եսայի 53.6 համարը։ Ո՞րն է այստեղ ներկայացված առանձնահատուկ լուրը։ Ի՞նչ է համարն ասում անձամբ քե՛զ, ինչը պետք է հույս տա քեզ՝ ի հեճուկս քո անցյալ մեղքերի և ձախողումների։`