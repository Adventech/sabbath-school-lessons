---
title:  Գալիլեայի խավարի վերջը (Եսայի 9.1-5)
date:  24/01/2021
---

`Ինչո՞ւ է Եսայի 9.1 համարն սկսվում մի բառով (սակայն), որը ցույց է տալիս հակադրություն դրան նախորդող գաղափարի հետ։`

Եսայի 8.21, 22 համարները նկարագրում են այն մարդկանց անհույս վիճակը, ովքեր ճշմարիտ Աստծուց երես են դարձնում և թեքվում դեպի ոգեհարցություն։ Ուր էլ որ նրանք նայեն, կտեսնեն «միայն նեղություն ու խավար, անձկություն ու մեգ։ Նրանք համատարած թանձր մթության մեջ են» (Եսայի 8.22)։ Դրան հակառակ, գալու է մի ժամանակ, երբ «խավար չի լինի նրանց համար, որոնք նեղության մեջ էին» (Եսայի 9.1)։ Գալիլեայի ժողովուրդն այստեղ առանձնացված է որպես «մեծ լույսի» (Եսայի 9.2) յուրահատուկ օրհնությունները ստացող։ Ազգը կբազմանա և կուրախանա, որովհետև Աստված կկոտրի նրա վրա բռնացողի իշխանական ցուպը (Եսայի 9.4)։

Այստեղ նկարագրված է Գալիլեայի ծովի տարածքը, քանի որ այն եղել է Իսրայելի առաջին տարածքներից մեկը, որոնք նվաճվել են։ Ի պատասխան Աքազի օգնության խնդրանքի՝ Թագղաթ-Փաղասար Գ-ն նվաճեց հյուսիսային Իսրայելի Գալիլեա և Անդրհորդանան մարզերը, բնակչության որոշ մասին գերեվարեց և տարածքներն Ասորեստանի գավառներ դարձրեց (Դ Թագավորների 15.29)։ Այսպիսով, Եսայու լուրն ասում է, որ առաջին նվաճվողն առաջինը կազատագրվի։

`Ո՞ւմ օգտագործեց Աստված Իր ժողովրդին ազատագրելու համար։ Եսայի 9.6, 7։`

`Ե՞րբ և ինչպե՞ս իրականացավ Եսայի 9.1–5 համարների մարգարեությունը։ Մատթեոս 4.12–25։`

Պատահական չէ, որ Հիսուսի վաղ շրջանի ծառայությունը հենց Գալիլեայի շրջանում էր, որտեղ Նա ժողովրդին հույս տվեց՝ ազդարարելով Աստծո արքայության բարի լուրը և մարդկանց բուժելով, ինչը ներառում էր նաև դիվահարներին ոգեհարցության կապանքներից ազատագրելը (Մատթեոս 4.24)։

Այստեղ մենք տեսնում ենք կատարյալ օրինակ այն բանի, թե ինչպես է Աստվածաշունչը վերցնում հինկտակարանյան ժամանակներում տեղի ունեցած իրադարձությունը և օգտագործում որպես նախակերպար այն բաների, որոնք պետք է տեղի ունենան նորկտակարանյան ժամանակներում։ Տերը մի դարաշրջանի իրադարձությունները խառնում է մեկ այլ դարաշրջանի իրադարձությունների հետ, ինչպես դա տեղի է ունենում Մատթեոս 24-րդ գլխում, որտեղ ՔՀ 70թ. Երուսաղեմի կործանումը Հիսուսը կապակցեց ժամանակների վերջում աշխարհի կործանման հետ։

`Եթե ինչ-որ մեկը ձեզ հարցներ՝ ինչի՞ց է Հիսուսն ազատել ձեզ, ի՞նչ կպատասխանեիք։ Ի՞նչ անձնական վկայություն կարող եք տալ ձեր կյանքում Քրիստոսի ունեցած զորության մասին։`