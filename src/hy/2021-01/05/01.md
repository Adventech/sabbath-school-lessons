---
title:  Խաղաղության ազնվաբարո Իշխանը
date:  23/01/2021
---

### Այս շաբաթվա ուսումնասիրության համար կարդացե՛ք.
Եսայի 9.1–5, Եսայի 9.6, 7, Եսայի 9.8–10.34, Եսայի 11, Եսայի 12.1–6։

> <p>Հիշելու համարը.<p>
> «Որովհետև մեզ մի մանուկ ծնվեց, մեզ մի որդի տրվեց, և իշխանությունն իր ուսերի վրա կլինի, և կկոչվի Սքանչելի Խորհրդական, Հզոր Աստված, Հավիտենականության Հայր և Խաղաղության Իշխան» (Եսայի 9.6):

«Դոկտոր Ռոբերտ Օպենհեյմերը, ով ղեկավարում էր առաջին ատոմային ռումբի ստեղծման գործընթացը, կանգնած էր ԱՄՆ Կոնգրեսի հատուկ կոմիտեներից մեկի առաջ։ Կոնգրեսականները նրան հարցրին, թե արդյոք կա՞ որևէ պաշտպանություն զենքից։ «Իհա՛րկե»,- պատասխանեց մեծ ֆիզիկոսը։

«Եվ ո՞րն է այդ պաշտպանությունը»։

Դոկտոր Օպենհեյմերը հայացքը սահեցրեց լուռ և պատասխանի սպասող լսարանի վրայով և մեղմորեն ասաց՝ խաղաղությունը»։ Կազմված է Փոլ Լի Թանի կողմից, 7700 պատկերազարդումների հանրագիտարան. ժամանակների նշանները (Ռոքվիլ, Մերիլենդ, «Աշուրանս Փաբլիշերս», 1985թ.), էջ 989։

Խաղաղությունը մարդկության անորսալի երազանքն է։ Հաշվարկվել է, որ մարդկության արձանագրված պատմության ողջ ընթացքում աշխարհը լիակատար խաղաղության պայմաններում ապրել է ընդամենն այդ ժամանակի մոտավորապես 8 տոկոսի ընթացքում։ Այս ընթացքում խախտվել է առնվազն ութ հազար դաշինք (Փոլ Լի Թան, էջ 987, ադապտացված)։ Առաջին համաշխարհային պատերազմին (որն իբրև թե պետք է լիներ բոլոր պատերազմներին վերջ դնող պատերազմը) հաջորդած կես դարի ընթացքում պատերազմի յուրաքանչյուր մեկ տարուն բաժին էր ընկնում երկու րոպե խաղաղություն։

Դինամիտի գյուտարար Ալֆրեդ Նոբելը 1895թ. ֆոնդ հիմնեց, որը մրցանակ էր տալու այն անհատներին, ովքեր խաղաղության ոլորտում նշանակալի ներդրում կունենային (Փոլ Լի Թան, էջ 988, ադապտացված)։ Վերջին տարիներին, սակայն, նույնիսկ Խաղաղության ոլորտում Նոբելյան մրցանակի որոշ դափնեկիրներ ներքաշված են եղել զինված հակամարտությունների մեջ։

Այս շաբաթ մենք կկարդանք այն Միակի մասին, Ով կարող է բերել իրական և հավերժական խաղաղություն։