---
title:  Աստծո բարկության գավազանը (Եսայի 9.8-10.34)
date:  26/01/2021
---

Այս հատվածը բացատրում է Եսայի 9.1–5 համարները, որոնք ազատագրում են կանխատեսում խավարի մեջ գտնվող և տառապած ժողովրդի համար, որը տրվելով ոգեհարցության ախտին՝ ռազմական նվաճումների և ճնշման զոհ էր դարձել. «Իր վրա բռնացողի իշխանական ցուպը կոտրեցիր, ինչպես Մադիամի օրերին» (Եսայի 9.4)։

`Կարդացե՛ք Աստծո ժողովրդի տառապանքի մասին, որը նկարագրված է վերը նշված տեքստերում։ Համեմատե՛ք Ղևտական 26.14–39 համարների անեծքները։ Ինչո՞ւ է Աստված Իր ժողովրդին պատժում աստիճանաբար և ոչ միանգամից։ Ի՞նչ է սա մեզ ասում Նրա բնավորության և նպատակների մասին։`

Եթե Աստված կամենար կործանել ժողովրդին, Նա միանգամից նրանց Ասորեստանի ձեռքը կհանձներ։ Սակայն Նա համբերատար է և «չի ցանկանում, որ որևէ մեկը կորստյան մատնվի, այլ որ բոլորն էլ ապաշխարության գան» (Բ Պետրոս 3.9)։ Այսպես, դատավորների ժամանակաշրջանում Աստված թույլ տվեց, որ Հուդայի և Իսրայելի ժողովուրդը ճաշակի սեփական անխոհեմության արդյունքը, որպեսզի հասկանա, թե ինչ է անում, և ավելի լավ ընտրություն անելու հնարավորություն ունենա։ Երբ նրանք համառեցին իրենց չար ճանապարհներում և խստացրեցին իրենց սրտերը Տիրոջ և Իր մարգարեների միջոցով ուղարկված Նրա լուրերի առաջ, Աստված հեռացրեց Իր պաշտպանությունը։ Սակայն ժողովուրդը շարունակում էր ապստամբել։ Այս շրջանը դեպի վար ձգվող պարույրի նման շարունակվեց այնքան, մինչև որ Աստված այլևս ոչինչ անել չէր կարող։

`Կարդացե՛ք Եսայի 9.8–10.2 համարները։ Ի՞նչ մեղքերի մեջ է մեղադրվում ժողովուրդը։ Ո՞ւմ նկատմամբ են նրանք գործել այդ մեղքերը։ Ո՞վ է մեղավոր նրանց շրջանում։`

Այն, ինչ մենք տեսնում ենք այստեղ, ինչպես նաև ողջ Աստվածաշնչում, ազատ կամքի իրողությունն է։ Աստված մարդուն ազատ ստեղծեց (Նա պե՛տք է այդպես աներ, այլապես նրանք Նրան երբեք ճշմարիտ կերպով չէին սիրի), և այս ազատությունը ներառում է նաև սխալվելու տարբերակը։ Ու թեև Աստված նորից ու նորից փորձում է մեզ Իր կողմը գրավել՝ Իր սերն ու բնավորությունը բացահայտելով, Նա նաև թույլ կտա, որպեսզի մենք դեմ առ դեմ բախվենք մեր սխալ որոշումների արգասիքների հետ. դրանք կլինեն ցավեր, տառապանք, վախեր, անկարգություններ և այլն, և այս բոլորը՝ միմիայն նրա համար, որ օգնեն մեզ գիտակցել, թե ինչի կարող է հանգեցնել Նրանից երես թեքելը։ Եվ սակայն նույնիսկ այս ամենից հետո, որքա՜ն հաճախ մարդիկ մի կողմ չեն դնում իրենց մեղքերը և չեն գալիս Տիրոջ մոտ։ Ազատ կամքը հիասքանչ բան է. առանց դրա մենք բանական էակ չէինք կարող համարվել։ Սակայն վա՜յ նրանց, ովքեր այդ պարգևը սխալ կերպ են օգտագործում։

`Ինչպե՞ս է Աստված օգտագործել տառապանքը ձեր սեփական կյանքում՝ ձեզ սխալ ճանապարհից հետ դարձնելու համար (իսկ միգուցե դուք դեռ Նրա լուրը չե՞ք ընկալում)։`