---
title:  Արմատն ու Ընձյուղը Մեկում (Եսայի 11)
date:  27/01/2021
---

`Ո՞վ է այն «շառավիղը», որ դուրս է գալու «Հեսսեի բնից» Եսայի 11.1 համարում։ Տե՛ս նաև Զաքարիա 3.8, Զաքարիա 6.12։`

Եսայի 11.1 համարը կրկնում է 10.33, 34 համարների կտրված ծառի պատկերը։ «Հեսսեի բունը» ներկայացնում է այն գաղափարը, որ Դավթի (Հեսսեի որդի) դինաստիան կկորցնի իր իշխանությունը (Դանիել 4.10–17, 20–26)։ Սակայն արտաքուստ կորսված «բնից» «շառավիղ/ընձյուղ» կբարձրանա, ինչը նշանակում է, որ Դավթի սերունդներից կառավարիչ կբարձրանա։

`Ինչո՞ւ է Դավթի սերնդի նոր կառավարիչը նույնպես կոչվում «Հեսսեի արմատ» (Եսայի 11.10)։ Ի՞նչ իմաստ ունի դա։ Հայտնություն 22.16։`

Այս նկարագրությունը համապատասխանում է միայն Հիսուս Քրիստոսին, Ով «Դավթի արմատն ու սերունդն» է (Հայտնություն 22.16)։ Քրիստոսը սերվել է Դավթի գծից (Ղուկաս 3.23–31), ով Ադամի սերունդն էր, վերջինս էլ իր հերթին «Աստծո որդին» էր (Ղուկաս 3.38) այն իմաստով, որ Քրիստոսն էր արարել նրան (տե՛ս Հովհաննես 1.1–3, 14)։ Այսպիսով, Քրիստոսը Դավթի նախահայրն էր, ինչպես նաև նրա սերունդը։

`Ի՞նչ կերպ է Դավթի սերնդի նոր կառավարիչը հակադարձում մեղքի և ուրացության չար հետևանքներին։ Եսայի 11։`

Նա մտածում և Գործում է Տիրոջ հետ ներդաշնակ, դատում է արդար, պատժում է ամբարիշտներին և բերում է խաղաղություն։ Երբ Նա ստանա իշխանությունը, Տերը հետ կբերի, կվերականգնի և կմիավորի Իսրայելի և Հուդայի հավատարիմ մնացորդին (համեմատե՛ք Եսայի 10.20–22)։ Կլինի ուժեղ, միաբան միապետություն, ինչպիսին Դավիթ թագավորի օրերին է եղել, ով պարտության մատնեց փղշտացիներին և այլ ժողովուրդների։ Սակայն Նոր Ղեկավարը Դավթից մեծ է լինելու, քանի որ վերականգնելու է խաղաղությունը հենց արարչագործության մեջ. գիշատիչ կենդանիները կդադարեն լեշակեր լինելուց և խաղաղությամբ կգոյատևեն իրենց նախկին որսի հետ միասին (Եսայի 11.6–9)։

`Եսայի 11-րդ գլուխը խոսում է Քրիստոսի միայն առաջի՞ն, միայն երկրո՞րդ, թե՞ երկու գալուստների մասին էլ։ Կարդացե՛ք մարգարեությունը և նշե՛ք, թե ո՛ր տեքստերը ո՛ր գալուստի մասին են խոսում։`

Եսայի 11-րդ գլխում Հիսուսի երկու գալուստները ներկայացված են որպես մեկ պատկեր։ Դրանք կապված են միմյանց, քանի որ մեկ ամբողջության երկու մասեր են, ինչպես հարթության երկու կողմերը։ Որպեսզի փրկության ծրագիրն իրականանա, անհրաժեշտ է, որ տեղի ունենան երկու գալուստներն էլ՝ առաջինը, որն արդեն տեղի է ունեցել, և երկրորդը, որին մենք սպասում ենք որպես մեր՝ քրիստոնյաներիս բոլոր հույսերի իրականացում։

`Ի՞նչ իրականացրեց Քրիստոսն առաջին գալուստի ժամանակ, ինչը մեզ նման վստահություն է տալիս երկրորդ գալուստի նկատմամբ։ Ո՞րն է առաջին գալուստի նպատակը, եթե այն չհանգեցնի երկրորդին։`