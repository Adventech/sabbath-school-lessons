---
title:  Մի մանուկ մեզ համար (Եսայի 9.6, 7)
date:  25/01/2021
---

Այստեղ ներկայացված է Եսայու գրքի երրորդ յուրահատուկ ծնունդը, որը հետևում է Էմմանուելի և Մահեր-շալալ հաշ-բազի ծնունդին։

`Ի՞նչն է յուրահատուկ հետևյալ տեքստերում հիշատակված Մանուկի մեջ։ Եսայի 9.6, 7։`

Ուշադրությո՛ւն դարձրեք, որ Ազատագրողն ունի տարբեր անուններ կամ մակդիրներ, որոնք Նրան տարբեր կերպ են նկարագրում։ Հին Մերձավոր Արևելքում թագավորներն ու աստվածները տարբեր անուններ ունեին, որոնք ցույց էին տալիս նրանց մեծությունը։

Նա «սքանչելի» է, ճիշտ ինչպես Տիրոջ Հրեշտակն Իր անունը Սամսոնի հորը նկարագրեց որպես «սքանչելի» (Դատավորներ 13.18, միևնույն եբրայերեն արմատը), իսկ հետո համբարձվեց երկինք՝ վեր ելնելով Մանուեի զոհասեղանի բոցով (Դատավորներ 13.20), ինչով և ցույց տվեց ավելի քան հազար տարի անց Իրեն զոհելը։

Նա ներկայացվում է նաև որպես աստվածային («Հզոր Աստված») և հավերժական Արարիչ («Հավիտենականության Հայր», տե՛ս Ղուկաս 3.23-38, «որդին էր … Ադամի, և նա՝ Աստծո»)։

Նա Թագավոր է, Ով սերում է Դավթի դինաստիայից, Նրա խաղաղության թագավորությունը հավիտենական է լինելու։

`Հաշվի առնելով տրված հատկանիշները՝ միայն ո՞վ կարող է լինել այս Մանուկը։ Տե՛ս Ղուկաս 2.8–14։`

Ոմանք փորձել են նույնականացնել Նրան Եզեկիա թագավորի հետ, սակայն այս նկարագրությունը գերազանցում է ցանկացած երկրային թագավորի։ Դրան համապատասխանում է միայն մեկ անձ՝ Հիսուս Քրիստոսը՝ Աստծո Որդին, Ով նաև Արարիչ է (Հովհաննես 1.1–3, 14, Կողոսացիներին 1.5–17, Կողոսացիներին 2.9, Եբրայեցիներին 1.2), Ով ծնվեց մեր շարքերում՝ մեզ փրկելու և խաղաղություն տալու համար։ Նրան տրվեց ողջ իշխանությունը երկնքում և երկրի վրա, և Նա մշտապես մեզ հետ է (Մատթեոս 28.18–20)։ Պահպանելով Իր աստվածությունը՝ Նա մարդ դարձավ հավիտենապես՝ միշտ ունակ կարեկցելու մեր թուլություններին (Եբրայեցիներին 4.15)։ «Մեզ մի մանուկ ծնվեց» … հավե՛րժ։

«Երբ Քրիստոսը մեր երկիր եկավ, սատանան երկրի վրա էր և վիճարկում էր Նրա ճանապարհի յուրաքանչյուր սանտիմետրը՝ մսուրից մինչև Գողգոթա։ Սատանան Աստծուն մեղադրում էր հրեշտակներից ինքնազոհողություն պահանջելու մեջ, այն դեպքում, երբ Ինքն Աստված չգիտի, թե դա ինչ է նշանակում, և որ Նա երբեք ուրիշների համար ինքնազոհողության չի գնա։ Սա այն մեղադրանքն էր, որ սատանան առաջ քաշեց Աստծո դեմ երկնքում։ Իսկ երբ չարը երկնքից վտարվեց, նա շարունակաբար մեղադրում էր Տիրոջն այնպիսի ծառայություն պահանջելու մեջ, որը Նա Ինքը երբեք չէր տրամադրի։ Քրիստոսը երկիր եկավ այս կեղծ մեղադրանքներին պատասխանելու և Հորը բացահայտելու համար»։ Էլեն Ուայթ, Ընտիր լուրեր, հատոր 1, էջ 406, 407։

`Ի՞նչ է մեզ ասում այս մեջբերումն Աստծո բնավորության մասին։`