---
title:  «Դու մխիթարեցիր ինձ» (Եսայի 12.1-6)
date:  28/01/2021
---

Եսայի 12-րդ գլուխն Աստծուն ուղղված գոհության փոքրիկ սաղմոս (երգ) է Իր ողորմած և զորեղ մխիթարության համար։ Վերականգնված մնացորդի բերանից հնչող այս սաղմոսը համեմատում է խոստացված ազատագրումը Եգիպտոսից հրեաների դուրս գալու հետ (տե՛ս Եսայի 11.16). այս երգը նման է Մովսեսի և իսրայելացիների երգին, երբ նրանք փրկվեցին փարավոնի բանակից Կարմիր ծովի ափին (տե՛ս Ելք 15)։

`Եսայի 12-րդ գլխի այս երգը համեմատե՛ք Հայտնություն 15.2–4 համարներում ներկայացված Մովսեսի և Գառի երգի հետ։ Դրանք երկուսն էլ ինչի՞ համար են փառաբանում Աստծուն։`

Եսայի 12.2 համարը մոտենում է եկող ազատարարին Հիսուսի հետ նույնականացնելուն։ Այն ասում է. «Աստված է իմ փրկությունը» և «Նա եղավ իմ փրկությունը»։ Հիսուս անունը նշանակում է «Տերը փրկություն է» (համեմատե՛ք Մատթեոս 1.21)։

`Ո՞րն է Հիսուսի անվան մեջ ներառված գաղափարի՝ Տերը փրկություն է իմաստը։`

Տերը ոչ միայն իրականացնում է փրկությունը (Եսայի 12.2), Նա հենց Ինքն է փրկություն։ Իսրայելի Սուրբի ներկայությունը մեր մեջ (Եսայի 12.6) ամեն ինչ է մեզ համար։ Աստված մեզ հե՛տ է։ Հիսուսը ոչ միայն հրաշքներ արեց, Նա «մարմին դարձավ ու մեր մեջ բնակվեց» (Հովհաննես 1.14, կիրառված է շեշտադրում)։ Նա ոչ միայն կրեց մեր մեղքերը խաչի վրա, Նա մեղք դարձավ մեզ համար (Բ Կորնթացիներին 5.21)։ Նա ոչ միայն խաղաղություն է անում, Նա մեր խաղաղությունն է (Եփեսացիներին 2.14)։

Զարմանալի չէ, որ «Հեսսեի արմատը ժողովուրդների համար կկանգնի որպես դրոշ» (Եսայի 11.10)։ Երբ Նա խաչի վրա է, Նա դեպի Իրեն է քաշում բոլոր մարդկանց (Հովհաննես 12.32, 33)։ Մնացորդը կդառնա դեպի «Հզոր Աստվածը» (Եսայի 10.21), որը մեզ համար ծնված Մանուկն է՝ «Խաղաղության Իշխանը» (Եսայի 9.6)։

`Խորհե՛ք այն մտքի շուրջ, որ Հիսուսը մեր փրկությունն է։ Կարդացե՛ք Հռոմեացիներին 3.24 համարը։ Այն ասում է, որ արդարացումը Հիսուսի մեջ է, մի բան է, որը տեղի է ունենում Նրա մեջ, և որ Աստծո շնորհով է, որ մենք ևս այդ արդարացման մեջ հավերժական մասնաբաժին կարող ենք ունենալ։ Այլ խոսքերով, այն արդարացումը, որը Նրանում էր, կարող է մերը դառնալ հավատով և ոչ գործերով, քանի որ մեր արած ոչ մի գործ այնքան բարի չէ, որ մեզ արդարացնի։ Մեզ միայն արդարացում կարող են բերել Քրիստոսի արած գործերը, որոնք Նա մեր հավատի համաձայն մեզ է շնորհում։ Ինչպե՞ս է այս ճշմարտությունը մեզ փրկության հույս ու հավաստիացում տալիս, հատկապես երբ ձեզ ճնշում է ձեր իսկ անարժեքության զգացողությունը։`