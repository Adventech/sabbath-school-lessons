---
title:  «Մխիթարե՛ք Իմ ժողովրդին»
date:  13/02/2021
---

### Այս շաբաթվա ուսումնասիրության համար կարդացե՛ք.
Եսայի 40.1, 2, Եսայի 40.3–8, Եսայի 40.9–11, Եսայի 40.12–31։

> <p>Հիշելու համարը.<p>
> «Ե՛լ մի բարձր լեռան վրա, ո՛վ ավետաբերդ Սիոնի, ուժգին բարձրացրո՛ւ ձայնդ, ո՛վ ավետաբերդ Երուսաղեմի. մի՛ վախեցիր, բարձրացրո՛ւ ձայնդ Հուդայի քաղաքներին և ասա՛. «Ահա ձեր Աստվածը»» (Եսայի 40.9):

Երկրորդ համաշխարհային պատերազմն ավարտվեց 1945թ., երբ Շոիչի Յոկոի անունով ճապոնացի մի զինվոր թաքնվում էր Գուամ կղզու ջունգլիներում։ Ամերիկյան ինքնաթիռներից ընկած թռուցիկները տեղեկացնում էին խաղաղության մասին, սակայն Յոկոին կարծեց, թե դա ծուղակ է։ Որպես կայսեր հավատարիմ և հայրենասեր զինվոր՝ նա երդում էր տվել երբեք չհանձնվել։ Քանի որ քաղաքակրթության հետ ոչ մի կապ չուներ, նա ապրում էր նրանով, ինչ հնարավոր էր գտնել ջունգլիներում. իսկապես հազվադեպ և դժվարին գոյություն։

1972թ., երկրորդ համաշխարհային պատերազմի ավարտից 27 տարի անց, որսորդները հանդիպեցին Յոկոիին, երբ վերջինս ձուկ էր որսում, և միայն այդ ժամանակ նա իմացավ, որ խաղաղության մասին լուրը ճիշտ էր։ Մինչ իր ժողովուրդն արդեն տասնամյակներ շարունակ վայելում էր խաղաղությունը, նա այդ ողջ ընթացքում պայքարում էր զրկանքի և սթրեսի դեմ։ Ռոյ Գանե, Զոհասեղանի կոչ (Բերիեն Սփրինգս, Միչիգան, Դիադեմ, 1999թ.), էջ 304, ադապտացված։

Շատ դարեր առաջ Եսայի մարգարեի միջոցով Աստված հայտարարեց, որ Իր ժողովրդի ճնշման ու տառապանքի ժամանակն իսկապես ավարտվել է. «Մխիթարե՛ք, մխիթարե՛ք Իմ ժողովրդին,- ասում է ձեր Աստվածը,- Երուսաղեմի հետ քաղցրությա՛մբ խոսեք, հայտարարե՛ք, որ նրա զինվորական ծառայությունն ամբողջացավ, որ թողություն է տրվել նրա անօրենությանը, որ նա իր բոլոր մեղքերի համար Տիրոջ ձեռքից կրկնապատիկ հատուցում է ստացել» (Եսայի 40.1, 2)։

Եկե՛ք հասկանանք, թե ինչ է սա նշանակում։