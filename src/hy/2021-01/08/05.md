---
title:  Ողորմած Արարիչ (Եսայի 40.12-31)
date:  17/02/2021
---

`Ինչպե՞ս է Եսայի 40-րդ գլուխը զարգացնում Աստծո ողորմության և զորության թեմաները։`

Այս գլխում Աստծո ողորմությունն ու զորությունը միահյուսված են (տե՛ս ստորև), նույնիսկ միախառնված, քանի որ դրանք երկուսն էլ անհրաժեշտ են, որպեսզի Աստված փրկի Իր ժողովրդին։ Աստված կամենում է փրկել Իր ժողովրդին, որովհետև ողորմած է, Նա կարող է փրկել նրանց, որովհետև հզոր է։

- **Ողորմություն** (Եսայի 40.1–5). մխիթարություն, Տիրոջ գալուստ, որպեսզի ազատագրի։
- **Զորություն** (Եսայի 40.3–8). փառք, հարատևություն՝ ի տարբերություն մարդկային թուլության։
- **Ողորմություն** (Եսայի 40.9–11). ազատագրման բարի լուր, Իր ժողովրդի Հովիվ։
- **Զորություն** (Եսայի 40.12–26). անզուգական Արարիչ։
- **Ողորմություն** (Եսայի 40.27–31). որպես Արարիչ ուժ է տալիս թույլերին։

Ներկայացնելով Աստծո զորությունը Նրա փառքի և հարատևության (Եսայի 40.3–8) միջոցով՝ Եսային մանրամասնորեն նկարագրում է Նրա զորությունն ու գերագույն իմաստությունը, ինչը երկիրն ու երկրի բնակիչներին ոչնչի է հավասարեցնում (Եսայի 40.12–17)։ Այստեղ Եսայու ոճը, հռետորական հարցերով և երկրին ու դրա մասերին վերաբերող վառ համանմանություններով, հնչում է ինչպես Աստծո պատասխանը Հոբին (Հոբ 38–41)։

`Ո՞րն է Եսայու հռետորական հարցի պատասխանը. «Ո՞ւմ եք նմանեցնում Աստծուն» (Եսայի 40.18)։`

Ինչպես Եսայու, այնպես էլ Հոբի համար պատասխանը պարզից էլ պարզ է՝ ոչ ոքի։ Աստված անզուգական է։ Սակայն Եսային իր այս հարցով ակնարկում է այն պատասխանը, որը հատուկ էր հին աշխարհի շատ մարդկանց՝ դատելով նրանց գործողություններից. այն է՝ Աստված նման է կուռքի (Եսայի 40.19, 20)։

Եսային պատասխանում է այս տեսակետին։ Կուռքն Աստծո տեղ ընդունելն արդեն իսկ անհեթեթություն է, սակայն որպեսզի մարդիկ հասկանան իմաստը, նա մանրամասնորեն ներկայացնում է Աստծո եզակիությունն ու բերում անհերքելի փաստարկ, որ Նա սուրբ Արարիչն է (Եսայի 40.21–26)։

`Ինչպե՞ս է 27-րդ համարը բացահայտում այն մարդկանց դիրքորոշումը, ում հասցեագրված է Եսայու լուրը։ Ի՞նչ կերպ ենք մենք մեղավոր միևնույն դիրքորոշումն ունենալու մեջ։`

Աստծո լուրի նպատակն է մխիթարել ժողովրդին, ով ունի այդ մխիթարության կարիքը։ Ինչպես Հոբի դեպքում, նրանց տառապանքները շփոթեցրել և հուսալքել են նրանց, և նրանք այլևս չեն հասկանում Աստծո բնավորությունը։

`Կարդացե՛ք այսօրվա դասի տեքստերը։ Նրանք խոսում են ոչ միայն Աստծո ողորմության և զորության, այլև այն փաստի մասին, որ Նա է Արարիչը։ Ինչո՞ւ է այդքան կարևոր հասկանալ այս ճշմարտությունը։ Ինչպե՞ս է յուրաքանչյուր շաբաթ օր օգնում վերահաստատել այս կարևորագույն տեսանկյունը։`