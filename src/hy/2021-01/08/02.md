---
title:  Մխիթարություն ապագայի համար(Եսայի 40.1, 2)
date:  14/02/2021
---

`Եսայի 40.1, 2 համարներում Աստված մխիթարում է Իր ժողովրդին։ Պատժի ժամանակը վերջապես ավարտված է։ Ի՞նչ պատիժ է դա։`

Այս հարցին շատ պատասխաններ կան։ Կար Ասորեստանի կողմից կազմակերպված պատիժ՝ Աստծո ցասման գավազանը (Եսայի 10), որից Աստված ազատագրեց Հուդան՝ կործանելով Սենեքերիմի բանակը ՔԱ 701թ. (Եսայի 37)։ Կար Բաբելոնի կողմից կազմակերպված պատիժ, որի արդյունքում ունեցվածքն ու մարդիկ տարվեցին Հուդայից, որովհետև Եզեկիան ի ցույց էր դրել իր հարստությունը Մարոդաք-Բաղադանի պատգամախոսների առաջ (Եսայի 39)։ Եվ կար այլ ազգերից մեկի կողմից կազմակերպված պատիժ, որի դեմ Եսային լուրեր է գրի առել (Եսայի 14–23)։

Միևնույն ժամանակ, թեև «Ասորեստան» և «Ասորեստանցի(ներ)» բառերը Եսայի 7.17-ից Եսայի 38.6 համարներում հանդիպում են 43 անգամ, Եսայի գրքի մնացած գլուխներում այս ազգը հիշատակվում է ընդամենը մեկ անգամ, երբ Եսայի 52.4 համարն անդրադառնում է Եգիպտոսի և հետո նաև «ասորեստանցու» կողմից անցյալում իրականացված կեղեքումներին։ Եսայի գրքի վերջին մասում նշված է ազատագրումը Բաբելոնի գերությունից (Եսայի 43.14, Եսայի 47.1, Եսայի 48.14, 20), և պարսիկ Կյուրոսն էր, ով նվաճեց Բաբելոնը ՔԱ 539թ. և ազատեց Հուդայի գերիներին (Եսայի 44.28, Եսայի 45.1, Եսայի 45.13)։

Եսայի 1–39 գլուխներն ընդգծում են այն իրադարձությունները, որոնք բերում են ազատագրման ասորեստանցիներից ՔԱ 701թ., սակայն 40-րդ գլխի սկզբին գիրքը մեկուկես դար առաջ է անցնում և նկարագրում Բաբելոնի անկումը ՔԱ 539թ. և դրանից կարճ ժամանակ անց հրեաների վերադարձը։

`Բաբելոնից վերադարձի թեման կապվա՞ծ է արդյոք Եսայի գրքում ավելի վաղ նշված որևէ իրադարձության հետ։ Եթե այո, ապա ինչո՞ւ։`

Եսայի 39-րդ գլուխն անցում է հաջորդ գլուխներին, որը կանխագուշակում է բաբելոնյան գերությունն առնվազն Եզեկիայի որոշ սերունդների համար (Եսայի 39.6, 7)։ Ավելին, Եսայի 13-րդ, 14-րդ և 21-րդ գլուխների կանխագուշակումները խոսում են Բաբելոնի անկման և այն ազատագրության մասին, որ այդ իրադարձությունը կբերի Աստծո ժողովրդին. «Տերը գթալու է Հակոբին, դարձյալ ընտրելու է Իսրայելին և նրանց հաստատելու է իրենց երկրում։ … Երբ Տերը քեզ հանգստացնի քո ցավից, քո տաժանքից և այն ծանր ծառայությունից, որին դու ենթարկվել էիր, այս հեգնական առակը պիտի պատմես Բաբելոնի թագավորի մասին» (Եսայի 14.1-4)։ Ուշադրությո՛ւն դարձրեք Եսայի 40.1, 2 համարների հետ սերտ կապին, որտեղ Աստված Իր ժողովրդին խոստանում է, որ նրանց տառապանքին վերջ կա։

`Տառապանքի վերջի մասին աստվածաշնչյան խոստումները ի՞նչ նշանակություն ունեն ձեզ համար այժմ՝ ձեր ներկայիս տառապանքի պայմաններում։ Ի՞նչ օգուտ կարող է լինել մեր հավատից առանց այդ խոստումների։ Այդուհանդերձ, ինչո՞ւ է այդքան կարևոր կառչել այդ խոստումներին՝ անկախ ամեն ինչից։`