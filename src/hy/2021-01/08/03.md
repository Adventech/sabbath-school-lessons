---
title:  Ներկայություն, խոսք և ճանապարհաշինական աշխտանքներ (Եսայի 40.3-8)
date:  15/02/2021
---

`Ինչպե՞ս է Աստծո ժողովուրդը մխիթարություն ստանում։ Եսայի 40.1–8։`

Անանուն մի մունետիկ ազդարարում է, որ Աստված գալիս է Իր փառքը բացահայտելու (Եսայի 40.3–5)։ Մեկ այլ ձայն հռչակում է, որ թեև մարդիկ խոտի պես անհարատև են, «բայց մեր Աստծու խոսքը մնում է հավիտյան» (Եսայի 40.8)։

Գերությունից հետո Աստծո ժողովուրդը հետ է ստանում այն, ինչ ստացել էր Սինա սարի վրա, հետո մերժել սեփական ուրացության պատճառով և պատժվել դրա համար։ Դա Աստծո Խոսքն ու Նրա ներկայությունն էր։ Սրանք Իսրայելի հետ Աստծո ուխտի հիմնական բաղադրիչներն էին, որոնք պահպանվել էին ժողովրդի մեջ գտնվող Նրա սրբարանում (Ելք 25.8, 16)։ Քանի որ ժողովուրդը խախտել էր Աստծո Խոսքը, Նա լքել էր Իր տաճարը (Եզեկիել 9–11), բայց Նա վերադառնում է։ Նրա ներկայությունը և Նրա հավիտենապես վստահելի Խոսքը մխիթարություն, ազատագրում և հույս են բերում։

`Ի՞նչ նախապատրաստություն է անհրաժեշտ Տիրոջ գալուստի համար։ Եսայի 40.3–5։`

Թագավորին հարիր չէ ցնցվել խորդուբորդ ճանապարհով երթևեկելիս։ Ուստի նրա գալուստին նախորդում են ճանապարհաշինական աշխատանքները։ Առավել ևս՝ թագավորների Թագավորի պարագայում։ Նրա գալուստը, ակնհայտորեն՝ արևելքից, ուր Նա աքսորված էր Իր ժողովրդի հետ որպես նրանց սրբարան (Եզեկիել 11.16), տեղանքի մեծածավալ փոփոխություններ կպահանջի։ Իրական, հարթ մայրուղու կառուցումը Երուսաղեմի արևելքում գտնվող ապառաժոտ բլուրների վրա բարդ առաջադրանք կլիներ նույնիսկ դինամիտ և բուլդոզերներ օգտագործելու դեպքում։ Աստված Միակն է, Ով կարող է անել այդ աշխատանքը, Նա է, Ով դարուփոսները հարթավայր է դարձնում (Եսայի 42.16)։ Սակայն տեղափոխվելու համար Նրան իրական ճանապարհ անհրաժեշտ չէ, քանի որ Նա ունի քերովբեների թռչող կառք (Եզեկիել 1, 9–11)։

Նոր Կտակարանը հստակ կերպով վերագրում է Եսայու մարգարեությունը հոգևոր ճանապարհաշինական աշխատանքներին, որն իրականացվեց Հովհաննես Մկրտչի քարոզչության միջոցով (Մատթեոս 3.3)։ Նրա լուրն էր. «Ապաշխարե՛ք, որովհետև երկնքի արքայությունը մոտեցել է» (Մատթեոս 3.2), իսկ մկրտությունը, որը նա իրականացնում էր, «մեղքերի թողության համար ապաշխարության մկրտություն» էր (Մարկոս 1.4)։ Այսպիսով, ճանապարհաշինական աշխատանքն ապաշխարությունն էր, մեղքից հետ դառնալու պատրաստակամությունը՝ Աստծո ներման և Նրա ներկայության մխիթարությունն ստանալու համար։

Երեմիա 31.31–34 համարները հռչակեցին միևնույն հոգևոր լուրը շատ ժամանակ անց, որպեսզի Հուդայի գերիները հասկանային Աստծո համար իրականացվող ճանապարհաշինական աշխատանքների հոգևոր բնույթը։ Այս հատվածում Տերը խոստանում է բոլոր նրանց, ովքեր պատրաստ են ամեն ինչ նորից սկսել, «նոր ուխտ», որում Նա Իր օրենքը դնում է նրանց սրտի մեջ և խոստանում է լինել նրանց Աստվածը։ Նրանք ճանաչում են Նրան և Նրա բնավորությունը, որովհետև Նա ներել է իրենց։

`Ուշադրությամբ կարդացե՛ք Եսայի 40.6–8 համարները։ Ի՞նչ հույս կարող ենք քաղել այս համարներից մենք՝ խոտի նման վերացողներս։ Ինչի՞ն վստահելուց նրանք մեզ պետք է հետ պահեն։`