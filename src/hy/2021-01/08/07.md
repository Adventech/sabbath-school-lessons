---
title:  Հետագա ուսումնասիրության համար
date:  19/02/2021
---

Կարդացե՛ք Էլեն Ուայթի Մարգարեներ և թագավորներ գրքի 311–321 էջերի «Ահա՛ ձեր Աստվածը» գլուխը։

«Եսայիի օրերում մարդկության հոգևոր ընկալումը Աստծուն սխալ հասկանալու պատճառով մթագնել էր: Սատանան երկար էր ձգտել մարդկանց դրդել իրենց Արարչին նայելու որպես մեղքի, տառապանքի և մահվան հեղինակի: Նրանք, ում նա այդպես խաբել էր, պատկերացնում էին, թե Աստված դաժան ու խստապահանջ է: Կարծում էին, թե Նա հետամտում է մեղավորին՝ պատժելու և դատապարտելու համար, մերժում է, քանի որ դրա համար հիմնավոր պատճառ կա: Նենգ խաբեբան խեղաթյուրել էր երկինքը կառավարող սիրո օրենքը՝ այն ներկայացնելով որպես մարդու երջանկության սահմանափակում, ծանր մի լուծ, որից պետք է հաճույքով ազատագրվել: Նա հայտարարում էր, որ հնարավոր չէ հնազանդվել պատվիրաններին, և որ մեղքի պատիժները կամայականորեն են տրվում»։ Էլեն Ուայթ, Մարգարեներ և թագավորներ, էջ 311։

**Հարցեր քննարկման համար**

`Ձեր խոսքերով ամփոփե՛ք Եսայի 40.12–31 համարների լուրը։ Գրի՛ առեք այն՝ օգտագործելով ժամանակակից պատկերներ, ինչպիսիք են, օրինակ, ժամանակակից գիտական բացահայտումները, որոնք ավելի քան հստակորեն են ցույց տալիս մեր Աստծո զարմանահրաշ զորությունը։ Բարձրաձայն կարդացե՛ք ձեր ամփոփումը դասարանում։`

`Ինչպիսի՞ ազդեցություն է ունենում Աստծո Խոսքի անանց բնույթի և մարդկային կյանքի վաղանցիկության Եսայու համեմատությունը (Եսայի 40.6–8) մահվանից ունեցած ձեր վախերի վրա։ Ինչպե՞ս է այն կապված հարության ձեր հույսի հետ (Հոբ 19.25–27, Դանիել 12.2, Ա Կորնթացիներին 15.51–57, Ա Թեսաղոնիկեցիներին 4.13–18)։`

`Ինչպե՞ս կարելի է բժշկվել հպարտությունից և ամբարտավանությունից՝ լրջորեն վերաբերվելով Եսայի 40.12–31 համարներին։`

**Ամփոփում.**

Եսայու միջոցով Աստված մխիթարություն բերեց տառապյալներին։ Նրանց դաժան օրերին վերջ էր եկել, և Աստված վերադարձել էր իրենց մոտ։ Հուսալքվելու և շփոթվելու փոխարեն նրանք կարող էին վստահել Աստծուն և Նրա ստեղծարար զորությունն օգտագործել իրենց օգտին։