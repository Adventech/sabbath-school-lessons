---
title:  Ավետարանչության ծնունդը (Եսայի 40.9-11)
date:  16/02/2021
---

`Ի՞նչ իրադարձություն է նկարագրված Եսայի 40.9–11 համարներում։`

Ավելի ուշ Եսայի գրքում հայտնվում է տղամարդ մունետիկ, ով Երուսաղեմի համար բարի լուր է հաղորդում (Եսայի 41.27, Եսայի 52.7)։ Սակայն Եսայի 40.9 համարում լեռան վրայից «Ահա ձեր Աստվածը» հռչակող մունետիկը կին է. այս փաստը բացահայտվում է եբրայերեն լեզվում։

Սաղմոսներ 68-ում Դավիթը փառաբանում է Աստծուն, որովհետև Նա «միայնակներին բնակեցնում է տան մեջ, գերիներին հանում է հաջողության մեջ» (Սաղմոսներ 68.6)։ Թեև այս բառերը վերաբերում են եգիպտական գերությունից դուրս գալուն, Եսային օգտագործում է միևնույն գաղափարները երկրորդ «Ելքի» հռչակման վերաբերյալ՝ վերադարձ Բաբելոնի գերությունից։

Մինչ այդ, Նոր Կտակարանը Եսայի 40.3–5 համարները վերագրում է Հովհաննես Մկրտչին, ով պատրաստեց Քրիստոսի՝ հավիտենական Խոսքի ճանապարը, Ով դարձավ Աստծո մարմնավոր ներկայությունն Իր ժողովրդի մեջ (Հովհաննես 1.14)։

Դեռևս Հովհաննեսից առաջ, ուրիշները խոսեցին Նրա գալուստի բարի լուրի մասին։ Առաջիններից էին Սիմեոն ծերունին և Աննան, ովքեր հանդիպեցին մանուկ Հիսուսին, երբ վերջինս տաճարում ներկայացվեց Տիրոջը (Ղուկաս 2.25–38)։ Ինչպես Եսայի գրքում հանդիպող մունետիկները՝ նրանք տղամարդ և կին էին։ Սիմեոնն սպասում էր Իսրայելի մխիթարությանը Մեսիայի տեսքով (Ղուկաս 2.25, 26)։

Եսայու մարգարեության լույսի ներքո պատահական չէ, որ մարգարեուհի Աննան էր առաջինը, ով տաճարի լեռան վրա հրապարակավ հայտարարեց Երուսաղեմի ժողովրդին, որ Տերը եկել է. «Սա ևս նույն ժամին եկավ. Տիրոջը գոհություն էր հայտնում և մանկան մասին խոսում բոլոր նրանց հետ, ովքեր Երուսաղեմի փրկությանն էին սպասում» (Ղուկաս 2.38)։ Սա ազդարարեց քրիստոնեական ավետարանչության ծնունդը, ինչպես որ մենք այն գիտենք՝ Ավետարանի՝ բարի լուրի հռչակումն այն մասին, որ Հիսուս Քրիստոսը եկել է փրկություն բերելու։ Ավելի ուշ Քրիստոսը մեկ այլ կնոջ՝ Մարիամ Մագդաղենացուն վստահեց Իր հաղթական հարության մասին առաջին լուրը (Հովհաննես 20.17, 18), ինչը երաշխավորեց Երկիր մոլորակի վրա Նրա ավետարանչական առաքելության իրականացումը։ Մարմինը խոտի է նման, սակայն աստվածային Խոսքը, որը մարմին հագավ, հավե՛րժ է (տե՛ս Եսայի 40.6–8)։

`Կարդացե՛ք Եսայի 40.11 համարը։ Ի՞նչ պատկեր է ներկայացված այստեղ։ Գրի՛ առեք ինքներդ ձեզ համար մի պարբերություն այն մասին, թե ինչպես եք անձնապես զգացել Տիրոջ հոգատարությունն ու առաջնորդությունը։ Ինչո՞ւ է օգտակար մտքում վերհիշել այն ճանապարհը, որով Տերն առաջնորդել է ձեզ։`