---
title:  Կռապաշտության խնդիրը (Եսայի 40.19, 20)
date:  18/02/2021
---

Կռապաշտությունը կործանում է Աստծո հետ ունեցած եզակի և մտերիմ փոխհարաբերությունները և փոխարինում դրանք մեկ այլ բանով (Ելք 20.4, 5, Եսայի 42.8)։ Սա է պատճառը, որ մարգարեները կռապաշտությունը համարում են հոգևոր «շնություն» (Երեմիա 3.6–9, Եզեկիա 16.15–19)։

`Կարդացե՛ք Եսայի 41.29 համարը։ Ինչպե՞ս է Եսային բնութագրում կուռքերին։ Ինչպե՞ս եք դուք հասկանում այն, ինչ նա ասում է այստեղ։ Ինչո՞ւ է Եսայու՝ կուռքի նկարագրությունն այդքան ճշգրիտ, անկախ նրանից, թե ինչպիսի կուռք է դա։`

Հին աշխարհի կռապաշտները հավատում էին, թե իրենք երկրպագում են հզոր աստվածային էակների՝ նրանց ներկայացնող պատկերների կամ խորհրդանիշերի միջոցով։ Կուռքի երկրպագությունը, որը ներկայացնում է որևէ աստծո, խախտում է առաջին պատվիրանը. «Ինձանից բացի ուրիշ աստվածներ չունենաս» (Ելք 20.3)։ Սակայն եթե կուռքը պատրաստված է ճշմարիտ Աստծուն ներկայացնելու համար, ինչպես, օրինակ, ոսկե հորթը (Ելք 32.4, 5), Տերը մերժում է այդ կուռքի՝ Իրեն նման լինելը, քանի որ ոչ ոք չգիտի, թե ինչ տեսք ունի Ինքը (Բ Օրենք 4.15–19), և ոչինչ չի կարող ներկայացնել Նրա անզուգական փառքն ու մեծությունը։ Այսպիսով, կուռքն, այսպես թե այնպես, գործում է որպես մեկ ուրիշ աստված և նրան երկրպագելը խախտում է առաջին և երկրորդ պատվիրանները։

Աստծո ժողովուրդը կուռքերի կարիք չունի, քանի որ նրանք ունեն Նրա իրական փառքի ներկայությունը՝ Շեքինան Նրա սրբարանում։ Երկրպագել կուռքի նշանակում է փոխարինել, այդպիսով և մերժել Նրա իրական ներկայությունը։

`Որպես եկեղեցի՝ ի՞նչ տեսակի կռապաշտության ենք մենք բախվում այսօր։ Արդյո՞ք կռապաշտությունն ավելի նրբին դրսևորումներով է ի հայտ գալիս եկեղեցում այսօր։ Եթե այո, ապա ի՞նչ դրսևորումներով։`

«Քրիստոնեության անունը կրողներից շատերը Տիրոջից բացի ծառայում են այլ աստվածների։ Մեր Արարիչը պահանջում է մեր լիակատար նվիրումը, բացարձակ հավատարմությունը։ Ցանկացած բան, ինչը միտում ունի թուլացնելու Աստծո նկատմամբ մեր ունեցած սերը կամ խանգարել Նրա համար արվող ծառայությունը, դառնում է կուռք»։ Էլեն Ուայթի մեկնաբանություններ, ՅՕԱ աստվածաշնչյան մեկնաբանություններ, հատոր 2, էջ 1011-1012։

Հին աշխարհի գրվածքներից մենք տեղեկանում ենք, որ կռապաշտությունը գրավիչ էր, քանի որ այն նյութականի հետ կապ ուներ։ Օգտագործելով երկրպագության միջոցներ, որոնց կարող էին այս կամ այն կերպ վերաբերվել նաև մարդիկ, կռապաշտները հարգանքի տուրք էին մատուցում այն ուժերին, որոնք, ըստ իրենց, կարող էին իրենց պտղաբերություն և բարգավաճություն տալ։ Դա ինքնօգնության կրոն էր։ Ձեզ ծանո՞թ երևույթ է։

Տիրոջ գալուստից անմիջապես առաջ, երբ Նրա ճանապարհը պատրաստված լինի ճանապարհաշինական աշխատանքներով հաշտեցման մասին Եղիայի վերջին լուրի հիման վրա (Մաղաքիա 4), ընտրությունը լինելու է նույնը, ինչ Եսայու օրերին. Դուք երկրպագելու եք Արարչի՞ն, թե՞ մեկ այլ բանի (Հայտնություն 13, 14), քանի որ ի վերջո մենք միշտ ինչ-որ բանի երկրպագում ենք։