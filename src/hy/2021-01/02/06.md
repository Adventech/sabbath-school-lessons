---
title:  Զարհուրելի կոչ (Եսայի 6.9-13)
date:  07/01/2021
---

`Երբ Աստված վերահաստատեց Եսայու հանձնարարությունը, ինչո՞ւ մարգարեին այդքան տարօրինակ լուր տվեց՝ հասցնելու Իր ժողովրդին (Եսայի 6.9, 10)։`

Որպեսզի մենք չկարծենք, թե Եսային սխալ է լսել, կամ թե այս լուրը ոչ կարևոր է, Հիսուսը մեջբերեց այս հատվածը՝ բացատրելու, թե ինչու էր Ինքը առակներով սովորեցնում (Մատթեոս 13.13–15)։

Աստված չի կամենում, որ որևէ մեկը կորչի (Բ Պետրոս 3.9). սրանով է բացատրվում այն փաստը, թե ինչու Նա Եսայուն ուղարկեց Հուդայի ժողովրդի մոտ, իսկ Հիսուսին՝ աշխարհ։ Աստծո փափագը ոչ թե կործանելն է, այլ հավիտենապես փրկելը։ Բայց մինչ որոշ մարդիկ դրականապես են արձագանքում Նրա կանչերին, ոմանք ավելի ու ավելի են խստացնում իրենց դիմադրությունը։ Այդուհանդերձ, Աստված շարունակում է կանչել նրանց՝ ապաշխարելու ավելի ու ավելի շատ հնարավորություններ տալով։ Եվ որքան նրանք ընդդիմանում են, այնքան խստացնում են իրենց սրտերը։ Եվ այս իմաստով, ինչ էլ որ Աստված անում է նրանց համար, արդյունքում նրանց սիրտը խստանում է, թեև Նա կնախընտրեր, որ այդ գործողությունները փափկեցնեին նրանց սրտերը։ Աստծո սերը մեր նկատմամբ անփոփոխ է, սակայն Նրա սիրուն տրված մեր անհատական արձագանքը վճռականորեն փոփոխական է։

Ծառայողի դերը, ինչպիսին էին Մովսեսը, Եսային, Երեմիան, Եզեկիելը և նույնիսկ Քրիստոսը, գործողության կոչելն է, նույնիսկ եթե ժողովուրդը մերժում է լուրը։ Աստված Եզեկիելին ասաց. «Եվ նրանք լսեն, թե զանց առնեն (որովհետև ապստամբների տուն են), կիմանան, որ մարգարե է եղել իրենց մեջ» (Եզեկիել 2.5): Աստծո և Նրա ծառաների դերը մարդուն արդար ընտրության հնարավորություն տալն է, որպեսզի վերջինս համապատասխան նախազգուշացում ունենա (համեմատե՛ք Եզեկիել 3.16–21), նույնիսկ եթե ի վերջո ընտրում է կործանում և աքսոր (Եսայի 6.11–13)։

`Մտքում ունենալով այս գաղափարները՝ ինչպե՞ս ենք մենք հասկանում Աստծո դերը փարավոնի սիրտը խստացնելու հարցում։`

Ելք 4.21 համարում Աստված ասում է. «Ես խստասիրտ կդարձնեմ նրան»։ Սա ինն անգամներից առաջինն է, երբ Աստված ասում է, որ կխստացնի փարավոնի սիրտը։ Սակայն ևս ինն հատվածներում ասվում է, որ փարավոնն ինքը խստացրեց իր սիրտը (օրինակ տե՛ս Ելք 8.15, 32, Ելք 9.34)։

Ակնհայտ է, որ փարավոնին տրված էր ազատ կամք, այլապես նա ի վիճակի չէր լինի խստացնելու իր սիրտը։ Սակայն այն փաստը, որ Աստված նույնպես խստացրեց փարավոնի սիրտը, խոսում է այն մասին, որ Աստված նախաձեռնեց հանգամանքներ, որոնց փարավոնն արձագանքեց՝ կատարելով ընտրություն, և այդ ընտրությունն իրեն տրված Աստծո նշանները մերժելն էր։ Եթե փարավոնը բաց լիներ այդ նշանների հանդեպ, դրանք ոչ թե կխստացնեին, այլ կփափկեցնեին նրա սիրտը։

`Տիրոջ հետ ունեցած Ձեր սեփական փորձառության մեջ երբևէ զգացե՞լ եք Սուրբ Հոգու առաջ ձեր սրտի խստացում։ Խորհե՛ք այն մասին, թե ինչով էր այն պայմանավորված։ Եթե այդ գաղափարն այն ժամանակ վախեցնող չէիք համարում (ի վերջո հենց դա է խստասրտության իմաստը), ինչպե՞ս եք դրան նայում այժմ։ Ո՞րն է դրանից դուրս գալու ճանապարհը։ Տե՛ս Ա Կոնթացիներին 10.13։`