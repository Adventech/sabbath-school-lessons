---
title:  Նոր անձնավորություն (Եսայի 6.5-7)
date:  05/01/2021
---

Սրբարանում/տաճարում միայն քահանայապետը կարող էր մոտենալ Աստծո ներկայությանը Քավության օրը Սրբություն Սրբոցում, այն էլ խնկի ծխի պաշտպանիչ շերտի հետևից, այլապես կմահանար (Ղևտական 16.2, 12, 13)։ Եսային տեսավ Տիրոջը՝ չլինելով քահանայապետ և չծխելով խունկ։ Տաճարը լցվեց ծխով (Եսայի 6.4)՝ հիշեցնելով մեզ այն ամպը, որում Աստծո փառքը հայտնում էր Քավության օրը (Ղևտական 16.2)։ Կարծելով, թե իր վերջը եկել է (համեմատե՛ք Ելք 33.20, Դատավորներ 6.22, 23)՝ երկյուղած Եսային աղաղակում է՝ գիտակցելով իր և իր ժողովրդի մեղքը (Եսայի 6.5), որը հիշեցնում է Քավության օրվա քահանայապետի խոստովանությունը (Ղևտական 16.21)։

«Կանգնած աստվածային ներկայության լիարժեք լույսի ներքո ներքին սրբարանում՝ նա գիտակցեց, որ եթե թողնվի իր սեփական անկատարությանը և անարդյունավետությանը, ինքը միանգամայն անկարող կլինի իրականացնել այն առաքելությունը, որին կանչվել է»։ Էլեն Ուայթ, Մարգարեներ և թագավորներ, էջ 308։

`Ինչո՞ւ սերովբեն օգտագործեց կենդանի կամ վառվող ածուխը, որը վերցրել էր զոհասեղանից՝ մաքրելու Եսայու շուրթերը (Եսայի 6.6, 7)։`

Սերովբեն բացատրում է, որ մարգարեի շուրթերին դիպչելը հեռացնում է նրա անօրենությունն ու մեղքը (Եսայի 6.7)։ Մեղքը մանրամասնված չէ, սակայն այն պարտադիր կերպով չի սահմանափակվում միայն չար խոսքով, քանի որ շուրթերը խորհրդանշում են ոչ միայն խոսքը, այլև անձնավորությանն ամբողջապես, ով արտասանում է այդ խոսքը։ Ընդունելով բարոյական մաքրություն՝ Եսային այժմ կարող էր սուրբ փառաբանություն առաջարկել Աստծուն։

Կրակը մաքրագործման միջոց է, քանի որ այրում, հեռացնում է անմաքրությունը (տե՛ս Թվեր 31.23)։ Սակայն սերովբեն օգտագործում է հատուկ՝ զոհասեղանի սուրբ կրակի ածուխը, որը վառել էր Ինքն Աստված, և որը մշտապես վառվում էր այնտեղ (Ղևտական 6.12)։ Այսպիսով սերովբեն սրբեց և մաքրագործեց Եսայուն։ Դեռ ավելին։ Սրբարանում կամ տաճարում երկրպագության ժամանակ զոհասեղանից ածուխ վերցնելու հիմնական պատճառը խունկը վառելն էր։ Համեմատե՛ք Ղևտական 16.12, 13 համարները, որտեղ քահանայապետը պետք է վերցնի զոհասեղանի կրակով լի բուրվառը և օգտագործի այն խունկը վառելու համար։ Մինչ Ոզիան ինքն էր ուզում խունկն առաջարկել, Եսային ինքը ծառայեց որպես խունկ։ Ինչպես որ սուրբ կրակը վառում է խունկը՝ լցնելու Աստծո տունը սուրբ բույրով, այնպես էլ այն վառում է մարգարեին, որպեսզի նա տարածի սուրբ լուրը։ Պատահական չէ, որ Եսայի 6-րդ գլխի հաջորդ համարներում (Եսայի 6.8 և հաջորդները) Աստված ուղարկում է Եսայուն Իր ժողովրդի մոտ։

`Աղոթքով կարդացե՛ք Եսայու պատասխանը (Եսայի 6.5) Աստծո մասին իր տեսիլքին։ Ինչպե՞ս ենք մենք դրա մեջ տեսնում հիմնական խնդրի արտահայտությունը տիեզերքում գոյություն ունեցող մեղավոր ժողովրդի, որն արարվել է «Սուրբ, սուրբ, սուրբ» Աստծո կողմից (Եսայի 6.3)։ Ինչո՞ւ էր խաչյալ Քրիստոսն այս խնդրի միակ հնարավոր պատասխանը։ Ի՞նչ տեղի ունեցավ խաչի վրա, որը լուծեց այս խնդիրը։`