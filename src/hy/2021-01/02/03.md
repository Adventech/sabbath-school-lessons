---
title:  «Սուրբ, Սուրբ, Սուրբ» (Եսայի 6.1-4)
date:  04/01/2021
---

Ուշադրությո՛ւն դարձրեք, թե ինչ էր կատարվում Եսայի 6-րդ գլխի առաջին չորս համարներում։ Թագավորը մահանում է քաղաքական լուրջ ցնցումների ժամանակ (ասորեստանցիները պատերազմի ճանապարհին են)։ Եսայու համար դա կարող էր սարսափելի ժամանակաշրջան լինել, երբ նա չէր հասկանում, թե ով է վերահսկում իրավիճակը։

Իսկ հետո ի՞նչ է կատարվում։ Տեսիլքում Եսային տեսնում է Իր գահի վրա նստած Աստծո պայծառաշող փառքը, լսում փայլող սերովբեների երգեցողությունը («վառվողներինը»), որոնք կանչում էին «սուրբ, սուրբ, սուրբ է», զգում է իր ոտքերի տակ եղած հատակի ցնցումը և տեսնում, թե ինչպես է ծուխը լցնում տաճարը։ Մարգարեի համար դա պետք է որ ցնցող փորձառություն եղած լիներ։ Եվ հիմա, անկախ արտաքուստ երևացող իրադարձություններից, Եսային գիտեր, թե Ով է վերահսկում իրավիճակը։

`Որտե՞ղ է Աստված այս տեսիլքում (տե՛ս Եսայի 6.1): Ինչո՞ւ է Աստված այստե՛ղ երևում Եսայուն, և ոչ մեկ այլ տեղում։ Տե՛ս Ելք 25.8, Ելք 40.34–38։`

Եզեկիելը, Դանիելը և Հովհաննեսը գերության մեջ էին, երբ ստացան իրենց տեսիլքները՝ նկարագրված Եզեկիել 1-ին գլխում, Դանիել 7.9-րդ համարում և 10-րդ գլխում և Հայտնություն 4-րդ, 5-րդ գլուխներում։ Ինչպես Եսայուն, նրանց ևս առանձնահատուկ մխիթարություն և քաջալերանք էր հարկավոր, որ Աստված դեռևս վերահսկում է ամեն ինչ, նույնիսկ եթե իրենց աշխարհը փլուզվում է (Դանիելն ու Եզեկիելը գերի էին հեթանոսական մի ազգի, որը կործանել էր իրենց սեփական ազգը, իսկ Հովհաննեսն աքսորված էր մի անմարդաբնակ կղզի թշնամական քաղաքական իշխանության կողմից)։ Կասկածից վեր է, որ այս տեսիլքները նրանց տվեցին այն, ինչի կարիքը ունեին, որպեսզի նույնիսկ ճգնաժամային իրավիճակում նրանք հավատարիմ մնային։

«Տեսնելով իր Տիրոջ փառքի և մեծափառության այս հայտնությունը՝ Եսայուն պատեց Աստծո մաքրության և սրբության զգացողությունը։ Որքա՜ն մեծ է իր Արարչի անզգուգական կատարելության և նրանց մեղավոր ընթացքի միջև հակասությունը, ովքեր, իր հետ մեկտեղ, երկար ժամանակ համարվել են Իսրայելի և Հուդայի ընտրյալ ժողովրդի շարքերում»։ Էլեն Ուայթ, Մարգարեներ և թագավորներ, էջ 307։

Աստծո գերազանց սրբությունը, որն ընդգծվեց Եսայու տեսիլքում, նրա լուրի հիմնական տեսանկյունն է։ Աստված սուրբ Աստված է, և Նա սրբություն է պահանջում Իր ժողովրդից, սրբություն, որը Նա կտա Իր ժողովրդին միայն այն ժամանակ, երբ նրանք ապաշխարեն, հետ դառնան իրենց չար ճանապարհներից և հանձնվեն Իրեն հավատով և հնազանդությամբ։

`Մենք բոլորս էլ եղել ենք հուսահատեցնող իրավիճակներում, երբ արտաքուստ ամեն ինչ կորած է թվացել։ Եվ նույնիսկ եթե դուք չեք ստացել «Տիրոջ փառքի» տեսիլքը, ինչպես Եսային, պատմե՛ք, թե ինչպես է Տերը պահել ձեզ և ձեր հավատն այդ ճգնաժամի օրերին։ Ի՞նչ դասեր եք քաղել այդ փորձառություններից, որոնք կարող եք կիսել ուրիշների հետ։`