---
title:  Թագավորը մեռավ, կեցցե՛ թագավորը
date:  03/01/2021
---

`Եսայի 6.1 համարը խոսում է Ոզիա թագավորի մահվան մասին։ Կարդացե՛ք Բ Մնացորդաց 26-րդ գլուխը և պատասխանե՛ք հետևյալ հարցին. Ի՞նչ նշանակություն ուներ Ոզիա թագավորի մահը։`

Այս թագավորի մահվան վերաբերյալ կարող են ներկայացվել տարբեր տեսանկյուններ։

1. Ոզիայի թագավորությունը երկարատև և բարգավաճ էր, «բայց երբ զորացավ, նրա սիրտը գոռոզացավ, որն իր կործանումին առաջնորդեց» (Բ Մնացորդաց 26.16), և նա փորձեց խունկ ծխել տաճարում։ Երբ քահանաներն արդարացիորեն կանգնեցրին նրան, քանի որ նա իրավունք չուներ այդ անելու, որովհետև Ահարոնի քահանայական սերնդից չէր (Բ Մնացորդաց 26.18), թագավորը զայրացավ։ Հենց այն պահին, երբ թագավորը մերժեց հանդիմանությունը, Տերն անմիջապես զարկեց նրան բորոտությամբ, որով նա տառապեց «մինչև իր մահվան օրը։ Նա իբրև բորոտ բնակվում էր առանձին մի տան մեջ, որովհետև արգելված էր Տիրոջ տուն մտնել» (Բ Մնացորդաց 26.21)։ Որքա՜ն հեգնանք կա սրանում, որ Եսային տեսնում է Իր տանը/տաճարում գտնվող անաղարտ, անմահ, աստվածային Թագավորի տեսիլքը հենց այն տարի, երբ մահացավ ոչ մաքուր մարդ-թագավորը։
2. Ոզիայի և Եսայու միջև ապշեցուցիչ հակադրություն կա։ Ոզիան սրբության էր ձգտում հանդուգն կերպով և ոչ ճիշտ դրդապատճառով (հպարտություն), փոխարենն արժանացավ ծիսական անմաքրության և կտրվեց սրբությունից։ Մյուս կողմից Եսային թույլ տվեց, որ Աստծո սրբությունն իրեն հասնի։ Նա համեստորեն ընդունեց իր թուլությունը և փափագեց բարոյական մաքրություն, որը և ստացավ (Եսայի 6.5–7): Ինչպես Հիսուսի առակի մաքսավորը, նա արդարացած հեռացավ, «որովհետև ամեն ոք, ով ինքն իրեն բարձրացնում է, կխոնարհվի, իսկ ով ինքն իրեն խոնարհեցնում է, կբարձրացվի» (Ղուկաս 18.14)։
3. Զարմանալի նմանություն կա Ոզիայի բորոտ մարմնի և նրա ժողովրդի բարոյական վիճակի միջև. «…առողջ տեղ չկա նրա վրա. կապտուկներ, վերքեր, թարախալի խոցեր» (Եսայի 1.6)։
4. Ք.Ա. մոտ 740թ. Ոզիայի մահը նշանավորվում է Աստծո ժողովրդի առաջնորդության մեջ մեծ ճգնաժամով։ Ցանկացած բացարձակ միապետի մահ նրա երկիրը խոցելի է դարձնում իշխանության անցման շրջանում։ Սակայն Հուդան առանձնահատուկ վտանգի մեջ էր, քանի որ Թագղաթ-Փաղասար Գ-ն Ասորեստանի գահ էր բարձրացել ընդամենը մի քանի տարի առաջ՝ Ք.Ա. 745թ. և անմիջապես բռնել էր պատերազմի ուղին, որն իր ժողովրդին անհաղթ գերիշխանություն հաղորդեց, ինչը սպառնում էր Մերձավոր Արևելքի բոլոր ազգերի անկախ գոյությանը։ Ճգնաժամի այս պահին Աստված քաջալերեց Եսայուն՝ մարգարեին ցույց տալով, որ Ինքն ամեն ինչ վերահսկում է։

`Ուշադրությամբ կարդացե՛ք Բ Մնացորդաց 26.16 համարը։ Ի՞նչ կերպ է մեզնից յուրաքանչյուրը բախվում հնարավոր նմանատիպ իրավիճակի։ Ինչպե՞ս կարող ենք պաշտպանել մեզ այդ ծուղակից՝ մեր հայացքը հառելով խաչին։`