---
title:  Թագավորական հանձնարարություն(Եսայի 6.8)
date:  06/01/2021
---

`«Ես լսեցի Տիրոջ ձայնը, որ ասում էր. «Ո՞ւմ ուղարկեմ, և ո՞վ կգնա մեզ համար»։ Ես պատասխանեցի. «Ահավասիկ ես, ի՛նձ ուղարկիր»» (Եսայի 6.8)։`

Մաքրագործվելով՝ Եսային անմիջապես արձագանքում է Աստծո կանչին, երբ Աստված որոնում է ներկայացուցիչ, ում կարող է ուղարկել Իր անունից։ Նորկտակարանյան եզրույթի համաձայն՝ Եսային կանչվել էր որպես առաքյալ, ինչը նշանակում է «մեկը, ով ուղարկվել է»։

Բավականին հետաքրքիր է այն փաստը, որ Եսայու գիրքը չի սկսվում այնպես, ինչպես շատ այլ մարգարեական գրքեր են սկսվում, այն է՝ մարգարեի՝ իր մարգարեական կանչվածության նկարագրությամբ (համեմատե՛ք Երեմիա 1.4–10, Եզեկիել 1–3): Այլ խոսքերով, նա պետք է որ արդեն կանչված լիներ մարգարեության, նույնիսկ 6-րդ գլխի իրադարձություններից առաջ։ Աստվածաշունչը հստակ կերպով ցույց է տալիս, որ աստվածային հանդիպումը կարող է քաջալերել մարգարեին նույնիսկ վերջինիս ծառայությունն սկսվելուց հետո (Մովսես՝ Ելք 34, Եղիա՝ Գ Թագավորների 19)։ Հակառակ այլ օրինակների ևս, որտեղ Աստված մարդկանց ասում է, որ նրանք պետք է մարգարեներ դառնան, Եսայի 6-րդ գլխում մարգարեն կամովին է գնում հատուկ առաքելության։ Կարծես թե Եսայի 1–5-րդ գլուխները ներկայացնում են պայմանները, երբ Եսային առաջին անգամ կանչվեց, ինչից հետո Աստված գործարկեց նրա ծառայությունը՝ քաջալերելով նրան տաճարում և վերահաստատելով նրա հանձնարարությունը որպես Աստծո մարգարեական խոսնակ։

`Աստված քաջալերեց Եսայուն Իր տաճարում։ Աստվածաշնչում որևէ այլ տեղ կա՞ արդյոք ապացույց, որ Աստծո սրբարանը քաջալերության վայր է։ Սաղմոսներ 73 (տե՛ս Սաղմոսներ 73.17), Եբրայեցիներին 4.14–16, Եբրայեցիներին 10.19–23, Հայտնություն 5։ Ի՞նչ են ասում մեզ այս տեքստերը։`

Աստծո սրբարանի զարկերակը ոչ միայն բաբախում է ցնցող զորությամբ, այլև այն մի վայր է, որտեղ մեզ նման թույլ և սխալական մարդիկ կարող են ապաստան գտնել։ Մենք կարող ենք վստահ լինել՝ իմանալով, որ Աստված գործում է՝ Քրիստոսի՝ մեր Քահանայապետի միջոցով մեզ փրկելու համար։

Հովհաննեսը Քրիստոսին տեսավ նաև որպես զոհաբերման գառ, որը հենց նոր էր մորթվել (Հայտնություն 5.6)։ Սա բնավ հաճելի տեսարան չէր։ Նկարագրության իմաստն այն է, որ թեև Քրիստոսը հարություն է առել մեռելներից և համբարձվել երկինք, Նա մշտապես Իր հետ կրում է խաչի իրադարձությունը։ Նա նախկինի պես բարձրացված է, որպեսզի բոլոր մարդկանց դեպի Իրեն բերի Իր զոհասեղանի մոտ։

`Ինչպե՞ս եք քաջալերանք գտել՝ ներս մտնելով Աստծո երկնային տաճար հավատով և աղոթքով։ Եբրայեցիներին 4.16 համարը հրավիրում է մեզ Աստծո գահին մոտենալ համարձակությամբ, «որպեսզի ողորմություն ստանանք ու շնորհ գտնենք մեզ օգնության պատեհ ժամին»։ Եթե ինչ-որ մեկը ձեզ հարցներ, թե ինչպես եք շնորհ և ողորմություն գտել կարիքի ժամանակ, ի՞նչ կպատասխանեիք։`