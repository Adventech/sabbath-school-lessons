---
title:  Հետագա ուսումնասիրության համար
date:  08/01/2021
---

«Անօրեն գործողություններն այնքան լայն տարածում ունեին բոլոր դասակարգերի շրջանում, որ Աստծուն հավատարիմ մնացած ոչ մեծ թվով մարդիկ էլ հաճախ հուսահատվում և վհատությանն ու հուսալքությանը տեղի տալու գայթակղություն էին ունենում: Թվում էր՝ Աստծո նպատակն Իսրայելի համար ուր որ է կձախողվի, և ապստամբ ժողովուրդը կարժանանա Սոդոմի ու Գոմորի ճակատագրին:

Այսպիսի պայմանների առկայությամբ զարմանալի չէր, որ Ոզիայի կառավարման վերջին տարում, երբ Եսային կանչվեց՝ Հուդային տանելու Աստծո նախազգուշական և հանդիմանական ուղերձները, նա խույս տվեց պատասխանատվությունից: Եսային շատ լավ գիտեր, որ հանդիպելու է համառ դիմադրության: Երբ նա գիտակցեց իրավիճակին դիմակայելու սեփական անկարողությունը և մտածում էր ժողովրդի համառության և անհավատության մասին, ում համար պետք է աշխատեր, իր ստացած առաջադրանքն անհույս թվաց: Հուսահատության մեջ հրաժարվե՞ր իր առաքելությունից և թողնե՞ր Հուդան անխռով կռապաշտության մեջ: Նինվեի աստվածնե՞րը պետք է կառավարեին երկրի վրա՝ ի հեճուկս երկնքի Աստծո»։ Էլեն Ուայթ, Մարգարեներ և թագավորներ, էջ 306, 307։

**Հարցեր քննարկման համար**

`Եթե մի թերահավատ կամ անհավատ մարդ ձեզ մարտահրավեր նետեր՝ ասելով. «Ինչպե՞ս կարող ես ցույց տալ, որ ձեր Աստվածը հոգ է տանում», ի՞նչ կապատասխանեիք։`

`Եթե Աստված հոգ է տանում, ապա ինչո՞ւ են անմեղ մարդիկ տառապում։ Նշանակո՞ւմ են արդյոք Եսայի 1.19, 20 համարները, որ ներկայիս կյանքում միայն լավ բաներ պետք է կատարվեն Աստծո հավատարիմ ժողովրդի համար, և միայն վատ բաներ՝ նրանց համար, ովքեր ապստամբում են Աստծո դեմ։ Համեմատե՛ք Հոբ 1, 2, Սաղմոսներ 37, Սաղմոսներ 73 գլուխների հետ։ Կարո՞ղ ենք արդյոք մենք համատեղել Աստծո բնավորության մեր ընկալումն ու այն չարիքը, որը կատարվում է մարդկանց հետ։ Իսկ պե՞տք է արդյոք դրանք համատեղել։`

`Ինչո՞ւ Եսայի 6-րդ գլխում այդքան շատ կապ կա Քավության օրվա հետ։ Ուշադրությո՛ւն դարձրեք այն փաստին, որ ամեն տարի տեղի ունեցող այս դատաստանի օրն Աստված մաքրագործում էր Իր ժողովրդին՝ հավատարիմների վրայից մեղքը մաքրելով (Ղևտական 16.30) և վերացնելով անհավատարիմներին (Ղևտական 23.29, 30)։`

**Ամփոփում.**

Անվտանգության բացակայության պահին, երբ մարդկային առաջնորդության թուլությունը ցավալիորեն ակնհայտ էր, Եսայուն մեծ տեսիլք տրվեց տիեզերքի գերագույն Կառավարչի մասին։ Իր անհամապատասխանությունից քարացած, սակայն ողորմությամբ մաքրագործված և զորացած՝ Եսային պատրաստ էր որպես Աստծո դեսպան գնալ թշնամանքով լի աշխարհ։