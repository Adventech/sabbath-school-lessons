---
title:  Սիոնի վերջնական հաղթանակը (Եսայի 24-27)
date:  04/02/2021
---

Եսայի 13–23-րդ գլուխներում նկարագրվող տարբեր ազգերին վերաբերող դատաստանի կանխագուշակումներին հետևում է Եսայի 24–27-րդ գլուխներում նկարագրվող Աստծո թշնամիների համաշխարհային մասշտաբի պարտությունը և Նրա ժողովրդի ազատագրումը։

`Ինչո՞ւ է երկրի ամայացման (Եսայի 24) Եսայու նկարագիրը նման Հովհաննեսի նկարագրած այն իրադարձություններին, որոնք կապված են Քրիստոսի երկրորդ գալուստին հաջորդող 1000 տարիների հետ (Հայտնություն 20)։`

Ինչպես Եսայի 13–14-րդ գլուխներում, իրական Բաբելոնի հատկանիշները կիրառելի են նաև հետագա իշխանությունների համար, իսկ «Բաբելոնի թագավորը» ներկայացնում է մարդ կառավարիչների և նրանց հետևում կանգնած ներշնչողի՝ սատանայի միաձուլումը։ Ուստի «Ընկա՜վ, ընկա՜վ Բաբելոնը» (Եսայի 21.9) լուրը կարելի է կրկնել նաև ավելի ուշ ժամանակների համար (Հայտնություն 14.8, Հայտնություն 18.2), և սատանան վերջնականապես կկործանվի Քրիստոսի երկրորդ գալուստից հետո (Հայտնություն 20.10)։ Մինչ իրական Բաբելոնի կործանումը Տիրոջ դատաստանի օրն էր (Եսայի 13.6, 9), «Տիրոջ մեծ և ահեղ» (Հովել 2.31, Մաղաքիա 4.5, համեմատե՛ք Սոփոնիա 1.7 համարի հետ) մեկ այլ օր արդեն ճանապարհին է։

Ճիշտ նույն կերպ Եսայի 24-րդ գլխում մարգարեի տեսիլքը տեղի է ունենում նրան ծանոթ պայմաններում այն ժամանակ, երբ «կամաչի լուսինը, կպատկառի արեգակը, երբ Սիոն լեռան վրա և Երուսաղեմում թագավորի Զորությունների Տերը» (Եսայի 24.23)։ Եսային կասկած չուներ, որ տեսիլքը վերաբերում է իր իմացած Երուսաղեմին, սակայն Հայտնություն գիրքը բացատրում է, որ դա իրականում կիրականանա Նոր Երուսաղեմում (Հայտնություն 21.2)։ «Քաղաքը ո՛չ արևի, ո՛չ էլ լուսնի կարիք ունի, որպեսզի իրեն լուսավորեն, որովհետև Աստծու փառքն է լուսավորում նրան, և Գառը՝ նրա ճրագը» (Հայտնություն 21.23)։

`Աստված իսկապե՞ս կործանում է ամբարիշտներին։`

Կարդացե՛ք Եսայի 28.21 համարը, որտեղ Աստծո կործանման գործը Նրա օտարոտի «արարքն» է։ Այն Նրա համար օտարոտի է, քանի որ Նա չի կամենում դա անել, սակայն, այդուհանդերձ, դա արարք կամ գործողություն է։ Ճիշտ է, որ մեղքը ինքնակործանման սերմեր է կրում իր մեջ (Հակոբոս 1.15)։ Սակայն քանի որ Աստված գերագույն իշխանություն ունի կյանքի և մահվան վրա, և Նա է որոշում վերջնական կործանման ժամանակը, տեղը և ձևը (Հայտնություն 20), անիմաստ է վիճաբանել, թե Նա վերջնականապես վերացնում է մեղքի անեծքը պասիվ կերպով՝ պարզապես թույլ տալով, որ պատճառն ու հետևանքը գնան իրենց բնական հունով։

`Այն, ինչ տեսնում ենք Եսայի 24–27 գլուխներում, արտացոլված է ողջ Աստվածաշնչում, որի իմաստն է՝ անկախ այսօրվա տառապանքից, ցավից ու հուսալքությունից, վերջում Աստված և բարությունը հաղթելու են չարին։ Այդ դեպքում ո՞րն է այն միակ բանը, որը կարող ենք անել մենք, եթե ցանկանում ենք այդ վերջնական հաղթանակի մաս կազմել։ Առակներ 3.5–7, Հռոմեացիներին 10.9։`