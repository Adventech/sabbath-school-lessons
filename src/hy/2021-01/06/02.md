---
title:  Դատավճիռ ազգերի վրա (Եսայի 13)
date:  31/01/2021
---

Եսայի 13.1 համարն սկսվում է Եսայուն որպես հեղինակ ներկայացնելով (համեմատե՛ք Եսայի 1.1, Եսայի 2.1). այն նաև ասես Եսայու գրքի մի նոր բաժնի սկիզբ է։ 13–23-րդ գլուխները պարունակում են տարբեր ազգերի դատաստանների կանխատեսումներ։ Եկե՛ք դիտարկենք դրանք։

`Ինչո՞ւ են ազգերի դեմ ուղղված մարգարեություններն սկսվում Բաբելոնից։`

Եսայի 10.5–34 համարներն արդեն ազդարարել են Ասորեստանի դատաստանը, որը Եսայու օրերում իրենից մեծագույն վտանգ էր ներկայացնում։ Մինչ Եսայի 14.24–27 համարները հակիրճ ներկայացնում են Ասորեստանը կործանելու Տիրոջ ծրագիրը, 13–23-րդ գլուխները խոսում են մյուս սպառնալիքների մասին, որոնցից ամենակարևորը Բաբելոնն է։

Օժտված հարուստ և հին մշակութային, կրոնական և պետական ժառանգությամբ՝ Բաբելոնը հետագայում գերտերություն դարձավ և նվաճեց ու գերեվարեց Հուդան։ Սակայն Եսայու ժամանակներում ապրող մարդկանց տեսանկյունից Աստծո ժողովրդի համար Բաբելոնը հազիվ թե սպառնալիք ներկայացներ։ Եսայու ծառայության մեծ մասի ընթացքում Ասորեստանը գերիշխում էր Բաբելոնի վրա։ ՔԱ 728թ. սկսած, երբ Թագղաթ-Փաղասար Գ-ն նվաճեց Բաբելոնը և հռչակվեց Բաբելոնի թագավոր Փուղու (կամ Փուղ, տե՛ս Դ Թագավորների 15.19, Ա Մնացորդաց 5.26) անվամբ, Ասորեստանի թագավորները մի քանի անգամ վերանվաճել են Բաբելոնը (ՔԱ 710թ., ՔԱ 702թ., ՔԱ 689թ. և ՔԱ 648թ.)։ Սակայն, ի վերջո, Բաբելոնը դառնում է տարածաշրջանի գերտերությունը և կործանում Հուդայի թագավորությունը։

`Կարդացե՛ք Եսայի 13-րդ գլուխը։ Ուշադրությո՛ւն դարձրեք, թե որքան սուր է լեզուն։ Ինչո՞ւ է սիրող Աստվածն անում այս ամենը կամ թույլ տալիս, որ դրանք պատահեն։ Անկասկած, անմեղ մարդիկ ևս կտառապեն, այնպես չէ՞ (Եսայի 13.16)։ Ինչպե՞ս ենք հասկանում Աստծո այս քայլը։ Ի՞նչ պետք է այս և Աստվածաշնչում հանդիպող մեղքի և չարիքի դեմ ուղղված Աստծո բարկության և ցասման մասին խոսող տեքստերը մեզ ասեն մեղքի և չարիքի աղաղակող և տխրահռչակ բնույթի մասին։ Արդյոք այն պարզ փաստը, որ սիրո Աստվածն այս կերպ է արձագանքում մեղքին, բավարար ապացույց չէ մեզ համար, թե որքան վատ բան է մեղքը։ Մենք պետք է հիշենք, որ Եսայու միջոցով Հիսուսն է բարձրաձայնում այս նախազգուշացումները, նույն Հիսուսը, Ով ներում, բժշկում, թախանձում և հորդորում էր մեղավորներին ապաշխարել։ Ձեր իսկ մտքում ինչպե՞ս եք հասկացել սիրող Աստծո բնավորության այս կողմը։ Ինքներդ ձեզ տվե՛ք նաև հետևյալ հարցը. «Չի՞ կարող արդյոք այս ցասումը բխել հենց Նրա սիրուց։ Եթե այո, ապա ինչպե՞ս»։ Կամ դիտարկե՛ք այդ հարցը մեկ այլ՝ խաչի տեսանկյունից, որտեղ Ինքը՝ Հիսուսը, կրելով աշխարհի մեղքը, տառապեց այնպես, ինչպես երբեք և ոչ ոք չի տառապել, նույնիսկ այն «անմեղները», ովքեր տառապել են ազգի մեղքերի համար։ Ինչպե՞ս են խաչի վրա Քրիստոսի տառապանքներն օգնում պատասխանել այս բարդ հարցերին։`