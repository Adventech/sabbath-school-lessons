---
title:  Երկնքի դարպասը (Եսայի 13, 14)
date:  03/02/2021
---

Եսայի 14-րդ գլխում սատանայի՝ «առավոտյան արուսյակի, արշալույսի որդու» (Եսայի 14.12) նկատմամբ ծաղրը միախառնվում է Բաբելոնի թագավորի նկատմամբ կիրառվող ծաղրին։ Ինչո՞ւ։ Համեմատե՛ք Հայտնություն 12.1–9 համարների հետ, որտեղ որպես սատանա նույնականացված վիշապը (Հայտնություն 12.9) փորձ է անում ոչնչացնել մանկանը նրա ծնվելուն պես։ Հայտնություն 12.5 համարը հստակ կերպով ներկայացնում է, որ մանուկը Քրիստոսն է։ Բայց չէ՞ որ Հերովդես թագավորն էր, որ փորձում էր սպանել Հիսուսին մանուկ հասակում (Մատթեոս 2)։ Վիշապը և՛ սատանան է, և՛ հռոմեական իշխանությունը Հերովդեսի գլխավորությամբ, քանի որ սատանան աշխատում է մարդկանց միջոցով։ Նույն կերպ, սատանան էր Բաբելոնի թագավորի և Տյուրոսի իշխանի հետևում կանգնած իշխանությունը։

`Ինչո՞ւ է ավելի ուշ «Բաբելոնը» վերաբերում Հռոմին (Ա Պետրոս 5.13) և Հայտնություն գրքում նկարագրված չար ուժին (Հայտնություն 14.8, 16.19, Հայտնություն 17.5, Հայտնություն 18.2, 10, 21)։`

Ինչպես իրական Բաբելոնը, Հռոմը և Հայտնություն գրքի «Բաբելոնը» ևս հպարտ և անողոք իշխանություններ են, որոնք ճնշում են Աստծո ժողովրդին։ Տե՛ս հատկապես Հայտնություն 17.6 համարը, որտեղ ասվում է, որ նա սրբերի արյունով է հարբած։ Նրանք ապստամբում են Աստծո դեմ, և այս գաղափարը ներառված է հենց «Բաբելոն» անվան մեջ։ Բաբելոնի լեզվով այդ անունը կոչվում է բաբ իլի, որը նշանակում է «աստծո(աստվածների) դարպաս». սա վերաբերում է դեպի աստվածային թագավորություն մուտքի վայրին։ Համեմատե՛ք Ծննդոց 11-րդ գլխի հետ, որտեղ մարդիկ կառուցում էին Բաբելոնի աշտարակը (Բաբելոն)՝ իրենց սեփական ուժերով հասնելու այն աստվածային մակարդակին, որն ազատում է Աստծո առաջ հաշվետու լինելուց։

Երբ Հակոբն արթնացավ իր երազից, որում տեսել էր երկինքն ու երկիրը միացնող սանդուղքը, նա բացականչեց. «Սա ուրիշ բան չէ, այլ միայն Աստծո տունը, և սա է երկնքի դուռը» (Ծննդոց 28.17)։ Ուշադրությո՛ւն դարձրեք, որ «Աստծո տունը» «երկնքի դուռն է», այսինքն աստվածային թագավորության մուտքը։ Հակոբն այդ վայրը Բեթել անվանեց, որը նշանակում է «Աստծո տուն»։

Բեթելի «երկնքի դուռը» և Բաբելոնի «աստծո(աստվածների) դարպասն» աստվածային թագավորությանը հասնելու հակադիր միջոցներ էին։ Հակոբի սանդուղքն սկիզբ էր առնում երկնքից՝ բացված վերևից՝ Աստծո կողմից։ Իսկ Բաբելոնը, իր աշտարակներով և զիկկուրատ2 տաճարներով, կառուցվել էր մարդ արարածի կողմից գետնից և ձգտում էր դեպի վեր։ Այս հակադիր ուղիները ներկայացնում են դեպի փրկություն տանող հակառակ ուղղություններ՝ աստվածային շնորհը մարդկանց գործերի դեմ։ Ճշմարիտ կրոնը հիմնված է Բեթելի պարզ ձևաչափի վրա. «Շնորհով եք փրկվել հավատի միջոցով» (Եփեսացիներին 2.8)։ Կեղծ «կրոնը», որը ներառում է օրինապաշտությունն ու «աշխարհիկ» մարդասիրությունը, հիմնված է հպարտ բաբելոնյան ձևաչափի վրա։ Երկու մոտեցումների միջև տարբերության համար տե՛ս փարիսեցու և մաքսավորի մասին Հիսուսի առակը (Ղուկաս 18.9–14)։

`Զեն վանքում մի քանի տարի անցկացնելուց հետո նույնիսկ կանադացի երգահան Լեոնարդ Քոհենն իր հարցազրույցներից մեկում ասել է՝ ես փրկված չեմ։ Այսօրվա մեր ուսումնասիրության համատեքստում ըստ ձեզ՝ ո՞րն էր նրա խնդիրը։ Ի՞նչ պետք է նա իմանար փրկության մասին։`