---
title:  Վերջին Բաբելոն մեծ քաղաքը (Եսայի 13.2-22)
date:  01/02/2021
---

ՔԱ 626թ. քաղդեացիների Նաբոպալասարը վերականգնում է Բաբելոնի փառքը՝ իրեն Բաբելոնում թագավոր հռչակելով, սկիզբ դնելով նոր Բաբելոնյան դինաստիային և (Մարաստանի հետ միասին) Ասորեստանի պարտության մեջ ունենալով իր մասնակցությունը։ Նրա որդի Նաբուգոդոնոսոր Բ-ն հենց այն թագավորն էր, որ նվաճեց և գերեվարեց Հուդան։

`Ինչպիսի՞ ավարտ ունեցավ Բաբելոն քաղաքը։ Տե՛ս Դանիել 5։`

ՔԱ 539թ., երբ պարսիկ Կյուրոս թագավորը նվաճեց Բաբելոնը և որպես նոր գերտերություն հռչակեց Մարա-Պարսկաստանը (տե՛ս Դանիել 5), քաղաքը մեկընդմիշտ կորցրեց իր անկախությունը։ ՔԱ 482թ. Քսերքսես Ա-ն դաժանորեն ճնշեց պարսկական տիրակալության դեմ Բաբելոնի ապստամբությունը։ Նա հեռացրեց գերագույն աստված Մարդուկի արձանը և, ըստ երևույթին, վնասեց որոշակի պաշտպանական ամրություններ և տաճարներ։

Ալեքսանդր Մակեդոնացին ՔԱ 331թ. առանց ճակատամարտի պարսիկներից նվաճեց Բաբելոնը։ Ի հեճուկս Բաբելոնը սեփական կայսրության արևելյան մայրաքաղաքը դարձնելու մեծ նվաճողի անհարատև երազանքի՝ քաղաքն անկում ապրեց ընդամենը մի քանի հարյուրամյակ անց։ ՔՀ 198թ. արդեն հռոմեացի Սեպտիմիուս Սևերուսը Բաբելոնն ամբողջովին ամայի գտավ։ Այսպիսով մեծ քաղաքի վերջը վրա հասավ ամայացման պատճառով։ Այսօր Իրաքի գյուղերի քիչ թվով բնակիչներ ապրում են հին Բաբելոնի տեղանքում, սակայն նրանք քաղաքը որպես այդպիսին չեն վերակառուցել։

Եսայի 13-րդ գլխում նկարագրված Բաբելոնի կործանումով ազատագրվում են Հակոբի սերունդները, որոնք ճնշված էին Բաբելոնի կողմից (Եսայի 14.1–3)։ Այս կործանումն իրականացնող իրադարձությունը Բաբելոնի նվաճումն էր Կյուրոսի կողմից ՔԱ 539թ.։ Նա թեև չավերեց քաղաքը, սակայն այդ իրադարձութունն արձանագրվեց որպես Բաբելոնի անկման սկիզբ, և այն այլևս երբեք չսպառնաց Աստծո ժողովրդին։

Եսայի 13-րդ գլուխը Բաբելոնի անկումը ներկայացնում է որպես աստվածային դատաստան։ Քաղաքը գրավող ռազմիկները Տիրոջ գործիքներն են (Եսայի 13.2–5)։ Դատաստանի ժամանակը կոչվում է «Տիրոջ օրը» (Եսայի 13.6, 9), և Աստծո ցասումն այնքան ուժգին է, որ իր ազդեցությունն է թողնում նաև աստղերի, արևի, լուսնի, երկնքի և երկրի վրա (Եսայի 13.10, 13)։

Համեմատե՛ք Դատավորներ 5-րդ գլխի հետ, որտեղ Դեբորայի և Բարակի երգն ասում է, որ Տերը դուրս կգա երկրի տեղաշարժով և երկնքից թափվող անձրևով (Դատավորներ 5.4)։ Դատավորներ 5.20, 21 համարները բնության տարրերը, այդ թվում և աստղերը նկարագրում են որպես օտար կեղեքիչի դեմ պայքարողներ։

`Պատկերացրե՛ք, որ Բաբելոնի փառքի բարձունքում այնտեղ ապրող մեկը կարդար Եսայի 13-րդ գլուխը, մասնավորապես 19–22 համարները։ Որքա՜ն անհեթեթ և անհնարին կթվային այդ բառերը։ Ուրիշ ի՞նչ դեռևս չիրականացված մարգարեություններ են մեզ անհեթեթ և անհնարին թվում։ Այդուհանդերձ, ինչո՞ւ մեր կողմից հիմարություն կլինի դրանք որպես անհնարին դիտարկելը։`