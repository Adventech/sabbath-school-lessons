---
title:  Լեռնային «թագավորի» անկումը (Եսայի 14)
date:  02/02/2021
---

Ի պատասխան Բաբելոնի անկմանը (Եսայի 13), որն ազատագրում է Աստծո ժողովրդին (Եսայի 14.1–3)՝ Եսայի 14.4–23 համարները խոսում են փոխաբերական ծաղրի լեզվով (տե՛ս նաև Միքիա 2.4, Ամբակում 2.6) Բաբելոնի թագավորի դեմ։ Սա պոետիկ մոտեցում է, որը չպետք է ուղղակիորեն հասկացվի, քանի որ նկարագրում է մեռած թագավորներին իրենց նոր գործընկերներին մահվան թագավորությունում ողջունելիս (Եսայի 14.9, 10), որտեղ ճիճուներն ու որդերն են նրանց անկողինը (Եսայի 14.11)։ Սա ընդամենն Աստծո ընտրած դրամատիկ միջոցն է ամբարտավան թագավորին ասելու, որ նա գահավիժելու է այնպես, ինչպես իրենից առաջ եղած մյուս հպարտ միապետերը. սա մեռելների վիճակի մասին մեկնաբանությո՛ւն չէ։

`Ինչպե՞ս կարող են Եսայի 14.12–14 համարները վերաբերել Բաբելոնի թագավորին։`

Բաբելոնի թագավորները շատ հեռու էին թերարժեքության բարդույթից (Դանիել 4, 5)։ Սակայն Ամենաբարձրյալին նմանվելու (Եսայի 14.14) ձգտումը դուրս է գալիս նույնիսկ ամենաուռճացված ես-ի սահմաններից։ Չնայած որ թագավորները հայտարարում էին աստվածների հետ իրենց սերտ կապերի մասին, նրանք իրականում հնազանդվում էին նրանց։ Սա ամեն տարի դրամատիկ կերպով արտահայտվում էր բաբելոնյան ամանորյա տոնակատարության հինգերորդ օրը, երբ թագավորից պահանջվում էր Մարդուկի արձանին մոտենալուց առաջ հանել իր արքայական պատվանշանը, որպեսզի վերահաստատվեր նրա թագավոր լինելը։ Նույնիսկ ամենափոքր աստծուն դուրս հրելու գաղափարը կթվար խենթ և ինքնակործան։

Ինչպես Եսայի 14-րդ գլխում, Եզեկիել 28-րդ գլուխը ևս երկնքի դեմ հանդգնող ամբարտավանությունը նույնացնում է քաղաքի ղեկավարի հետ։ Այստեղ ևս նկարագրությունը չի խոսում որևէ երկրային միապետի մասին, և Աստծո նշանառությունն ավելի ակնառու է դառնում. հպարտ տիրակալը Եդեմի պարտեզում էր՝ օծված, ծածկող կամ պահապան քերովբե էր Աստծո սուրբ սարի վրա՝ կատարյալ իր արարման օրից մինչև այն պահը, երբ մեղք գտնվեց նրանում, ով Աստծո կողմից վտարվեց երկնքից, և ով վերջնականապես կկործանվի կրակով (Եզեկիել 28.12–18)։ Ցանկացած մարդու նկատմամբ կիրառվելիս այս ճարտասանության յուրահատուկ եզրույթներն այնքան փոխաբերական են, որ անիմաստ են դառնում։ Բայց Հայտնություն 12.7–9 համարները պատմում են մի զորավոր էակի մասին, ով վռնդվեց երկնքից իր հրեշտակների հետ. դա սատանան է՝ «ամբողջ աշխարհը մոլորեցնողը» (Հայտնություն 12.9), ով մոլորեցրեց Եվային Եդեմի պարտեզում (Ծննդոց 3)։

Սատանան ամբարտավան երևակայություն ունի. «…և ասացիր. «Ես մի աստված եմ, աստծու գահի վրա եմ նստած ծովի սրտում», բայց դու մարդ ես և ոչ Աստված» (Եզեկիել 28.2)։ Նրա մահը կապացուցի, որ նա աստված չէ։ Ի տարբերություն Քրիստոսի՝ սատանան կկորչի կրակի ծովի սրտում (Հայտնություն 20.10) և այլևս երբեք չի հետապնդի տիեզերքը։

`Համեմատե՛ք Եսայի 14.13, 14 համարները Մատթեոս 11.29, Հովհաննես 13.5 և Փիլիպպեցիներին 2.5–8 համարների հետ։ Ի՞նչ է մեզ ասում այս հակադրությունն Աստծո բնավորության մասին, որը հակադրվում է սատանայի բնավորության հետ։ Ի՞նչ է մեզ ասում այս հակադրությունն այն մասին, թե ինչպես է Տերը նայում հպարտությանը, ամբարտավանությանը, ինքնիշխանության և գերակայության փափագին։`