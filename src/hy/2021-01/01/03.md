---
title:  Աղավաղված ծիսականություն (Եսայի 1.10-17)
date:  28/12/2020
---

`Կարդացե՛ք Եսայի 1.10 համարը։ Ըստ ձեզ՝ ինչո՞ւ է այստեղ օգտագործվում Սոդոմի և Գոմորի օրինակը։ Աստված ի՞նչ էր ուզում ասել։`

`Կարդացե՛ք Եսայի 1.11–15 համարները։ Ի՞նչ է Տերն ասում ժողովրդին այստեղ։ Ինչո՞ւ է Տերը մերժում այն երկրպագությունը, որն Իր ժողովուրդն առաջարկում է Իրեն։`

Այն նույն ձեռքերը, որոնք զոհ էին մատուցում և վեր բարձրանում աղոթք անելու, «լի են արյունով», այսինքն մեղավոր են ուրիշների բռնության և ճնշման մեջ (Եսայի 1.15, Եսայի 58.3, 4)։ Վատ վերաբերվելով ուխտի համայնքի մյուս անդամների հետ՝ նրանք արհամարհանք էին դրսևորում բոլոր իսրայելացիների Պաշտպանի նկատմամբ։ Մյուս մարդկանց նկատմամբ գործած մեղքերը, մեղքեր էին Տիրոջ նկատմամբ։

Իհարկե, Աստված Ինքն էր հիմնել երկրպագության ծիսական համակարգը (Ղևտական 1–16) և դրա համար հարմար վայր էր սահմանել Երուսաղեմի տաճարը (Գ Թագավորների 8.10, 11): Սակայն ծեսերը պետք է իրականացվեին այն ուխտի ենթատեքստում, որն Աստված կնքել էր այս ժողովրդի հետ։ Աստծո հետ ունեցած Իսրայելի ուխտն էր, որ հնարավոր դարձրեց Աստծո համար այդ ժողովրդի մեջ բնակվելը սրբարանում (տաճարում)։ Այսպիսով, իրականացվող ծեսերն ու աղոթքները վավերական էին միայն այն դեպքում, երբ արտահայտում էին հավատարմություն Աստծո և Նրա ուխտի նկատմամբ։ Այն մարդիկ, ովքեր զոհեր էին մատուցում առանց ուխտի համայնքի մյուս անդամների նկատմամբ իրենց մեղավոր գործերից ապաշխարելու, իրականացնում էին կեղծ ծեսեր։ Ուստի նրանց զոհերը ոչ միայն անվավեր էին, այլ պարզապես մեղք էին։ Նրանց ծիսական գործողությունները խոսում էին այն մասին, որ նրանք հավատարիմ են, սակայն նրանց վարքագիծը ցույց էր տալիս, որ նրանք խախտել են ուխտը։

`Կարդացե՛ք Եսայի 1.16, 17 համարները։ Ի՞նչ է հրամայում Տերն Իր ժողովրդին անել։ Ինչպե՞ս են այս տեքստերն այս համատեքստում զուգահեռ դառնում այն խոսքերին, որոնք Հիսուսն ասաց Մատթեոս 23.23–28 համարներում։ Ի՞նչ լուր կարող ենք գտնել մեզ համար այսօր այս տեքստերում այն համատեքստում, որում տրված են։`