---
title:  Ճաշակել երկրի բարիքը կամ սրի բաժին դառնալ (Եսայի 1.19-31)
date:  30/12/2020
---

`Կարդացե՛ք Եսայի 1.19–31 համարները։ Ի՞նչ թեմա է ի հայտ գալիս այստեղ, որն առկա է ամբողջ Աստվածաշնչում։`

Ուշադրությո՛ւն դարձրեք Եսայի 1.19, 20 համարներում տրված տրամաբանական կառույցին։ Եթե ժողովուրդն ընտրի հոժարաբար Աստծուն հնազանդ լինելը, կճաշակի երկրի բարիքը (Եսայի 1.19)։ Դրան հակառակ, եթե նրանք մերժեն ներման և վերականգնման Աստծո առաջարկը և ապստամբեն Նրա դեմ, սրի բաժին կդառնան (Եսայի 1.20)։ Ընտրությունն իրենցն է։ Այսպիսով այս համարները պարունակում են պայմանական օրհնություն և անեծք։

Եսայի 1-ին գլուխը կրկնում և կիրառում է Բ Օրենք 30.19 համարում տեղ գտած Մովսեսի բառերը, որոնք ասվեցին, երբ Իսրայելի ժողովրդի հետ ուխտ կապվեց. «Այսօր երկինքն ու երկիրը վկա եմ կանչում ձեր դեմ. ձեր առջև դրեցի կյանքն ու մահը, օրհնությունն ու անեծքը»։

`Կարդացե՛ք Մովսեսի այդ խոսքերը։ Նկատե՛ք, որ երրորդ ճանապարհ չկա. կա՛մ կյանք է, կա՛մ մահ, կա՛մ օրհնություն է, կա՛մ անեծք։ Ըստ ձեզ՝ ինչո՞ւ է ընտրությունն այսքան խիստ՝ կա՛մ մեկը, կա՛մ մյուսը։ Ինչո՞ւ չի կարող որևէ փոխզիջում լինել։`

Մովսեսի խոսքերը պարունակում են նախազգուշացումների, օրհնությունների և անեծքների մի շարք, որոնք եզրափակում են ուխտի ձևավորումը Բ Օրենք 27–30 գլուխներում (համեմատե՛ք Ղևտական 26-րդ գլխի հետ)։ Այս ուխտն իր մեջ ներառում է (1) պատմությունն այն մասին, թե ինչ էր Աստված արել իրենց համար, (2) պայմանները/պայմանավորվածությունները (պատվիրանները), որոնք հարկավոր էր պահել, որպեսզի ուխտն ուժի մեջ մնար, (3) հղումը վկայություններին և (4) օրհնություններ, ինչպես նաև անեծքներ՝ մարդկանց նախազգուշացնելու, թե ինչ կկատարվեր, եթե նրանք խախտեին ուխտի պայմանները։

Գիտնականները պարզել են, որ այս նույն տարրերը միևնույն հերթականությամբ տեղ են գտնում նաև Իսրայելի հետ կապ չունեցող ժողովուրդների քաղաքական դաշինքներում, ինչպես, օրինակ, քետերի մոտ։ Այսպիսով, իսրայելացիների հետ Իր ուխտը հաստատելու համար Աստված օգտագործեց մի ձևանմուշ, որը նրանք կհասկանային, և որը նրանց մտքում ըստ հնարավորին ազդեցիկ կերպով կդաջեր երկկողմ պարտավորվածություններ ունեցող հարաբերությունների բնույթն ու հետևանքները, որի մեջ նրանք մտնում էին։ Ուխտի հնարավոր առավելությունները շշմեցուցիչ էին, սակայն եթե Իսրայելը խախտեր այս համաձայնագիրը, նրա վիճակը կլիներ ավելի վատ, քան երբևէ։

`Ձեր անձնական քրիստոնեական ճանապարհին ինչպե՞ս եք զգացել վերը նշված օրհնության և անեծքի սկզբունքը։`