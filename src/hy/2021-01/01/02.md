---
title:  Լսի՛ր, ո՜վ Երկինք (Եսայի 1.1-9)
date:  27/12/2020
---

Եսայի գիրքն սկսվում է հակիրճ ներկայացնելով հեղինակին («Ամոսի որդի»), նրա լուրի աղբյուրը («տեսիլք») և նրա թեման (Հուդան և նրա մայրաքաղաք Երուսաղեմը չորս թագավորների գահակալության օրոք)։ Գրքի թեման ևս փաստում է, որ Եսայու առաջնային լսարանն իր իսկ ժամանակներում ապրող, իր սեփական երկրի ժողովուրդն է։ Մարգարեն խոսեց նրանց հետ, նրանց սեփական վիճակի և ճակատագրի մասին։

Նշելով իր գործունեության ժամանակահատվածում թագավորած արքաներին՝ Եսային նեղացնում է լսարանի շրջանակը և կապում գիրքը որոշակի ժամանակահատվածի պատմական և քաղաքական իրադարձությունների հետ։ Այս ժամանակահատվածը մեզ տանում է Դ Թագավորների 15–20 և Բ Մնացորդաց 26–32 գլուխներում նկարագրված իրադարձություններ։

`Կարդացե՛ք Եսայի 1.2 համարը։ Ո՞րն է այս լուրի էությունը։ Ի՞նչ է ասում Տերը։ Ինչպե՞ս է այս նույն գաղափարը ներկայացվել ողջ սրբազան պատմության ընթացքում։ Այն կարո՞ղ է ասվել քրիստոնեական եկեղեցու մասին նաև այսօր։ Բացատրե՛ք ձեր պատասխանը։`

Ուշադրությո՛ւն դարձրեք, որ Եսայու լուրն սկսվում է «Լսի՛ր, ո՛վ երկինք, ակա՛նջ դիր, ո՛վ երկիր» բառերով (համեմատե՛ք Բ Օրենք 30.19, Բ Օրենք 31.28 համարների հետ)։ Տերն այստեղ նկատի չունի, որ երկինքն ու երկիրը կարող են լսել և հասկանալ, այլ այս հնարքն օգտագործվում է շեշտադրման համար։

Երբ Մերձավոր Արևելքի թագավորներից մեկը՝ խեթերի կայսրը, իրենից ավելի ցածր պետական դիրք գրավող ղեկավարի հետ դաշինք էր կնքում, վկայակոչեց իր աստվածներին որպես վկաներ՝ շեշտադրելու այն հանգամանքը, որ պայմանավորվածության ցանկացած խախտում հաստատապես կնկատվի և կպատժվի։ Սակայն երբ թագավորների Թագավորն ուխտ կապեց իսրայելացիների հետ Մովսեսի օրերում, հղում չկատարեց այլ աստվածների վրա որպես վկաների։ Որպես միակ ճշմարիտ Աստված՝ Նա կոչ արեց, որպեսզի այդ դերն ստանձնեն երկինքն ու երկիրը (տե՛ս նաև Բ Օրենք 4.26)։

`Ուշադիր կարդացե՛ք Եսայի 1.1–9 համարները։ Ներքևում տրված տողերում ամփոփե՛ք, թե որոնք էին Հուդայի մեղքերը։ Հատկապես ուշադրություն դարձրե՛ք այդ մեղքերից բխող հետևանքների վրա։ Ինչո՞ւմ էր մեղավոր Հուդան, և ի՞նչ պատահեց նրա մեղքի պատճառով։ Միևնույն ժամանակ, ի՞նչ հույս է ներկայացվում 9-րդ համարում։`