---
title:  Չարագուշակ սիրո երգը (Եսայի 5.1-7)
date:  31/12/2020
---

`Կարդացե՛ք վերը նշված տեքստում բերված երգը։ Ո՞րն է այս առակի իմաստը։`

Աստված այս առակի իմաստը բացատրում է միայն վերջում՝ 7-րդ համարում։ Առակի օգտագործմամբ Նա օգնում է մարդկանց օբյեկտիվորեն նայել սեփական վիճակին՝ այն ընդունելու համար։ Աստված արդյունավետ կերպով օգտագործում է այս մոտեցումը Դավիթ թագավորի հետ (տե՛ս Բ Թագավորների 12.1–13): Այն անվանելով «սիրային երգ»՝ Աստված հենց սկզբից բացահայտում է Իր նպատակն Իր ժողովրդի նկատմամբ։ Այս ժողովրդի հետ Նրա հարաբերությունները ծագում են Նրա բնավորությունից, որը սեր է (Ա Հովհաննես 4.8): Ի պատասխան՝ Նա ակնկալում է սիրո արձագանք։ Սակայն «խաղողի» փոխարեն Նա «ազոխ» է ստանում, որը եբրայական մշակույթում նշանակում է «գարշահոտ բան»։

Ի՞նչ նկատի ունի Տերը, երբ Եսայի 5.4 համարում ասում է «Էլ ի՞նչ կար անելու իմ այգուն, որ Ես չեմ արել նրանում»։

Հաջորդող տեքստերում Աստված ասում է. «Հիմա Ես ձեզ պիտի տեղյակ պահեմ, թե ի՛նչ եմ անելու Իմ այգուն. Ես կվերացնեմ նրա ցանկատունկը, որ նա ճարակ դառնա, կործանելու եմ նրա եզրապատերը, որ ոտքի կոխան դառնա։ Խոպան եմ թողնելու այն» (Եսայի 5.5, 6)։

Երբ մենք մեղանչում ենք, Աստված անմիջապես մեզ չի զրկում Իրենից՝ հեռացնելով մեզնից Իր պաշտպանությունն ու կործանելով մեզ։ Նա համբերատար կերպով մեզ ներում ընդունելու հնարավորություն է տալիս (տե՛ս Բ Պետրոս 3.9)։ Նա երես չի դարձնում ոչ մեկից, ով արձագանքում է Իր կանչին։ Նա շարունակում է կանչել այնքան ժամանակ, որքան ժամանակ արձագանքի հույս կա։ Մեր կողմից արտաբերված «ոչ»-ը Նա միանգամից որպես պատասխան չի գրանցում, քանի որ գիտի, որ մենք անտեղյակ ենք և մեղքով մոլորված։ Սակայն եթե մեզ համար գործադրած Իր ջանքերն արդյունք չեն տալիս, Նա ի վերջո ընդունում է մեր ընտրությունը և թույլ տալիս, որպեսզի մենք մնանք այնպիսին, ինչպիսին ընտրել ենք լինել (տե՛ս Հայտնություն 22.11):

Եթե մենք համառորեն մերժում ենք Իր Հոգու միջոցով մեզ ուղղված Աստծո կանչերը, ի վերջո կարող ենք անցնել այն սահմանը, որտեղից չկա վերադարձ (Մատթեոս 12.31, 32): Քրիստոսից հետ դառնալը վտանգավոր է (Եբրայեցիներին 6.4–6): Աստված չի կարող շատ բան անել, քանի որ հարգում է մեր ընտրությունը։

`Եսայի 5.4 համարում տրված գաղափարը՝ «Էլ ի՞նչ կար անելու Իմ այգուն, որ Ես չեմ արել նրանում», դիտարկե՛ք Խաչի լույսի ներքո, որտեղ Աստված որպես մեր մեղքերի զոհ տվեց Իրեն՝ մեր կողմից Իր օրենքի խախտման համար վճարելով սեփական մարմնով։ Ավելի շատ է՞լ ինչ կարող էր արվել մեզ համար, քան այն, ինչ Նա արեց Խաչի վրա։ Խաչի մասին խորհելն ինչպե՞ս է մեզ փրկության վստահություն տալիս և դրդում ապաշխարելու և փոխելու մեր ճանապարհները։`