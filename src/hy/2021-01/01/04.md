---
title:  Ներման փաստարկը (Եսայի 1.18)
date:  29/12/2020
---

`Կարդացե՛ք Եսայի 1.18 համարը։ Մի քանի անգամ այն վերանայելուց հետո գրի՛ առեք այն, ինչը, ըստ ձեզ, Տերն ասում է այստեղ (կարդացե՛ք դրանից հետո եկող մի քանի համար ևս՝ ամբողջական համատեքստն ունենալու համար)։`

Աստված ներկայացնում է հզոր ապացույցներ այն բանի, որ Հուդայի ժողովուրդը՝ մեղադրյալների ամբողջություն, մեղավոր է պայմանագիրը խախտելու մեջ (Եսայի 1.2–15) և նրան բարեփոխության կոչ է անում (Եսայի 1.16, 17): Այս կոչը ցույց է տալիս, որ դեռևս հույս կա։ Ի վերջո, ինչո՞ւ է հարկավոր պատժի արժանի հանցագործին հորդորել փոխելու իր ճանապարհները։ Ինչպե՞ս կարող է մահապատժի դատապարտված բանտարկյալը հանդիմանել հարստահարողին, արդար դատ անել որբին, պաշտպանել որբևայրու դատը (Եսայի 1.17): Սակայն երբ Աստված ասում է՝ «Հիմա եկե՛ք վիճաբանենք» (Եսայի 1.18), տեսնում ենք, որ Տերը դեռ փորձում է տրամաբանել Իր ժողովրդի հետ, փորձում է նրանց ապաշխարության տանել և դարձնել իրենց չար ճանապարհներից՝ անկախ այն բանից, թե որքան են նրանք այլասերվել։

Տերը նրանց ասում է՝ Ձեր կարմիր մեղքերը կսպիտակեն։ Ինչո՞ւ են մեղքերը կարմիր։ Որովհետև կարմիրն «արյան» (արյունապարտություն) գույնն է, որով պատված են մարդկանց ձեռքերը (Եսայի 1.15)։ Դրան հակառակ, սպիտակը մաքրության՝ արյունալի մեղքի բացակայության գույնն է։ Այստեղ Աստված առաջարկում է վերափոխել նրանց։ Այստեղ օգտագործվում է այն լեզվական ոճը, որն օգտագործեց Դավիթ թագավորը, երբ ներողություն էր թախանձում Աստծուց Բերսաբեի հետ շնանալու և նրա ամուսնուն սպանելու համար (կարդացե՛ք Սաղմոսներ 51.7, 14)։ Եսայի 1.18 համարում Աստծո փաստարկն Իր ժողովրդին ներելու առաջարկն է:

`Աստծո ներման առաջարկն ինչպե՞ս է ծառայում որպես փաստարկ, որպեսզի նրանք փոխեն իրենց ճանապարհները։ Համեմատե՛ք Եսայի 1.18 համարը Եսայի 44.22 համարի հետ։`

Այժմ մենք հասկանում ենք Իր ժողովրդին ուղղված Աստծո նախազգուշացման կտրուկ խոսքերի նպատակը։ Դա ոչ թե սեփական ժողովրդին մերժելը, այլ նրանց դեպի Իրեն հետ բերելն է։ Նրա ներման առաջարկն այս հայտարարությունը հաստատող հզոր փաստարկ է, որով Նա Իր ժողովրդին բարոյապես մաքրվելու կոչ է անում (Եսայի 1.16, 17)։ Աստծո ներումը ժողովրդին հնարավորություն է տալիս վերափոխվել Նրա զորությամբ։ Այստեղ մենք տեսնում ենք «նոր ուխտի» սերմերը, որի մասին մարգարեացել է Երեմիան համանուն գրքի 31.31–34 համարներում, որտեղ ասվում է, որ ներումն է Աստծո հետ նորացված հարաբերությունների հիմնաքարը։ Մենք կյանք ենք մտնում «վառ կարմիր»՝ ունենալով «պարտք», որը երբեք չենք կարող փոխհատուցել։ Ներման մեր մեծագույն կարիքը գիտակցելու համեստ դիրքից մենք պատրաստ ենք ընդունել այն ամենը, ինչ Աստված կտա։