---
title:  Նոր երկինք և նոր երկիր (Եսայի 65.17-25)
date:  21/03/2021
---

`Կարդացե՛ք Եսայի 65.17–25 համարները։ Ինչպիսի՞ վերականգնում է Տերը խոստանում այստեղ։`

Աստված խոստանում է նոր արարչագործություն, որն սկսվում է հետևյալ խոսքերով. «Ահա Ես ստեղծում եմ նոր երկինք և նոր երկիր, նախկին բաները չպիտի հիշվեն և մտաբերվեն» (Եսայի 65.17)։ Այս ուշագրավ մարգարեության մեջ Տերը խոստանում է ստեղծել «Երուսաղեմն իբրև բերկրանք և նրա ժողովրդին՝ իբրև ուրախություն» (Եսայի 65.18)։ Քաղաքում լացի ձայն այլևս չպետք է լսվի (Եսայի 65.19)։ Մարդիկ կապրեն հարյուր տարուց էլ երկար՝ նախքան մահանալը (Եսայի 65.20)։ Նրանց աշխատանքն ու երեխաներն իրենց ուրախության համար պետք է լինեն (Եսայի 65.21–23)։ Աստված կպատասխանի նրանց նախքան իրենց՝ Աստծուն կանչելը (Եսայի 65.24)։

`Որքան էլ որ գեղեցիկ լինի, ինչո՞ւ սա մեր վերջնական վերականգնման, վերջնական հույսի պատկերը չէ։`

Մինչև հիմա մենք տեսել ենք խոստացված երկրի հանգիստ և երկար կյանքը։ Սակայն նույնիսկ եթե մարդիկ երկար են ապրում, նրանք, այնուամենայնիվ, մահանում են։ Որտե՞ղ է բնության արմատական փոփոխությունը, որը մենք ակնկալում ենք «նոր երկնքի» և «նոր երկրի» արարմամբ։ Հաջորդ համարը մեզ ասում է. ««Գայլն ու գառը միասին պիտի արածեն, առյուծը խոտ պիտի ուտի արջառի նման, և օձի կերակուրը հող պիտի լինի։ Չպիտի վնասեն և չպիտի փչացնեն իմ ամբողջ սուրբ լեռան վրա»,- ասում է Տերը» (Եսայի 65.25)։

Առյուծի պես գիշատչի համար խոտակեր դառնալը պահանջում է անհամեմատ ավելին, քան բուսակերական դասընթացները։ Դա պահանջում է վերաարարում՝ աշխարհն իր կատարյալ վիճակին վերականգնելու համար, ինչպիսին որ էր կյանքը, մինչև մեղքը մահը Եդեմ ներմուծեց։

Այստեղ, Եսայի 65-րդ գլխում, Աստված ներկայացնում է «նոր երկնքի» և «նոր երկրի» արարումը որպես գործընթաց, քայլերի մի շարք, որն սկսվում է Երուսաղեմի վերաարարմամբ։ Համեմատե՛ք Եսայի 11-րդ գլխի հետ, որտեղ Մեսիան պետք է արդարություն բերի (Եսայի 11.1–5)։ Այդ ժամանակ ի վերջո խաղաղություն կտիրի Աստծո համաշխարհային «սուրբ սարի» վրա։ Եսայի 11-րդ գլխում օգտագործված պատկերավոր լեզուն նման է Եսայի 65-րդ գլխում կիրառվող լեզվին. «Գայլը գառան հետ կբնակվի … և առյուծն արջառի նման հարդ կուտի» (Եսայի 11.6, 7)։ Թեև Տիրոջ «սուրբ սարը» սկսվելու է Երուսաղեմի Սիոն սարից, այն ընդամենը նախակարապետ և խորհրդանիշ է նրա, ինչ Աստված խոստանում է անել վերջում, նոր երկրում Իր փրկագնված ժողովրդի հետ։

`Պատկերացրե՛ք, որ 60, 70, 90 կամ նույնիսկ 100 տարի ապրելու փոխարեն շատ մարդիկ ապրեին մեկ միլիոն և նույնիսկ ավելի տարի։ Ինչո՞ւ մարդկության հիմնաքարային խնդիրը, միևնույնն է, չէր լուծվի։ Ինչո՞ւ է մեր խորագույն մարդկային կարիքներին պատասխանում միայն հավերժական կյանքը։`