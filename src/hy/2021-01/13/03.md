---
title:  Աստվածային «մագնիս» (Եսայի 66.1-19)
date:  22/03/2021
---

`Կարդացե՛ք Եսայի 66.1–19 համարները։ Մտապահելով այն ժամանակը, երբ Եսային գրում էր այս տողերը՝ ո՞րն է հիմնական լուրը, որը նա տալիս է այստեղ։`

Մարգարեի միջոցով Աստված կրկնում է այն կոչն ու նախազգուշացումը, որն առկա է ողջ գրքի ընթացքում. Աստված կփրկի և կվերադարձնի խոնարհներին, Իր խոսքից դողացողներին (Եսայի 66.2, 5)։ Ինչպես Եսայի 40.1 համարում, Նա կմխիթարի նրանց (Եսայի 66.13)։ Բայց Նա կկործանի նրանց, ովքեր ապստամբում են Իր դեմ։ Սա ներառում է կեղծ ծեսեր իրականացնողներին, ում զոհերը Նա մերժում է (Եսայի 66.3, 4, համեմատե՛ք Եսայի 1.10–15 համարների հետ), ինչպես նաև այն մարդկանց, ովքեր ատում և անարգում են Աստծուն հավատարիմ մնացած մարդկանց (Եսայի 66.5)։ Այդ թվին են պատկանում նաև այն մարդիկ, ովքեր որդեգրել են հեթանոսական գարշելի արարողակարգեր (Եսայի 66.17)՝ նման այն արարողակարգերին, որոնք իրականացվում էին Երուսաղեմի տաճարում (Եզեկիել 8.7–12)։

`Կարդացե՛ք Եսայի 66.3 համարը։ Ի՞նչ է ասում այս տեքստը։ Հոգևոր ի՞նչ սկզբունքներ են բացահայտվում այստեղ։ Ինչպե՞ս կարող է միևնույն գաղափարն արտահայտվել ժամանակակից քրիստոնեության և երկրպագության համատեքստում։`

`Ինչպե՞ս է Աստված մագնիսի պես Իրեն քաշում ազգերին։ Եսայի 66.18, 19։`

Իր թշնամիների կործանումից հետո (Եսայի 66.14–17) Աստված հայտնում է Իր փառքն այնպես, որ այն դառնում է մագնիս ազգերին դեպի Երուսաղեմ բերելու համար (համեմատե՛ք Եսայի 2.2–4 համարների հետ)։ Նա նրանց մեջ մի «նշան» է դնում, որն այստեղ չի մանրամասնվում, սակայն ակնհայտորեն վերաբերում է Եսայու կողմից նշված վերջին նշանին՝ Աստված Իր ժողովրդին տալիս է ուրախություն, խաղաղություն և վերականգնում է նրանց երկիրը (Եսայի 55.12, 13)։ Երբ Նա հայտնում է Իր փառքը՝ կործանումից հետո Իր ժողովրդին վերականգնելով, սա Նրա վերականգնված բարեհաճության նշանն է այնպես, ինչպես ջրհեղեղից հետո Նա Նոյին տվեց ծիածանի նշանը (Ծննդոց 9.13–17)։

`Կարդացե՛ք Եսայի 66.5 համարը։ Ի՞նչ է նշանակում դողալ Նրա խոսքից։ Ինչո՞ւ է Տերը կամենում, որ մենք դողանք Իր խոսքից։ Եթե դուք չեք դողում, ի՞նչ կարող է դա ասել ձեր սրտի վիճակի մասին։`