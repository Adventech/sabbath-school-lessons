---
title:  Ավետարանիչներ և երկրպագության ծառայության ղեկավարներ (Եսայի 66.19-21)
date:  23/03/2021
---

`Ո՞րն է ազատվածների՝ ազգերից մարդկանց որպես Տիրոջ ընծա բերելու իմաստը։ Եսայի 66.19, 20։`

Աստված Իր կործանումից ազատվածներին ուղարկում է երկրի չորս ծայրերը` այն մարդկանց մոտ, ովքեր Աստծուն չեն ճանաչում, որպեսզի հայտարարեն Իր փառքն ազգերի մեջ (Եսայի 66.19)։ Սա ավետարանչական գործունեության մասին հինկտակարանյան ամենահստակ հայտարարություններից մեկն է։ Այլ խոսքերով, մարդիկ ոչ միայն պետք է ձգվեն դեպի հրեա ազգը, այլև հրեա ազգի որոշ ներկայացուցիչներ պետք է գնան այլ ազգերի մեջ և սովորեցնեն նրանց ճշմարիտ Աստծո մասին. օրինակ, որը պարզորոշ կերպով երևում է Նոր Կտակարանում։ Թեև ազգի՝ գերությունից վերադարձի և Քրիստոսի ծննդի միջև ընկած ժամանակահատվածի ընթացքում հրեաները ծավալում էին ավետարանչական գործունեություն (Մատթեոս 23.15), Ավետարանի տարածմանն իրական թափ ու զանգվածայնություն հաղորդվեց վաղ քրիստոնյաների կողմից (Կողոսացիներին 1.23)։

Ինչպես իսրայելացիներն էին Տիրոջը հացահատիկային ընծաներ բերում Իր տաճարում, այնպես էլ ավետարանիչները Նրան ընծաներ կբերեն։ Սակայն նրանց ընծան կլինեն բոլոր ազգերից բերված «ձեր բոլոր եղբայրները» (Եսայի 66.20)։ Ինչպես հացահատիկային ընծան էր նվեր Աստծուն, որը չէր մորթվում, Տիրոջը բերված նորադարձները պետք է ներկայացվեն Նրան որպես «կենդանի զոհ» (համեմատե՛ք Հռոմեացիս 12.1 համարի հետ)։ Ինչ վերաբերում է այն գաղափարին, որ մարդիկ կարող են ներկայացվել Աստծուն որպես ընծա, ուշադրությո՛ւն դարձրեք ավելի վաղ ներկայացված ղևտացիների ընծայմանը. «որպես երերացնելու զոհ կներկայացնի Տիրոջ առաջ Իսրայելի որդիների կողմից, որպեսզի նրանք կատարեն Տիրոջ ծառայությունը» (Թվեր 8.11)։

`Ո՞րն է Աստծո՝ «նրանցից քահանաներ և ղևտացիներ» վերցնելու խոստման նշանակությունը (Եսայի 66.21)։`

Եսայի 66.21 համարի «նրանց» բառը վերաբերում է նախորդ համարի «բոլոր ազգերից ձեր բոլոր եղբայրներին» արտահայտությանը։ Սրանք հեթանոսներ են, նրանցից ոմանց Աստված ընտրում է երկրպագության ծառայության ղեկավարներ քահանաների և ղևտացիների հետ միասին։ Սա հեղափոխական փոփոխություն է։ Նախկինում Աստված թույլատրել էր միայն Ահարոնի սերունդներին ծառայել որպես քահանաներ և միայն Ղևիի ցեղի մյուս անդամներին՝ օգնել նրանց։ Հեթանոսները չէին կարող բառացիորեն դառնալ Ահարոնի կամ Ղևիի սերունդ, սակայն Աստված թույլ տվեց ոմանց ծառայել այս պաշտոններում, որոնք նախկինում արգելված են եղել նույնիսկ շատ հրեաների համար։

`Կարդացե՛ք Ա Պետրոս 2.9, 10 համարները։ Ո՞ւմ է գրում Պետրոսը։ Ի՞նչ է նա ասում։ Ի՞նչ պատգամ նա ունի այսօր մեզնից յուրաքանչյուրի համար որպես «սուրբ ազգի» անդամ։ Մենք ինչ-որ բանով ավելի լա՞վն ենք, քան նրանք, ում ի սկզբանե ուղղված են եղել այս խոսքերը (Ելք 19.6)։`