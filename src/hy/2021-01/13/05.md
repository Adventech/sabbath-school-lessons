---
title:  Հավատի համայնք (Եսայի 66.21)
date:  24/03/2021
---

Իսրայելացիները «քահանաների թագավորություն և սուրբ ազգ» էին (Ելք 19.6) և ունեին հատուկ քահանաներ, ովքեր որպես երկրպագության ծառայության ղեկավարներ պետք է ներկայացնեին իրենց։ Սակայն ապագայում որոշ հեթանոսներ պետք է դառնային երկրպագության ծառայության ղեկավարներ (Եսայի 66.21)։

`Այս փոփոխությունն ինչպե՞ս էր ազդելու հավատի նորացված համայնքի վրա։ Տե՛ս Մատթեոս 28.19, Գործք առաքելոց 26.20, Գաղատացիներին 3.28, Կողոսացիներին 3.11, Ա Տիմոթեոսին 3.16։`

Աստծո «նոր աշխարհակարգում» հեթանոսները ոչ միայն կմիանան Աստծո ժողովրդին, այլև հավասար կլինեն հրեաներին հավատի միավորված համայնքում, որը կլինի «թագավորական քահանայություն»։ Ուստի հրեաների և հեթանոսների միջև տարբերակումը կդառնա ոչ տեղին։

`Ե՞րբ է իրականացել Եսայու այս մարգարեությունը։`

Պողոսը՝ հեթանոսների ավետարանիչը, հայտարարում է. «Այլևս ո՛չ հրեա կա, ո՛չ էլ հույն … որովհետև ամենքդ մեկ եք Հիսուս Քրիստոսով։ Եվ եթե դուք Քրիստոսինն եք, ուրեմն Աբրահամի սերունդն եք ու խոստման համաձայն՝ ժառանգներ» (Գաղատացիներին 3.28, 29)։

Խոստման ժառանգներ և հետևաբար վեհ «թագավորական քահանայություն» դառնալը ինքնահավան սերուցքի մենաշնորհը չէր, այլ հրեաներին միանալու հանձնարարություն՝ հռչակելու Նրա՛ առաքինությունները, «ով ձեզ խավարից դեպի Իր սքանչելի լույսը կանչեց» (Ա Պետրոս 2.9, համեմատե՛ք Եսայի 66.19 համարի հետ)։

Հեթանոսների բարձրացումը հրեաներին իրավունք չէր տալիս գանգատվելու, թե Աստված անարդար է, որ նրանց ևս տալիս է միևնույն պարգևատրումը։ Ոչ էլ դա իրավունք էր տալիս հեթանոսներին անհարգալից վերաբերվել իրենց հրեա եղբայրներին և քույրերին, ինչպես օրվա սկզբին վարձված աշխատողները չպետք է վերևից նայեն օրվա վերջին մոտ վարձված աշխատողներին (տե՛ս Մատթեոս 20.1–16)։ Առաջինը հրեաներին են վստահվել «Աստծո պատգամները» (Հռոմեացիներին 3.2) որպես Աստծո հայտնության ուղի։ Պողոսը հեթանոսներին գրել է. «Բայց եթե ճյուղերից մի քանիսը կոտրվեցին, իսկ դու, որ վայրի ձիթենի էիր, նրանց վրա պատվաստվեցիր և արմատին ու ձիթենու պարարտությանը հաղորդակից դարձար, այն ճյուղերի առաջ մի՛ պարծենա» (Հռոմեացիներին 11.17, 18)։

`Խաչի և Ավետարանի հանձնարարության լույսի ներքո ինչո՞ւ է ցանկացած հոգևոր, էթնիկ և նույնիսկ քաղաքական էլիտա այդքան գարշելի Աստծո աչքում։ Ուշադրությամբ քննե՛ք ձեզ. փայփայո՞ւմ եք արդյոք հոգևոր կամ էթնիկ որևէ տեսակի գերակայություն ձեր հոգու խորքում։ Եթե այդպես է, ապաշխարե՛ք։`