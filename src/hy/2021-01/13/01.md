---
title:  Երկիր մոլորակի վերածնունդը
date:  20/03/2021
---

### Այս շաբաթվա ուսումնասիրության համար կարդացե՛ք.
Եսայի 65.17–25, Եսայի 66.1–19, Եսայի 66.19–21, Եսայի 66.21, Եսայի 66.22–24։

> <p>Հիշելու համարը.<p>
> «Ահա Ես ստեղծում եմ նոր երկինք և նոր երկիր, նախկին բաները չպիտի հիշվեն և մտաբերվեն» (Եսայի 65.17):

Տասներկուամյա մի տղա աստղագիտության մասին ինչ-որ գրքի ընթերցանությունից հետո հրաժարվում է դպրոց գնալ։ Մայրը նրան տանում է ընտանեկան բժշկի մոտ, ով հարցնում է երեխային. «Բի՛լլի, ի՞նչ է պատահել։ Ինչո՞ւ այլևս չես ուզում դպրոց գնալ և սովորել»։

Տղան պատասխանում է. «Բժի՛շկ, որովհետև աստղագիտության այս գրքում ես կարդացի, որ մի օր արևը կայրվի-կվերջանա, և երկրի վրա կյանքը կդադարի գոյություն ունենալ։ Ես որևէ բան անելու իմաստ չեմ տեսնում, եթե ի վերջո ամեն ինչ ավարտվելու է»։

Մայրը հիստերիայի մեջ գոռում է. «Դա քո գո՛րծը չէ։ Դա քո գո՛րծը չէ»։

Բժիշկը ժպտալով ասում է. «Բայց, Բի՛լլի, դու անհանգստանալու կարիք չունես, որովհետև մինչև դա կատարվի, մենք բոլորս վաղուց մահացած կլինենք»։

Իհա՛րկե, դա խնդրի մի մասն է՝ վերջում մենք բոլորս այսպես թե այնպես մահանալու ենք։

Բարեբախտաբար, մեր գոյության վերջնակետը մահը չի լինելու։ Ընդհակառակը, մեզ առաջարկվել է կյանք, հավիտենական կյանք նոր երկրում։