---
title:  Այդպես էլ պիտի գոյատևեն ձեր սերունդն ու ձեր անունը (Եսայի 66.22-24)
date:  25/03/2021
---

`Կարդացե՛ք Եսայի 66.22 համարը։ Ի՞նչ է մեզ ասում այս տեքստը։ Ի՞նչ հույս կարող ենք մենք գտնել այստեղ։`

Եսայու գրքի ամենահիանալի խոստումներից մեկը կարդում ենք Եսայի 66.22 համարում։ Կարդացե՛ք այն ուշադրությամբ։ Նոր երկնքում և նոր երկրում մեր սերունդն ու անունը պիտի գոյատևեն հավե՛րժ։ Այլևս չեն կործանի, չեն կտրի, չեն պատվաստի, ճղակոտոր չեն անի և արմատախիլ չեն անի։ Այս համարում մենք ստանում ենք հավերժական կյանքի խոստում նոր երկրում, որտեղ չկա մեղք, մահ, տառապանք, որտեղ երկինքն ու երկիրը նոր է։ Սա մեր քրիստոնեական հավատի վերջնական և լիակատար իրականացումն է, ավարտը նրա, ինչ Քրիստոսն իրականացրեց խաչի վրա։

`Ինչո՞ւ է Եսայի 66.23 համարում ներկայացված նոր երկնքի և նոր երկրի նկարագրության մեջ շաբաթի հետ ի հայտ գալիս նաև նորալուսինը։`

Թեև այս բարդ տեքստը դիտարկելու մի շարք մոտեցումներ կան, դրանցից մեկը հետևյալն է. Աստված ստեղծեց շաբաթը, երբ դեռ զոհաբերական համակարգը գոյություն չուներ (Ծննդոց 2.2, 3)։ Այս պատճառով, թեև շաբաթը հարգվում էր ծիսական արարողակարգերում, սակայն այն դրանցից կախված չէ։ Ուստի դա անխախտ կերպով շարունակվում է վերականգնման ընթացքի ժամանակ ևս մինչև նոր երկիրը։ Աստվածաշնչում չկա ոչ մի ցուցում այն մասին, որ նորալուսնի օրերը երկրպագության օրինական օրեր էին, բացի զոհաբերական համակարգից։ Բայց միգուցե դրանք կլինեն երկրպագության օրեր (սակայն ոչ պարտադիր կերպով հանգստի օրեր, ինչպես շաբաթը) նոր երկրում, հավանաբար կենաց ծառի ամսական ցիկլի հետ կապված (Հայտնություն 22.2)։

Ինչ էլ որ լինի Եսայի 66.23 համարի հատուկ իմաստը, կարևոր կետը մնում է այն, որ Աստծո ժողովուրդը երկրպագելու է Նրան ողջ հավիտենության ընթացքում։

`Ինչո՞ւ է Եսային իր գիրքն ավարտում բացասական պատկերով, երբ փրկվածները նայում են Աստծո դեմ ըմբոստացողների դիակներին, ում Աստված կործանել է (Եսայի 66.24)։`

Որպես ակնառու նախազգուշացում իր օրերի մարդկանց համար՝ Եսային հակադրության տեսքով է ներկայացնում բաբելոնյան կործանումից փրկված հավատարիմներին և կործանվող ապստամբներին։ Սա հավերժական տանջանք չէ. ապստամբները մեռած են, նրանք մահացել են «կրակից»։ Կործանման այս միջոցը չի դադարում, մինչև որ չի ավարտում իր գործը, որպեսզի Երուսաղեմի վերաարարումն սկսվի։

Եսայու նախազգուշացումը մատնանշում է Հայտնություն գրքում կանխագուշակված մարգարեության վերջնական իրականացում՝ մեղավորների, սատանայի և մահվան կործանումը կրակի լճում (Հայտնություն 20), ինչից հետո կլինի «նոր երկինք և նոր երկիր», սուրբ «նոր Երուսաղեմ», և այլևս ոչ մի լաց կամ ցավ, «որովհետև նախկիններն անցան» (Հայտնություն 21.1–4, համեմատե՛ք Եսայի 65.17–19 համարների հետ), նոր գոյություն և հավերժական կյանք բոլորի համար, ովքեր փրկվել են երկրից։