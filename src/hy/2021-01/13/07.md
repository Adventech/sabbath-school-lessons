---
title:  Հետագա ուսումնասիրության համար
date:  26/03/2021
---

Երկիր մոլորակը մեղքից վերջնականապես մաքրելու թեմայով կարդացե՛ք Էլեն Ուայթի Մեծ պայքար գրքի 602-617 էջերի «Պայքարն ավարտված է» գլուխը։

«Եվ հավերժության տարիները, գլորվելով առաջ, իրենց հետ ավելի հարուստ ու ավելի փառահեղ հայտնություններ կբերեն Աստծո և Քրիստոսի մասին: Գիտության զարգացման հետ մեկտեղ կաճեն նաև սերը, ակնածանքն ու երջանկությունը: Մարդիկ որքան շատ ճանաչեն Աստծուն, այնքան ավելի կհիանան Նրա բնավորությամբ: Երբ Հիսուսը փրկվածների առջև բացահայտում է փրկության գանձերը և սատանայի դեմ մեծ պայքարում ձեռք բերված զարմանալի նվաճումները, նրանց սրտերը թրթռում են ավելի ջերմեռանդ նվիրումով, նրանք ավելի մեծ հիացմունքով են նվագում ոսկյա տավիղների վրա, և հազար հազարավոր ու բյուր բյուրավոր ձայներ միանում են փառաբանող հզոր երգչախմբին։

«Լսեցի նաև, որ երկնքում, երկրի վրա, երկրի տակ և ծովում եղած բոլոր արարածները, դրանց մեջ եղած ամեն բան ասում էին. «Գահի վրա նստողին ու Գառանը լինի օրհնություն, փառք ու իշխանություն հավիտյանս հավիտենից»» (Հայտնություն 5.13):

Մեծ պայքարն ավարտված է: Մեղք և մեղավորներ այլևս չկան: Ամբողջ տիեզերքը մաքուր է: Ներդաշնակության և ուրախության մեկ զարկ է բաբախում ամբողջ անծայրածիր արարչագործության մեջ: Նրանից, ով ստեղծել է ամենը, կյանք, լույս ու բերկրանք է հորդում դեպի անեզր տիեզերքի բոլոր տիրույթները: Փոքրագույն ատոմից մինչև մեծագույն աշխարհը, ամեն բան` շնչավոր թե անշունչ, իր անսքող գեղեցկությամբ և կատարյալ ուրախությամբ հռչակում է, որ Աստված սեր է»։ Էլեն Ուայթ, Մեծ պայքար, էջ 678։

**Հարցեր քննարկման համար**

`Ինչո՞ւ է նոր երկնքում և նոր երկրում հավիտենական կյանքի խոստումն այնքա՜ն հիմնարար մեր քրիստոնեական հավատի համար։ Ի՞նչ օգուտ կլիներ մեր հավատից առանց այդ խոստման։`

`Կարդացե՛ք Բ Պետրոս 3.10–14 համարները։ Ինչպե՞ս են այս տեքստերն արտացոլում Եսայի 66-րդ գլխում ներկայացված միևնույն գաղափարը։`

**Ամփոփում.**

Եսային ներկայացնում է շշմեցուցիչ տեսլական։ Աստված ոչ միայն կմաքրի և կվերականգնի հավատի Իր համայնքը, այլև կմեծացնի դրա սահմանները՝ բոլոր ազգերին ներառելու համար։ Ի վերջո, Նրա համայնքի վերաարարումը կտանի Երկիր մոլորակի վերաարարմանը, որտեղ Նրա ներկայությունը կլինի Իր ժողովրդի վերջնական մխիթարությունը։

Աստվածաշնչի ուսումնասիրության ձեռնարկ շաբաթօրյա դպրոցի համար

2020 թվականի չորրորդ եռամսյակ

Քրիստոնեական կրթություն

Գլխավոր խմբագիր` 	Կարեն Պապյան

Թարգմանիչ`	Ասյա Խաչոյան

Վերստուգողներ`	Կարինե Մարգարյան, Լիլիթ Հայրապետյան

Գրական խմբագիր`	Ալվարդ Մադոյան

Համակարգչային ձևավորող` 	Կորյուն Կակոյան

Թարգմանություն անգլերենից։

Դիտողությունների և առաջարկների համար գրել kpapyan@esd.adventist.org