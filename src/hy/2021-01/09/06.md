---
title:  Կարեկից և տառապող ծառա (Եսայի 49.1-12)
date:  25/02/2021
---

`Ո՞վ է Աստծո ծառան Եսայի 49.1–12 համարներում։`

Աստված կանչում և անվանում է նրան նախքան նրա ծնունդը, նրա բերանը սրի պես է դարձնում և կփառավորվի նրանում։ Աստված օգտագործում է ծառային՝ Իսրայելի ազգը դեպի Իրեն հետ բերելու, ամբողջ աշխարհին փրկության լույս լինելու, ուխտ լինելու և բանտարկյալներին ազատելու համար։ Այս նկարագրությունը շատ տեղերում համընկնում է Եսայի 42-րդ գլխի նկարագրության հետ, որտեղ մենք պարզեցինք, որ ծառան Մեսիան է։ Նոր Կտակարանը ծառայի հատկանիշներ գտնում է Հիսուս Քրիստոսի մեջ՝ երկու գալուստներում էլ՝ Մատթեոս 1.21, Հովհաննես 8.12, Հովհաննես 9.5, Հովհաննես 17.1–5, Հայտնություն 1.16, Հայտնություն 2.16, Հայտնություն 19.15։

`Եթե այս ծառան Մեսիան է, ինչո՞ւ է այստեղ Աստված Նրան անվանում «Իսրայել» (Եսայի 49.3)։`

Ավելի վաղ պարզեցինք, որ Եսայու այս հատվածում Աստծո ծառա «Իսրայելը/Հակոբը» վերաբերում է ազգին։ Սակայն այստեղ «Իսրայել» (առանց զուգահեռի «Հակոբի» հետ) անունը հստակորեն վերաբերում է անհատ ծառայի, ով ազգին վերականգնում է Աստծո համար (Եսայի 49.5)։ Անհատ ծառան դարձել է ազգի կատարյալ մարմնավորումը կամ ներկայացուցիչը, որի (ազգի) ձախողումը վտանգի տակ է դրել «Իսրայել» անվան կիրառումը (Եսայի 48.1)։

`Ի՞նչ նոր տարր է ի հայտ գալիս այստեղ։ Եսայի 49.4, 7։`

Այստեղ ի հայտ է գալիս առաջին ակնարկը ծառայի հանձնառության բարդության մասին։ Նա բողոքում է. «Իզուր եմ հոգնել, զուր և ունայն տեղն եմ սպառել իմ ուժը» (Եսայի 49.4): Այս գաղափարը հանդիպում է նաև Դանիել 9.26 համարում. «Մեսիան պիտի վերացվի, և ոչինչ չպիտի ունենա»։ Սակայն նա կառչում է հավատին. «Սակայն իմ իրավունքը Տիրոջ մոտ է, և իմ վարձը՝ իմ Աստծու մոտ» (Եսայի 49.4)։ Ջ. Ալեք Մոտյեն նկատում է. «Այսպիսով Եսային կանխատեսեց մի Ծառայի, Ով ուներ իսկական մարդկային բնույթ, Ով փորձված էր, ինչպես մենք, և Ով ներկայանում էր որպես հավատի ուղու հեղինակ և կատարելագործող, այն իրական, անձնական հավատի, որը դեռևս կարող է ասել իմ Աստված, երբ այլևս ոչինչ արժեք չունի»։ Եսայու մարգարեություն. ներածություն և մեկնաբանություններ (Դաուներս Գրոուվ, Իլինոյս, Ինտերվարսիտի փրես, 1993թ.), էջ 387։

Եսայի 49.7-ն ապշեցնում է։ Ծառան անարգված անձ է, ազգերի ատելին և իշխանավորների ծառան, սակայն Տերը նրան ասում է. «Թագավորները կտեսնեն և ոտքի կկանգնեն. իշխանները կերկրպագեն Տիրոջը, որը հավատարիմ է, Իսրայելի Սրբի համար, որն ընտրել է քեզ»։

`Հետհայացք նետե՛ք Քրիստոսի ծառայությանը։ Մի՞թե ընդհուպ մինչև վերջին պահը Նա հիասթափվելու առիթ չուներ։ Սակայն Նա հավատարիմ մնաց՝ չնայելով արտաքին հանգամանքներին։ Ո՞րն է այստեղ դասը մեզ համար՝ անել նույնը՝ ուշադրություն չդարձնելով արտաքին հանգամանքներին։`