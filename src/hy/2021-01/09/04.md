---
title:  Պարսից «Մեսիան» (Եսայի 44.26-45.6)
date:  23/02/2021
---

Ի՞նչ ապշեցուցիչ կանխագուշակում ենք գտնում Եսայի 44.26–45.6 համարներում։

Եսայու ծառայությունը տևեց մոտավորապես ՔԱ 745թ. մինչև ՔԱ 685թ.։ Արևելքից և հյուսիսից եկող նվաճողի (Եսայի 41.2, 3, 25) մասին հիշատակելուց, ինչպես նաև ակնարկելուց հետո, որ դա պետք է բարի լուր լինի Երուսաղեմի համար (Եսայի 41.27), Եսային ճշգրտորեն կանխագուշակեց Կյուրոսին անվամբ և նկարագրեց նրա գործունեությունը։ Կյուրոսն իսկապես եկավ Բաբելոնի արևելքից ու հյուսիսից և նվաճեց այն ՔԱ 539թ., նա իսկապես ծառայեց Աստծուն՝ ազատելով հրեաներին իրենց բաբելոնյան գերությունից և իսկապես թույլատրեց Երուսաղեմի տաճարի վերակառուցումը (տե՛ս Եզրաս 1)։

Այս կանխագուշակմանը նայե՛ք ապագայի համատեքստում։ Քանի որ Եսայու մահից հետո մինչև Բաբելոնի անկումն անցել է հարյուր քառասունվեց տարի, նշանակում է, որ նրա կանխագուշակումը տեղի է ունեցել բուն իրադարձության իրականացումից մեկուկես դար առաջ։ Դա նման է նրան, որ Ջորջ Վաշինգտոնը կանխագուշակեր, թե Դուայթ Էյզենհաուեր

անունով մի գեներալ 1945թ. կօգնի ազատագրել Եվրոպան։

Քանի որ Կյուրոսի գործունեությունը քաջ հայտնի է հին աշխարհի տարբեր աղբյուրներից՝ ներառյալ բաբելոնյան տարեգրությունը, իր սեփական զեկույցը «Կյուրոսի հրովարտակում» և Աստվածաշունչը (Բ Մնացորդաց 36.22, 23, Եզրաս 1, Դանիել 5, Դանիել 6.28, Դանիել 10.1), Եսայու մարգարեության ճշգրտությունը կասկածից վեր է։ Դա հաստատում է այն մարդկանց հավատը, ովքեր հավատում են, որ ճշմարիտ մարգարեները ստանում են ճշգրիտ կանխագուշակություններ Աստծուց, Ով գիտի ապագան։

`Ինչո՞ւ է Աստված Կյուրոսին անվանում «Իր օծյալ» (Եսայի 45.1)։`

Այստեղ կիրառվող «օծյալ» բառի եբրայերեն տարբերակից կազմվում է Մեսիա բառը։ Հին Կտակարանի այլ հատվածներում այս բառը կարող է վերաբերել օծված քահանայապետի (Ղևտական 4.3, 5, 16, Ղևտական 6.22), օծված իսրայելական թագավորի (Ա Թագավորների 16.6, Ա Թագավորների 24.6, 10, Բ Թագավորների 22.51) կամ Մեսիայի՝ Դավթից սերված ապագա կատարյալ թագավորին և ազատագրիչին (Սաղմոսներ 2.2, Դանիել 9.25, 26)։ Եսայու տեսանկյունից Կյուրոսն էր այն ապագա թագավորը, ով ուղարկվել էր Աստծո կողմից Նրա ժողովրդին ազատագրելու համար։ Սակայն նա անսովոր մեսիա էր, քանի որ իսրայելացի չէր։ Նա կարող էր իրականացնել Մեսիային հատուկ որոշ գործողություններ, օրինակ՝ պարտության մատնել Աստծո թշնամիներին և ազատագրել Նրա գերեվարված ժողովրդին, սակայն նա չէր կարող լինել սպասվելիք Մեսիան, քանի որ Դավթի սերնդից չէր։

Կյուրոսի մասին կանխագուշակությամբ Աստված ապացուցեց Իր եզակի աստվածայնությունը՝ ցույց տալով, որ միայն Ինքը գիտի ապագան (Եսայի 41.4, 21–23, 26–28, Եսայի 44.26)։ Նա նաև դիմեց Կյուրոսին. «Խավարի մեջ գտնվող գանձերը և ծածուկ տեղերում պահված հարստությունները քեզ կտամ, որպեսզի իմանաս, թե Ես եմ Տերը՝ Իսրայելի Աստվածը, որ կանչեցի քեզ քո անունով» (Եսայի 45.3)։

`Խորհե՛ք աստվածաշնչյան այլ մարգարեությունների մասին, որոնք կատարվել են ճիշտ այնպես, ինչպես կանխագուշակվել էին (օրինակ Դանիել 2-րդ գլխում ներկայացված բոլոր թագավորությունները, բացի վերջինից, Դանիել 7-րդ գլուխը կամ Քրիստոսի ժամանակին վերաբերող մարգարեությունը Դանիել 9.24–27 համարներում)։ Ի՞նչ հույս են առաջարկում այս մարգարեությունները մեզ՝ որպես անհատների։`