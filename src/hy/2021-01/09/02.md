---
title:  Ծառա ազգ (Եսայի 41)
date:  21/02/2021
---

`Եսայի 41.8 համարում Աստված ասում է «Իսրայե՛լ, Ի՛մ ծառա», իսկ 42.1 համարում ներկայացնում է «Ահա Իմ ծառան»։ Ո՞վ է այս ծառան։`

Դա Իսրայելը/Հակո՞բն է՝ իսրայելացիների նախահայրը։ Իսրայելի ա՞զգը։ Մեսիան/Քրիստո՞սը, Ով Նոր Կտակարանում ներկայացվում է որպես Հիսուս։

Եսայի 41–53-րդ գլուխներում երկու տեսակի հիշատակումներ կան Աստծո ծառաների վերաբերյալ։ Մի ծառայի անունը «Իսրայել» կամ «Հակոբ» է, ինչպես, օրինակ, Եսայի 41.8, Եսայի 44.1, 2, 21, Եսայի 45.4, Եսայի 48.20 համարներում։ Քանի որ Աստված դիմում է Իսրայելին/Հակոբին ներկա ժամանակով, պարզ է, որ Հակոբը ներկայացնում է այն ազգը, որը սերել է իրենից։ Սա հաստատվում է այն փաստով, որ Տիրոջ «ծառա Հակոբի» փրկությունը կատարվում է այն ժամանակ, երբ նա պետք է դուրս գա Բաբելոնից (Եսայի 48.20)։

Մյուս տեղերում, ինչպիսիք են, օրինակ, Եսայի 42.1, Եսայի 50.10, Եսայի 52.13, Եսայի 53.11 համարները, Աստծո ծառայի անունը չի նշվում։ Երբ նրա մասին առաջին անգամ հիշատակում է Եսայի 42.1 համարը, նրա ինքնությունը միանգամից պարզ չի դառնում։ Այդուհանդերձ, երբ հետագա տեքստերում Եսային զարգացնում է ծառայի կենսագրության նկարագրությունը, պարզ է դառնում, որ նա մի անձնավորություն է, ով վերադարձնում է Հակոբի (Իսրայելի) ցեղերն Աստծո մոտ (Եսայի 49.5, 6) և զոհաբերական մահով է մեռնում մեղավորների փոխարեն (Եսայի 52.13–53.12, տե՛ս նաև Եսայի 49.5, 6)։ Այս իսկ պատճառով, նա չի կարող մեկ լինել ազգի հետ։ Այսպիսով պարզ է դառնում, որ Եսային խոսում է Աստծո երկու տարբեր ծառաների մասին։ Մեկը հավաքական կերպար է (ազգը), մյուսը՝ անհատ։

`Ո՞րն է ծառա ազգի դերը։ Եսայի 41.8–20։`

Աստված հավաստիացնում է Իսրայելին, որ ազգը դեռևս Տիրոջ ծառան է. «Ես քեզ ընտրել եմ և չեմ մերժել քեզ» (Եսայի 41.9)։ Հետո Աստված Իսրայելին տալիս է Աստվածաշնչում հանդիպող ամենահիասքանչ խոստումներից մեկը. «Մի՛ վախեցիր, որովհետև Ես քեզ հետ եմ, մի՛ զարհուրիր, որովհետև Ես քո Աստվածն եմ։ Ես քեզ կզորացնեմ և կօգնեմ քեզ, նաև քեզ նեցուկ կլինեմ Իմ արդար աջով» (Եսայի 41.10)։ Այստեղ և հետագա տեքստերում Իսրայելի հիմնական դերերից մեկը վստահելն է, որ ճշմարիտ Աստվածը կփրկի իրենց (Ում Աքազ թագավորը չվստահեց), և ուրիշ ազգերի պես այլ աստվածների և նրանց պատկերներին չվստահելն է (Եսայի 41.7, 21–24, 28, 29)։

`Ուշադրությո՛ւն դարձրեք, թե ինչպես է Եսայի 41.14 համարում Տերն ազգին ճճի անվանում։ Ի՞նչ էր Նա ուզում ասել դրանով։ Կարդացե՛ք ամբողջական տեքստը՝ ավելի լավ հասկանալու համար։ Ի՞նչ պետք է սա սովորեցնի նաև մեզ այն մասին, որ մենք պետք է լիովին կախված լինենք միայն Տիրոջից։`