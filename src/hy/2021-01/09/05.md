---
title:  Հույս ապագայի նկատմամբ
date:  24/02/2021
---

Այն փաստը, որ Եսային ճշգրտորեն կանխագուշակել է Կյուրոսի անունը, դուր չի գալիս այն մարդկանց, ովքեր չեն հավատում, որ մարգարեներն իրենց կանխագուշակումներն ստանում են Աստծուց։ Այդ փաստը ժխտելու համար նրանք ընդունում են այն տեսությունը, թե Կյուրոսի օրերում ապրած մեկ այլ մարգարե՝ «երկրորդ Եսային» է գրել Եսայի 40–66 գլուխները։ Այսպիսով Եսայու գիրքը «սղոցված է երկու մասի», այն է՝ ինչ ճակատագրի (համաձայն ավանդույթի) արժանացել է նաև ինքը՝ մարգարեն (տե՛ս Երբայեցիներին 11.37)։

Այդուհանդերձ, ոչ մի պատմական ապացույց չկա երկրորդ «Եսայու» գոյության մասին։ Եթե այդպիսի մեկն իսկապես գոյություն ունենար, տարօրինակ կլիներ, որ Աստվածաշունչը չնշեր նրա գոյության մասին, որովհետև նրա տված լուրը խիստ կարևոր է, իսկ նրա գրական վարպետությունը՝ բացառիկ։ Աստվածաշնչի նույնիսկ ամենահին ձեռագիրը՝ Քումրանում գտնված Եսայու մագաղաթը, ոչ մի ընդհատում չունի Եսայի 39-րդ և 40-րդ գլուխների միջև, ինչը կհուշեր մեկ այլ հեղինակի գործին անցման մասին։

Եսայու հիմնական միտքը շարունակվում է իր ողջ գրքի ընթացքում. վստահե՛ք ճշմարիտ Աստծուն և Նրա մեսիական Ազատագրիչին՝ այլ ուժերի վստահելու փոխարեն։ Գիտնականներն արդարացիորեն ընդգծում են Եսայի 1–39-րդ գլուխներում Ասորեստանի ժամանակաշրջանի շեշտադրման փոխարինումը Եսայի 40-րդ և դրան հաջորդող գլուխներում Բաբելոնի ժամանակաշրջանի շեշտադրմամբ։ Սակայն մենք պարզեցինք, որ Եսայի 13–14-րդ և 39-րդ գլուխներն արդեն ներկայացնում են բաբելոնյան գերությունը։ Ճիշտ է, որ Եսայի 1–39-րդ գլուխներն ընդգծում են դատաստանը, իսկ Եսայի 40–66-րդ գլուխները՝ մխիթարությունը։ Սակայն վաղ գլուխներում ևս առատորեն հանդիպում է աստվածային մխիթարությունն ու հավաստիացումը, իսկ վերջին տեքստերը, ինչպիսիք են, օրինակ, Եսայի 42.18–25, Եսայի 43.22–28 և Եսայի 48.1–11 համարները, խոսում են Հուդայի վրա Աստծո դատաստանի մասին այն պատճառով, որ Հուդան լքել է Նրան։ Իրականում ապագա մխիթարության մասին Եսայու կանխագուշակումը միևնույն ժամանակ ենթադրում է նաև տառապանք։

`Թեև ազգը սարսափելի աղետների բախվեց մարդկանց մեղքի պատճառով, նրանց մեջ կային մարդիկ, ովքեր իրենց հույսը չէին կորցնում։ Նրանք կառչում էին Աստծո խոստումներին, ինչպիսիք էին, օրինակ, Ղևտական 26.40–45 համարներում տրվածները։ Ուշադրությամբ կարդացե՛ք այդ համարները։ Պատկերացրե՛ք ձեզ այն հրեաների տեղում, ովքեր ապրում էին ազգի՝ Բաբելոնից պարտություն կրելուց հետո։ Ի՞նչ հույս կարող եք գտնել այդ տեքստերում։`

`Ըստ ձեզ՝ ի՞նչ հոգևոր սկզբունք է գործում Ղևտական գրքից մեջբերված այդ համարներում։ Ի՞նչ է Տերն ասում Իսրայելին այստեղ։ Ինչպե՞ս է միևնույն սկզբունքը գործում մեր սեփական կյանքում։`