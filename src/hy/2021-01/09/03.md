---
title:  Անանուն անհատ ծառան (Եսայի 42.1-7)
date:  22/02/2021
---

`Ո՞րն է Աստծո անանուն ծառայի դերն ու բնավորությունը, ում Աստված ընտրում է և ում վրա դնում է Իր Հոգին։ Եսայի 42.1–7։`

Ընտրե՛ք լավագույն պատասխանը կամ պատասխանները՝

1. Նա արդարություն է ապահովում ազգերի համար։
2. Նա իրականացնում է իր նպատակները հանգստությամբ և մեղմորեն, բայց և հաջող կերպով։
3. Նա ուսուցիչ է։
4. Նա ծառայում է որպես ուխտ Աստծո և ժողովրդի միջև։
5. Նա լույս և հույս է բերում՝ կույրերին բժշկելով և բանտարկյալներին ազատելով։
6. Վերը նշված բոլորը միասին։

`Ինչպե՞ս է այս ծառայի դերն ու բնավորությունը համեմատվում Հեսսեի բնից դուրս եկող շառավղի դերի և բնավորության հետ, ում վրա ևս հանգչում է Տիրոջ Հոգին (Եսայի 11)։`

Ինչպես Եսայի 42-րդ գլխում, Եսայի 11-րդ գլխում ներկայացված Դավթից սերված կառավարիչը ևս գործում է Աստծո հետ ներդաշնակ՝ արդարություն և ազատագրում, ինչպես նաև Աստծո իմաստությունն ու ճանաչողությունը բերելով կեղեքվածներին։ Մենք պարզեցինք, որ Հեսսեի այս «շառավիղն» ու «արմատը» Մեսիան է, Եսայի 9.6, 7 համարներում ներկայացված աստվածային մանուկը, ով նաև բերում է խաղաղություն Դավթի գահի և նրա թագավորության վրա «իրավունքով և արդարությամբ» (Եսայի 9.7)։ Եսայի 42-րդ գլխի ծառան ակնհայտորեն Մեսիան է։

`Ինչպե՞ս է Նոր Կտակարանը նույնականացնում Եսայի 42.1–7 համարների ծառային, ով արդարություն է բերում։ Մատթեոս 12.15–21։`

Մատթեոս 12-րդ գլուխը մեջբերում է Եսայի 42-րդ գլուխը և վերագրում այն Հիսուսի՝ Աստծո սիրելի Որդու մեղմ բժշկության ծառայությանը, Նրա, Ում Նա հավանել է (Եսայի 42.1, Մատթեոս 3.16, 17, Մատթեոս 17.5)։ Նա է, Ում ծառայությունը վերահաստատում է ուխտի շրջանակներում Աստծո կապն Իր ժողովրդի հետ (Եսայի 42.6, Դանիել 9.27)։

Հիսուսն ու Նրա աշակերտներն արադարություն էին բերում մարդկանց՝ ազատելով նրանց տառապանքից, Աստծո մասին տգիտությունից և չար ոգիների կապանքներից, որոնք սատանայի ճնշման արդյունք էին (Ղուկաս 10.19)։ Հետո Հիսուսը մեռավ՝ «նոր ուխտը» հաստատելու (Մատթեոս 26.28) և ամբողջ աշխարհի համար արդարություն ձեռք բերելու համար՝ վտարելով սատանային, այն օտարականին, ով յուրացրել էր «աշխարհի իշխանի» դերը (Հովհաննես 12.31–33)։

`Կարդացե՛ք Եսայի 42.1–4 համարներում ներկայացված Քրիստոսի նկարագրությունը։ Ժամանա՛կ տրամադրեք խորհելու Հիսուսի կյանքի մասին։ Նրա ծառայության ո՞ր հատուկ հատկանիշներն են այդպես ճշգրտորեն իրականացվում այս մարգարեությամբ։ Ի՞նչ դաս կարող ենք մենք ևս քաղել այն մասին, թե ինչպես պետք է ծառայենք ուրիշներին։`