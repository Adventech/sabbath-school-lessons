---
title:  Ապերախտ կենդանի մեռելների խավարը (Եսայի 8.16-22)
date:  21/01/2021
---

`Կարդացե՛ք վերը նշված հատվածը։ Ինչի՞ մասին է այն խոսում։ Ի՞նչ ընդհանուր բան ունի այն Աքազ թագավորի հետ։ Ամփոփե՛ք մտքերը։`

Աքազը խորապես ներգրավված էր հեթանոսական կրոնի մեջ (Դ Թագավորների 16.3, 4, 10–15, Բ Մնացորդաց 28.2–4, 23–25), ինչը սերտորեն կապված էր ոգեհարցության հետ (համեմատե՛ք Բ Օրենք 32.17, «Զոհ մատուցեցին դևերին», Ա Կորնթացիներին 10.20)։ Ժամանակակից կախարդության տարատեսակ կողմեր ապշեցուցիչ ընդհանրություններ ունեն հին Մերձավոր Արևելքի ծիսակատարությունների հետ, ինչի մասին վկայում են Աստվածաշնչի հետ ոչ մի կապ չունեցող հնադարյան գրվածքները։ Եվ իսկապես, նույնիսկ այսօրվա Նոր դարաշրջանի բազմաթիվ ավանդույթներ պարզապես այս հին ոգեհարցության ծեսերի ժամանակակից դրսևորումներն են։

Հուսալքության Եսայու նկարագրությունը, որը ոչ թե Տիրոջը, այլ ոգիներին ապավինելու արդյունք է (Եսայի 8.21, 22), շատ լավ է համապատասխանում Աքազին (համեմատե՛ք Բ Մնացորդաց 28.22, 23)։ Եսային խոսում է բարկացած և իրենց թագավորին անիծող ժողովրդի մասին (Եսայի 8.21)։ Սա պետք է նախազգուշացներ Աքազին, որ ժողովրդին ոգեհարցության ուղով տանելու համար նրանք կանիծեին իրեն։ Իրականում, երբ Աքազը մահացավ, նրա հանդեպ հարգանքի պակասի պատճառով նրա հուղարկավորության կապակցությամբ բացառություն կատարվեց. «նրան չտարան Իսրայելի թագավորների գերեզմանները» (Բ Մնացորդաց 28.27)։

`Ի՞նչ են ասում այս տեքստերը ոգեհարցության մասին։ Ղևտական 20.27, Բ Օրենք 18.9–14։`

Ոգեհարցությունից հեռանալն Աստծուն հավատարիմ մնալու հարց է։ Առաջին Մնացորդաց 10.13, 14 համարներն այս սկզբունքը կիրառում են Սավուղ թագավորի դեպքի համար. «Այսպես մեռավ Սավուղն իր այն ապստամբության համար, որ գործեց Տիրոջ դեմ՝ Տիրոջ խոսքը չպահելով, և վհուկ ուզեց, որ խորհուրդ հարցնի։ Բայց Տիրոջը չհարցրեց, և Տերը մեռցրեց նրան ու նրա թագավորությունը փոխանցեց Հեսսեի որդի Դավթին»։

Քննե՛ք ձեր սեփական կյանքը, ձեզ շրջապատող ազդեցությունները։ Ի՞նչ նրբին ճանապարհներով կարող եք ենթարկվել ոգեհարցության հետևում թաքնված սկզբունքներին և ոգեհմայության տարատեսակ դրսևորումներին։ Եվ նույնիսկ եթե չեք կարող ամբողջովին խուսափել դրանցից, ի՞նչ կարող եք անել ձեր կամ ձեր ընտանիքի վրա դրանց ազդեցությունը նվազագույնին հասցնելու համար։