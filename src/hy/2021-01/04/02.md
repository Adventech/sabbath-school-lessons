---
title:  Մարգարեությունն իրականացել է(Եսայի 7.14-16)
date:  17/01/2021
---

Եսայի 7.14–16 համարներում Էմմանուելը նշան է՝ կապված Աքազի առանձնահատուկ երկընտրանքի հետ. նախքան Էմմանուել երեխան կդառնա բավականաչափ հասուն, որպեսզի տարբերակի ուտելիքը, «այն երկիրը, որոնց երկու թագավորներից դու վախենում ես, պիտի լքվի» (Եսայի 7.16)։ Սա վերաբերում է Սիրիայի և հյուսիսային Իսրայելի երկրին և թագավորներին (տե՛ս Եսայի 7.1, 2, 4–9) և կրկնում է Աստծո այն խոստումը, որ դրանց հզորությունը շուտով հօդս կցնդի։

`Ինչո՞ւ է Եսային նշում «կաթնաշոռն ու մեղրը», որը տղան պետք է ուտի։ Եսայի 7.15։`

Հուդայի ցանքն ու դաշտերը կկործանվեն ասորեստանցիների կողմից (Եսայի 7.23–25)։ Այսպիսով, ժողովուրդը, ներառյալ հինկտակարանյան Էմմանուելը, ով էլ որ նա լինի (Եսայի 7.14, 15), ստիպված կլինեն վերադառնալ քոչվորների սննդակարգին (Եսայի 7.21, 22)։ Սակայն թեև նրանք աղքատ կլինեն, այդուհանդերձ, գոյատևելու համար կունենան բավականաչափ սննդամթերք։

`Սիրիային և հյուսիսային Իսրայելին վերաբերող մարգարեությունը ե՞րբ կատարվեց։ Դ Թագավորների 15.29, 30, Դ Թագավորների 16.7–9, Ա Մնացորդաց 5.6, 26։`

Եսայու այս մարգարեությունը տրվել է մոտավորապես ՔԱ 734թ.։ Ի պատասխան Աքազի կաշառքի՝ Թագղաթ-Փաղասար Գ-ն արեց այն, ինչ հավանաբար կաներ ցանկացած դեպքում. ջախջախեց հյուսիսային դաշինքը, նվաճեց հյուսիսային Իսրայելի Գալիլեա և Անդրհորդանան մարզերը, վտարեց բնակչության մի մասին և տարածքները դարձրեց Ասորեստանի գավառներ (ՔԱ 734–733թթ.)։ Իսրայելի մնացորդը փրկվեց, երբ Ովսեեն, Փակեե թագավորին սպանելուց հետո, հանձնվեց և տուրք վճարեց։ ՔԱ 733թ. և 732թ. Թագղաթ-Փաղասարը նվաճեց Սիրիայի մայրաքաղաք Դամասկոսը։ Այնուհետև Սիրիան Ասորեստանի գավառ դարձրեց։ Այսպիսով, մինչև ՔԱ 732թ., Եսայու կանխագուշակումից հետո մոտավորապես երկու տարվա ընթացքում, Սիրիան և Իսրայելը վերջնականապես պարտության մատնվեցին, և Աքազին սպառնացող երկու թագավորների համար ամեն ինչ վերջացած էր։

Թագղաթ-Փաղասար Գ-ին Սաղմանասար Ե-ի փոխարինելուց կարճ ժամանակ անց, ՔԱ 727թ., Իսրայելի Ովսեե թագավորը քաղաքական ինքնասպանություն գործեց՝ ապստամբելով Ասորեստանի դեմ։ ՔԱ 722թ. ասորեստանցիները գրավեցին Սամարիա մայրաքաղաքը և հազարավոր իսրայելացիների վտարեցին դեպի Միջագետք և Մարաստան, որտեղ նրանք վերջնականապես միախառնվեցին տեղի բնակչության հետ և կորցրին իրենց ինքնությունը (տե՛ս Եսայի 7.8 համարը. ևս 65 տարի, և Եփրեմի ժողովուրդը կդադարի ժողովուրդ լինելուց)։ Աստված կանխագուշակել էր, թե ինչ է պատահելու Հուդայի թշնամիներին, և կամենում էր Աքազին հասցնել այն գաղափարը, որ սա ցանկացած դեպքում կատարվելու է առանց Ասորեստանի վրա հույս դնելու անհրաժեշտության։

`Մտածե՛ք միայն՝ եթե ապրելիս լինեիք հյուսիսային թագավորությունում, երբ այս ամենը տեղի էր ունենում, որքա՞ն հեշտ կլիներ հավատը կորցնելը։ Ի՞նչ կարող ենք անել այսօր մեր հավատն ամուր պահելու համար, որ երբ վրա հասնեն վաղվա նեղությունները, կարողանանք ամուր մնալ։ Տե՛ս Ա Պետրոս 1.13–25։`