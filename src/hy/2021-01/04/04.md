---
title:  Ի՞նչ կա անվան մեջ (Եսայի 8.1-10)
date:  19/01/2021
---

Կարո՞ղ եք պատկերացնել ձեզ Եսայու երկրորդ որդու հետ գնդակ խաղալիս։ Մինչև ասեիք «Մահեր-շալալ-հաշ-բա՛զ, գնդակն ի՛նձ նետիր», արդեն ուշ կլիներ։ Սակայն այս անվանից է՛լ ավելի երկար է դրա նշանակությունը՝ «ավարն արագ է, որսը՝ արագընթաց» կամ «արագացնել ավարը, շտապեցնել թալանը»:

`Այս անվան նշանակությունն անկասկած մատնանշում է հապճեպ նվաճում, սակայն ո՞վ է ում նվաճում։ Եսայի 8.4։`

Եսայի 8.1–10 համարները վերահաստատում են 7-րդ գլխի լուրը։ Նախքան երեխան կհասնի որոշակի տարիքի, Ասորեստանը Սիրիայի և հյուսիսային Իսրայելի մայրաքաղաքներից կտանի ողջ ռազմավարը։ Բացի այդ, քանի որ Հուդան մերժեց Աստծո վստահության լուրը, որը ներկայացված էր Երուսաղեմում հոսող Սիլովամի ավազանի մեղմ հոսող ջրերի տեսքով, այն կխորտակվեր Ասորեստանի հզոր իշխանության մեջ, որն էլ իր հերթին ներկայացված էր Եփրատ գետից վրա հասնող ջրհեղեղի տեսքով։

Քանի որ Աքազը դիմեց Ասորեստանին, Եսայու որդիների անունները վերաբերեցին ինչպես Հուդային, այնպես էլ հյուսիսային Իսրայելին՝ «ավարն արագ է, որսը՝ արագընթաց», սակայն «մնացորդը կվերադառնա»։ Ինչո՞ւ դեռևս հույս կար։ Որովհետև թեև Ասորեստանը կլցներ Էմմանուելի երկիրը (Եսայի 8.8), նրանք դեռևս ունեին «Աստված մեզ հետ է» (Եսայի 8.10) խոստումը։ Եվ իսկապես, այն թեման, որը մենք տեսնում ենք այստեղ, հանդիպում է Եսայու ողջ գրքի ընթացքում, որի իմաստն այն է, որ թեև Աստծո թշնամիների վրա թե՛ Հուդայում, թե՛ մյուս ազգերի մեջ դատաստան կգա ռազմական աղետների, տառապանքների և աքսորի տեսքով, Աստված կլինի Իր ժողովրդի հավատարիմների հետ և կվերադարձնի նրանց իրենց երկիր։

`Ինչո՞ւ է Եսային ասում, որ օրինական կերպով գրանցել է երեխայի անունը և իր կնոջ («մարգարեուհու») հետ ամուսնական հարաբերություն է ունեցել։ Եսայի 8.1–3։`

Այս որդու լույս աշխարհ գալու ժամանակը շատ կարևոր էր որպես նշան նրա նշանակության համար։ Ինչպես Էմմանուելի նշանի դեպքում, այն ժամանակից, երբ նրան կհղանա իր մայրը, և նա կծնվի, մինչև այն ժամանակը, որ Ասորեստանը պարտության կմատնի Սիրիային և Իսրայելին, ավելի քիչ ժամանակ կլինի, քան կպահանջվի տղայից զարգացման նախնական փուլին հասնելու համար. այս դեպքում՝ «մայրիկ» կամ «հայրիկ» բառերն արտաբերելը (Եսայի 8.4)։ Երբ Եսային օրինական կերպով գրանցեց տղայի անունը, նախքան նույնիսկ նրան հղանալը, նա տղային և նրա անունը հրապարակային մարգարեություն դարձրեց, որոնք կարող էին ստուգվել հետագա իրադարձություններով։

`Ի հեճուկս Իր ժողովրդի շարունակական սխալների՝ Տերը դեռևս կամենում էր փրկել նրանց։ Ինչպե՞ս կարող ենք վերցնել այս սկզբունքը և կիրառել անձամբ մեր կյանքում, հատկապես երբ ձախողում ենք և անկում ապրում մեր իսկ հոգևոր կյանքում։`