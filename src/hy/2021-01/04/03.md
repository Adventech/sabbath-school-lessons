---
title:  Կանխատեսված հետևանքներ (Եսայի 7.17-25)
date:  18/01/2021
---

`Կարդացե՛ք վերը նշված տեքստերը։ Ի՞նչ է ասում Տերն այն մասին, ինչ որ կպատահի երկրին։ Ինչո՞ւ չպետք է զարմանանք նման ելքից։`

Եհովայի հանդեպ ունեցած հավատարմությանը վերադառնալու հրավերը հրավերի հետևից ուղարկվում էր մոլորյալ Իսրայելին: Ջերմ էին մարգարեների խնդրանքները, և երբ նրանք կանգնում էին ժողովրդի առաջ՝ ապաշխարության և բարեփոխման ջերմեռանդ հորդորով, նրանց բառերը պտուղ էին բերում Աստծո փառքի համար»։ Էլեն Ուայթ, Մարգարեներ և թագավորներ, էջ 325։

Այսպիսով, Աքազի՝ ավելի շուտ վախի, քան հավատի մարդու համար Աստծուց ստացած բարի լուրն այն էր, որ Սիրիան և Իսրայելը կվերանան։ Վատ լուրն այն էր, որ Ասորեստանը՝ դաշնակիցն ու «բարեկամը», որին նա ընտրել էր իրեն օգնելու համար, կպարզվի, որ անհամեմատ ավելի վտանգավոր ոսոխ է, քան Սիրիան և Իսրայելն էին։ Մերժելով այն ազատագրումը, որն Աստված առաջարկում էր անվճար՝ Աքազն անդառնալի պարտության գնաց։ Եթե Աքազը կարծում էր, թե իր աշխարհն այդժամ էր կործանվում, իրերի վիճակը դեռ է՛լ ավելի էր վատթարանալու։

«Լավ է հույսը դնել Տիրոջ վրա, քան թե իշխաններին ապավինել» (Սաղմոսներ 118.9)։ Ինչպե՞ս կարող էր Աքազը հավատալ, թե Թագղաթ-Փաղասար Գ-ն կբավարարվի հյուսիսային երկրները նվաճելով և կհարգի Հուդան։ Ասորեստանյան գրվածքները, այդ թվում և իրենց՝ ասորեստանյան թագավորների տարեգրությունները վկայում են, որ իշխանության իրենց փափագն անհագ է եղել։

`Կարդացե՛ք Դ Թագավորների 16.10–18 և Բ Մնացորդաց 28.20–25 համարները։ Ի՞նչ էր կատարվում Աքազի հետ։ Ի՞նչ հոգևոր սկզբունք է բացահայտվում այստեղ։ Ինչո՞ւ մենք չպետք է զարմանանք այս գործողություններից։`

Բ Մնացորդաց 28.20–23 համարները ազդեցիկ կերպով ամփոփում են այն հետևանքները, որոնք հետևեցին Աքազի՝ Տիրոջն ապավինելու փոխարեն Ասորեստանի թագավորից օգնություն խնդրելուն։

`Մեր բնությունը միտում ունի վստահելու նրան, ինչ մենք տեսնում, զգում, ճաշակում ենք, ինչին դիպչում ենք, այսինքն՝ աշխարհի արժեքներին։ Այդուհանդերձ, ինչպես գիտենք, աշխարհի բաներն անցողիկ են։ Կարդացե՛ք Բ Մնացորդաց 4.18 համարը։ Ի՞նչ է այս տեքստն ասում մեզ։ Ինչպե՞ս կարող ենք այս լուրը կիրառել մեր սեփական կյանքում։ Եվ ի՞նչը կփոխվի, եթե մենք դա անենք։`