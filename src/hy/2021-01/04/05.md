---
title:  Երբ մենք վախենում ենք Աստծուց, վախենալու այլ առիթ չունենք (Եսայի 8.11-15)
date:  20/01/2021
---

Պաշտոնի ստանձնման առաջին ուղերձում ԱՄՆ նախագահ Ֆրանկլին Ռուզվելտն ասաց Մեծ ճգնաժամից հուսալքված ազգին. «Միակ բանը, որից պիտի վախենանք, հենց ինքը՝ վախն է»։ Կապիտոլիում, Վաշինգտոն (Կոլումբիայի շրջան), (1933թ. մարտի 4)։ Եսայու լուրն ընկճված ժողովրդին հետևյալն է. «Երբ մենք վախենում ենք Աստծուց, վախենալու այլ առիթ չունենք»:

Աստված Եսայուն զգուշացրեց չվախենալ նրանից, ինչից վախենում էր Իր ժողովուրդը, այլ վախենալ Իրենից (Եսայի 8.12, 13)։ Սա կարևոր թեմա է Սուրբ Գրքում։ Օրինակ՝ Հայտնություն 14.6–12 համարներում երեք հրեշտակներ հռչակում են համաշխարհային լուրը. «Վախեցե՛ք Աստծուց և փա՛ռք տվեք Նրան»՝ 13-րդ գլխում նկարագրված երկրային գազանի իշխանությունից վախենալու և դրան փառք տալու փոխարեն։

`Ինչպե՞ս եք հասկանում Աստծուց «վախենալու» գաղափարը։ Ի՞նչ է դա նշանակում, հատկապես Աստծուն նաև սիրելու մեզ տրված հրահանգի լույսի ներքո (Մատթեոս 22.37)։`

Աստծո նկատմամբ ճշմարիտ վախը ծառայում է սուրբ միջոց, որով ճանաչում եք Նրան որպես տիեզերքի անսահմանափակ իշխանություն։ Անկախ այն բանից՝ սիրում եք Նրան, թե ոչ, նման վախը գերազանցում է ցանկացած այլ վախի։ Եթե Նա ձեր կողմն է, ուրիշ ոչ ոք չի կարող դիպչել ձեզ առանց Նրա թույլտվության։ Եթե Նա ձեր դեմ է, քանի որ դուք ապստամբել եք Նրա դեմ, կարող եք փախչել, սակայն չեք կարող թաքնվել։

`Արդյո՞ք Աստծուց վախենալու գաղափարը հակասում է Ա Հովհաննես 4.18 համարի մտքին։ «Սիրո մեջ վախ չկա. կատարյալ սերը հեռացնում է վախը, որովհետև վախի մեջ տանջանք կա։ Եվ ով վախենում է, սիրո մեջ կատարյալ չէ»։`

Կան վախի տարբեր տեսակներ։ Եթե մեծ իշխանություն ունեցող մեկը ձեր ընկերն է, ում հետ փոխադարձ սիրով եք կապված, դուք չեք վախենում, որ այդ անձնավորությունը ձեզ ցավ կպատճառի։ Սակայն դուք ունեք ինչ-որ տեսակի վախ այն իմաստով, որ ճանաչում և հարգում եք այդ մարդու իշխանությունն ու ձեր հարաբերությունների սահմանները։

`Որպես քրիստոնյաներ՝ մենք չպետք է սիրենք աշխարհի բաները, այն արժեքները, որոնք սիրում են աշխարհի մարդիկ (Ա Հովհաննես 2.15)։ Ուստի զուգահեռ անցկացնելով նախորդ մտքի հետ՝ կա՞ն արդյոք բաներ, որոնցից աշխարհը վախենում է, և որոնցից մենք՝ որպես քրիստոնյաներ, չպետք է վախենանք։ Եթե այո, ապա որո՞նք են դրանք, և ինչո՞ւ չպետք է վախենանք նրանցից: Միևնույն ժամանակ, ինչի՞ց աշխարհը չի վախենում, ինչից մենք՝ քրիստոնյաներս, պետք է վախենանք։ Տե՛ս, օրինակ, Մատթեոս 10.28, Երեմիա 10.2, 3։`