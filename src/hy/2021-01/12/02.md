---
title:  Մեղքի ազդեցությունը (Եսայի 59)
date:  14/03/2021
---

Եսայի 58.3 համարում մարգարեն Աստծուն հարցնում է. «Ինչո՞ւ մենք ծոմ ենք պահել, և Դու չես տեսել, ինչո՞ւ ենք խոնարհեցրել մեր անձերը, և Դու չես իմանում»։

Դրան հակառակ՝ Եսայի 59.1 համարը մեկ ուրիշ հարց է առաջ քաշում, որը կհնչեր մոտավորապես այսպես. «Ինչո՞ւ ենք մենք կանչում Տիրոջ ձեռքը մեզ փրկելու, սակայն Նա չի փրկում։ Ինչո՞ւ ենք մենք աղաղակում Նրան, սակայն Նա չի լսում»։ Եսային պատասխանում է այս հարցին, որ Աստված կարող է և՛ փրկել, և՛ լսել (Եսայի 59.1), սակայն երբ չի անում, պատճառներն ընդհանրապես այլ են։

`Կարդացե՛ք Եսայի 59.2 համարը։ Ի՞նչ լուր է տրվում այստեղ, որը պատասխանում է Եսայի 59.1 համարում բարձրացված հարցին։`

Աստված «արհամարհում» է Իր ժողովրդին ոչ թե որովհետև դա Նրա փափագն է, այլ որովհետև «ձեր անօրենություններն են, որ բաժանում են առաջացնում ձեր և ձեր Աստծու միջև» (Եսայի 59.2)։ Այստեղ ներկայացված է Աստվածաշնչում հանդիպող ամենահստակ հայտարարություններից մեկն Աստված-մարդ փոխհարաբերությունների վրա ունեցած մեղքի ազդեցության մասին։ 59-րդ գլխի մնացած մասը Եսային նվիրում է այս գաղափարը մանրակրկիտ բացատրելուն, ինչը հնարավոր է տեսնել մարդկության ողջ պատմության ընթացքում՝ մեղքը կարող է փչացնել մեր փոխհարաբերությունները Տիրոջ հետ և հետևաբար տանել մեզ հավիտենական կործանման, սակայն ոչ այն պատճառով, որ մեղքն Աստծուն հեռացնում է մեզանից, այլ որովհետև այն մե՛զ է հեռացնում Աստծուց։

`Կարդացե՛ք Ծննդոց 3.8 համարը։ Ինչպե՞ս է այս համարը բացահայտում վերը նշված պարբերության մեջ արտահայտված սկզբունքը։`

Մեղքը նախ և առաջ Աստծուն մերժելն է, Նրանից երես դարձնելը։ Մեղավոր արարքն իրականում սնվում է ինքն իրենով, քանի որ այդ արարքը միայն Աստծուց երես դարձնելը չէ. այդ արարքի հետևանքը պատճառ է դառնում, որպեսզի մեղավորն է՛լ ավելի երես թեքի Տիրոջից։ Մեղքը բաժանում է մեզ Աստծուց ոչ այն պատճառով, որ Աստված չի կամենում դիպչել մեր սրտին (իրականում ողջ Աստվածաշունչը ոչ այլ ինչ է, քան մեղավորներին փրկելու համար Աստծո արած քայլերի պատում), այլ որովհետև մեղքն ստիպում է մեզ մերժել մեր հանդեպ Նրա ցուցաբերած աստվածային մոտեցումը։ Ահա թե ինչու է այդքան կարևոր, որ մենք մեր կյանքում ոչ մի տեսակի մեղք չհանդուրժենք։

`Ի՞նչ կերպ եք զգացել մեղքի՝ ձեզ Աստծուց բաժանելու իրողությունը։ Ձեր սեփական փորձառության մեջ ո՞րն է խնդրի միակ լուծումը։`