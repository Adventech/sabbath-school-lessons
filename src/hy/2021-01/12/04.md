---
title:  Տիեզերական կոչ (Եսայի 60.1, 2)
date:  16/03/2021
---

`Ինչի՞ մասին են խոսում Եսայի 60.1, 2 համարները։ Ի՞նչ սկզբունք է գործում այստեղ, որը տեսանելի է նաև ողջ Աստվածաշնչի ընթացքում։ Ի՞նչ հույս է դա տալիս։`

Եսայի 60.1, 2 համարներում մեզ տրվում է Աստծո՝ Իր ժողովրդին ազատագրելու պատկերը գերեվարումից հետո։ Սա արտահայտված է գեղեցիկ փոխաբերությամբ՝ Աստված խավարից լույս է արարում և մատնանշում փրկության վերջնական իրագործումը Քրիստոսի միջոցով։

`Եսայի 60.3 համարում դեպի ո՞ւմ լույսն են գալիս ազգերն ու թագավորները։`

Եբրայերենում այս անձը ներկայացված է իգական սեռով և եզակի թվով (տե՛ս նաև Եսայի 60.1, 2)։ Դա պետք է որ «Սիոնը» լինի, որն անձնավորվում է որպես կին, և որը նշված է նախորդ գլխի վերջում (Եսայի 59.20)։ Այսպիսով, խավարով ծածկված երկրի մարդիկ կգան դեպի Սիոն։ Նրանք կհրապուրվեն Աստծո փառքի լույսով, որը ծագած կլինի Սիոնի վրա (Եսայի 60.2)։ «Սիոնը կանչված է մտնելու այն լույսի մեջ, որն իրենն է, այնուհետև հետևելու և արձագանքելու ազգերին, երբ վերջիններս հավաքվեն միևնույն լույսի ներքո»։ Ջ Ալեք Մոտյե, Եսայու մարգարեություն. ներածություն և մեկնաբանություններ, էջ 494։ Ուշադրությո՛ւն դարձրեք, որ թեև Սիոնը Երուսաղեմն է, շեշտադրումն ավելի շատ մարդկանց, քան քաղաքի աշխարհագրական տեղանքի վրա է։

Եսայի 60-րդ գլխի մնացած մասը զարգացնում է 1–3-րդ համարներում բարձրացված թեման՝ աշխարհի մարդիկ ձգվում են դեպի Երուսաղեմ, որն օրհնված է Աստծո փառահեղ ներկայության շնորհիվ։

`Ինչպե՞ս է այս մարգարեությունը համեմատվում Աբրահամին տված Աստծո ուխտի խոստման հետ։ Ծննդոց 12.2, 3։ Մի՞թե դրանք միևնույն բանը չեն ասում։`

Աստված տիեզերական նպատակ ուներ, երբ ընտրեց Աբրահամին և նրա սերունդներին՝ Աբրահամի միջոցով երկրի վրա ապրող բոլոր ազգերը պետք է օրհնվեին (Ծննդոց 12.3, Ծննդոց 18.18, Ծննդոց 22.18)։ Սա նշանակում է, որ Աստծո ուխտն Աբրահամի հետ ի վերջո պետք է դառնար ուխտ համայն մարդկության հետ Աբրահամի միջոցով։ Նա և իր սերունդները պետք է դառնային աշխարհին Աստծո հայտնության ուղին։

Եսային փորձում էր իր ժողովրդին հետ բերել իրենց հին, տիեզերական ճակատագրին։ Որպես ճշմարիտ Աստծո ներկայացուցիչներ՝ նրանք պատասխանատու էին ոչ միայն իրենց, այլև աշխարհի համար։ Նրանք պետք է ընդունեին Աստծուն որոնող օտարականներին (տե՛ս նաև Եսայի 56.3–8), որովհետև Նրա տաճարը «աղոթքի տուն պիտի կոչվի բոլոր ժողովուրդների համար» (Եսայի 56.7)։

`Այս համատեքստում ինչպե՞ս եք հասկանում Յոթերորդ օրվա ադվենտիստական եկեղեցու դերը կամ մասնավորապես ձեր անհատական դերն այդ եկեղեցում։`