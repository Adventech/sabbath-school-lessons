---
title:  «Մեր Աստծու վրեժխնդրության օրը»(Եսայի 61.2)
date:  18/03/2021
---

`Այս բոլոր բարի լուրերի հետ մեկտեղ ինչո՞ւ է Մեսիան հայտարարում Աստծո վրեժխնդրության օրվա մասին, որը ներկայացված է Եսայի 61-րդ գլխում։ Ե՞րբ է իրականացել այդ մարգարեությունը։`

Նազարեթում եղած ժամանակ Հիսուսը՝ Մեսիան, կարդաց Եսայի 61-րդ գլխի այն մասը, որը հռչակում է «Տիրոջ ընդունելի տարին» (Եսայի 61.2, Ղուկաս 4.19)։ Այնուհետև դադարեց և ասաց. «Այսօր այս գրվածքը կատարվեց, որ ձեր ականջներով լսեք» (Ղուկաս 4.21)։ Այսպիսով, Նա նպատակադրված և հատուկ կերպով խուսափեց կարդալ միևնույն համարի շարունակությունը. «… մեր Աստծու վրեժխնդրության օրը» (Եսայի 61.2)։ Մինչ ավետիս տալու, ազատելու և մխիթարելու Նրա ծառայությունն սկսել էր գերիներին ազատել սատանայի բռնապետությունից, վրեժխնդրության օրը դեռևս չէր եկել։ Մատթեոս 24-րդ գլխում (համեմատե՛ք Մարկոս 13-րդ և Ղուկաս 21-րդ գլուխների հետ) Նա Իր աշակերտների համար կանխագուշակեց, որ աստվածային դատաստանն ապագայում է գալու։

Եվ իսկապես, Եսայի 61-րդ գլխի Աստծո վրեժխնդրության օրը «Տիրոջ մեծ և ահեղ օրն» է (Հովել 2.31, Մաղաքիա 4.5), որը պետք է իրականանա, երբ Քրիստոսը նորից գա Երկիր մոլորակն անարդարությունից ազատագրելու համար՝ Իր թշնամիներին պարտության մատնելով և Իր ժողովրդի կեղեքված մնացորդին ազատելով (Հայտնություն 19, համեմատե՛ք Դանիել 2.44, 45 համարների հետ)։ Այսպիսով, թեև Քրիստոսը հայտարարեց «Տիրոջ ընդունելի տարվա» սկիզբը, դրա գագաթնակետը կիրականանա Իր երկրորդ գալուստով։

`Ինչպե՞ս եք համադրում սիրող Աստծո գաղափարը վրեժխնդրություն խոստացող Աստծո գաղափարի հետ։ Այս գաղափարներն անհամատեղելի՞ են։ Կամ արդյո՞ք վրեժխնդրությունը հասկանում եք որպես այդ սիրո դրսևորում։ Եթե այո, ապա ինչպե՞ս։ Բացատրե՛ք ձեր պատասխանը։`

Թեև Հիսուսը մեզ սովորեցնում էր մյուս այտը ևս դարձնել (Մատթեոս 5.39), լինում էին դեպքեր, երբ Նա հստակորեն հասկանալ էր տալիս, որ արդարությունն ու պատիժը կչափվեն (Մատթեոս 8.12)։ Թեև Պողոսը մեզ ասում է «չարի փոխարեն չարը» չհատուցել (Ա Թեսաղոնիկեցիներին 5.15), նա նաև ասել է, որ երբ Տերը հայտնվի երկնքից, բոցավառ կրակով Նա վրեժ կառնի «նրանցից, ովքեր Աստծուն չեն ճանաչում» (Բ Թեսաղոնիկեցիներին 1.8)։

Տարբերությունն իհարկե այն է, որ միայն Տերը կարող է Իր անսահման իմաստությամբ և ողորմությամբ իրականացնել արդարություն և վրեժխնդրություն արդար կերպով։ Մարդկային արդարությունն ու վրեժխնդրությունը համադրվում են մարդկությանը հատուկ բոլոր սխալներով, թուլություններով և անհետևողականությամբ։ Աստծո արդարությունը, անկասկած, չի ունենա այս սահմանափակումներից և ոչ մեկը։

`Նշված տարբերակներից որի՞ դեպքում ավելի շատ կցանկանայիք վրեժխնդրություն տեսնել այն մեկի նկատմամբ, ով կատարում է չարությունը, (1) երբ վիրավորում են մեկին, ում չեք սիրում, թե՞ (2) մեկին, ում սիրում եք։ Ինչպե՞ս է սա մեզ օգնում ավելի լավ հասկանալ մեր նկատմամբ Աստծո սիրո և վրեժխնդրության նախազգուշացումների միջև կապը։`