---
title:  Ո՞վ է ներված (Եսայի 59.15-21)
date:  15/03/2021
---

Եսայի 59-րդ գլուխը ներկայացնում է մեղքի խնդրի ապշեցուցիչ պատկերը։ Բարեբախտաբար, Աստվածաշունչը ներկայացնում է նաև փրկագնման հույսը։

Առաջին հարցը հետևյալն է. «Մեզնից քանի՞սն են մեղք գործել»։ Աստվածաշնչի պատասխանը միանշանակ է՝ բոլո՛րը։ Ուստի փրկագնման համար հիմք չի կարող ծառայել մեղքի բացակայությունը. դրա միակ հիմքը ներումն է (Երեմիա 31.34)։ Պողոսը համաձայնում է։ Բոլորն են մեղանչել (Հռոմեացիներին 3.9–20, 23), ուստի այս հիմքով խտրություն չի կարող լինել (Հռոմեացիներին 3.22)։ Նրանք, ովքեր արդարացվել են, կարող են դատվել որպես արդարներ, միմիայն որովհետև հավատով ընդունել են Աստծո արդարության պարգևը Քրիստոսի զոհի միջոցով։

`Կարդացե՛ք Հռոմեացիներին 3.21–24 համարները։ Ի՞նչ են մեզ ասում այս տեքստերն այն մասին, թե ինչպես ենք մենք փրկվում։ Ի՞նչ հույս պետք է մեզ տան դրանք դատաստանի ժամանակ։`

Շատ մարդիկ կարծում են, թե դատաստանի ժամանակ հարցը լինելու է հետևյալը. «Ո՞վ է մեղանչել»։ Սակայն այս հարցը բարձրաձայնելու անհրաժեշտություն չկա, որովհետև բոլորն են մեղանչել։ Դրա փոխարեն տրվելու է էական նշանակություն ունեցող հարցը. «Ո՞վ է ներվել»։ Աստված արդար է, երբ արդարացնում է «նրան, ով հավատում է Հիսուսին» (Հռոմեացիներին 3.26)։ Դատաստանի ժամանակ վճռորոշ գործոնը հետևյալն է. «Ո՞վ է ստացել և շարունակում է ստանալ ներում՝ Հիսուսին հավատալու միջոցով»։

Այժմ պարզ է, որ մենք դատվում ենք մեր գործերով, սակայն ոչ այն իմաստով, որ այդ գործերն են մեզ փրկում։ Եթե այդպես լիներ, ապա հավատն ունայն կլիներ (Հռոմեացիներին 4.14)։ Մեր գործերն ընդամենը բացահայտում են, թե արդյո՞ք մենք ճշմարտապես փրկված ենք (Հակոբոս 2.18)։

`Ինչո՞ւ գործերը չեն կարող փրկել մեզ թե՛ հիմա, թե՛ դատաստանի օրը։ Տե՛ս Հռոմեացիներին 3.20, 23։`

Անհնարին է, որ բարի գործերն ու օրենքին հնազանդությունը կարողանան փրկագնել ինչ-որ մեկին։ Մեղավոր աշխարհում օրենքի նպատակը փրկելը չէ, այլ մեղքը մատնանշելը։ Ընդհակառակը՝ հավատը գործում է սիրով (Գաղատացիներին 5.6), այն սիրով, որը լցվում է սրտի մեջ Աստծո Հոգով (Հռոմեացիներին 5.5), ցույց է տալիս, որ մարդն ունի կենդանի հավատ Հիսուսի մեջ (տե՛ս նաև Հակոբոս 2.26)։

Գործերն արտաքին դրսևորում են, փրկարար հավատի մարդկային դրսևորումը։ Ուստի ճշմարիտ քրիստոնեական փորձառությունն այն է, որի ժամանակ հավատն արտահայտվում է Տիրոջը ցուցաբերած ամենօրյա նվիրումով՝ Նրա օրենքին հնազանդությամբ։ Դատաստանի ժամանակ Աստված գործերն օգտագործում է որպես ապացույց Իր արարածների համար, որոնք չեն կարող Իր պես հավատի մտքերը կարդալ։ Սակայն դարձի եկած մարդու համար դատաստանի ժամանակ ընդունելի են միայն այն գործերը, որոնք հետևել են նրա դարձին, երբ նրա կյանքը լցված է եղել Քրիստոսով և Սուրբ Հոգով։ Դարձին նախորդած մեղքով լի կյանքն արդեն լվացվել է Գառի արյամբ (տե՛ս Հռոմեացիներին 6)։