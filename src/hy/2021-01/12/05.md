---
title:  «Տիրոջ ընդունելի տարին» (Եսայի 61.2)
date:  17/03/2021
---

`Ո՞վ է խոսում Եսայի 61.1 համարում։`

Աստծո Հոգին Իր օծյալի վրա է, ինչը նշանակում է, որ այդ օծյալ անձնավորությունը մեսիա է կամ Մեսիան է։ Նա կոչված է ավետիս տալու հեզերին, դարմանելու բեկված սիրտ ունեցողներին, ազատություն հռչակելու գերիներին, արձակում՝ կալանավորներին (Եսայի 61.1)։ Ո՞ւմ նկարագրությանն է սա նման։ Համեմատե՛ք Եսայի 42.1–7 համարների հետ, որտեղ շատ նման եզրույթներով նկարագրված է Աստծո Ծառան։

Եսայի 61.2 համարը խոսում է «Տիրոջ ընդունելի տարվա» մասին։ Մեսիան, Ով օծված է որպես Դավթի ցեղից սերող Թագավոր և Ազատագրիչ, հայտարարում է աստվածային բարեհաճության հատուկ տարի այն ժամանակ, երբ ազատություն է հռչակում։ Համեմատե՛ք Ղևտական 25.10 համարի հետ, որտեղ Աստված հրահանգում է իսրայելացիներին ազատություն հայտարարել հիսուներորդ սուրբ տարին. «Այդ հոբելյանական տարում ձեզանից ամեն մեկը կվերադառնա իր կալվածքը» (Ղևտական 25.13): Սա նշանակում է, որ այն մարդիկ, ովքեր ստիպված են եղել վաճառել իրենց տոհմական կալվածքը կամ ծառաներ դառնալ՝ դժվարին ժամանակներում գոյատևելու համար (Ղևտական 25.25–55), պետք է վերականգնեին իրենց կալվածքներն ու ազատությունը։ Քանի որ հոբելյանական տարին սկսվում էր Քավության օրը շեփորի հնչյուններով (Ղևտական 25.9), մենք նախկինում նշել ենք այս պարբերությունը Եսայի 58-րդ գլխի կապակցությամբ։

Ու թեև Եսայի 61.2 համարի «Տիրոջ ընդունելի տարին» իր տեսակի մեջ հոբելյանական տարի է, դա պարզապես Ղևտական 25-րդ գլխի պահպանումը չէ։ Այս տարին հայտարարվում է Մեսիայի Թագավորի կողմից, երբ Նա բացահայտում է Իրեն ազատագրման և վերականգնման ծառայության միջոցով։ Սա նման է Միջագետքի որոշ թագավորների գործելակերպին, ովքեր, ցանկանալով խրախուսել սոցիալական բարությունը, պարտքերից ազատագրում էին հայտարարում իրենց թագավորության վաղ շրջանում։ Մեսիայի ծառայությունն անցնում է Ղևտական 25-րդ գլխում ներկայացված օրենքի պահպանման շրջանակներից։ Նա ոչ միայն ազատություն է հռչակում գերիներին, այլև դարմանում է բեկված սիրտ ունեցողներին, մխիթարում սգավորներին և նրանց վերականգնում բերում (Եսայի 61.1–11)։ Ավելին, «Տիրոջ ընդունելի տարվա» հետ մեկտեղ Նա հռչակում է «մեր Աստծո վրեժխնդրության օրը» (Եսայի 61.2)։

`Ե՞րբ իրականացավ Եսայու մարգարեությունը։ Ղուկաս 4.16–21։ Ինչպե՞ս Հիսուսի ծառայությունն իրականացրեց այն։ Ինքներդ ձեզ տվե՛ք այս կարևոր հարցը. «Իհա՛րկե, մենք Հիսուսը չենք։ Սակայն մենք պետք է ներկայացնենք Նրան աշխարհին։ Որո՞նք են այն բաները, որ Մեսիան անում է (որոնք ներկայացված են Եսայի 61.1–3 համարներում), որ մենք նույնպես պետք է անենք՝ մեր սահմանափակ կարողություններով հանդերձ։ Եվ որո՞նք են այն գործնական միջոցները, որոնցով կարող ենք իրականացնել այս բաները»։`