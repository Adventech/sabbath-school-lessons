---
title:  Հետագա ուսումնասիրության համար
date:  15/01/2021
---

««Նրա անունը կկոչեն Էմմանուել... Աստված մեզ հետ»: «Աստծո փառքի գիտության լուսավորությունը» երևում է «Հիսուս Քրիստոսի դեմքին»: Հավիտենական ժամանակներից Տեր Հիսուս Քրիստոսը մեկ էր Աստծո հետ, Նա «Աստծո պատկերն էր»` Նրա մեծության և պայծառափայլության նկարագիրը, «Նրա փառքի լույսը»: Այդ փառքը հայտնելու համար Նա եկավ մեր աշխարհը: Նա եկավ մեղքից մթագնած այս երկիրը` բացահայտելու մեզ Աստծո սիրո լույսը, լինելու «Աստված մեզ հետ»: Ուստի և Նրա մասին մարգարեությունն ասում է. «Նրա անունը կկոչեն Էմմանուել»»։ Էլեն Ուայթ, Դարերի փափագը, էջ 19։

«Որքա՜ն լավ կլիներ Հուդայի թագավորության համար, եթե Աքազն ընդուներ այն որպես երկնքի լուր: Սակայն ընտրելով մարդկային բազկի ուժը՝ նա դիմեց հեթանոսների օգնությանը: Հուսահատ՝ նա լուր ուղարկեց Ասորեստանի թագավոր Թագղաթ-Փաղասարին. «Ես քո ծառան և քո որդին եմ. ե՛կ և ինձ ազատի՛ր ասորիների թագավորի ձեռքից և Իսրայելի թագավորի ձեռքից, որոնք հարձակվել են ինձ վրա»: Դ Թագավորների 16.7: Խնդրանքն ուղեկցվում էր հարուստ նվերներով՝ թագավորի և տաճարի գանձարաններից»։ Էլեն Ուայթ, Թագավորներ և մարգարեներ, էջ 329։

**Հարցեր քննարկման համար**

`Երբ որոշում կայացնելու փուլում եք, տեղի՞ն է արդյոք Աստծուց նշան խնդրելը։ Ի՞նչ հավանական վտանգներ կան նման դիրքորոշման մեջ։`

`Մարդուց օգնություն ստանալը լավ բան է, սակայն ինչպե՞ս հասկանանք դրա սահմանը։`

`Ռուս գրող Լև Տոլստոյն իր ընկերոջը գրել է. «Հենց որ մարդը գիտակցում է, որ մահն ամեն ինչի վերջն է, ապա չկա կյանքից ավելի վատ բան»։ Ինչպե՞ս է «Աստված մեզ հետ է» գիտակցումը պատասխանում նման պնդմանը։`

**Ամփոփում.**

Աստված անհավատ Աքազ թագավորին դրեց այնպիսի իրավիճակում, որտեղ վերջինս պետք է բարդ որոշում կայացներ՝ հավատա՞լ, թե՞ չհավատալ. այս է խնդիրը։ Թեև Տերը նրան առաջարկեց խնդրել ցանկացած նշան, որ նրա երևակայությունը կարող էր պատկերացնել, Աքազն Աստծուն թույլ չտվեց ցույց տալ որևէ պատճառ, որի համար արժեր հավատալ։ Դրա փոխարեն նա որպես իր «ընկեր» ընտրեց Ասորեստանի թագավորին։