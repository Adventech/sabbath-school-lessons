---
title:  Որդու նշանը (Եսայի 7.14)
date:  13/01/2021
---

«Խորագույն խորքում կամ բարձր բարձունքում» (Եսայի 7.11) գտնվող նշանը չշարժեց Աքազի սիրտը։ Ուստի երբ Աստված ասում է, որ Ինքն Անձամբ նշան կտա (Եսայի 7.14), մենք ակնկալում ենք, որ դրա չափսերը սարսափազդու կլինեն, և նման նշան կարող է առաջարկել միմիայն աստվածային միտքը (համեմատե՛ք Եսայի 55.9, Ա Կորնթացիներին 2.9)։

Անակնկա՛լ։ Նշանը որդի է։ Սակայն ինչպե՞ս կարող է երեխա կրող և իր երեխային «Էմմանուել» անվանած երիտասարդ կինն աստվածաշնչյան մասշտաբների նշան լինել։

`Ո՞վ է կինը, և ո՞վ է նրա Երեխան։`

Հին Կտակարանը ոչ մի տեղ չի նշում այս կարևոր նշանի իրականացման մասին, ինչպես արվել է ուրիշ մարդկանց (օրինակ Գեդեոնին (Դատավորներ 6.36–40)) տրված նշանների դեպքում։ Այստեղ ներկայացված են որոշ հավանական իրականացումներ, որոնք հիմնված են բացառապես Հին Կտակարանի վրա.

1. Քանի որ «կույսը» բառը վերաբերում է ամուսնության տարիքի հասած երիտասարդ աղջկա, շատերը ենթադրում են, որ նա Երուսաղեմում ապրող ամուսնացած կին է, հավանաբար՝ Եսայու կինը։ Եսայի 8.3 համարում արձանագրված է Եսայու որդու ծնունդը «մարգարեուհու կողմից» (սա վերաբերում է Եսայու կնոջը, ում մարգարեական լուրը բաղկացած էր, առնվազն, իր երեխաներից, համեմատե՛ք Եսայի 7.3, Եսայի 8.18)։ Այդուհանդերձ, որդուն անվանակոչեցին Մահեր-շալալ հաշ-բազ (Եսայի 8.1–4), բայց ոչ Էմմանուել։ Այսքանով հանդերձ, երկու տղաների նշանները նման են այնքանով, որ նախքան նրանք կհասնեն այն տարիքին, երբ կկարողանան ընտրել բարին կամ չարը, Սիրիան և հյուսիսային Իսրայելն արդեն ամայացած կլինեն (Եսայի 7.16, Եսայի 8.4)։
2. Ոմանք կարծում են, թե Էմմանուելն Աքազի որդի Եզեկիան էր, ով Աքազից հետո ժառանգեց գահը։ Սակայն ոչ մի տեղ Էմմանուել անունը նրա նկատմամբ կիրառված չէ։
3. Քանի որ Էմմանուելի կերպարն ինչ-որ տեղ հանելուկային է, և նրա անունը, որ թարգմանաբար նշանակում է «Աստված մեզ հետ», վերաբերում է Աստծո ներկայությանը, Նա կարող է լինել հենց այն յուրահատուկ Որդին, Ում մասին մարգարեություն կա Եսայի 9-րդ և 11-րդ գլուխներում։ Եթե այդպես է, ապա Նրա բարձր նկարագրությունը որպես աստվածային (Եսայի 9.6) և «Հեսսեի արմատը» (Եսայի 11.10), գերազանցում է այն ամենը, ինչը կարող է վերագրվել նույնիսկ Եզեկիա բարի թագավորին։
4. Չամուսնացած կնոջ ծննդաբերությունից ծնվում է արտամուսնական զավակ, որը ոչ օրինական սեռական կապի արդյունք է (տե՛ս Բ Օրենք 22.20, 21)։ Ինչո՞ւ պետք է Աստված նման երեխային համարեր նշան, որը կարող է հավատ ներշնչել։
Դրան հակառակ, Նոր Կտակարանը Հիսուսին նույնականացնում է Էմմանուելի հետ (Մատթեոս 1.21–23), Ով առեղծվածային կերպով ծնվել է նշանված, բայց դեռևս չամուսնացած կույսից։ Հիսուսը նաև աստվածային Որդին է (Եսայի 9.6, Մատթեոս 3.17), ինչպես նաև Հեսսեի «շառավիղն» ու «արմատը» (Եսայի 11.1, 10, Հայտնություն 22.16)։ Միգուցե վաղ «Էմմանուելը», ում ի հայտ գալն Աքազին ապացուցեց մարգարեության իրականացման պատեհությունը, Քրիստոսի նախակարապետն է եղել։ Մենք չգիտենք։ Բայց մենք գիտենք, թե ինչ պետք է իմանանք. «Բայց երբ ժամանակի լրումը հասավ, Աստված իր Որդուն ուղարկեց, որը կնոջից ծնվեց» (Գաղատացիներին 4.4), որպեսզի ապահովի Աստծո ներկայությունը մեզ հետ։

`Խորհե՛ք Քրիստոսի՝ մարդկության մեջ գալու իրականության մասին։ Ի՞նչ մխիթարություն կարող է այս իրականությունը տալ մեզ այս սառը, վախերով լի և անտարբեր աշխարհում։`