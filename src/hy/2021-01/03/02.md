---
title:  Վտանգը հյուսիսից (Եսայի 7.1-9)
date:  10/01/2021
---

`Ի՞նչ սարսափելի ճգնաժամի բախվեց Աքազ թագավորն իր կառավարման սկզբի տարիներին։ Դ Թագավորների 15.37, 38, Դ Թագավորների 16.5, 6, Եսայի 7.1, 2։`

Հյուսիսային Իսրայելի (Եփրեմ) և Սիրիայի (Արամ) թագավորությունները հարձակվեցին իրենց հարավում գտնվող Հուդա փոքրիկ երկրի վրա։ Սա պատահեց այն ժամանակ, երբ Հուդան թուլացած էր եդովմացիների և փղշտացիների հարձակումներից։ Նախկինում Հուդան պատերազմել էր Իսրայելի դեմ, սակայն Սիրիայի և Իսրայելի դաշինքը մեծ վտանգ էր ներկայացնում։ Պարզվում է, որ Իսրայելը և Սիրիան ուզում էին ստիպել Հուդային միանալ Ասորեստանի Թագղաթ-Փաղասար Գ-ի (որը Դ Թագավորների 15.19 համարում անվանվում է «Փուղ») հզորագույն իշխանության դեմ իրենց դաշինքին, որը շարունակում էր սպառնալ նրանց իր տարածվող կայսրությամբ։ Իսրայելն ու Սիրիան մի կողմ էին դրել իրենց դարավոր անհամաձայնություններն ավելի մեծ վտանգի սպառնալիքի ներքո։ Եթե կարողանային գրավել Հուդան և մի խամաճիկ ղեկավար կարգել այնտեղ (Եսայի 7.5, 6), ապա կարող էին օգտագործել Հուդայի ռեսուրսներն ու մարդկային ուժը։

`Ո՞րն էր Աքազի որոշումը, երբ նրա աշխարհը կործանվում էր։ Դ Թագավորների 16.7–9, Բ Մնացորդաց 28.16։`

Առանց գիտակցելու, որ Աստված էր միակ բարեկամը, Ով կարող է փրկել իրեն և իր երկիրը, Աքազը փորձեց բարեկամանալ Թագղաթ-Փաղասար Գ-ի՝ իր թշնամիների թշնամու հետ։ Ասորեստանի թագավորն ուրախությամբ կատարեց նրա օգնության խնդրանքը Սիրիայի և Իսրայելի դեմ։ Թագղաթ-Փաղասարը ոչ միայն մեծ կաշառք ստացավ Աքազից, այլև Սիրիան նվաճելու հրաշալի առիթ ունեցավ, ինչը և անհապաղ օգտագործեց (Դ Թագավորների 16.9): Սիրիա-իսրայելական դաշինքի հզորությունը փլուզվեց։ Կարճատև կտրվածքով թվում էր, թե Աքազը փրկեց Հուդան։

Այդուհանդերձ, չպետք է զարմանալ Աքազի նման գործելակերպից։ Նա եղել է մինչև այդ պահը Հուդան ղեկավարած ամենավատ թագավորներից մեկը (տե՛ս Դ Թագավորների 16.3, 4, Բ Մնացորդաց 28.2–4)։

`Երբ կարդում ենք այն մասին, թե ինչպիսին էր Աքազը, հասկանալի է դառնում, թե ինչու նա վտանգին արձագանքեց այնպես, ինչպես որ արձագանքեց։ Ի՞նչ դաս կա այստեղ մեզ համար անձնական մակարդակում։ Եթե մենք չենք հնազանդվում Տիրոջն այժմ, ինչո՞ւ ենք կարծում, թե մեր հավատը կների Նրան վստահել իրական փորձության ժամանակ (տե՛ս Հակոբոս 2.22, Երեմիա 12.5)։`