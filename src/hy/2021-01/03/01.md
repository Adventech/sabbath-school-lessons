---
title:  Երբ ձեր աշխարհը կործանվում է
date:  09/01/2021
---

### Այս շաբաթվա ուսումնասիրության համար կարդացե՛ք.
Եսայի 7.1–9, Եսայի 7.10–13, Եսայի 7.14։

> <p>Հիշելու համարը.<p>
> «Եթե չհավատաք, հիրավի չեք հաստատվի» (Եսայի 7.9):

Մի շաբաթ օր Քոննին և Ռոյը եկեղեցուց տուն էին վերադառնում։ Մոտենալով տան ճանապարհին՝ նրանք տեսան իրենց մեքենայի առջևից անհավանական և հուսահատ թռիչք կատարող բենթամկի ցեղատեսակի մի հավ։ Ինչ-որ բան այն չէր։ Ընտանի թռչունները պետք է ապահով իրենց բնում լինեին, սակայն դուրս էին եկել։ Արագ քննությունը ցույց տվեց, որ ողբերգություն է կատարվում։ Բեթհովենը՝ հարևանի փոքրիկ շունը, նույնպես փախել էր բակից և իջել դեպի լճակը՝ Դեյզիին բերանին պահած։ Դեյզին գեղեցիկ ածան հավ էր՝ պոչին աղվամազիկ սպիտակ փետուրներով։ Քոննին փրկեց Դեյզիին, սակայն արդեն շատ ուշ էր։ Նրա թանկագին կենդանին, որի կոկորդն այլանդակված էր, շուտով սատկեց Քոննիի ձեռքերում։ Ձեռքին բռնած սատկած թռչունին՝ նա նստեց այգում և սկսեց լաց լինել։

Մեկ այլ կենդանի խորապես անհանգստացած էր։ Մի մեծ սպիտակ բադ՝ անունը Ուոդլսուրթ, տեսավ Քոննիին՝ Դեյզիին բռնած, և կարծեց, թե Քոննին է նրան սպանել։ Ուստի հաջորդ մի քանի շաբաթը, երբ Ուոդլսուրթը տեսնում էր Քոննիին, թշնամաբար հարձակվում էր նրա վրա՝ իր ամուր կտուցով ուժգին կտցահարելով նրան։ Երբեմն շատ բարդ է տարբերակել, թե ովքեր են քո ընկերները և ովքեր՝ թշնամիները։

Այս շաբաթ մենք կդիտարկենք Հուդայի թագավորին, ով նույնպես ուներ այս խնդիրը, և կփորձենք հասկանալ, թե ինչու նա կատարեց սխալ ընտրություններ։