---
title:  Գրավման փորձ (Եսայի 7.3-9)
date:  11/01/2021
---

Մինչ Աքազը ծանրութեթև էր անում իր ձեռքի տակ եղած քաղաքական տարբերակներն Իսրայելի և Սիրիայի սպառնալիքին դիմակայելու համար, Աստված գիտեր որոշ բաներ, որոնք նա չգիտեր։ Նախ և առաջ, հենց Աստված էր թույլ տվել, որ նրա գլխին խնդիրներ լցվեն, որպեսզի պատժեր և սթափեցներ նրան (Բ Մնացորդաց 28.5, 19)։ Բացի այդ, թեև մարդկային տեսանկյունից Թագղաթ-Փաղասարին օգնության համար դիմելը տրամաբանական և գրավիչ էր թվում, Աստված գիտեր, որ Դավթի թագավորած երբեմնի հզոր Հուդայի թագավորությունն այդ քայլով հայտնվելու է օտարների գերիշխանության ներքո, որից այլևս երբեք ի վիճակի չի լինելու դուրս գալ։

Խաղադրույքը չափազանց մեծ էր։ Այդ իսկ պատճառով Աստված ուղարկեց Եսայուն՝ թագավորին հետ պահելու համար (հավանաբար այն ժամանակ, երբ նա ստուգում էր Երուսաղեմի ջրամատակարարման համակարգը՝ պաշարման պատրաստվելով), որպեսզի վերջինիս համոզեր գործ չբռնել ասորական առաջնորդի հետ։

`Ինչո՞ւ Տերը Եսայուն հրահանգեց իր հետ վերցնել իր որդուն՝ Շեար-Յաշուբին (Եսայի 7.3)։`

Աքազը պետք է որ ցնցվեր, երբ Եսային ողջունեց նրան և ներկայացրեց իր որդուն, ում անունը թարգմանվում է որպես «մնացորդը պետք է վերադառնա»։ Ո՞ւմ մնացորդը։ Ինչի՞ց պետք է վերադառնա։ Քանի որ տղայի հայրը մարգարե էր, այդ անունը հնչում էր որպես չարագուշակ լուր Աստծուց այն ժողովրդի մասին, որը գերության էր գնում։ Թե՞ այս լուրը խոսում էր այն մասին, որ հարկավոր էր վերադառնալ Աստծուն՝ ապաշխարության իմաստով («վերադառնալ» բայն իր մեջ պարունակում է նաև ապաշխարության իմաստ)։ Աքազին ուղղված Աստծո լուրը հետևյալն էր. դա կնշանակի այն, ինչ իմաստ որ դո՛ւ տաս դրան։ Հե՛տ դարձիր քո մեղքերից, այլապես գերի կլինես, իսկ գերությունից մնացորդը կվերադառնա։ Ընտրությունը քո՛նն է։

`Ինչքանո՞վ է Աստծո լուրը վերաբերում թագավորի իրավիճակին։ Եսայի 7.4–9։`

Սիրիայի և Իսրայելի դաշինքի սպառնալիքը կանցներ, իսկ Հուդան կփրկվեր։ Այդ ուժերը, որ Աքազին հզոր ու կատաղի հրաբուխ էին թվում, Աստծո աչքին ընդամենը «ծխացող երկու կիսախանձ փայտի ծայրեր» էին (Եսայի 7.4): Աքազը Ասորեստանի օգնությանը դիմելու կարիք չուներ։

Սակայն ճիշտ որոշում կայացնելու համար Աքազը պետք է վստահեր Տիրոջը և Նրա խոստումներին։ Նա պետք է հավատար, որպեսզի հաստատվեր (Եսայի 7.9)։ Եբրայերեն «հավատալ» և «հաստատվել» բառերն ունեն միևնույն բառարմատը, որը նույնն է նաև «ճշմարտություն» (այն, ինչը վստահելի է) և Ամեն (հաստատում է այն, ինչը ճշմարիտ/վստահելի է) բառերի համար։ Աքազը պետք է վստահեր, որպեսզի կարողանային իրեն վստահել, նա պետք է հավատար, որպեսզի իրեն հավատային։

`Կարդացե՛ք Եսայի 7.9 համարի վերջին մասը: Ինչո՞ւ են հավատն ու հավատամքն այդքան կարևոր «հաստատվելու» համար։ «Հաստատվելու» ինչո՞ւմ։ Ինչպե՞ս է այս սկզբունքը կիրառվում քրիստոնյայի կյանքում։`