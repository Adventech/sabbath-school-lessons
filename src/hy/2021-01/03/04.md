---
title:  Եվս մեկ հնարավորություն (Եսայի 7.10-13)
date:  12/01/2021
---

Աքազը չպատասխանեց հավատալու Եսայու կոչին։ Ուստի և Աստված ողորմածաբար ևս մեկ հնարավորություն տվեց թագավորին՝ ասելով նրան նշան խնդրել Իրենից «խորագույն խորքում կամ բարձր բարձունքում» (Եսայի 7.11)։ Այստեղ մենք տեսնում ենք հավատի մեծագույն կոչ, որը երբևէ տրվել է մարդ արարածին։ Ի տարբերություն վիճակախաղերի և արշավագրազների՝ Աստված մանր տառերով սահմափակումներ չի գրում։ Աստված նույնիսկ չսահմանափակեց Իր առաջարկը Իր թագավորության կեսով, ինչպես դա արեցին թագավորները, երբ հասան իրենց առատաձեռնության գագաթնակետին (տե՛ս Եսթեր 5.6, Եսթեր 7.2, Մարկոս 6.23)։ Նա պատրաստ էր դատարկել ողջ երկինքը և երկիրը չար թագավորի համար, եթե միայն նա հավատա՛ր։ Որպես նշան Աքազը կարող էր խնդրել ոսկե սար կամ Միջերկրականի ավազի հատիկների չափ զինվորներ։

`Ինչո՞ւ Աքազը պատասխանեց այնպես, ինչպես որ պատասխանեց (Եսայի 7.12)։`

Առաջին հայացքից Աքազի պատասխանը թվում է բարեպաշտ և հարգալից։ Նա Աստծուն չէր փորձի, ինչպես արեցին իսրայելացիները դարեր առաջ, երբ դեգերում էին անապատում (Ելք 17.2, Բ Օրենք 6.16)։ Սակայն տարբերությունն այն է, որ Աստված էր հրավիրել թագավորին փորձել Իրեն (համեմատե՛ք Մաղաքիա 3.10): Ուստի եթե Աքազն ընդուներ Աստծո շատ առատաձեռն պարգևը, դա Նրան հաճելի կլիներ, այլ ոչ թե Նրա համբերությունը փորձել կհամարվեր։ Սակայն Աքազը չէր ցանկանում նույնիսկ թույլ տալ Աստծուն օգնել իրեն հավատալ։ Նա փակեց և կողպեց իր սրտի դուռը հավատի առաջ։

`Կարդացե՛ք Եսայի 7.13 համարը։ Ի՞նչ է ասում Եսային այստեղ։`

Եսային նշեց, որ մերժելով Աստծուն փորձելն իբր Աստծուն հոգնեցնելուց խուսափելու պատրվակով, Աքազն իրականում հոգնեցրեց Աստծուն։ Սակայն այս համարի ամենատագնապալի տեսանկյունն այն է, որ այստեղ Եսային ասում է «իմ Աստծուն», որը պարզորոշ կերպով հակադրվում է Եսայի 7.11 համարին, որտեղ մարգարեն թագավորին ասում է. «Մի նշան խնդրիր քեզ համար քո Տեր Աստծուց»։ Մերժելով աստվածային առաջարկը՝ Աքազը մերժեց Աստծուն իր Աստվածը լինել։ Տերը Եսայունն էր, բայց ոչ Աքազինը։

`Ի՞նչ է մեզ սովորեցնում այսօրվա դասը, մեզ բոլորիս փրկության բերելու Աստծո համբերատարության և պատրաստակամության մասին։ Ի՞նչ է այն նաև ասում մարդու սրտի կուրության և խստության մասին, երբ այն լիովին հանձնված չէ Տիրոջը։ Եվ, ի վերջո, եթե Աստված Աքազին տար վերջինիս կամեցած ցանկացած նշան, ըստ ձեզ՝ Աքազը կհավատա՞ր։ Բացատրե՛ք ձեր պատասխանը։`