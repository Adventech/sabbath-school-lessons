---
title:  «Աստված մեզ հե՛տ է» (Եսայի 7.14)
date:  14/01/2021
---

Ինչպես Եսայու զավակների անունները (Շեար-Յաշուբ և Մահեր-շալալ հաշ-բազ, որոնք համապատասխանաբար նշանակում են «մնացորդը պետք է վերադառնա» և «ավարն արագ է, որսը՝ արագընթաց»), Էմմանուել անունը ևս նշանակություն ունի։ Այն տառացիորեն նշանակում է «մեզ հետ Աստված»։ Սակայն թարգմանության ընդունված «Աստված մեզ հետ» տարբերակը մի կարևոր նրբերանգ բաց է թողնում։ Ինչպես եբրայերեն նմանատիպ անուններում, որոնցում պակասում է բայը, հարկավոր է ավելացնել «լինել» բայը, քանի որ եբրայերենում այն չի արտահայտվում։ Ուստի Էմմանուել անունը հարկավոր է թարգմանել «Աստված մեզ հետ է» (համեմատե՛ք միևնույն բառերը Եսայի 8.10 համարում), ճիշտ ինչպես «Հիսուս» անունը (հունարենում, ինչպես և եբրայերենում Յեհոշուա կամ Ջոշուա կրճատ ձևը) նշանակում է «Տերը փրկություն է», որտեղ ևս ավելացվել է «լինել» բայը (համեմատե՛ք Եսայի անվան հետ, որը նշանակում է «Տիրոջ փրկությունը»)։

Սակայն «Էմմանուել» անունը պարզապես վերացական նկարագրություն չէ. այն «Աստված մեզ հետ է» խոստման հավաստիացումն է, որն արդեն կատարվել է։

`Ո՞րն է «Աստված մեզ հետ է» խոստման նշանակությունը։`

Ավելի ուժեղ հավաստիացում և մխիթարություն չկա։ Աստված չի խոստանում, որ Իր ժողովուրդը չի բախվի դժվարության և ցավի, սակայն խոստանում է լինել նրա հետ։ Սաղմոսերգուն ասում է. «Եթե մահվան ստվերի ձորի մեջ էլ քայլեմ, չար բանից չեմ վախենա, որովհետև Դու ինձ հետ ես, Քո գավազանն ու ցուպը մխիթարում են ինձ» (Սաղմոսներ 23.4)։

«Աստված ասում է. «Երբ ջրերի միջով անցնես, Ես քեզ հետ կլինեմ, երբ անցնես գետերով, դրանք քեզ չեն ողողի, երբ քայլես կրակի միջով, չես այրվի, և բոցը քեզ չի լափի» (Եսայի 43.2)։

Ո՞ւր էր Տերը, երբ բաբելոնացիները Դանիելի երեք ընկերներին գցեցին կրակի հնոցը. նրանց հետ (Դանիել 3.23–25)։ Իսկ ո՞ւր էր Տերը Հակոբի դժբախտության ժամանակ, երբ վերջինս պայքարեց մինչև լուսաբաց. Հակոբի գրկում, ըստ հնարավորին՝ նրան մոտ (Ծննդոց 32.24–30)։

Նույնիսկ եթե Տերը ֆիզիկապես երկրի վրա չի հայտնվում, Նա Իր ժողովրդի փորձառություններում միշտ նրա հետ է։ Ո՞ւր էր Տերը, երբ ամբոխը դատապարտեց Ստեփանոսին. «Աստծո աջ կողմում կանգնած» (Գործք առաքելոց 7.55)։ Բայց երբ Հիսուսը համբարձվեց երկինք, «նստեց Աստծո մեծության աջ կողմում՝ բարձունքներում» (Եբրայեցիներին 1.3)։ Ինչո՞ւ էր Հիսուսը կանգնած, երբ Ստեփանոսը քարկոծվելով մահանալու դժբախտության սպառնալիքի մեջ էր։ Ինչպես Մորիս Վենդենն է ասել, «Հիսուսը չէր կարող դա նստած տանել»։ Ռոյ Գանե, Աստծո սխալական հերոսները (Հեյգըրսթաուն, Մերիլենդ, «Ռևյու ընդ Հերալդ» հրատարակչական միություն, 1996թ.), էջ 66։

`Թեև մենք ունենք «Աստված մեզ հետ է» խոստումը, ի՞նչն է տարբերությունը, եթե շարունակում ենք ունենալ սարսափելի փորձություններ և տառապանքներ։ Այդ դեպքում ո՞րն է մեր օգուտն այն մտքի գիտակցումից, որ Նա մեզ հետ է։ Բացատրե՛ք ձեր պատասխանը։`