---
title:  Հիվանդության ժամանակ և հարստության մեջ (Եսայի 38, 39)
date:  11/02/2021
---

Եսայի 38-րդ և 39-րդ գլուխներում (Դ Թագավորների 20) նկարագրված իրադարձությունները տեղի ունեցան Սենեքերիմի ձեռքից Աստծո՝ Եզեկիային ազատագրելուց ոչ այնքան երկար ժամանակ անց, թեև Եսայի 37-րդ գլխում (տե՛ս նաև Դ Թագավորների 19) նկարագրված ազատագրումը դեռևս տեղի չէր ունեցել։ Ավելին, Եսայի 38.5, 6 և Դ Թագավորների 20.6 համարները ցույց են տալիս, որ նրանք դեռևս բախվում են Ասորեստանի սպառնալիքին։

«Սատանան վճռական էր տրամադրված իրականացնելու ինչպես Եզեկիայի մահը, այնպես էլ Երուսաղեմի անկումը՝ կասկած անգամ չունենալով, որ եթե ճանապարհից հեռացներ Եզեկիային, բարենորոգությանն ուղղված նրա ջանքերը կդադարեին, և Երուսաղեմի անկումը կիրականացվեր ամենայն պատրաստակամությամբ»։ ՅՕԱ աստվածաշնչյան մեկնաբանություններ, հատոր 4, էջ 240։

`Ի՞նչ է մեզ ասում վերը նշված մեջբերումն այն մասին, թե Աստծո ժողովրդի համար որքան կարևոր է լավ առաջնորդությունը։`

`Ի՞նչ նշան տվեց Տերը Եզեկիային՝ ամրացնելու նրա հավատը։ Դ Թագավորների 20.8–10, Եսայի 38.6–8։`

Մերժելով Աստծո առաջարկած նշանները (Եսայի 7)՝ Աքազը սկսել էր իրադարձությունների մի ընթացք, որոնք հանգեցրին Ասորեստանի հետ խնդիրների։ Սակայն այժմ Եզեկիա՛ն նշան խնդրեց (Դ Թագավորների 20.8), ուստի և Աստված ուժեղացրեց նրան, որպեսզի ունակ լիներ դիմադրելու այն ճգնաժամին, որն իր հայրն էր բերել Հուդայի վրա։ Եվ իսկապես, Աքազի ժամացույցի վրա ստվերը տեղափոխելը հնարավոր էր բացառապես հրաշքով։

Բաբելոնացիներն ուսումնասիրում էին երկնային մարմինների տեղաշարժը և ճշգրտորեն գրանցում էին դրանք։ Ուստի նրանք հաստատ նկատած կլինեին արևի «տարօրինակ վարքագիծը», և նրանց մոտ հարց կառաջանար, թե ինչ է դա նշանակում։ Այն փաստը, որ Մարոդաք-Բաղադան թագավորը հենց այդ ժամանակ պատգամախոսներ ուղարկեց Հուդա, պատահականություն չէ։ Բաբելոնացիները տեղեկացել էին Եզեկիայի կազդուրման և հրաշալի նշանի միջև եղած կապի մասին։

Այժմ մենք գիտենք, թե ինչու Աստված ընտրեց հենց այս նշանը։ Այնպես, ինչպես Նա հետագայում օգտագործեց Բեթղեհեմի աստղը՝ Արևելքից մոգերին բերելու համար, այդպես էլ Նա օգտագործեց արևային տեղաշարժը՝ բերելու բաբելոնացի լրաբերներին։ Սա նրանց համար ճշմարիտ Աստծո հետ ծանոթանալու եզակի հնարավորություն էր։ Մարոդաք-Բաղադանն իր ողջ գահակալության շրջանում փորձում էր Ասորեստանի գերիշխանությունից հարատև անկախություն ձեռք բերել: Նա հզոր դաշնակիցների կարիք ուներ, ինչն էլ բացատրում է Եզեկիային տեսակցելու նրա դրդապատճառը։ Եթե նույնիսկ արևն է տեղաշարժվել Եզեկիայի խնդրանքով, ապա ինչե՜ր նա կարող էր բերել Ասորեստանի գլխին։

`Ինչպե՞ս Եզեկիան կորցրեց Աստծուն փառաբանելու և բաբելոնացիների ուշադրությունը դեպի Նա հրավիրելու անհավանական հնարավորությունը։ Ի՞նչ եղավ դրա արդյունքը։ Եսայի 39։ Եզեկիան, ով պետք է նրանց վկայեր Տիրոջ մասին, փոխարենը մատնանշեց իր սեփական «փառքը»։ Ի՞նչ դաս կարող ենք քաղել մենք այս պատմությունից։`