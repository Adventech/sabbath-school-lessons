---
title:  Որոշակի պայմաններ (Եսայի 36.1)
date:  07/02/2021
---

`Ի՞նչ պատահեց Հուդայի հետ։ Դ Թագավորների 18.13, Բ Մնացորդաց 32.1, Եսայի 36.1։`

Երբ մահացավ անհավատարիմ Աքազը, և նրա հավատարիմ որդի Եզեկիան հաջորդեց նրան, վերջինիս որպես ժառանգություն բաժին հասավ մի թագավորություն, որը կորցրել էր իր լիակատար անկախությունը։ Քանի որ Հուդան գնել էր Ասորեստանի օգնությունը Սիրիայի և հյուսիսային Իսրայելի դաշինքի դեմ, ստիպված էր շարունակել վճարել «պաշտպանության գումարը» Ասորեստանին վճարվող հարկի տեսքով (տե՛ս Բ Մնացորդաց 28.16–21)։ Երբ Ասորեստանի թագավոր Սարգոն Բ-ն մահացավ հեռավոր մարտի դաշտում, և նրան հաջորդեց Սենեքերիմը ՔԱ 705թ., Ասորեստանը կորցրեց երբեմնի անխոցելիությունը։ Ասորեստանյան և աստվածաշնչյան ձեռագրերից ստացված ապացույցները բացահայտում են, որ Եզեկիան այս հնարավորությունն օգտագործեց, որպեսզի ապստամբի (տե՛ս Դ Թագավորների 18.7)՝ ձեռնարկելով ագրեսիվ գործողություններ որպես իր տարածաշրջանի ազգային փոքրամասնությունների շրջանում հակաասորեստանյան ապստամբության ղեկավար։

Ցավոք, Եզեկիան թերագնահատել էր Ասորեստանի կայունությունը։ ՔԱ 701թ., երբ Սենեքերիմն իրեն հպատակեցրեց իր կայսրության մյուս մասերը, նա կործանարար ուժով դուրս եկավ Սիրիա-Հարավային Իսրայելի դեմ և ամայացրեց Հուդան։

`Ինչպե՞ս Եզեկիան պատրաստվեց Ասորեստանի հետ առճակատմանը Բ Մնացորդաց 32.1–8։`

Երբ Եզեկիան հասկացավ, որ Սենեքերիմը մայրաքաղաք Երուսաղեմը վերցնելու նպատակ ունի, նա լայնածավալ պատրաստություն ձեռնարկեց Ասորեստանի հետ առճակատման համար։ Նա ուժեղացրեց իր ամրությունները, զինեց և կազմակերպեց իր բանակը, ինչպես նաև մեծացրեց Երուսաղմեի ջրամատակարարման համակարգի անվտանգությունը (տե՛ս նաև Դ Թագավորների 20.20, Բ Մնացորդաց 32.30)։ Հայտնի Սիլովամի ջրային թունելը, որի վրա գրի է առնված դրա կառուցման նկարագրությունը, համարյա թե ճշգրտորեն նշում է Եզեկիայի՝ հավանական պաշարման նախապատրաստվելու տարեթիվը։

Եզեկիան հոգևոր առաջնորդությունը նույնքան կարևոր էր համարում, որքան ռազմական և կազմակերպչական առաջնորդությունը, ուստի և փորձում էր բարձրացնել սեփական ժողովրդի բարոյական ոգին այս դժվարին և ահասարսուռ ժամանակներում։ «Սակայն Հուդայի թագավորը որոշել էր ըստ հնարավորին անել ամեն բան՝ նախապատրաստվելով դիմակայելու թշնամուն և ավարտելով այն ամենն, ինչ մարդկային հնարագիտությունն ու եռանդը կարող էին անել. նա հավաքեց իր ռազմական ուժերը և հորդորեց նրանց քաջ լինել։ Էլեն Ուայթ, Մարգարեներ և թագավորներ, էջ 351։

`Եթե Եզեկիան այդքան վստահում էր Տիրոջը, ինչո՞ւ էր ինքնուրույն այդքան ջանքեր գործադրում։ Արդյո՞ք նրա գործերը ժխտում են նրա հավատի առկայությունը։ Տե՛ս Փիլիպպեցիներին 2.12, 13 համարները, որոնք նկարագրում են Աստծո հետ համագործակցությունը, Ով տրամադրում է այն զորությունը, որն իսկապես արդյունավետ է։`