---
title:  Պատմության մնացած մասը (Եսայի 37.21-38)
date:  10/02/2021
---

Համաձայն Սենեքերիմի կողմից իր տարեգրության մեջ թողած տվյալների՝ նա գրավել է քառասունվեց ամրացված քաղաք, պաշարել է Երուսաղեմը և հրեա Եզեկիային դարձրել է «բանտարկյալ Երուսաղեմում՝ իր թագավորական նստավայրում, ինչպես վանդակում ապրող մի թռչնի»։ Ջեյմս Բ. Պրիչարդ, խմբագիր, Հին Կտակարանին վերաբերող հին մերձավոր արևելյան տեքստեր (Պրինստոն, Նյու Ջերսի, Պրինստոնի համալսարանական տպագրություն, 1969թ.), էջ 288։ Սակայն, ի հեճուկս քարոզչության նրա հակվածությանը, որով ցանկանում էր ի ցույց դնել սեփական փառահեղ ես-ը,  ո՛չ գրվածքներում, ո՛չ նկարներում նա չի խոսում Երուսաղեմը գրավելու մասին։ Մարդկային տեսանկյունից այս բացթողումը զարմանալի է՝ հաշվի առնելով Սենեքերիմի անողոք իշխանատենչությունը և այն փաստը, որ Եզեկիան ղեկավարում էր նրա դեմ ուղղված ապստամբությունը։ Ասորեստանի դեմ դուրս եկած ապստամբներն ունեցել են կյանքի շատ կարճ տևողություն և սարսափելի մահ։

Գիտնականներն ընդունում են, որ նույնիսկ եթե մենք չունենայինք Աստվածաշնչի արձանագրությունը, ստիպված պետք է լինեինք ընդունելու, որ հավանաբար հրաշք է տեղի ունեցել։ Սենեքերիմը նկարազարդել է իր «Անզուգական պալատի» պատերը փորագրված նկարներով, որոնք պերճախոս կերպով պատմում են Լաքիս քաղաքի հաջող պաշարումը, քանի որ նրան հարկավոր է եղել պահպանել իր համբավը։ Սակայն եթե չլիներ Աստծո շնորհը, այդ նկարները կպատմեին Երուսաղեմի մասին։ Սենեքերիմը չի պատմել պատմության մնացած մասը, սակայն Աստվածաշունչը պատմում է։

`Ո՞րն է պատմության այդ մնացած մասը։ Եսայի 37.21–37։`

Ի պատասխան Եզեկիայի հավատով լի աղոթքի՝ Աստված նրան լիակատար հավաստիացում ուղարկեց Հուդայի վերաբերյալ, որը զայրույթով է բոցավառված Ասորեստանի հպարտ թագավորի նկատմամբ, ով հանդգնել է հարվածել թագավորների Թագավորի դեմքին (Եսայի 37.23)։ Հետո Աստված արագ կերպով իրականացրեց Երուսաղեմը պաշտպանելու Իր խոստումը (Դ Թագավորների 19.35–37, Բ Մնացորդաց 32.21, 22, Եսայի 37.6–38)։

Մեծ ճգնաժամը մեծ հրաշքի կարիք ունի, և այն իսկապես մեծ էր։ Զոհվածների թիվը հասնում էր 185.000-ի, ուստի և Սենեքերիմը չուներ ոչ մի այլ ընտրություն, քան վերադառնալ տուն և կնքել սեփական մահկանացուն (համեմատե՛ք Եսայու կանխագուշակման հետ Եսայի 37.7–38 համարներում)։

«Հրեաների Աստվածը հաղթել էր ամբարտավան ասորեստանցուն: Եհովայի պատիվը պաշտպանվեց շրջակա ազգերի աչքում: Երուսաղեմում մարդկանց սրտերը լցվեցին սուրբ ուրախությամբ»։ Էլեն Ուայթ, Մարգարեներ և թագավորներ, էջ 361։ Մյուս կողմից, եթե Սենեքերիմը նվաճեր Հուդան, նա ժողովրդին կաքսորեր այն կերպ, որ Հուդան կկորցներ իր ինքնությունը, ինչպես դա պատահեց հյուսիսային Իսրայելի հետ։ Այսինքն հրեա ժողովուրդ գոյություն չէր ունենա, որից կարող էր ծնվել Մեսիան։ Նրանց պատմությունը հենց այդտեղ էլ կավարտվեր։ Սակայն Աստված վառ պահեց հույսը։

`Ի՞նչ եք ասում այն մարդուն, ով, դեռևս չհավատալով Աստվածաշնչին կամ Աստվածաշնչի Աստծուն, տալիս է հետևյալ հարցը. «Արդյո՞ք արդար է այն, որ ասորեստանցի զինվորները, որ պարզապես ծնվել էին այդ երկրում, այդպես զանգվածայնորեն կոտորվեցին»։ Ինչպե՞ս եք դուք անձամբ հասկանում Աստծո գործելակերպն այստեղ։`