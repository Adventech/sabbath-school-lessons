---
title:  Հետագա ուսումնասիրության համար
date:  12/02/2021
---

«Միայն Աստծո անմիջական միջամտությամբ արևային ստվերը թեքվեց հետ տասը աստիճանով, և սա պետք է Եզեկիային նշան լիներ, որ Տերը լսել էր նրա աղոթքը: Այսպիսով, «մարգարեն Տիրոջը կանչեց, և ստվերը տասը աստիճան հետ դարձրեց այն աստիճաններից, որ իջել էր Աքազի աստիճաններով»։ Համարներ 8-11»։ Էլեն Ուայթ, Մարգարեներ և թագավորներ, էջ 342։

«Հեռավոր երկրի կառավարչի կողմից այս պատգամախոսների այցելությունը Եզեկիային կենդանի Աստծուն փառաբանելու հնարավորություն տվեց: Որքա՜ն հեշտ պետք է եղած լիներ նրա համար պատմել նրանց Աստծո՝ բոլոր արարածների Հովանավորի մասին, Ով Իր բարեհաճությամբ նրա կյանքն էր խնայել այն դեպքում, երբ այլևս հույս չկար: …

Սակայն հպարտությունը և փառամոլությունը տիրեցին Եզեկիայի սրտին, և ինքնամեծարման մեջ նա ընչաքաղց աչքերի առաջ բացեիբաց ներկայացրեց այն ամեն գանձերը, որոնցով Աստված հարստացրել էր Իր ժողովրդին: Թագավորը «ցույց տվեց իր գանձերի տունը՝ արծաթը, ոսկին, խնկեղենը, թանկարժեք յուղը, իր ամբողջ զինանոցն ու այն ամենը, ինչ գտնվում էր նրա գանձարաններում։ Իր տանը և իր ամբողջ թագավորության մեջ չկար մի բան, որ Եզեկիան ցույց տված չլիներ նրանց»: Եսայի 39.2: Եվ սա նա արեց ոչ թե Աստծուն փառաբանելու,  այլ օտարերկրյա իշխանների առջև ինքնամեծարման համար»։ Էջ 344, 345։

**Հարցեր քննարկման համար**

`Ինչո՞վ է սատանան նման ասորեստանցի Ռաբսակին։ Արդյո՞ք նա ասում է ճշմարտությունը, երբ ասում է, որ դուք մեղք եք գործել (Զաքարիա 3.1)։ Ինչպե՞ս է պատասխանում Աստված։ Տե՛ս Զաքարիա 3.2–5։ Ո՞րն է մեր միակ հույսն ընդդեմ այս մեղադրանքների։ Հռոմեացիներին 8.1։`

`Սատանան դադարեցնո՞ւմ է իր մեղադրանքները, երբ դուք արդեն ներված եք։ Տե՛ս Հայտնություն 12.10։ Երբ դուք արդեն ներված եք, իսկ սատանան ասում է, որ դուք իրեն եք պատկանում ձեր մեղքի պատճառով, ի՞նչ բնույթ են կրում նրա մեղադրանքները։ Տե՛ս Բ Օրենք 19.16–21 (ստախոս, չարակամ վկայի օրենքը)։`

**Ամփոփում.**

Հավատարիմ թագավորի աղաղակին ի պատասխան՝ Աստված փրկեց Իր ժողովրդին և ցույց տվեց, թե Ինքն Ով է՝ Իսրայելի ամենակարող Թագավորը, Ով ղեկավարում է երկրի ճակատագիրը։ Նա ոչ միայն կործանում է նրանց, ովքեր Իր ժողովրդին կործանելու փորձ են անում, այլև մյուս ազգերին, անկախ նրանից, թե որքան «բաբելոնացի» են նրանք, Իր ժողովուրդը դառնալու հնարավորություններ է ընձեռում։