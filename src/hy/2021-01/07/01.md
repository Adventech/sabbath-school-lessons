---
title:  Ասորեստանցիների պարտությունը
date:  06/02/2021
---

### Այս շաբաթվա ուսումնասիրության համար կարդացե՛ք.
Եսայի 36.1, Եսայի 36.2–20, Եսայի 36.21–37.20, Եսայի 37.21–38, Եսայի 38, 39։

> <p>Հիշելու համարը.<p>
> «Ո՛վ Զորությունների Տեր, Աստվա՛ծ Իսրայելի, որ բազմած ես քերովբեների վրա, Դու ես երկրի բոլոր թագավորությունների միակ Աստվածը, Դու ես արարել երկինքն ու երկիրը» (Եսայի 37.16):

Մի վտիտ տղամարդ բոկոտն քայլում է իր երկու որդիների հետ։ Մեկ այլ ընտանիք իր ողջ կահկարասին տեղավորել է սայլակի վրա, որին լծված են հյուծված եզներ։ Մի տղամարդ քշում է եզներին, իսկ երկու կին նստած են սայլի վրա։ Ավելի աղքատ մարդիկ սայլ չունեն, ուստի և ստիպված են իրենց ողջ ինչքը կրել սեփական ուսերի վրա։

Շուրջբոլորը զինվորներ են։ Խոյահարող մեքենան մխրճվում է քաղաքի դարպասների մեջ։ Դրա վրա կանգնած աղեղնաձիգները նետահարում են պարսպի վրա դիրքավորված պաշտպաններին։ Տիրում է քաոսային կոտորած։

Առաջ անցնենք։ Թագավորը փառահեղորեն բազմած է իր գահին և ընդունում է ավարն ու գերիներին։ Գերիներից ոմանք մոտենում են նրան վեր պարզած ձեռքերով և ողորմություն թախանձում։ Մյուսները ծնկի են իջնում կամ կռանում։ Թագավորի դերակատարմամբ այս տեսարանների նկարագրությունն սկսվում է հետևյալ բառերով. «Սենեքերիմ՝ աշխարհի և Ասորեստանի թագավոր» և շարունակվում է այնպիսի արտահայտություններով, ինչպիսիք են «նստած էր նեմեդու գահին, և Լաքիս քաղաքի ռազմավարն անցնում էր նրա աչքի առաջով»։ Ջոն Մալքոլմ Ռասսել, Գրվածքներ պատի վրա (Վայնոնա Լեյք, Ինդիանա, Այզենբրաունս, 1999թ.), էջ 137, 138։

Նկարների այս շարքը, որը մի ժամանակ զարդարում էր Սենեքերիմի «Անզուգական պալատը», այժմ գտնվում է Բրիտանական թանգարանում և ի՜նչ պատմություն ունի այն ներկայացնելու Աստծո ժողովրդի ծանր իրավիճակի մասին։