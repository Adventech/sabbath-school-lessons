---
title:  Ցնցված, բայց չլքված (Եսայի 36.21-37.20)
date:  09/02/2021
---

`Ինչպե՞ս ազդեց Ռաբսակի խելացի ճառը Եզեկիայի և նրա իշխանների վրա։ Դ Թագավորների 18.37–19.4, Եսայի 36.21–37.4։`

Մինչև հոգու խորքը ցնցված և իր վիշտը սգալով՝ Եզեկիան դիմեց Աստծուն՝ խոնարհաբար խնդրելով Եսայու բարեխոսությունը, այն մարգարեի, ում խորհուրդն իր հայրն արհամարհել էր։

`Աստված ինչպե՞ս քաջալերեց Եզեկիային։ Եսայի 37.5–7։`

Լուրը հակիրճ էր, սակայն բավարար։ Աստված Իր ժողովրդի կողմն էր։ Եսային կանխագուշակեց, որ Սենեքերիմը մի լուր կլսի, որը կշեղի նրա ուշադրությունը Հուդայի վրա իրականացվելիք հարձակումից։ Այս կանխագուշակումն իրեն երկար սպասեցնել չտվեց։

Ժամանակավորապես խափանված ծրագրերով, սակայն մտքի ծայրով անգամ չանցկացնելով հանձնվել՝ Սենեքերիմը Եզեկիային սպառնալից նամակ ուղարկեց. «Թող քեզ չխաբի քո Աստվածը, որին դու ապավինել ես՝ ասելով, թե Երուսաղեմը չպիտի տրվի Ասորեստանի թագավորի ձեռքը։ ... Մի՞թե ազգերի աստվածներն ազատեցին նրանց» (Եսայի 37.10, 12, տե՛ս նաև Բ Մնացորդաց 32.17)։

Այս անգամ Եզեկիան քայլերն ուղղեց դեպի տաճար և այս գրությունը դրեց Զորքերի Տիրոջ առաջ, որ բազմած է քերովբեների վրա (Եսայի 37.14–16)։

`Եզեկիայի աղոթքն ինչպե՞ս է ցույց տալիս, թե ինչն էր դրված զոհասեղանին Երուսաղեմի ճգնաժամի պահին։ Եսայի 37.15–20։`

Սենեքերիմը նպատակաուղղված կերպով հարձակվել էր Եզեկիայի ամենաուժգին պաշտպանության՝ սեփական Աստծո նկատմամբ ունեցած նրա հավատի վրա։ Կոտրվելու փոխարեն Եզեկիան դիմեց Աստծուն խնդրանքով` ցույց տալ, թե Ով է Ինքը, «որպեսզի երկրի բոլոր թագավորություններն իմանան, որ Դու ես միայն Տերը» (Եսայի 37.20)։

`Աղոթքով կարդացե՛ք Եզեկիայի աղոթքը (Եսայի 37.15–20)։ Աստծուն վերաբերող ո՞ր տեսանկյուններն է նա մատնանշում։ Ի՞նչ սկզբունք ենք մենք տեսնում այս աղոթքում, որը կարող է մեզ քաջալերել և ուժ տալ մեր անձնական ճգնաժամի պահերին հավատարիմ մնալ։`