---
title:  Քարոզչություն (Եսայի 36.2-20)
date:  08/02/2021
---

Ասորեստանի կառավարիչները ոչ միայն դաժան, այլև խելացի էին։ Նրանց նպատակը հարստությունն ու իշխանությունն էր, այլ ոչ պարզապես հակառակորդի կարծանումը (համեմատե՛ք Եսայի 10.13, 14 համարների հետ)։ Ինչո՞ւ ռեսուրսներ ծախսել քաղաքն ուժով գրավելու վրա, եթե կարելի է դրա բնակիչներին համոզել հանձնվել։ Ուստի և մինչ ինքը Սենեքերիմը զբաղված էր Լաքիս քաղաքի պաշարումով, նա ուղարկեց իր ռաբսակին՝ այսպես ասած բարձրաստիճան ռազմական պաշտոնյային (թեև Ռավ Շաքե անուն էլ կա)՝ քարոզչությամբ գրավելու Երուսաղեմը։

`Ի՞նչ փաստարկներ էր օգտագործում Ռաբսակը Հուդային վախեցնելու համար։ Եսայի 36.2–20, տե՛ս նաև Դ Թագավորների 18.17–35, Բ Մնացորդաց 32.9–19։`

Ռաբսակը մի քանի իսկապես հզոր փաստարկներ ներկայացրեց։ Դուք չեք կարող ձեր հույսը դնել Եգիպտոսի օգնության վրա, քանի որ այն թույլ և անհուսալի է։ Ոչ էլ կարող եք օգնություն ակնկալել Տիրոջից, քանի որ Եզեկիան վիրավորել է Նրան՝ հեռացնելով Նրա բարձրավանդակները և զոհասեղաններն ամբողջ Հուդայի տարածքից և հրամայել ժողովրդին երկրպագություն իրականացնել միայն մեկ՝ Երուսաղեմում գտնվող զոհասեղանի մոտ։ Իրականում Տերն Ասորեստանի կողմն է և հրամայել է Սենեքերիմին կործանել Հուդան։ Դուք նույնիսկ բավականաչափ վարժված մարդիկ չունեք, որպեսզի գլուխ հանեն 2000 ձիերից։

Պաշարումից խուսափելու համար, որի ժամանակ ուտելու և խմելու ոչինչ չունեք, հանձնվե՛ք հիմա և ձեզ հետ ողորմածաբար կվարվեն։ Եզեկիան չի կարող փրկել ձեզ, և քանի որ Ասորեստանի կողմից գրավված մնացած բոլոր երկրների աստվածները չեն փրկել նրանց, կարող եք վստահ լինել, որ ձեր Աստվածը ևս չի փրկի ձեզ։

`Ռաբսակը ճշմարտությո՞ւնն էր ասում։`

Քանի որ նրա ասածների մեծ մասը ճշմարտություն էր, նրա փաստարկները համոզիչ էին հնչում։ Նրա խոսքերը հաստատում էին երկու չբարձրաձայնված փաստարկ։ Առաջինը, նա հենց նոր էր վերադարձել ընդամենը 30 մղոն հեռավորության վրա գտնվող Լաքիսից, որտեղ ասորեստանցիները ցույց տվեցին, թե ինչ պատահեց ամուր քաղաքի հետ, որը հանդգնեց դիմադրել իրենց։ Երկրորդ, նա իր հետ ասորեստանյան բանակի մի հզոր ջոկատ էր բերել (Եսայի 36.2)։ Իմանալով այն բանակների և քաղաքների ճակատագիրը (ներառյալ Սամարիան՝ հյուսիսային Իսրայելի մայրաքաղաքը. Դ Թագավորների 18.9, 10), որոնք տեղի էին տվել Ասորեստանին, ոչ մի հուդայացի կասկած անգամ չուներ, որ մարդկային տեսանկյունից Երուսաղեմը կործանված է (համեմատե՛ք Եսայի 10.8–11)։ Ռաբսակը ճիշտ էր նաև այն հարցում, որ Եզեկիան քանդել էր տարբեր զոհասեղաններ, որպեսզի երկրպագությունը կենտրոնացներ Երուսաղեմի տաճարում (Դ Թագավորների 18.4, Բ Մնացորդաց 31.1)։ Սակայն վիրավորե՞լ էր արդյոք այս բարենորոգումն Աստծուն, Ով միակ հույսն էր, Ում Իր ժողովուրդը լքել էր։ Կարո՞ղ էր Նա փրկել նրանց և կփրկե՞ր արդյոք։ Այս հարցին կարող էր պատասխանել միմիա՛յն Աստված։

`Երբևէ եղե՞լ եք նմանատիպ իրավիճակում, որտեղ մարդկային տեսանկյունից ամեն ինչ կորած է թվացել։ Ո՞րն է եղել ձեր միակ ապավենը։ Եթե կամենում եք, կիսվե՛ք դասարանի հետ ձեր փորձառությամբ, թե ինչպես եք դուրս եկել այդ իրավիճակից, և որն է եղել վերջնական արդյունքը։`