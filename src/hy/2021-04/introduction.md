### ՈՒԽՏԻ ԳԻՐՔԸ՝ Բ ՕՐԵՆՔ

Պատմությունը հետևյալն է. երբ Երուսաղեմում կառավարում էր Հովսիա թագավորը (ՔԱ 640-609թթ.), տաճարում ծառայողներից մեկը գտնում է ինչ-որ գրքի մի պատճեն, և այդ գիրքը սկսում են կարդալ Հովսիա թագավորի առաջ։ «Երբ թագավորը լսեց օրենքի գրքի խոսքերը, պատռեց իր հանդերձները» (Դ Թագավորների 22.11)։ Ինչո՞ւ։ Որովհետև նա գիտակցում է, որ ինքն ու իր ժողովուրդը չէին հնազանդվում գրքում գրված օրենքներին։

Այնուհետև, այդ գրքի հիման վրա, որը կոչվում էր «ուխտի գիրք» (Դ Թագավորների 23.2), Հովսիան մեծ բարենորոգում է սկսում։ Այս բարենորոգման մասին կարող ենք կարդալ Դ Թագավորների 23-րդ գլխում։

Այս ի՞նչ գիրք էր, որ այդպիսի ազդեցություն է ունենում թագավորի և նրա ժողովրդի վրա։ Ենթադրվում է, որ դա Բ Օրենք գիրքն էր՝ այս եռամսյակի մեր ուսումնասիրության առարկան։

Մովսեսի հինգ գրքերից վերջինը՝ Բ Օրենք գիրքը (որի անգլերեն անվանումը ծագում է լատիներեն դեուտերոնոմիում բառից, ինչը նշանակում է «երկրորդ օրենք») կարելի է ամփոփել հետևյալ կերպ՝ լքելով Եգիպտոսը և Սինա լեռան վրա Տիրոջ հետ ուխտ կապելով՝ Իսրայելի որդիները, ուղիղ Քանան գնալու փոխարեն, քառասուն տարի դեգերեցին անապատում։ Երբ քառասուն տարին լրացավ, և հրեաներն արդեն պետք է հատեին խոստացված երկրի սահմանը, Մովսեսը նրանց դիմեց տարբեր խոսքերով։ Այդ խոսքերի էությունը հետևյալն էր. Այժմ դուք պատրաստվում եք մտնել խոստացված երկիր։ Վերջապե՛ս։ Մի՛ մոռացեք, թե Տերն ինչ է արել ձեզ համար, և մի՛ մոռացեք, թե Նա ինչ է պահանջում ձեզնից այժմ՝ սիրել Իրեն ձեր ամբողջ սրտով, ամբողջ հոգով և այդ սերն արտահայտել Իր պատվիրաններին հնազանդվելով. և այս ամենը՝ համաձայն ուխտի։

Եվ ուխտի կարևորությունը շեշտադրելու համար Մովսեսը ժողովրդի համար կրկնեց Տասը պատվիրանները՝ ուխտի շրջանակներում նրանց պարտավորությունների իրավական հիմքը, որը Տերը նախ կապել էր նրանց հայրերի հետ, և այժմ դա անում էր նրանց հետ՝ հենց Քանանի սահմանին։

Ուստի հարց է ծագում. արդյոք կարո՞ղ են զուգահեռներ լինել այն իրավիճակի, ինչին բախվեցին Իսրայելի որդիները խոստացված երկրի սահմաններին, և այն իրավիճակի մեջ, ինչին բախվում ենք մենք այսօր՝ կանգնած խոստացված երկրի (անհամեմատ ավելի լավ երկրի) սահմաններին։

Այստեղից էլ ծագել է այս եռամսյակի ուսումնասիրության թեման՝ «Ներկա ժամանակի ճշմարտությունը Բ Օրենք գրքում»։ Եվ դա հենց այն է, ինչը մենք դիտարկելու ենք՝ ներկա ժամանակի ճշմարտության ուղերձը, որը մենք կարող ենք քաղել Իր ուխտի ժողովրդին ուղղված Աստծո խոսքերից։

Այս եռամսյակ մենք կիրականացնենք Բ Օրենք գրքի թեմատիկ ուսումնասիրություն՝ անդրադառնալով այնպիսի թեմաների, ինչպիսիք են հավիտենական ուխտը, օրենքն ու շնորհը, ինչ է նշանակում սիրել Աստծուն և քո դրացուն և, ամենակարևորը, թե ինչպես է Բ Օրենք գիրքը մեզ համար բացահայտում Աստծո սերը, որն ամենահզոր դրսևորումն ստացավ խաչի վրա Հիսուսի մահվամբ և Նրա հարությամբ։

Անկասկած մեր այսօրվա եկեղեցին անապատի եկեղեցուց բաժանում են բազում ժամանակային և մշակութային գործոններ։ Սակայն հնարավոր է, որ մենք նրանց հետ ավելի շատ ընդհանրություններ ունենք, քան տարբերություններ։ Օրինակ, արյդո՞ք այս բառերը չէին կարող ասվել նաև մեզ այսօր.

«Ահա ես ձեզ սովորեցրի կանոններ ու հրամաններ, ինչպես որ իմ Տեր Աստվածը պատվիրեց ինձ, որպեսզի գործադրեք դրանք այն երկրում, ուր դուք պիտի մտնեք և ժառանգեք այն։ Այժմ պահե՛ք և գործադրե՛ք դրանք, որովհետև հենց դրա մեջ է ձեր իմաստությունն ու խոհամտությունը ազգերի առաջ, որոնք, լսելով այս բոլոր կանոնները, պիտի ասեն. «Իսկապես այս մեծ ազգը իմաստուն և խոհեմ ժողովուրդ է»» (Բ Օրենք 4.5, 6)։

Ուշադրությո՛ւն դարձրեք, որ օրենքները չէին ժողովրդի «իմաստությունն ու խոհամտությունն» ազգերի առաջ, այլ նրանց հնազանդությունն այդ օրենքներին։ Ըստ ամենայնի, այստեղ ուղերձ կա նաև մեզ համար, մեկն այն բազում ուղերձներից, որոնք կգտնենք Բ Օրենք գրքում։

_Քլիֆորդ Գոլդշթեյնը «Մեծահասակների համար շաբաթօրյա դպրոցում Աստվածաշնչի ուսումնասիրության ուղեցույցների» խմբագիրն է և «Սատանայի մկրտությունը՝ քրիստոնեության էվոլյուցիան և գայթակղությունները» գրքի և տասից ավելի այլ գրքերի հեղինակը։_