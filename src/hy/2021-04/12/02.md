---
title:  «Գրված է»
date:  12/12/2021
---

`Կարդացե՛ք Մատթեոս 4.1–11 համարները։ Հիսուսն ինչպե՞ս պատասխանեց սատանայի փորձությանն անապատում, և ի՞նչ կարևոր դաս կա մեզ համար Նրա պատասխանում։`

Հիսուսը չէր վիճաբանում սատանայի հետ, ոչ էլ որևէ բան էր փորձում ապացուցել նրան։ Նա պարզապես մեջբերեց Սուրբ Գիրքը, որովհետև լինելով Աստծո Խոսքը, այն «կենդանի է … ու ազդեցիկ և ամեն մի երկսայրի սրից առավել կտրուկ» (Եբրայեցիներին 4.12)։ Եվ ամեն անգամ, երբ Նա մեջբերում էր անում Հին Կտակարանից, այդ անում էր Բ Օրենք գրքից։ Որքան հետաքրքրական է, որ անապատում եղած ժամանակ Հիսուսը մեջբերեց այն խոսքերը, որոնք տրվել էին Իսրայելին անապատում։

Առաջին փորձության ժամանակ Հիսուսը մեջբերեց Բ Օրենք 8.3 համարը։ Մովսեսը հին Իսրայելին պատմում էր, թե ինչպես էր Տերն այդքան տարիներ հոգացել նրանց մասին անպատում, ներառյալ երկնային մանանան. այս ամենը մաքրագործման գործընթացի մաս էր կազմում, քանի որ Տերը փորձում էր նրանց հոգևոր դասեր ուսուցանել։ Եվ այդ դասերի մեջ էր նաև այն, որ «ոչ միայն հացով է մարդն ապրում, այլև այն ամեն խոսքով, որ Աստծու բերանից է ելնում»։ Աստված հոգում է մեր ֆիզիկական սննդի մասին, սակայն չի մոռանում նաև հոգևոր սնունդը։ Մենք չենք կարող վերցնել առաջինն առանց երկրորդի։ Հիսուսն օգտագործեց հացի խորհրդանիշը որպես անցում Բ Օրենք գրքին և որպես հանդիմանություն սատանային, որ փորձում էր կասկած ներշնչել Հիսուսին։

Երկրորդ փորձության ժամանակ Հիսուսը հղում է անում Բ Օրենք 6.16 համարին, որտեղ Մովսեսը ժողովրդին հիշեցնում է Մասսայում կատարված ապստամբությունը (տե՛ս Ելք 17.1–7)՝ ասելով. «Ձեր Տեր Աստծուն չփորձեք, ինչպես որ փորձեցիք Մասսայում»։ Այս տեքստում բերվող «փորձել» բառը կարող է թարգմանվել նաև «փորձարկել» կամ «ստուգել»։ Տերն արդեն բազում անգամներ նրանց ցույց էր տվել Իր զորությունն ու ժողովրդին ամեն ինչով ապահովելու պատրաստակամությունը, սակայն երբ մոտենում էր դժվարության պահը, նրանք սկսում էին բղավել. «Արդյոք Տերը մեր մե՞ջ է, թե՞ ոչ» (Ելք 17.7)։ Եվ Աստծո Խոսքում արձանագրված հենց այս պատմությունն էր, որ Հիսուսը մեջբերեց՝ սատանային հանդիմանելու համար։

Երրորդ փորձության ժամանակ սատանան փորձեց ստիպել Քրիստոսին ծնկի գալ և երկրպագել իրեն։ Սատանայի իսկական էության և հավակնոտ նկրտումների ինչպիսի՜ բացահայտ և ճչան ցուցադրություն։ Վիճաբանելու փոխարեն Հիսուսը հանդիմանում է սատանային և նորից դիմում Աստծո Խոսքի Բ Օրենք գրքին, որտեղ Տերը նախազգուշացնում է Իր ժողովրդին, թե ինչ կպատահի, եթե նրանք հեռանան Իրենից և այլ աստվածների պաշտեն։ «Վախեցի՛ր քո Տեր Աստծուց, պաշտի՛ր Նրան» (Բ Օրենք 6.13), այսինքն Նրան և միմիայն Նրան։

`Ինչպե՞ս կարող ենք ավելի շատ ուժ ստանալ Աստծո Խոսքն ուսումնասիրելով, որպեսզի լիարժեքորեն արտացոլենք Հիսուսի բնավորությունը և Նրա նման դիմակայենք սատանայի փորձություններին։`