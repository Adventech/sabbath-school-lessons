---
title:  Բարձրացնելով երեսը
date:  13/12/2021
---

Բ Օրենք 10-րդ գլխում Մովսեսը (նորից) պատմում է Իսրայելի պատմությունը և (նորից) օգտագործում է այդ իրադարձությունները՝ ժողովրդին հավատարմության կոչ անելու համար։ Այդ հորդորների հետ մեկտեղ նա ասում է նաև մեկ այլ բան։

`Կարդացե՛ք Բ Օրենք 10.17–19 համարները։ Ո՞րն է ժողովրդին ուղղված կարևոր լուրն այստեղ, և ինչո՞ւ է այդ լուրն այսօր արդիական Աստծո եկեղեցու համար։`

«Աչառություն չի անում» արտահայտությունը եբրայերեն փոխաբերություն է, որը տառացիորեն թարգմանվում է, որ Նա չի «բարձրացնում երեսը»։ Համարվում է, որ այս արտահայտությունն ունի իրավաբանական ծագում, երբ դատավորը կամ թագավորը նայում էր դատապարտյալի դեմքին և տվյալ մարդու կարգավիճակից ելնելով (կարևոր մարդ, թե աննշան ինչ-որ մեկը)՝ կայացնում էր դատավճիռը։ Բ Օրենք գրքի այս տեքստն ուզում է ասել, որ Տերը մարդկանց հետ այդ կերպ չի վարվում՝ չնայած Իր անհաղթելի ուժին ու հզորությանը։ Նա արդար է բոլորի նկատմամբ՝ անկախ տվյալ մարդու կարգավիճակից։ Այս ճշմարտութունն անկասկած ի ցույց դրվեց Հիսուսի կյանքում, և թե ինչպես էր Նա վերաբերվում նույնիսկ հասարակության կողմից ամենաարհամարհվածներին։

`Կարդացե՛ք Գործք առաքելոց 10.34, Հռոմեացիներին 2.11, Գաղատացիներին 2.6, Եփեսացիներին 6.9, Կողոսացիներին 3.25 և Ա Պետրոս 1.17 համարները։ Ինչպե՞ս են այս տեքստերը կիրառում Բ Օրենք 10.17 համարը։`

Որքան էլ որ տարբեր լինեն հանգամանքներն այս տեքստերից յուրաքանչյուրում (Եփեսացիներին թղթում Պողոսը հորդորում է տերերին հոգատար լինել իրենց ծառաների նկատմամբ, Հռոմեացիներին թղթում խոսում է այն փաստի մասին, որ երբ գործը հասնում է փրկությանն ու դատապարտությանը, հրեաների ու հեթանոսների մեջ ոչ մի տարբերություն չկա), դրանք բոլորը գալիս են Բ Օրենք գրքից և ներկայացնում այն գաղափարը, որ Աստված «չի բարձրացնում երեսները»։ Եվ եթե աստվածների Աստված և տերերի Տեր այն մեծ, հզոր և ահեղ Աստվածը չի անում նման բան, ապա, անկասկած, մենք ևս չպետք է անենք։

Հատկապես Հռոմեացիներին ուղղված ուղերձում մենք կարող ենք տեսնել Ավետարանի գաղափարը. մենք բոլորս միևնույն հարթակում ենք՝ անկախ նրանից, թե ինչպիսի կարգավիճակ ունենք հասարակության մեջ։ Բոլորս մեղավոր արարածներ ենք, ովքեր ունեն Աստծո փրկարար շնորհի կարիքը։ Եվ բարի լուրն այն է, որ, անկախ մեր կարգավիճակից, բոլորիս փրկություն է առաջարկվում Հիսուս Քրիստոսի մեջ։

`Որքա՜ն հաճախ ենք մենք, նույնիսկ շատ աննկատ կերպով, «բարձրացնում երեսներ», և ինչո՞ւ է խաչը մեզ ցույց տալիս, թե իրականում որքան մեղսավոր է այդ դիրքորոշումը։`