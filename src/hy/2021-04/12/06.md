---
title:  Սարսափելի բան
date:  16/12/2021
---

Եբրայեցիներին թուղթը, իր ողջ խորությամբ ու վեհությամբ շատ առումներով ընդամենը մեկ երկար հորդոր էր՝ ուղղված Հիսուսին հավատացող հրեաներին։ Եվ այն նրանց հորդորում էր հավատարիմ մնալ Տիրոջը։

Այս հավատարմությունը, բնականաբար, պետք է բխի առ Աստված մեր ունեցած սիրուց, թե Ով է Նա, ինչպիսին է Նրա բնավորությունը և բարությունը, որը հզորագույն ձևով դրսևորվեց Քրիստոսի՝ խաչը բարձրանալով։ Սակայն ժամանակ առ ժամանակ մարդկանց հարկավոր է հիշեցնել, թե ինչպիսին կարող են լինել հավատուրացության սարսափելի հետևանքները։ Այսինքն՝ մենք պետք է հիշենք, որ, ի վերջո, եթե չընդունենք այն, ինչ Հիսուսն արել է մեզ համար՝ վճարել է մեր մեղքերի գինը, ապա պետք է այդ գինն ինքներս վճարենք: Իսկ դա նշանակում է «լաց ու ատամների կրճտոց» (Մատթեոս 22.13), ինչին էլ կհաջորդի հավիտենական կործանումը։

`Կարդացե՛ք Եբրայեցիներին 10.28–31 համարները։ Ի՞նչ է Պողոսն ասում, և ինչպե՞ս է դա առնչվում նաև մեզ հետ։`

Որքան հետաքրքրական է, որ հրեա հավատացյալներին Աստծուն հավատարիմ մնալ հորդորելու համար Պողոսը մեջբերում է Բ Օրենք գիրքը՝ Աստծուն հավատարիմ մնալու հրեա ժողովրդին ուղղված ավելի վաղ հորդորը։ Պողոսը մեջբերում է Բ Օրենք 17.6 համարն այն փաստի առնչությամբ, որ եթե որևէ մեկն արժանի է մահվան, կստանա այդ մահապատիժը, միայն երբ առնվազն երկու հոգի վկայություն տան նրա դեմ։

Սակայն Պողոսը սա անելով ուզում է ասել, որ եթե ըստ Հին Ուխտի՝ անհավատարմությունը կարող էր տանել մահվան, ապա «որչա՜փ ավելի խիստ պատժի կարժանանա նա, ով ոտնահարել է Աստծու Որդուն և անմաքուր համարել ուխտի արյունը, որով նա սրբվեց, և ով անարգել է շնորհի Հոգուն» (Եբրայեցիներին 10.29)։ Այլ խոսքերով, ձեզ տրված է ավելի մեծ լույս և ճշմարտություն, քան տրված էր նրանց, և դուք գիտեք ձեր մեղքերի համար արված Աստծո Որդու զոհը, այսպիսով, եթե դուք հեռանաք Աստծուց, ապա ձեր դատապարտությունը կլինի ավելի մեծ, քան նրանցն էր։

Այնուհետև, Պողոսն անմիջապես անցնում է Բ Օրենք գրքին՝ այս անգամ մեջբերելով 32.35 համարը, որպեսզի պարզապես ամրապնդի իր փաստարկը։ Հաշվի առնելով այն, ինչ նրանց տրվել էր Քրիստոսի միջոցով, և այն, որ իրենք տեղյակ էին իրենց համար արված մեծ ազատագրման մասին, Տերը, որ ասաց. «Իմն է վրեժխնդրությունը», «կդատի Իր ժողովրդին» իրենց հավատուրացության ու անհավատարմության համար։ Ի վերջո, Նա դատել է նրանց նախահայրերին, ում տրված չէր այնքան լույս, որքան Նոր Կտակարանի ժամանակներում ապրող հրեաներին՝ խաչի վրա դրսևորվող Աստծո սիրո ավելի խորը հայտնություն։ Այսպիսով, Պողոսն ըստ էության ասում է՝ տեղյա՛կ եղեք։

`«Տերը Իր ժողովրդի դատը պիտի պաշտպանի» (Բ Օրենք 32.36)։ Ո՞րն է մեր միակ հույսն այդ դատի ժամանակ (տե՛ս Հռոմեացիներին 8.1)։`