---
title:  Քեզ նման մի մարգարե
date:  15/12/2021
---

Տերը կրկին ու կրկին նախազգուշացնում էր Իսրայելին չհետևել իրենց շրջապատող ազգերի սովորույթներին։ Ընդհակառակը, Իսրայելը պետք է վկա լիեր այդ ազգերի համար (Բ Օրենք 4.6–8)։ Բ Օրենք 18.9–14 համարներում Մովսեսը նորից զգուշացնում է Իսրայելին այդ ազգերի սովորությունների մասին, որոնք գարշելի են Տիրոջ աչքին (Բ Օրենք 18.12)։ Հետո, այդ նույն համատեքստում Մովսեսը ժողովրդին ասում է, որ նրանք պետք է իրենց «Տեր Աստծու առջև կատարյալ» լինեն (Բ Օրենք 18.13)։

`Կարդացե՛ք Բ Օրենք 18.15–19 համարները։ Ի՞նչ է Մովսեսն ասում նրանց այստեղ։ Հետո համեմատե՛ք այդ համարները Գործք առաքելոց 3.22 և Գործք Առաքելոց 7.37 համարների հետ։ Ինչպե՞ս են Պետրոսն ու Ստեփանոսը կիրառում Բ Օրենք 18.18 համարը։`

Հղում անելով Սինայի ուխտին՝ Մովսեսը խոսում է այն մասին, թե ինչպես Աստծո օրենքը տալու ժամանակ (Ելք 20.18–21) Իսրայելի որդիները ցանկություն հայտնեցին, որպեսզի Մովսեսը գործեր որպես միջնորդ և բարեխոս իրենց և Աստծո միջև։ Հենց այդտեղ է, որ Մովսեսը նրանց երկու անգամ խոստանում է (Բ Օրենք 18.15, 18), որ Տերը Մովսեսի պես մարգարե կբարձրացնի, որի իմաստը, հաշվի առնելով տրված համատեքստը, այն էր, որ այս մարգարեն, որը նման է լինելու Մովսեսին, այլ բաների հետ մեկտեղ, լինելու է նաև բարեխոս ժողովրդի և Տիրոջ միջև։

Շատ հարյուրամյակներ անց և՛ Պետրոսը, և՛ Ստեփանոսը այս տեքստը մեջբերում են՝ հղում անելով Հիսուսին։ Ըստ Պետրոսի՝ Հիսուսն էր «Իր սուրբ մարգարեների» (Գործք առաքելոց 3.21) բերանով ասվածի իրականացումը, և որ առաջնորդները պետք է հնազանդվեն Նրան և այն ամենին, ինչ Նա ասում է։ Այսինքն՝ Պետրոսը հրեաներին քաջածանոթ այս տեքստը կիրառում է ուղղակիորեն Հիսուսի մասին, և դրա իմաստն այն է, որ հրեաները պետք է ապաշխարեն այն սխալների համար, որոնք թույլ են տվել Հիսուսի նկատմամբ (Գործք առաքելոց 3.19)։

Հաջորդ օրինակը Գործք Առաքելոց 7.37 համարն է, որտեղ Ստեփանոսը, թեև այլ համատեքստում, հռչակում էր Հիսուսին, նա ևս անդրադարձ արեց այս հայտնի խոստմանը, և նա ևս հայտարարեց, որ այն մատնանշում է Հիսուսին։ Նա ասում էր, որ Մովսեսը պատմության, ինչպես նաև հրեաներին առաջնորդելու մեջ ունեցած իր դերով Հիսուսի նախակերպարն էր։ Այսինքն՝ ինչպես որ Պետրոսն էր արել, Ստեփանոսը ևս փորձում էր ցույց տալ ժողովրդին, որ Հիսուսը մարգարեության իրականացումն էր, և ժողովուրդը պետք է լսեր Նրան։ Ի հեճուկս իր հասցեին հնչող մեղադրանքների, թե Ստեփանոսը «Մովսեսին և Աստծուն հայհոյանքներ էր անում» (Գործք առաքելոց 6.11)՝ Ստեփանոսը Հիսուսին հռչակեց Մեսիա՝ Աստծո այն խոստման անմիջական իրականացումը, որը Նա տվել էր Մովսեսի միջոցով։

`Ինչպե՞ս են այս տեքստերը մեզ ցույց տալիս, թե որքան կարևոր էր Հիսուսը ողջ Աստվածաշնչի համար, և թե ինչու Աստվածաշնչի մեր ողջ ընկալումը պետք է կենտրոնացած լինի Քրիստոսի շուրջ։`