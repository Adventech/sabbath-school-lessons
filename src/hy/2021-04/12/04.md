---
title:  Կախված մարդն անիծված է
date:  14/12/2021
---

`Կարդացե՛ք Գաղատացիներին 3.1–14 համարները։ Ի՞նչ է Պողոսն ասում այդ տեքստերում, ինչն արդիական է մեզ համար այսօր, և ինչպե՞ս է նա օգտագործում Բ Օրենք 27.26 և Բ Օրենք 21.22, 23 համարները՝ իր միտքն արտահայտելու համար։`

Ցավոք, քրիստոնեության մեջ սովորական բան է դարձել այս նամակը որպես օրենքը՝ Տասը պատվիրանները չպահելու արդարացում օգտագործելը։ Իհարկե, այս փաստարկն իսկապես օգտագործվում է իբրև չորրորդ պատվիրանը չպահելու պատճառաբանություն, կարծես թե այդ մեկ պատվիրանը պահելը, ի հակադրություն մյուս իննին, օրինապաշտություն է, որին այստեղ բախվում է Պողոսը։

Այդուհանդերձ, Պողոսը չի խոսում օրենքի դեմ, և այս հատվածում չկա մի տեքստ, որը կարող է արդարացնել շաբաթի պատվիրանը խախտելը։ Կարևոր տեքստն այստեղ Գաղատացիներին 3.10 համարն է, որտեղ Պողոսը գրում է, որ «ովքեր որ օրենքի գործերով են, անեծքի տակ են», հետո մեջբերում է Բ Օրենք 27.26 համարը։ Խնդիրն այստեղ օրենքին հնազանդվել կամ չհնազանդվելը չէ, այլ օրենքի գործերին ապավինելը. սա մեզ պես ընկած էակների համար սարսափելի ծանր, եթե ոչ անհնարին ճանապարհ է։

Պողոսի ասելիքն այն է, որ մենք փրկվում ենք ոչ թե օրենքի գործերով, այլ մեր փոխարեն Քրիստոսի մահվամբ, որը մեր հաշվին է գրանցվում հավատով։ Այստեղ նա շեշտադրում է այն, ինչ Քրիստոսն արել է մեզ համար խաչի վրա։ Եվ իր այս ասելիքը հաստատելու համար նա նորից հղում է անում Բ Օրենք գրքին, այս անգամ՝ 21.23 համարին։ Ինչպես Հիսուսը, Պողոսը ևս ասում է. «Գրված է»՝ ցույց տալու համար Հին Կտակարանի հեղինակությունը, և հիմա նա մեջբերում է այն տեքստը, որը պատմում է մահապատժի արժանի մեղք գործած մարդու մասին, ով պատժվում է իր մեղքի համար ծառից կախվելով, ինչը հավանաբար ուրիշների համար ծառայում է որպես զսպման միջոց։

Սակայն այս օրինակը Պողոսն օգտագործում է որպես Քրիստոսի փոխարինող մահվան խորհրդանիշ՝ Քրիստոսը «մեզ համար անեծք դարձավ», այսինքն Նա բախվեց օրենքի անեծքին՝ մահվանը, որին բոլոր մարդիկ պետք է բախվեին, քանի որ բոլորն էլ խախտել էին օրենքը։ Այդուհանդերձ, Ավետարանի բարի լուրն այն է, որ այն անեծքը, որին մենք էինք արժանի, Նա վերցրեց Իր վրա խաչ բարձրանալով, «որպեսզի մենք հավատով ընդունենք խոստացված Սուրբ Հոգին» (Գաղատացիներին 3.14)։

Կամ, ինչպես ասել է Էլեն Ուայթը. «Ընկած մարդկությանն օրենքի անեծքից փրկել և նրան Երկնքի հետ կրկին ներդաշնակության բերել կարող էր միմիայն Քրիստոսը։ Քրիստոսն Իր վրա վերցրեց մեղքի նախատինքն ու հանցանքը, որն այնքան վիրավորական էր Սուրբ Աստծո համար, որ այն բաժանեց Հորը և Նրա Որդուն»։ Էլեն Ուայթ, Նահապետներ և մարգարեներ, էջ 63։

`Խորհե՛ք այն մասին, թե ինչի կբախվեիք դուք, եթե ստանալու լինեիք արդարացի պատիժ այն բոլոր մեղքերի ու սխալների համար, որ արել եք։ Այդուհանդերձ, քանի որ Քրիստոսն անձամբ կրեց ձեր մեղքերի պատիժը, որպեսզի դուք դա չկրեք, ինչպիսի՞ն պետք է լինի ձեր արձագանքը Նրա այս զոհողությանը։`