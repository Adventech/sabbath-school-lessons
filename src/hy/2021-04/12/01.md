---
title:  Բ Օրենք գիրքը Նոր Կտակարանում
date:  11/12/2021
---

### Այս շաբաթվա ուսումնասիրության համար կարդացե՛ք.
Մատթեոս 4.1–11, Բ Օրենք 8.3, Գործք առաքելոց 10.34, Գաղատացիներին 3.1–14, Գործք առաքելոց 7.37, Եբրայեցիներին 10.28–31։

> <p>Հիշելու համարը.<p>
> «Գրված է. «Ոչ միայն հացով է մարդն ապրում, այլև այն ամեն խոսքով, որ Աստծու բերանից է ելնում»» (Մատթեոս 4.4)։

Նոր Կտակարանը ներծծված է Հին Կտակարանով։ Այսինքն Նոր Կտակարանի ներշնչված գրողները մեջբերում էին Հին Կտակարանի ներշնչված գրողներին որպես հեղինակավոր աղբյուր։ Հիսուսն Ինքն ասում էր. «Գրված է» (Մատթեոս 4.4)՝ նկատի ունենալով «Հին Կտակարանում գրված է», Նա նաև ասաց. «այսպես եղավ, որպեսզի կատարվեն գրվածքները» (Մարկոս 14.49)՝ նկատի ունենալով Հին Կտակարանի գրվածքները։ Եվ երբ Հիսուսն Էմմաուսի ճանապարհին հանդիպեց երկու աշակերտներին, նրանց Իր ով լինելը ցույց տալու համար, հրաշք կատարելու փոխարեն, «սկսելով Մովսեսից ու բոլոր մարգարեներից՝ նրանց բացատրում էր այն ամենը, ինչ Սուրբ Գրքում Իր մասին գրված էր» (Ղուկաս 24.27)։

Նոր Կտակարանի գրողները մշտապես օգտագործել են Հին Կտակարանը՝ իրենց պնդումները հաստատելու, նույնիսկ արդարացնելու համար՝ անկախ նրանից, թե դրանք եղել են Հին Կտակարանից արված ուղղակի մեջբերումներ, ակնարկներ, թե հղումներ Հին Կտակարանում արձանագրված պատմական իրադարձություններին կամ մարգարեություններին։

Եվ շատ հաճախ մեջբերումներ կամ հղումներ անում էին հենց Բ Օրենք գրքին (ինչպես նաև Սաղմոսներին ու Եսայու մարգարեությանը)։ Բ Օրենք գրքից մեջբերումներ և դրան հղումներ անում են այնպիսի գրքեր, ինչպիսիք են Մատթեոսի, Մարկոսի, Ղուկասի, Հովհաննեսի Ավետարանները, Գործք առաքելոցը, Հռոմեացիներին, Գաղատացիներին, Ա և Բ Կորնթացիներին, Եբրայեցիներին թղթերը, հովվական թղթերը, ինչպես նաև Հայտնություն գիրքը։

Այս շաբաթ մենք կդիտարկենք այդ դեպքերից մի քանիսը: Տեսնենք, թե ներկա ժամանակների ինչ ճշմարտություն կարող ենք քաղել դրանցից։