---
title:  Դանիելի աղոթքը
date:  09/12/2021
---

Ամբողջ Հին Կտակարանի ամենահայտնի աղոթքներից մեկն արձանագրված է Դանիելի գրքի 9-րդ գլխում։ Երեմիայի գրվածքներն ուսումնասիրելուց հետո պարզելով, որ Իսրայելի «ավերումների» ժամանակը (Դանիել 9.2)՝ յոթանասուն տարին, շուտով մոտենում էր ավարտին՝ Դանիելը սկսեց ջերմեռանդ աղոթել։

Եվ ինչպիսի՜ աղոթք էր դա. դառն ու արտասվալի աղաչանք, որի ընթացքում նա խոստովանում է իր և իր ժողովրդի մեղքերը՝ միևնույն ժամանակ ընդունելով Աստծո արդարությունն իրենց վրա հասած աղետների պայմաններում։

`Կարդացե՛ք Դանիել 9.1–19 համարները։ Ի՞նչ թեմաներ եք նկատում, որոնք ուղղակիորեն կապված են Բ Օրենք գրքի հետ։`

Դանիելի աղոթքն ամփոփ կերպով ներկայացնում է այն, հատկապես ինչի մասին նախազգուշացվել էր Իսրայել ազգը Բ Օրենք գրքում. այն հետևանքների մասին, որոնք իրենք ստիպված կլինեին կրել, եթե չպահեին ուխտի շրջանակներում իրենց պարտականությունները։ Դանիելը երկու անգամ հղում է կատարում «Մովսեսի օրենքին» (Դանիել 9.11, 13), որը, անկասկած, ներառում էր Բ Օրենք գիրքը, և այս դեպքում հավանաբար նա նկատի ունի հենց այդ գիրքը։

Ինչպես ասվում է Բ Օրենք գրքում, Տերը նրանց քշեց երկրից (տե՛ս Բ Օրենք 4.27–31 և Բ Օրենք 28), որովհետև չհնազանդվեցին, և Մովսեսը նախազգուշացվել էր (Բ Օրենք 31.29), որ դա կպատահի։

Որքա՜ն տրագիկ է նաև այն փաստը, որ ոչ միայն նրանց շուրջ գտնվող ազգերը նրանց մասին չասացին «Իսկապես այս մեծ ազգը իմաստուն և խոհեմ ժողովուրդ է» (Բ Օրենք 4.6), այլ Իսրայելը դարձավ «նախատինք» (Դանիել 9.16) այդ նույն ազգերի համար։

Դանիելի ողջ արցունքների ու աղերսանքների մեջ նա երբեք չի բարձրացնում այն հարցը, որն այնքան շատերը տալիս են, երբ աղետը վրա է հասնում. «Ինչո՞ւ»։ Նա այդ հարցը չի բարձրացնում, քանի որ Բ Օրենք գրքի շնորհիվ նա հստակ կերպով գիտակցում է, թե ինչու են կատարվում այս բոլոր բաները։ Այլ խոսքերով, Բ Օրենք գիրքը Դանիելին (և մյուս գերիներին) տալիս է բավարար համատեքստ հասկանալու, որ իրենց վրա հասած չարիքը պարզապես կույր ճակատագիր կամ պատահականություն չէր, այլ իրենց իսկ անհնազանդության արգասիքը՝ հենց այն, ինչ մասին իրենց նախազգուշացում էր տրվել։

Սակայն, և սա միգուցե ավելի կարևոր է, Դանիելի աղոթքն արտահայտում էր այն իրականությունը, որ ի հակադրություն այս բոլոր իրադարձությունների՝ հույս կար։ Աստված չէր լքել նրանց. կարևոր չէր, թե որքան շատ փաստեր կարող էին խոսել դրա օգտին։ Բ Օրենք գիրքը ոչ միայն տրամադրում էր համատեքստ, որպեսզի ժողովուրդը հասկանար իր իրավիճակը, այլև մատնանշում էր վերականգնման մասին տրված խոստումը։

`Կարդացե՛ք Դանիել 9.24–27 համարները՝ Հիսուսի ու խաչի վրա Նրա մահվան մարգարեությունը։ Ինչո՞ւ այս մարգարեությունը տրվեց Դանիելին (և մեզ բոլորիս) Իսրայելի գերության և վերադառնալու խոստման համատեքստում։`