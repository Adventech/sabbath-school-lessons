---
title:  Օրենքի գիրքը
date:  05/12/2021
---

Հուդայի Հովսիա թագավորը, ով թագավոր դարձավ ութ տարեկանում, թագավորեց 31 տարի (Ք.ա. 640 – Ք.ա. 609) և մահացավ մարտի դաշտում։ Իր թագավորության տասնութերորդ տարում կատարվեց մի բան, որը, առնվազն որոշ ժամանակով, փոխեց Աստծո ժողովրդի պատմությունը։

`Կարդացե՛ք Դ Թագավորների 22-րդ գլուխը։ Ի՞նչ դասեր կարող ենք քաղել այս միջադեպից։`

Գիտնականները վաղուց են եզրակացրել, որ «Օրենքի գիրքը» (Դ Թագավորների 22.8) Բ Օրենք գիրքն է, որն, ըստ երևույթին, մարդիկ կորցրել էին շատ տարիներ առաջ։

«Հովսիան խորապես հուզվեց, երբ նրա համար կարդացին, և նա առաջին անգամ լսեց հին ձեռագրում գրի առնված հորդորներն ու զգուշացումները: Նախկինում երբեք նա այդքան լիակատար կերպով չէր գիտակցել, թե Աստված որքան հստակորեն է Իսրայելի առջև դրել «կյանքն ու մահը, օրհնությունն ու անեծքը» (Բ Օրենք 30.19)։ … Գրքում Աստծո պատրաստակամության բազմաթիվ հավաստիացումներ կային՝ փրկելու նրանց, ովքեր կատարելապես կվստահեն Իրեն: Ինչպես իրականացրել էր նրանց ազատագրումը եգիպտական գերությունից, այնպես էլ Նա զորությամբ կգործի, որպեսզի նրանց հաստատի խոստումի երկրում և ղեկավար կարգի երկրի ազգերի վրա»։ Էլեն Ուայթ, Մարգարեներ և թագավորներ, էջ 393։

Հաջորդ գլուխն ամբողջությամբ նվիրված է նրան, թե ինչպես Հովսիա թագավորը լրջորեն փորձում էր «հետևել Տիրոջը և ամբողջ սրտով ու ամբողջ հոգով պահել Նրա պատվիրանները, վկայություններն ու կանոնները» (Դ Թագավորների 23.3, տե՛ս նաև Բ Օրենք 4.29, Բ Օրենք 6.5, Բ Օրենք 10.12, Բ Օրենք 11.13)։ Եվ այս բարենորոգման շրջանակներում պետք է մաքրագործվեին «բոլոր այն գարշությունները, որ երևացել էին Հուդայի երկրում և Երուսաղեմում՝ հաստատելու համար այն գրքում գրված օրենքի խոսքերը, որը Քեղկիա քահանան գտել էր Տիրոջ տանը» (Դ Թագավորների 23.24)։

Բ Օրենք գիրքը լիուլի էր նախազգուշացումներով և հորդորներով, որ ժողովուրդը չհետևեր իրեն շրջապատող ազգերի սովորություններին։ Հովսիայի գործողությունները և այն բոլոր բաները, որ նա արեց՝ ներառյալ Սամարիայի կռապաշտ քահանաների կոտորածը (Դ Թագավորաց 23.20), բացահայտում էր, թե որքան էին իրենք հեռացել իրենց վստահված ճշմարտությունից։ Սուրբ ազգ մնալու փոխարեն, ինչպիսին նրանք պետք է լինեին, նրանք փոխզիջման գնացին աշխարհի հետ, թեև շատ հաճախ մտածում էին՝ Աստծո հետ մեր հարաբերությունները կարգին են, շնորհակալություն։

Ինչպիսի՜ վտանգավոր մոլորություն։

`Մեր սեփական տներում կամ նույնիսկ եկեղեցում ի՞նչը մանրակրկիտ կերպով մաքրագործելու կարիք ունենք մենք, որպեսզի ճշմարտապես ծառայենք Աստծուն մեր ամբողջ սրտով ու մեր ամբողջ հոգով։`