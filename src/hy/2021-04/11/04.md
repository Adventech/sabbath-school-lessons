---
title:  Բ Օրենք գիրքը Երեմիայի գրքում
date:  07/12/2021
---

Տարիներ առաջ, մի երիտասարդ ագնոստիկ2 ճշմարտության մոլի որոնող էր, ինչ էլ որ լիներ այդ ճշմարտությունը և ուր էլ որ իրեն առաջնորդեր։ Ի վերջո նա հանգեց ոչ միայն Հայր Աստծուն և Հիսուսին հավատալուն, այլև ընդունեց Յոթերորդ օրվա ադվենտիստների լուրը։ Նրա ամենասիրելի աստվածաշնչյան տեքստը Երեմիա 29.13-ն էր, որն ասում է. «Դուք կփնտրեք Ինձ ու կգտնեք, երբ Ինձ ձեր ամբողջ սրտով կորոնեք»։ Տարիներ անց իր Աստվածաշունչն ուսումնասիրելիս նա նորից հանդիպեց այս տեքստին, սակայն Բ Օրենք գրքում։ Այսինքն՝ Երեմիան այն վերցրել էր Մովսեսից։

`Կարդացե՛ք Բ Օրենք 4.23–29 համարները։ Ո՞րն է Իսրայելին տրված այս խոստման համատեքստը, և ի՞նչ առնչություն այն կարող է ունենալ մեզ հետ այսօր։`

Ինչպես արդեն տեսանք, Բ Օրենք գիրքը վերաբացահայտվեց Հովսիա թագավորի օրոք, և հենց այս թագավորի օրոք էր, որ Երեմիան սկսեց իր ծառայությունը։ Ուստի զարմանալի չէ, որ Երեմիայի գործերում տեսնում ենք Բ Օրենք գրքի ազդեցությունը։

`Կարդացե՛ք Երեմիա 7.1–7 համարները։ Ի՞նչ է Երեմիան ասում ժողովրդին անել և ի՞նչ առնչություն ունի դա նրա հետ, ինչ գրված էր Բ Օրենք գրքում։`

Բ Օրենք գրքում կրկին և կրկին ընդգծվում է, որ Քանանի երկրում նրանց ապրելը պայմանական է, և եթե նրանք անհնազանդ գտնվեն, չեն մնա այն վայրում, որն Աստված ընտրել է իրենց համար։ Ուշադրությո՛ւն դարձրեք Երեմիա 7.4 համարի յուրահատուկ նախազգուշացմանը, որը ենթադրում է, որ այո՛, դա իսկապես Աստծո տաճարն էր, և այո՛, նրանք ընտրյալ ժողովուրդ էին, սակայն այդ ամենն արժեքը կկորցներ, եթե իրենք անհնազանդ գտնվեին։

Այդ հնազանդությունը դրսևորվում էր նրանում, թե ինչպես էին իրենք վերաբերվում օտարականներին, որբերին ու որբևայրիներին. այս գաղափարը տանում է ուղղակիորեն Բ Օրենք գիրք և ուխտի որոշ պայմանների, որոնց նրանք պարտավոր էին հետևել. «Օտարականի և որբի իրավունքը չոտնահարես և որբևայրու հագուստը գրավ չվերցնես» (Բ Օրենք 24.17, տե՛ս նաև Բ Օրենք 24.21, Բ Օրենք 10.18, 19, Բ Օրենք 27.19)։

`Կարդացե՛ք Երեմիա 4.4 համարը և համեմատե՛ք այն Բ Օրենք 30.6 համարի հետ։ Ի՞նչ պատգամ է տրվում այստեղ ժողովրդին, և ինչպե՞ս է այդ սկզբունքը հավասարապես կիրառելի Աստծո ժողովրդի համար այսօր։`