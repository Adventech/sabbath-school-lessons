---
title:  Բ Օրենք գիրքն ուշ գրվածքներում
date:  04/12/2021
---

### Այս շաբաթվա ուսումնասիրության համար կարդացե՛ք.
Դ Թագավորաց 22, Նեեմիա 9.6, Երեմիա 7.1–7, Սաղմոսներ 148.4, Երեմիա 29.13, Միքիա 6.1–8, Դանիել 9.1–19։

> <p>Հիշելու համարը.<p>
> «Այնտեղից դու կորոնես քո Տեր Աստծուն և կգտնես, եթե քո ամբողջ սրտով և քո ամբողջ հոգով փնտրես Նրան» (Բ Օրենք 4.29)։

Աստվածաշնչի, հատկապես Հին Կտակարանի հիանալի յուրահատկություններից մեկն այն է, որ այն շատ հաճախ է հղում կամ ակնարկ անում իր իսկ գրվածքներին, այսինքն Հին Կտակարանի ավելի ուշ գրողները հղում են անում ավելի վաղ գրողներին՝ օգտագործելով նրանց գրվածքներն իրենց տեսակետն արտահայտելու համար։

Օրինակ, Սաղմոսներ 81-րդ գլուխը հետ է գնում դեպի Ելք և համարյա թե բառացիորեն մեջբերում է Տասը պատվիրանների առաջաբանը, երբ սաղմոսերգուն գրում է. «Ես եմ քո Տեր Աստվածը, որ քեզ հանեցի Եգիպտոսի երկրից» (Սաղմոսներ 81.10)։

Ամբողջ Աստվածաշնչում հղում է կատարվում Ծննդոց գրքին՝ հատկապես արարչագործության պատմությանը, ինչպես օրինակ. «Նայեցի երկրին, և ահա ամայի ու անձև էր, և երկնքին, ու նրա լույսը չկար» (Երեմիա 4.23, տե՛ս նաև Ծննդոց 1.2)։

Եվ այո՛, շատ անգամներ Հին Կտակարանի ավելի ուշ գրողներ, օրինակ՝ մարգարեները, հղում էին կատարում Բ Օրենք գրքին, որն այդքան կարևոր դեր էր խաղում վաղ Իսրայելի ուխտի կյանքում։ Այս շաբաթ մենք կուսումնասիրենք, թե ինչպես է այս գիրքն օգտագործվում ավելի ուշ գրողների կողմից, Բ Օրենք գրքի որ մասերն էին նրանք օգտագործում և ինչ տեսակետ էին արտահայտում, ինչն արդիական է նաև մեզ համար այսօր։