---
title:  Հետագա ուսումնասիրության համար
date:  10/12/2021
---

«Այս տեքստերը (Միքիա 6.1–8) Հին Կտակարանի ամենահզոր հատվածներից մեկն են։ Ինչպես Ամովս 5.24 և Ովսեե 6.6 համարները, դրանք ևս ամփոփում են ութերորդ դարի մարգարեների լուրը։ Հատվածը սկսվում է ուխտի դատական գործի գեղեցիկ օրինակով, որտեղ մարգարեն հորդորում է ժողովրդին լսել այն մեղադրանքը, որը Յահվեն ներկայացնում է իրենց նկատմամբ։ Սարերն ու լեռներն ատենակալներն են, քանի որ դրանք անընդհատ ներկա են եղել և տեսել են Աստծո վերաբերմունքն Իսրայելի նկատմամբ։ Իսրայելին ուխտի խախտման ուղղակի մեղադրանք ներկայացնելու փոխարեն՝ Աստված հարցնւմ է Իսրայելին, թե արդյո՞ք նա Իր դեմ որևէ մեղադրանք ունի՝ «Ես քեզ ի՞նչ եմ արել, Ես քեզ ինչո՞վ եմ հոգնեցրել»։ Անարդարության բախվելով՝ աղքատ մարդիկ միգուցե «բարիք գործելուց ձանձրանան», իսկ հարստանալու հնարավորություն ունեցող կալվածատերերը միգուցե հոգնեին ու ձանձրանային ուխտի օրենքները պահելուց»։ Ռալֆ Սմիթ, Խոսքի աստվածաշնչյան մեկնաբանություն, Միքիա-Մաղաքիա (Գրանդ Ռափիդս, Միչիգան, Խոսքի Գրքեր, 1984թ.), հատոր 32, էջ 50։

«Դրան հաջորդած բարեփոխումների ընթացքում թագավորի (Հովսիայի) նպատակը կռապաշտության մնացուկները վերացնելն էր: Բավական երկար ժամանակ երկրի բնակիչները հետևել էին շրջակա ազգերի՝ փայտե և քարե պատկերներին երկրպագելու սովորույթներին, և թվում էր՝ մարդու ուժից վեր է վերացնել այս չարիքների բոլոր հետքերը: Սակայն Հովսիան հաստատակամ էր երկիրը մաքրագործելու նպատակի մեջ»։ Էլեն Ուայթ, Մարգարեներ և թագավորներ, էջ 401։

**Հարցեր քննարկման համար**

`Մենք Յոթերորդ օրվա ադվենտիստներ ենք և ունենալով ներկա ժամանակի լուրը՝ համարում ենք (արդարացիորեն), որ գտնվում ենք միևնույն դիրքում, ինչ հին Իսրայելը. մենք ունենք այն ճշմարտությունները, որոնք մեր շուրջը գտնվող ժողովուրդը կարիք ունի լսելու։ Սա մեզ համար մեծագույն առավելություն է։ Այդուհանդերձ, ըստ ձեզ՝ որքա՞ն լավ ենք մենք իրականացնում մեր պարտականությունները, որոնք նման առավելությունը մեզ պարտավորեցնում է։`

`Մի պահ ձեզ դրեք Դանիելի տեղը. տեսնում եք, թե ինչպես է պարտվում ու գերի վերցվում հրեա ազգը՝ ձեր ազգը, ու գիտեք, որ ձեր հավատի կրոնական կենտրոնը՝ տաճարը, կործանվել է կռապաշտ հեթանոսների կողմից։ Ինչպե՞ս կարող էր Բ Օրենք գրքի իմացությունն ամրացնել Դանիելի (կամ ցանկացած այլ հրեայի) հավատը մեր օրերում։ Այսինքն՝ ինչպե՞ս էր գիրքն օգնում Դանիելին հասկանալ այն ամենը, ինչ կատարվում էր, և թե ինչո՞ւ էր դա կատարվում։ Միևնույն կերպ, ինչպես է Սուրբ Գրքի իմացությունը առհասարակ օգնում մեզ դիմակայել փորձություններին և անհաջողություններին, որոնք հակառակ դեպքում՝ առանց Սուրբ Գրքի իմացություն, կարող են շատ հուսահատեցնող լինել։ Այս հարցի պատասխանը ի՞նչ է սովորեցնում մեզ այն մասին, թե որքան կարևոր պետք է լինի Աստվածաշունչը մեր հավատի համար։`

`Դասարանում քննարկեք Դանիել 9.24–27 գլխում ներկայացված 70 շաբաթների մարգարեությունը։ Ի՞նչ դեր ունի ուխտն այդ մարգարեության մեջ, և ինչո՞ւ է ուխտի գաղափարն այդքան կարևոր դրա, ինչպես նաև մեզ համար։`