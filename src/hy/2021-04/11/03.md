---
title:  Երկինքների երկինքը
date:  06/12/2021
---

Բ Օրենք գիրքը հստակորեն ասում է, որ օրենքն ու ուխտը կարևոր էին ոչ միայն Աստծո հետ Իսրայելի ունեցած հարաբերությունների համար, այլև որպես «ընտրյալ» ժողովուրդ՝ ազգի նպատակների համար (Բ Օրենք 7.6, Բ Օրենք 14.2, Բ Օրենք 18.5)։

`Կարդացե՛ք Բ Օրենք 10.12–15 համարները, որտեղ շեշտադրված է օրենքի և Իսրայելի ընտրյալ կարգավիճակի գաղափարը։ Այդուհանդերձ, ի՞նչ նկատի ունի Աստվածաշունչը «երկինքների երկինք» արտահայտությամբ։ Ի՞նչ միտք է Մովսեսը փոխանցում այդ արտահայտությամբ։`

Թե ինչ է նշանակում «երկինքների երկինք» արտահայտությունը, լիարժեքորեն պարզ չէ, առնվազն հենց այս համատեքստում, սակայն Մովսեսը մատնանշում է Աստծո մեծությունը, զորությունը և վեհությունը։ Այսինքն՝ Նրան են պատկանում ոչ միայն երկինքը, այլև «երկինքների երկինքը». սա ամենայն հավանականությամբ փոխաբերական արտահայտություն է, որը ցույց է տալիս Աստծո լիակատար գերիշխանությունն ամբողջ արարչագործության վրա։

**Կարդացե՛ք հետևյալ տեքստերը, որոնք բոլորը հիմնված են այս արտահայտության վրա, որն առաջինը հանդիպում է Բ Օրենք գրքում։ Ի՞նչ միտք է շեշտադրվում յուրաքանչյուր տեքստում, և ինչպե՞ս ենք տեսնում Բ Օրենք գրքի ազդեցությունը դրանցում։**

`Գ Թագավորների 8.27`

`Նեեմիա 9.6`

`Սաղմոսներ 148.4`

Նեեմիա 9-րդ գլուխը հատկապես հստակորեն ներկայացնում է այն գաղափարը, որ Աստված է Արարիչը և Միակը, Ով արժանի է երկրպագության։ Նա ստեղծել է ամեն ինչ, նույնիսկ «երկինքը, երկինքների երկինքը և նրա բոլոր զորքերը» (Նեեմիա 9.6)։ Իրականում, Նեեմիա 9.3 համարն ասում է, որ «կարդացին իրենց Տեր Աստծու օրենքի գրքից», ամենայն հավանականությամբ, ինչպես արվել էր Հովսիայի օրերում Բ Օրենք գիրքը, ինչը բացատրում է, թե ինչու ղևտացիները մի քանի տեքստ հետո՝ Աստծուն երկրպագելու ու փառաբանելու ժամանակ, օգտագործում են «երկինքների երկինք» արտահայտությունը, որը գալիս է ուղղակիորեն Բ Օրենք գրքից։

`Աստված ոչ միայն երկրի, այլև «երկինքների երկնքի» Արարիչն է։ Հիմա պատկերացրե՛ք, որ հենց այս Աստված է խաչը բարձրացել։ Ինչո՞ւ է երկրպագությունն այդքան պատեհ պատասխան նրան, ինչ Աստված արել է մեզ համար։`