---
title:  Հիշի՛ր, որ դու ստրուկ էիր
date:  02/12/2021
---

`Կարդացե՛ք Բ Օրենք 5.15, Բ Օրենք 6.12, Բ Օրենք 15.15, Բ Օրենք 16.3, 12 և Բ Օրենք 24.18, 22 համարները։ Տերը կամենում էր, որ նրանք հատկապես ի՞նչը չմոռանային և ինչո՞ւ։`

Ինչպես մենք տեսանք, ամբողջ Հին Կտակարանում Տերը մշտապես ժողովրդին հիշեցնում է Ելքը, Եգիպտոսից ժողովրդի հրաշալի ազատագրումն Աստծո կողմից։ Մինչ օրս՝ հազարավոր տարիներ անց, հավատարիմ հրեաները տոնում են Զատիկը, ինչը նրանց հիշեցնում է, թե Տերն ինչ է արել իրենց համար։ «Երբ գաք այն երկիրը, որ Տերն Իր խոստման համաձայն տալու է ձեզ, այն ժամանակ կկատարեք այս պաշտամունքը։ Եվ երբ պատահի, որ ձեր որդիները հարցնեն ձեզ. «Ի՞նչ է նշանակում ձեր այս պաշտամունքը», այն ժամանակ կպատասխանեք, որ «սա զատկի զոհն է Տիրոջ համար, որը Եգիպտոսում Իսրայելի որդիների տների վրայով անցավ եգիպտացիներին հարվածելիս և ազատեց մեր տները» (Ելք 12.25–27).

Եկեղեցու համար այսօր Զատիկն ազատագրման խորհրդանիշ է, որը մեզ տրվել է Քրիստոսի մեջ. «Որովհետև մեր Զատիկը՝ Քրիստոսը, մեզ համար մորթվեց» (Ա Կորնթացիներին 5.7)։

`Կարդացե՛ք Եփեսացիներին 2.8–13 համարները։ Ի՞նչ է ասվում այս հեթանոս հավատացյալներին հիշել։ Ինչպե՞ս կարող ենք զուգահեռներ տանել նրա հետ, ինչ հրեաներին ասվում է հիշել Բ Օրենք գրքում։`

Պողոսն ուզում էր, որ այս ժողովուրդը հիշեր, թե ինչ է Աստված իրենց համար արել Քրիստոսի մեջ, թե ինչից էր փրկել իրենց, և թե ինչ ունեին իրենք այժմ Աստծո շնորհով։ Ինչպես և Իսրայելի որդիները, այս ժողովուրդը ևս իր մեջ ոչինչ չուներ, ինչը կարող էր գովաբանել նրանց Աստծո առաջ։ Ընդհակառակը, միայն իրենց տրված Աստծո շնորհն էր (չնայած որ նրանք «խոստումով տրված ուխտերից օտարացած» էին), որ նրանց դարձնում էր այն, ինչ որ էին Քրիստոս Հիսուսի մեջ։

Լինեն դա անապատում դեգերող հրեաները, Եփեսոսում ապրող քրիստոնյաները թե ամբողջ աշխարհով մեկ սփռված Յոթերորդ օրվա ադվենտիստները, որքա՜ն կարևոր է մեզ համար մշտապես հիշել և չմոռանալ, թե ինչ է մեզ համար Աստված արել Քրիստոսի միջոցով։ Ուստի զարմանալի չէ, որ մեզ ուղղվում են հետևյալ խոսքերը. «Լավ կլիներ, որ մենք ամեն օր մեկ ժամ խորհեինք Քրիստոսի կյանքի շուրջ: Մենք պետք է քայլ առ քայլ վերհիշենք Նրա կյանքի բոլոր դրվագները, և հատկապես վերջինները: Երբ մենք այսպես կենտրոնացնենք մեր ուշադրությունը Նրա մեծ զոհի վրա, մեր վստահությունն ավելի հաստատուն կլինի Նրա հանդեպ, մեր սերը կզորանա, և մենք ավելի խորապես կտոգորվենք Նրա ոգով»։ Էլեն Ուայթ, Դարերի փափագը, էջ 83։