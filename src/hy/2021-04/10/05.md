---
title:  Կերած հագեցած
date:  01/12/2021
---

Եկեղեցու նախկին առաջնորդը, ով 34 տարի աշխատել էր Յոթերորդ օրվա ադվենտիստական Վեհաժողովում, մի պատմություն պատմեց այն մասին, թե ինչպես շատ տարիներ առաջ ինքն ու իր կինը, վայրէջք կատարելով օդանավակայանում, կորցրին իրենց ուղեբեռի մի կտորը։ «Հենց այնտեղ,-ասաց նա,- ուղեբեռ ստանալու գոտու մոտ, մարդկանց առաջ, մենք ծնկի եկանք և աղոթեցինք՝ խնդրելով Աստծուն վերադարձնել մեր կորած ուղեբեռը»։ Հետո նա պատմեց, որ տարիներ անց, նորից նույն բանը պատահեց. նրանք վայրէջք կատարեցին օդանավակայանում, իսկ ուղեբեռը նորից կորել էր։ Նա պատմեց, թե ինչ կատարվեց հետո։ «Մի՛ անհանգստացիր,- ասաց նա իր կնոջը,- ապահովագրությունը կփոխհատուցի կորուստը»։

`Մտապահելով այս պատմությունը՝ կարդացե՛ք Բ Օրենք 8.7–18 համարները։ Ի՞նչ զգուշացում է Տերը տալիս Իր ժողովրդին այստեղ, և ի՞նչ պետք է դա նշանակի այսօր մեզ համար։`

Տեսե՛ք, թե Տիրոջը հավատարիմ լինելն ինչ էր բերելու նրանց։ Նրանք ոչ միայն տիրանալու էին հիանալի և հարուստ երկրի, «մի երկիր, որտեղ չքավորության մեջ չես ուտի քո հացը և որտեղ ոչ մի բանի պակասություն չես ունենա» (Բ Օրենք 8.9), այլև չափազանց մեծ օրհնություններ կստանան այդ երկրում. հոտեր և նախիրներ, ոսկի և արծաթ, գեղեցիկ տներ։ Այսինքն, նրանց կտրվեն բոլոր նյութական հարմարավետությունները, որոնք հնարավոր են այս կյանքում։

Եվ հետո ի՞նչ։ Նրանք կկանգնեին այն վտանգի առաջ, որը միշտ ուղեկցում է հարստությանն ու ֆիզիկական բարգավաճությանը. նրանք կարող էին մոռանալ, որ այդ միմիայն Տերն էր, «Նա է այդ հարստությունը ձեռք բերելու համար քեզ ուժ տվողը» (Բ Օրենք 8.18)։

Միգուցե ոչ միանգամից, բայց երբ անցնեն շատ տարիներ, և նրանք ստանան բոլոր նյութական բարիքները, նրանք կմոռանան իրենց անցյալը, կմոռանան, թե ինչպես էր Աստված իրենց առաջնորդել «այդ մեծ և ահավոր անապատի» միջով (Բ Օրենք 1.19), և կսկսեն կարծել, թե իրենց սեփական խելացիության և տաղանդների շնորհիվ է, որ իրենք այդքան հաջողակ են։

Սա հենց այն է, ինչի մասին Տերը զգուշացնում էր նրանց չանել (ու ցավոք, հատկապես երբ կարդում ենք ավելի ուշ շրջանի մարգարեներին, տեսնում ենք, որ սա հենց այն է, ինչ պատահեց նրանց հետ)։

Այսպիսով, այս բարգավաճության պայմաններում նույնիսկ Մովսեսը նրանց ասում է հիշել, որ այդ ամենն իրենց համար արել է միայն Աստված և չխաբվել այն նյութական բարիքներով, որոնք Աստված նրանց տվել է։ Դարեր անց սերմնացանի առակի միջոցով Հիսուսն Ինքը զգուշացրեց հարստության պատրանքի մասին (Մարկոս 4.19)։

`Կարևոր չէ, թե որքան նյութական բարիքներ մենք ունենք այս աշխարհում, մենք բոլորս միս ու արյուն ենք և սպասում ենք հողի մեջ փորված մի փոքր փոսի։ Ի՞նչ պետք է սա մեզ ասի այն վտանգների մասին, որոնք գալիս են հարստությունից այն առումով, որ հարստությունը կարող է ստիպել մեզ մոռանալ մեր կարիքն այն Մեկի, Ով կարող է ազատել մեզ հողում փորված այդ փոսից։`