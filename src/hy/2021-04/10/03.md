---
title:  Անցած օրերի մասին
date:  29/11/2021
---

Բ Օրենք 4-րդ գլխում մենք կարդում ենք այն հիանալի զգուշացումները, որոնք Աստված տալիս է Իր ժողովրդին Մովսեսի միջոցով. դրանք վերաբերում էին նրանց մեծ առավելություններին որպես Աստծո ընտրյալ ժողովուրդ։ Աստված ազատել էր նրանց Եգիպտոսից «զարմանահրաշ գործերով, նշաններով, հրաշքներով, պատերազմով, հզոր ձեռքով, բարձր բազկով, մեծամեծ սարսափներով, ինչպես որ ձեր Տեր Աստվածը ձեզ համար Եգիպտոսում արեց այս բոլոր բաները ձեր աչքի առաջ» (Բ Օրենք 4.34)։ Այլ կերպ ասած, Աստված ոչ միայն ձեզ համար մի մեծ բան է արել, այլև արել է դա այնպես, որպեսզի դուք հիշեք դա և երբեք չմոռանաք, թե ինչ մեծ բան է Նա արել ձեզ համար։

`Կարդացե՛ք Բ Օրենք 4.32–39 համարները։ Ի՞նչ էր Տերը նրանց ասում հիշել, և ինչո՞ւ էր այդքան կարևոր, որ նրանք հիշեին այդ բաները։`

Մովսեսը ժողովրդին հիշեցնում է ողջ պատմությունը՝ ընդհուպ մինչև արարում, և հռետորական հարց է տալիս նրանց, թե արդյո՞ք պատմության ընթացքում որևէ բան արվել է այնպես, ինչպես Աստված է գործել իրենց համար։ Իրականում Նա նրանց ասում է քննել իրենց սրտերը և տեսնել, թե արդյո՞ք իրենց վերապրածի պես որևէ բան նախկինում երբևէ պատահել է։ Նրանց մի քանի հարց տալով՝ Մովսեսը փորձում էր օգնել նրանց գիտակցել, թե ինչ է Տերն արել իրենց համար և, ի վերջո, թե նրանք որքան երախտապարտ և շնորհակալ պետք է լինեին Տիրոջը իրենց կյանքում Նրա արած հզոր գործերի համար։

Այդ գործերից կարևորներից էր Եգիպտոսի երկրից ազատագրումը, հետո, գուցե և որոշ առումով ավելի զարմանահրաշ, իրենց հետ Աստծո խոսելը Սինա լեռան վրայից, ինչի արդյունքում իրենք լսեցին Նրա խոսքերը կրակի միջից:

`Կարդացե՛ք Բ Օրենք 4.40 համարը։ Ի՞նչ եզրահանգման էր Մովսեսը կամենում, որ ժողովուրդը գար՝ լսելով Աստծո գործերի մասին այս խոսքերը։`

Աստված այս բոլոր գործերն աննպատակ չէր անում։ Իր ժողովրդին Նա փրկագնեց, որպեսզի կատարի նրանց հետ հաստատած ուխտի Իր մասը։ Նրանք ազատագրվել էին Եգիպտոսից և ուր որ է պետք է մտնեին Խոստացված Երկիր։ Աստված կատարել էր Իր մասը, հիմա ժողովրդի հերթն էր կատարելու իր մասը, որը պարզապես Աստծո Խոսքին հնազանդվելն էր։

`Ինչպե՞ս է այս մոդելը ներկայացնում փրկության ծրագիրը, որն արտահայտված է Նոր Կտակարանում։ Ի՞նչ է Հիսուսն արել մեզ համար, և ինչպե՞ս պետք է մենք արձագանքենք նրան, ինչ Նա արել է մեզ համար (տե՛ս Հայտնություն 14.12)`