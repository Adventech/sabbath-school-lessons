---
title:  Հիշել ծիածանը
date:  28/11/2021
---

Առաջին անգամ «հիշել» բառն Աստվածաշնչում ի հայտ է գալիս Ծննդոց 9-րդ գլխում, երբ համաշխարհային ջրհեղեղից հետո Տերը Նոյին ասաց, որ երկնքում ծիածան կդնի որպես համայն երկրի հետ Իր ուխտի նշան, որ այլևս երբեք երկիրը չի կործանի ջրհեղեղով։

`Կարդացե՛ք Ծննդոց 9.8–17 համարները։ Ինչպե՞ս է այստեղ օգտագործվում «հիշել» բառը, և ի՞նչ կարող ենք մենք սովորել դրա կիրառումից այն մասին, թե ինչպես պետք է հիշենք այն, ինչ Աստված արել է մեզ համար։`

Իհարկե, Աստծուն ծիածանը հարկավոր չէ Իր խոստումն ու Իր ուխտը հիշելու համար։ Նա ընդամենը խոսեց մարդկանց լեզվով, որպեսզի մարդիկ հասկանային Իրեն։ Մեծ հաշվով, ծիածանը տրվել է հենց մե՛զ համար, որպեսզի մե՛նք հիշենք Աստծո խոստումն ու ուխտը, որ Նա այլևս ջրով չի կործանի աշխարհը։ Այլ խոսքերով, ծիածանը պետք է օգներ մարդկանց հիշել Աստծո արած այս յուրահատուկ ուխտը։ Ամեն անգամ, երբ հայտնվում էր ծիածանը, Աստծո ժողովուրդը պետք է հիշեր ոչ միայն Աստծո դատաստանը աշխարհի վրա վերջինիս մեղքերի համար, այլև Նրա սերը աշխարհի նկատմամբ և Նրա՝ աշխարհում այլևս ջրհեղեղ չանելու խոստումը։

Ուստի այստեղ մենք տեսնում ենք հիշելու գաղափարի կարևորությունը՝ Աստծո խոստումների, Աստծո զգուշացումների, աշխարհում Աստծո գործունեությունը հիշելու կարևորությունը։

Երկնքում տարածվող ծիածանն ավելի ու ավելի կարևոր է դառնում այսօր, երբ բնության օրենքների անընդհատության հիման վրա շատ գիտնականներ մերժում են այն գաղափարը, թե առհասարակ երկրի վրա համաշխարհային ջրհեղեղ է եղել։ Որքան հետաքրքական է, որ Էլեն Ուայթը գրում է, թե մինչև ջրհեղեղը տեղի կունենար, շատ մարդիկ նույն կարծիքին էին, որ բնության օրենքների անընդհատությունը բացառում է համաշխարհային ջրհեղեղի հավանականությունը։ Նա գրում է, որ իմաստունները հակաճառում էին, թե բնության «օրենքներն այնքան ամուր են հաստատված, որ Ինքը՝ Աստված, չի կարող փոփոխել դրանք»։ Նահապետներ և մարգարեներ, էջ 97։ Այսպիսով, նախքան ջրհեղեղը, հիմնվելով բնության օրենքների վրա՝ մարդիկ վիճում էին, թե ջրհեղեղ չի լինի, ջրհեղեղից հետո, հիմնվելով բնության օրենքների վրա՝ մարդիկ վիճում են, թե ջրհեղեղ չի եղել։

Այդուհանդերձ, Աստված Իր Խոսքում մեզ տեղեկացրել է ջրհեղեղի մասին և աշխարհին տվել է ոչ միայն այդ ջրհեղեղի, այլև կրկին ջրհեղեղ չբերելու Իր խոստման նշաններ։ Այսպիսով, եթե մենք հիշենք, թե ինչ է նշանակում ծիածանը, կարող ենք վստահ լինել, որ Աստծո Խոսքը հաստատ է՝ գրված երկնքում այս գեղեցիկ գույներով։ Եվ եթե կարող ենք վստահել Նրա Խոսքին այս խոստման առնչությամբ, ապա ինչու չվստահել Նրա Խոսքին նաև այն ամենում, ինչ Նա մեզ ասում է։

`Հաջորդ անգամ, երբ ծիածան տեսնեք, խորհե՛ք Աստծո խոստումների մասին։ Ինչպե՞ս կարող ենք սովորել վստահել այդ բոլոր խոստումներին։`