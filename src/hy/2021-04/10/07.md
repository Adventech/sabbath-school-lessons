---
title:  Հետագա ուսումնասիրության համար
date:  03/12/2021
---

«Որքա՜ն մեծ է Աստծո ներողամտությունն ու կարեկցանքն Իր մեղավոր արարածների նկատմամբ, որ Նա գեղեցիկ ծիածան է դնում ամպերի մեջ՝ որպես մարդկանց հետ Իր ուխտի նշան։ Տերը հայտարարում է, որ երբ նայում է կամարին, հիշում է Իր արած ուխտը։ Սա բնավ չի նշանակում, թե Նա մոռանում է դրա մասին, սակայն Նա մեզ հետ խոսում է մեզ հասկանալի լեզվով, որպեսզի մենք ավելի լավ հասկանանք Իրեն։ Աստծո նպատակն էր, որ երբ հետագա սերունդներն ու նրանց երեխաները հարցնեին երկնքում սփռված փառահեղ կամարի նշանակությունը, նրանց ծնողներն իրենց պատմեն ջրհեղեղի պատմությունը և պատմեն նրանց, որ Բարձրյալը կորացրել է աղեղը և տեղադրել այն ամպերի մեջ որպես հավաստիացում, որ ջրերն այլևս երբեք չեն հեղեղի երկիրը։ Այսպիսով, սերնդեսերունդ այն կվկայի մարդու նկատմամբ Աստծո սիրո մասին և կամրացնի մարդու վստահությունն առ Աստված»։ Էլեն Ուայթ, Նահապետներ և մարգարեներ, էջ 106, 107։

Քրիստոնեության հիմնադրումից ի վեր չի եղել մի եկեղեցի, որն այդչափ օգտվի հարստությունից ու երկրային բարիքներից, որքան այսօրվա եկեղեցին աշխարհի որոշ երկրներում։ Հարցը հետևյալն է՝ ի՞նչ գնով։ Նման բարեկեցությունն անկասկած ազդեցություն է թողնում մեր հոգևորության վրա՝ բնավ ոչ ի բարօրություն։ Ինչպե՞ս է դա հնարավոր։ Ե՞րբ են հարստությունն ու նյութական բարիքները նպաստել քրիստոնեական առաքինությունների՝ ինքնամերժման ու ինքնազոհության զարգացմանը։ Շատ դեպքերում տեղի է ունենում հակառակը. ինչքան շատ են մարդիկ ունենում, այնքան ինքնավստահ են դառնում և այնքան քիչ են ձգտում կախված լինել Աստծուց։ Որքան էլ որ լավ բան լինեն հարստությունն ու բարգավաճությունը, դրանք միշտ ուղեկցվում են բազում վտանգավոր հոգևոր ծուղակներով։

**Հարցեր քննարկման համար**

`Քննարկե՛ք այն հարցը, թե ինչպես հարստությունը (ինչը կարող է հարաբերական լինել. իր երկրում ոչ այնքան հարուստ մարդը կարող է շատ հարուստ համարվել մեկ այլ երկրում) կարող է ազդել մեր հոգևորության վրա։ Ինչպե՞ս «գումար ունեցողները» կարող են պաշտպանվել հոգևոր ծուղակներից, որոնք կարող է ստեղծել հարստությունը։`

`Դասարանում քննարկե՛ք Քրիստոսի կյանքի վերջին դրվագները, ինչպես նաև այն, թե ինչ են դրանք մեզ ասում մեր նկատմամբ Աստծո սիրո մասին, և թե ինչու մենք երբեք չպետք է մոռանանք այդ սիրո իրողությունը։ Ուրիշ ի՞նչ կարող եք նշել, ինչը բացահայտում է Աստծո բարությունը, և ինչո՞ւ մենք պետք է այս իրողությունը մշտապես մեր մտքում պահենք։`

`Չնայած որոշ գիտնականներ պնդում են, թե համաշխարհային ջրհեղեղ չի եղել՝ հակառակ Աստվածաշնչի պնդման, որ եղել է (ինչպես նաև ծիածան), ոմանք ասում են, թե չի եղել նաև վեցօրյա արարում՝ ի հեճուկս Աստվածաշնչի պնդման, որ եղել է (և յոթերորդ օրը՝ շաբաթը, դրա հիշատակն է)։ Ի՞նչ պետք է սա մեզ ասի այն մասին, թե որքան հզոր, միևնույն ժամանակ բացասական կարող է լինել մշակույթի ազդեցությունը հավատի վրա։`