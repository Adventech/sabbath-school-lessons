---
title:  Զգո՛ւյշ եղիր . . . չլինի թե մոռանաս
date:  30/11/2021
---

`Կարդացե՛ք Բ Օրենք 4.9, 23 համարները։ Ի՞նչ է Տերն ասում նրանց անել այստեղ, և ինչո՞ւ է այդ զգուշացումն այդքան կարևոր ազգի համար։`

Այս երկու տեքստերը բացում են երկու բայեր՝ «զգույշ եղեք» և «մոռանաք»։ Տերը նրանց ասում է. «Զգո՛ւյշ եղեք. չլինի թե մոռանաք»։ Այսինքն՝ չմոռանաք, թե Տերն ինչ է արել ձեզ համար, ոչ էլ այն ուխտը, որ Նա ձեզ հետ կապել է։

«Զգույշ եղեք»՝ շամար բայը (որը Բ Օրենք 4.9 համարում թարգմանվում է նաև «ուշադրությո՛ւն դարձրու քո հոգուն») հանդիպում է ամբողջ Հին Կտակարանում և նշանակում է «պահել», «ուշադիր լինել», «պահպանել» կամ «պաշտպանել»։ Զարմանալին այն է, որ Սուրբ Գրքում այս բառն առաջին անգամ հանդիպում է դեռևս մեղքից առաջ, երբ Տերն Ադամին ասաց «պահել» այն այգին, որը Նա իրեն տվել էր (Ծննդոց 2.15)։

Իսկ այստեղ Տերը ժողովրդին՝ յուրաքանչյուրին անհատապես (բայը դրված է եզակի թվով), ասում է ուշադիր լինել, որպեսզի չմոռանան։ «Մոռանալ» բառն այստեղ վերաբերում է ոչ այնքան հիշողության կորստին (թեև ժամանակի ընթացքում նաև նոր սերունդների մոտ էլ կարող է դա տեղի ունենալ), որքան ուխտի շրջանակներում իրենց պարտականությունների նկատմամբ անփույթ դիրքորոշմանը։ Այսինքն նրանք պետք է ուշադիր լինեին, թե իրենք ով են, և թե ինչ էր դա նշանակում այն տեսանկյունից, թե իրենք ինչպես պետք է ապրեին Աստծո, հրեաների, իրենց մեջ ապրող օտարականների և իրենց շրջապատող ազգերի առաջ։

`Նորից կարդացե՛ք Բ Օրենք 4.9 (տե՛ս նաև Բ Օրենք 6.7 և Բ Օրենք 11.19 համարները), սակայն ուշադրությո՛ւն դարձրեք վերջին մասին, որտեղ խոսվում է դրանք իրենց որդիներին և որդիների որդիներին սովորեցնելու մասին։ Ի՞նչ առնչություն ունի դա նրանց չմոռանալու հետ։`

Պատահական չէ, որ հենց այն բանից հետո, երբ Մովսեսը նրանց հորդորում է չմոռանալ, որ այնպես չլինի, որ այդ բաները նրանց սրտից դուրս գան, նա նրանց ասում է սովորեցնել այդ բաները հաջորդ սերունդներին և նրանց հաջորդող սերունդներին։ Ոչ միայն նրանց երեխաներին էր անհրաժեշտ լսել այդ բաների մասին, սակայն, ինչն ավելի կարևոր է, կրկին և կրկին պատմելով այն պատմությունները, թե ինչ էր Աստված արել իրենց համար, մարդիկ այդ բաները չէին մոռանա։ Ուստի ի՞նչը կարող էր ավելի լավ պահպանման մեթոդ լինել այն տեղեկության, թե ինչ էր արել Տերն Իր ընտրյալ ժողովրդի համար։

`Տիրոջ հետ ունեցած ձեր փորձառություններն ուրիշներին պատմելն ինչպե՞ս է օգտակար եղել ոչ միայն ուրիշների, այլև ձեզ համար։ Տիրոջ առաջնորդության մասին պատմելն ինչպե՞ս է օգնել ձեզ չմոռանալ այդ առաջնորդության մասին։`