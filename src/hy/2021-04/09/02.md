---
title:  Մի յիտտեն
date:  21/11/2021
---

Աստվածաշնչյան եբրայերենը, ինչպես և շատ լեզուներ, հարուստ է իդիոմներով, երբ որոշակի բառեր օգտագործվում են իրենց ուղիղ նշանակությունից տարբերվող երևույթներ սահմանելու համար։ Հին Կտակարանի իդիոմներից մեկն է «Մի յիտտենը»։ «Մի» նշանակում է «ո՞վ», իսկ «յիտտեն»՝ «կտա»։ Այսպիսով, տառացիորեն «մի յիտտեն» նշանակում է «Ո՞վ կտա»։

Այդուհանդերձ Հին Կտակարանում այս բառակապակցությունն արտահայտում է ցանկության, խիստ փափագի գաղափար։

Օրինակ, Եգիպտոսից փախչելուց հետո Իսրայելի որդիներն անապատում փարձությունների հանդիպելիս բացականչում էին. «Երանի թե Տիրոջ ձեռքով մեռած լինեինք Եգիպտոսի երկրում» (Ելք 16.3)։ «Երանի» բառն այստեղ թարգմանվում է «մի յիտտեն»։

Սաղմոսներ 14.7 համարում Դավիթը բացականչում է. «Օ՜, թե Սիոնից գար Իսրայելի փրկությունը»։ Եբրայերենում «Օ՜» բացականչությունը թարգմանվում է «մի յիտտեն»։

Հոբ 6.8 համարում, երբ նա բացականչում է «Երանի՜ ուզածս կատարվեր, և Աստված իմ ակնկալածը տար»։ «Օ՜» բացականչությունն այստեղ ևս թարգմանվում է «մի յիտտեն»։

`Կարդացե՛ք Բ Օրենք 5.22–29 համարները՝ հատուկ ուշադրություն դարձնելով 29-րդ համարին։ Ի՞նչ է նշանակում այն փաստը, որ «Օ՜» թարգմանված բառը գալիս է «մի յիտտեն» բառից։`

Ահա Տերը, Արարիչ Աստվածը, այն Մեկը, Ով ստեղծել է տարածությունը, ժամանակը, նյութը, այն Մեկը, Ում խոսքով կյանքի կոչվեց մեր աշխարհը, Ով Ադամի ռնգաց մեջ կենդանության շունչ փչեց, արտաբերում է մի արտահայտություն, որը սովորաբար կապվում է մարդկային թուլությունների և սահմանափակումների հետ։ Ազատ կամքի իրողության ինչպիսի՜ օրինակ։ Այստեղ մենք տեսնում ենք, որ կան սահմանափակումներ այն բանի, թե ինչ կարող է անել Աստված մեծ պայքարի համատեքստում։ «Մի յիտտենի» կիրառությունն այստեղ ցույց է տալիս, որ նույնիսկ Աստված չի կարող ոտնահարել ազատ կամքը. այն պահին, երբ Նա դա անի, կամքը կդադարի լինել ազատ։

Եվ ճիշտ այնպես, ինչպես մենք ազատ ենք մեղք գործելու մեջ, այնպես էլ ազատ ենք ընտրելու Տիրոջը, լինելու բաց Նրա առաջնորդության հանդեպ,՝պատասխանելով Նրա Հոգու գործունեությանը՝ ընտրելու մեր մեղքերից ապաշխարելու և Նրան հետևելու ճանապարհը։ Վերջնական ընտրությունը մերն է և միայն մերը, և այդ ընտրությունը մենք պետք է անենք ամեն օր, ամեն պահի։

`Ի՞նչ ընտրության առաջ եք կանգնելու հաջորդ մի քանի ժամերի կամ օրերի ընթացքում։ Ինչպե՞ս կարող եք սովորել հանձնել ձեր կամքն Աստծուն, որպեսզի Նրա զորությամբ կարողանաք ճիշտ ընտրություններ կատարել։`