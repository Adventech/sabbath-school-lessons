---
title:  Հետագա ուսումնասիրության համար
date:  26/11/2021
---

«Քրիստոնեական կյանքում դեպի առաջ արված յուրաքանչյուր նոր քայլ կխորացնի ապաշխարության մեր զգացումը։ Նրանց, ում Տերը ներել է, ում ընդունում է որպես Իր ժողովուրդ, Նա ասում է. «Եվ դուք պիտի հիշեք ձեր չար ճանապարհները և ձեր արարքները, որ լավ չէին, և … պիտի զզվեք ձեզնից» (Եզեկիել 36.31)։ Հետո ասում է. «Եվ Ես Իմ ուխտը պիտի հաստատեմ քեզ հետ, և դու պիտի իմանաս, որ Ես եմ Տերը։ Որպեսզի հիշես և ամաչես, բերանդ դարձյալ բացել չկարողանաս քո անարգանքի պատճառով, երբ Ես քեզ քավություն պարգևեմ քո բոլոր կատարածների համար»,- ասում է Տեր Աստված» (Եզեկիել 16.62, 63)։ Այդ ժամանակ մեր բերանը չի բացվի ինքնամեծարմամբ։ Մենք կգիտակցենք, որ մեր ինքնաբավությունը բխում է բացառապես Քրիստոսից։ Պետք է կրկնենք Պողոս առաքյալի խոստովանությունը. «Գիտեմ, որ իմ մեջ, այսինքն՝ իմ մարմնում, բարի բան չի բնակվում» (Հռոմեացիներին 7.18)։ «Սակայն քավ լիցի, որ ես պարծենամ, բացի մեր Տեր Հիսուս Քրիստոսի խաչով, որով աշխարհն ինձ համար խաչված է, ես էլ՝ աշխարհի համար» (Գաղատացիներին 6.14)»։ Էլեն Ուայթ, Քրիստոսի առակները, էջ 160, 161։

««Աստծու բարությունը քեզ ապաշխարության է տանում» (Հռոմեացիներին 2.4)։ Աստվածային սիրո ողորմությունն ու կարեկցանքը ոսկե շղթայի պես պարուրում է վտանգի մեջ գտնվող յուրաքանչյուր հոգու։ Տերը հայտարարում է. «Հավիտենական սիրով եմ սիրել քեզ, դրա համար ողորմությամբ քեզ դեպի Ինձ քաշեցի» (Երեմիա 31.3)»։ Էլեն Ուայթ, Քրիստոսի առակները, էջ 202։

**Հարցեր քննարկման համար**

`Թեև մենք պետք է ապաշխարենք, սակայն ինչպե՞ս կարող ենք խուսափել բուն ապաշխարությանն արժանիքներ վերագրելու ծուղակից, ասես մեզ Աստծո առաջ ապաշխարության գործընթացն է արդար դարձնում։ Ո՞րն է այն միակ ճանապարհը, որը կարող է մեզ արդար դարձնել Աստծո առաջ։`

`«Այդ ժամանակ Հուդան, որ մատնել էր Հիսուսին, տեսնելով, որ Նա դատապարտվեց, զղջաց և երեսուն արծաթը քահանայապետներին ու ծերերին վերադարձրեց՝ ասելով. «Մեղանչեցի, որովհետև անմեղ արյուն մատնեցի»։ Իսկ նրանք ասացին. «Մե՞զ ինչ. դո՛ւ տես»։ Եվ նա արծաթը տաճարի մեջ նետեց ու հեռացավ։ Ապա գնաց և իրեն կախեց» (Մատթեոս 27.3–5)։ Կասկած չկա, որ Հուդան զղջացել էր նրա համար, ինչ արել էր Հիսուսի հետ (ի վերջո նա ինքնասպանություն գործեց)։ Այդուհանդերձ, ինչո՞ւ նրա գործողոթյունները չեն համարվում իրական ապաշխարություն։`

`Ինչպե՞ս պետք է մարդկային մեղավորության՝ հենց մե՛ր մեղավորության իրողությունը մեզ համեստ դարձնի ուրիշների (որպեսզի մենք չդատենք նրանց) և Աստծո առաջ։ Այն փաստը, որ մեզ փրկելու համար անհրաժեշտ եղավ խաչը, այսինքն Աստծո Որդու մահը, ինչո՞ւ պետք է ցույց տա մեզ, թե իրականում որքան վատ բան է մեղքը։`