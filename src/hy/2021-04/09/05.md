---
title:  Քո ամբողջ սրտով
date:  24/11/2021
---

Բ Օրենք 30.1–10 համարները ցույց են տալիս հավատուրացների և մեղավորների նկատմամբ Աստծո շնորհն ու բարությունը, նույնիսկ երբ այդ հավատուրացներն ու մեղավորներն Աստծո կողմից յուրահատուկ կերպով էին օրհնվել. «Որովհետև այդ ո՞ր մեծ ազգն է, որի աստվածներն այնքան մոտիկ լինեն իրեն, ինչպես մեր Տեր Աստվածն ամեն բանում, որ խնդրում ենք նրանից» (Բ Օրենք 4.7)։ Այն փաստը, որ Աստված ժողովրդի համար այդքան բան էր արել, և նրանք ոչ մի արդարացի պատճառաբանություն չունեին իրենց մեղքերի համար՝ միևնույն է, մեղք գործեցին (մի՞թե սա նման չէ մեր անձնական պատմությանը)։

Եվ եթե այդպես է, ապա ի՞նչ։

`Բ Օրենք 30.1–10 համարներում ուշադրությո՛ւն դարձրեք, թե ժողովրդի ապաշխարությունն ու Աստծուն դառնալն (տեշուվա) ինչ էր ներառում։ Ի՞նչ էր պահանջվում, և ի՞նչ պետք է դա սովորեցնի մեզ այսօր այն մասին, թե ինչ ասել է իրական ապաշխարություն։`

Ի վերջո նրանք ստիպված էին ընտրություն կատարել վերադառնալ դեպի Աստված և հնազանդվել Նրան իրենց ամբողջ սրտով։ Որոշ իմաստով իրական խնդիրը նրանց սիրտն էր, որովհետև եթե նրանց սիրտն արդար լիներ Աստծո առաջ, դրան կհետևեին գործերը, այսինքն նրանք հնազանդ կլինեին։

Ահա թե ինչու նրանց տրվեց հիանալի խոստում, որ եթե «վերադառնան» Աստծուն, անկեղծորեն դառնան Նրան, ապա Նա կաշխատի նրանցում և «կթլպատի» նրանց սրտերը։ Նրանք պետք է այդ ընտրությունը կատարեն գերության մեջ եղած ժամանակ, դառնան Աստծուն, և Նա նրանց կդարձնի Իրեն և կվերադարձնի իրենց երկիր։ Եվ այնտեղ, այդ երկրում, Նա կօրհնի նրանց։ Եվ այս օրհնության մի մասն էլ կլինի այն, որ Նա կաշխատի նրանցում՝ փոխելու նրանց սիրտը և է՛լ ավելի մոտ դարձնելու Իրեն, որպեսզի նրանք և նրանց երեխաներն ամբողջ սրտով ու ամբողջ հոգով սիրեն իրենց Տեր Աստծուն, որպեսզի ապրեն։

Ի վերջո, պատասխանելով Աստծո հորդորներին (տե՛ս Գործք առաքելոց 5.31)՝ նրանք պետք է իրապես ապաշխարեին իրենց մեղքերից։ Ու թեև Էլեն Ուայթը գործ ուներ պատմական այլ համատեքստի հետ, նա գրում է. «Ժողովուրդը ողբում էր, քանի որ իրենց մեղքերը տառապանքի էին հասցրել իրենց, սակայն նրանք չէին անհանգստանում, որ անպատվել են Աստծուն՝ խախտելով Նրա սուրբ օրենքը։ Ճշմարիտ ապաշխարությունն ավելին է, քան մեղքի համար վշտանալը։ Այն չարից հետ դառնալու վճռական որոշում է»։ Էլեն Ուայթ, Նահապետներ և մարգարեներ, էջ 557։ Եվ սա մի ճշմարտություն է, որը մենք կարող ենք տեսնել Բ Օրենք 30.1–10 համարներում։

`Ինչպե՞ս կարող ենք տարբերակել մեր մեղքերի հետևանքների համար ցավ ապրելը, որը յուրաքանչյուր ոք կարող է անել, և հենց մեղքերի համար ցավ ապրելը։ Ինչո՞ւ է այս տարբերակումն այդքան կարևոր։`