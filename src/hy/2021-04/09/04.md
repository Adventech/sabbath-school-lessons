---
title:  Տեշուվահ
date:  23/11/2021
---

Ամբողջ Բ Օրենք գրքում ի հայտ է գալիս մի բանալի թեմա. Հնազանդվե՛ք Աստծուն և եղե՛ք օրհնված, անհնազա՛նդ եղեք և կկրեք հետևանքները։ Նոր Կտակարանում ոչինչ չի փոխվում։ «Մի՛ խաբվեք. Աստված չի ծաղրվի։ Որովհետև մարդ ինչ որ սերմանի, այն էլ կհնձի։ Իր մարմնի համար սերմանողը մարմնից ապականություն կհնձի, իսկ Հոգու համար սերմանողը Հոգուց հավիտենական կյանք կհնձի» (Գաղատացիներին 6.7, 8)։

Ցավոք, գոնե մեղանչումից հետո, մեղքն այնքան հեշտ ու բնական է թվում, որքան, ասենք, շնչառությունը։ Եվ ի հեճուկս բոլոր զգուշացումների ու խոստումների՝ «այս պատվիրանը, որ ես այսօր պատվիրում եմ քեզ, դժվար չէ քեզ համար և հեռու չէ» (Բ Օրենք 30.11), շատ մարդիկ արեցին հենց դա. ընկան հենց այն մեղքերի մեջ, որոնց համար նախազգուշացում էին ստացել Աստծուց։

Սակայն, այդուհանդերձ, նույնիսկ այդ ժամանակ Աստված պատրաստ էր հետ ընդունել նրանց, եթե նրանք ապաշխարեին և դառնային Իրեն՝ ազատ կամոք և ազատ ընտրությամբ։

`Կարդացե՛ք Բ Օրենք 30.1–10 համարները։ Ի՞նչ է ասում Աստված Իր ժողովրդի համար Իր անելիքի մասին՝ ի հակադրություն այն բոլոր սխալների, որ վերջիններս թույլ են տվել։ Սակայն ի՞նչ պայմանների վրա էին հիմնված այս հիասքանչ խոստումները։`

Գաղափարը պարզ ու հասկանալի է. եթե դուք սխալվում եք, դուք և ձեր ընտանիքը կկրեք սարսափելի հետևանքները։ Ահա թե ինչ է անում մեղքը։ Սակայն, նույնիսկ այդ ժամանակ, եթե դուք ապաշխարեք, Տերը ձեզ հետ կընդունի և կօրհնի ձեզ։

Այս տեքստերում բազում անգամներ հանդիպում է տեշուվահ բառի եբրայական արմատը։ Բ Օրենք 30.2 համարն ասում է. «և եթե դառնաս դեպի քո Տեր Աստվածը», Բ Օրենք 30.8 համարը թեև հաճախ թարգմանվում է «դու դարձյալ … կհնազանդվես Նրա խոսքին», և այս թարգմանությունը ճիշտ է, սակայն տառացիորեն այն կարելի է թարգմանել նաև «Իսկ դու կվերադառնաս դեպի Տերն ու կհնազանդվես Նրա խոսքին»։ Եվ վերջում Բ Օրենք 30.10 համարն ասում է «և քո ամբողջ սրտով ու քո ամբողջ հոգով դառնաս դեպի քո Տեր Աստվածը», այստեղ ևս «դառնաս» բառը իրականում «վերադառնալն» է։

Այլ խոսքերով, այն ամենից հետո, ինչ պատահեց նրանց հետ, ի հակադրություն նրանց կողմից ուխտի լիակատար խախտմանը՝ Տերը դեռ չէր լքել այս ժողովրդին, ու եթե նրանք չէին ուզում, որ Նա իրենց լքի, այդ ցանկությունը կարող էին ի ցույց դնել ապաշխարության միջոցով։

`Չնայած այն բանին, որ այս տեքստերը վերաբերում են ազգին ընդհանուր առմամբ և լրիվ այլ համատեքստում են հանդես գալիս, քան այսօր մերն է, ինչպե՞ս են դրանք արտացոլում այն իրողությունը, թե որքան կարևոր է իրական ապաշխարությունը մեզ համար որպես հավատացյալների, որոնք ևս ժամանակ առ ժամանակ խախտում են Աստծո հետ կապած ուխտը։`