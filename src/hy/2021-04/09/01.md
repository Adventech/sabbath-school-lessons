---
title:  Շրջել իրենց սրտերը
date:  20/11/2021
---

### Այս շաբաթվա ուսումնասիրության համար կարդացե՛ք.
Բ Օրենք 5.22–29, Բ Օրենք 4.25–31, Բ Օրենք 30.1–10, Մատթեոս 3.1–8, Մարկոս 1.15, Գործք առաքելոց 2.37, 38։

> <p>Հիշելու համարը.<p>
> «Այնտեղից դու կորոնես քո Տեր Աստծուն և կգտնես, եթե քո ամբողջ սրտով և քո ամբողջ հոգով փնտրես Նրան»(Բ Օրենք 4.29)։

Մեզ բոլորիս հետապնդում է կյանքից վերցված շատ պարզ մի փաստ՝ մենք բոլորս մեղավոր ենք։ Երբեմն մենք լսում ենք, թե ինչպես է որևէ «փորձագետ» ախուվախ անում մարդկանց ֆունդամենտալ ապականության քրիստոնեական գաղափարի դեմ, սակայն հարկավոր է միայն հետևել օրվա լուրերին կամ թռուցիկ հայացք նետել մարդկության պատմությանը, և քրիստոնեական վարդապետության ճշմարիտ լինելը պարզ կդառնա։

Կամ ավելի հեշտ տարբերակ. հարկավոր է միայն նայել հայելու մեջ։ Ով այնքան համարձակություն ունի, որ քննի իր սրտի խորքերը (ինչը կարող է վախեցնող լինել), գիտի Հռոմեացիներին 3.9–23 համարների ճշմարտացիությունը, որն ավարտվում է հետևյալ խոսքերով. «Որովհետև բոլորը մեղանչեցին ու զրկվեցին Աստծու փառքից» (Հռոմեացիներին 3.23)։

Բնականաբար, բարի լուրը հետևում է անմիջապես հաջորդ համարում. «Նրա շնորհով ձրի են արդարացվում այն փրկության միջոցով, որ Հիսուս Քրիստոսով է» (Հռոմեացիներին 3.24)։ Այս հիանալի լուրի կարևորագույն պայմանն ապաշխարությունն է. մենք պետք է գիտակցենք մեր մեղքը, զղջանք և Աստծուց ներողություն խնդրենք դրա համար և ի վերջո հետ դառնանք դրանից։ Քանի որ մենք բոլորս մեղավոր ենք, ապաշխարությունը պետք է լինի մեր քրիստոնեական գոյության մի մասը։ Եվ այս շաբաթ մենք կդիտարկենք ապաշխարության գաղափարը՝ արտահայտված Բ Օրենք գրքում։