---
title:  Փնտրեք Ինձ և գտեք Ինձ
date:  22/11/2021
---

Ամբողջ Աստվածաշնչում մենք տեսնում ենք Աստծո կանխագիտության ապացույցներ։ Այսինքն Նա նախօրոք գիտի այն ամենը, ինչ պետք է պատահի՝ կայսրությունների վերելքից ու անկումից (Դանիել 7) սկսած մինչև առանձին իրադարձություններ՝ դրանց իրականացումից ընդամենը ժամեր առաջ. «Ճշմարիտ եմ ասում քեզ. այս գիշեր, աքաղաղը դեռ չկանչած, երեք անգամ կուրանաս Ինձ» Մատթեոս 26.34). Տերը գիտի վերջը հենց սկզբից։ Նրա կանխագիտությունը նույնիսկ մեր ազատ ընտրության իրավունքի պայմաններում ոչ մի ազդեցություն չունի այդ նույն ընտրությունների ազատության վրա։

Այսպիսով, նախքան Իսրայելի որդիներին այդ երկիր բերելը՝ Տերը գիտեր, թե նրանք ինչ պետք է անեն, երբ արդեն լինեն այդ երկրում։

`Կարդացե՛ք Բ Օրենք 4.25–28 համարները։ Ըստ Աստծո խոսքերի՝ ի՞նչ էին նրանք անելու, երբ արդեն լինեին իրենց խոստացված երկրում։`

Նախորդ տեքստերում Տերը նրանց հատուկ կերպով զգուշացնում է կուռքեր չշինել և դրանց չերկրպագել (Բ Օրենք 4.15–20)։ Այդուհանդերձ, հաջորդ տեքստերը խոսում են այն մասին, որ կուռքեր պատրաստելն ու դրանց երկրպագելը հենց այն է, ինչ նրանք պատրաստվում են անել՝ ի հակադրություն բոլոր նախազգուշացումների։

Ուշադրությո՛ւն դարձրեք, որ Բ Օրենք 4.25 համարում Մովսեսը պարզորոշ ասում է, որ դա անմիջապես տեղի չի ունենա։ Այն ամենից հետո, ինչ նրանք վերջին ժամանակներում վերապրել էին, նրանք պիտի որ այդքան արագ չընկնեին կռապաշտության մեջ: Այդուհանդերձ, ժամանակի ընթացքում՝ մեկ կամ մի քանի սերունդ հետո, «մոռանալու» (Բ Օրենք 4.9) միտումը այն ամենը, ինչը Տերն արել էր իրենց համար, և ինչի համար Աստված նրանց զգուշացրել էր, կարող էր առաջնորդել նրանց անել հենց այն, ինչից Աստված նրանց զգուշացրել էր խուսափել։

`Կարդացե՛ք Բ Օրենք 4.29–31 համարները: Ի՞նչ է Տերն ասում նրանց համար իր անելիքի մասին այս որոշակի իրավիճակում։`

Աստծո շնորհը զարմանահրաշ է։ Անգամ կռապաշտության սարսափելի չարիքի մեջ ընկնելուց և իրենց մեղքերի հետևանքները ըստ պատշաճի կրելուց հետո, եթե դառնան Տիրոջը, Նա կների և կվերականգնի նրանց։ Կարճ ասած, եթե նրանք սեփական կամքով ընտրեն ապաշխարելը, Տերը կընդունի նրանց ապաշխարությունը։

Բ Օրենք գրքի 4.30 համարում «դառնալ» թարգմանված բառն իրականում նշանակում է «վերադառնալ»։ Այսինքն նրանք հետ էին դառնում Աստծուն, ուր ըստ էության նրանք մի՛շտ պետք է լինեին։ Եբրայերեն տեշուվա բառը, որի արմատը նույն «դառնալ» բառի արմատն է, նշանակում է «ապաշխարություն»։

Ուստի, ուրիշ ինչ էլ որ ներառված լինի ապաշխարության մեջ, կորիզը Աստծուն վերադառնալն է այն բանից հետո, երբ մենք Նրանից բաժանվում ենք մեր մեղքերի պատճառով։