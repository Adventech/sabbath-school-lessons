---
title:  Ապաշխարե՛ք և դարձի՛ եկեք
date:  25/11/2021
---

Նոր Կտակարանը, բնականաբար, լի է ապաշխարության գաղափարով։ Իրականում, Հովհաննես Մկրտիչն իր ծառայությունն սկսել է ապաշխարության կոչով։

`Կարդացե՛ք Մատթեոս 3.1–8 համարները։ Այս տեքստերում ինչպե՞ս է ի հայտ գալիս «վերադարձի» գաղափարը։ Այլ խոսքերով, ի՞նչ է Հովհաննեսն ասում նրանց անել, ինչն արտացոլում է Բ Օրենք գրքում ներկայացված գաղափարը։ Ինչո՞ւ այս խոսքերը պետք է ունենան յուրահատուկ առնչություն նաև փարիսեցիներին և սադուկեցիներին։`

Հիսուսը ևս Իր ծառայությունն սկսեց ապաշխարության կոչով։

`Կարդացե՛ք Մարդկոս 1.15 համարը։ Ի՞նչ է ասում Հիսուսը, և ինչո՞ւ է Նա կապում ապաշխարությունն Ավետարանի հետ։`

Լինի հատկապես կրոնական առաջնորդներին իր խոսքը հասցեագրող Հովհաննեսը, թե ամբողջ ազգին դիմող Հիսուսը, գաղափարը նույնն է։ Մենք մեղավոր ենք, ու թեև Հիսուսը եկավ մեղավորներին փրկելու, մենք պետք է ապաշխարենք մեր մեղքերից։ Եվ լինենք մենք հավատուրացներ, թե մեղքի մեջ ընկած հավատարիմ քրիստոնյաներ կամ նորադարձներ, այդ ապաշխարությունն իր մեջ ներառում է հետդարձ մեր հին մեղսավոր ճանապարհներից։ Մենք պետք է ընդունենք մեր մեղավորությունը և մեր մեղքերի (ոչ թե դրանց հետևանքների) համար ապաշխարություն արտահայտելով՝ գիտակից ընտրություն կատարենք դեն նետել այդ մեղքերը, ապա լիովին Հիսուսի արժանիքներին ապավինելով՝ հնազանդվենք մեր Տեր Աստծո ձայնին (Բ օրենք 15.5)։

Աստվածաշնչյան որոշ գիտնականներ Նոր Կտակարանում տեսնում են Բ Օրենք գրքում արտահայտված ապաշխարության գաղափարի արձագանքը։ Օրինակ, երբ Պետրոսը մեղադրում է ազգին Հիսուսին խաչելու մեջ, շատ մարդիկ «իրենց սրտում զղջացին և Պետրոսին ու մյուս առաքյալներին ասացին. «Ի՞նչ պիտի անենք, եղբայրնե՛ր»» (Գործք առաքելոց 2.37)։ Այսինքն, տեղեկանալով իրենց մեղքի մասին՝ նրանք ցավ ապրեցին դրա համար («իրենց սրտում զղջացին») և կամենում էին իմանալ, թե ինչ պետք է անեին՝ այն Աստծո առաջ արդարանալու համար, Ում վիրավորել էին։

Մի՞թե սա քիչ թե շատ չի նկարագրում մեր բոլորի իրավիճակը՝ մեղավորներ, ովքեր վիրավորել են Աստծուն։

`Կարդացե՛ք Գործք առաքելոց 2.38 համարը։ Պետրոսն ինչպե՞ս պատասխանեց նրանց հարցադրմանը, և ինչպե՞ս է այս դրվագն ի ցույց դնում ճշմարիտ ապաշխարության սկզբունքը։`