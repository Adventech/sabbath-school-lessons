---
title:  Եթե սիրում եք Ինձ, պահեք Իմ պատվիրանները
date:  20/10/2021
---

Իսրայելը՝ որպես ազգ, ընդհանուր առմամբ, կանչված էր Աստծուն սիրելու։ Սակայն սա մի բան էր, որ կարող էր տեղի ունենալ միայն անհատապես։ Որպես ազատ կամք ունեցող անհատ՝ յուրաքանչյուր իսրայելացի պետք է ընտրություն կատարեր սիրել Աստծուն, և այդ սերը նրանք պետք է ի ցույց դնեին հնազանդության միջոցով։

**Ի՞նչ ընդհանուր բան ունեն հետևյալ տեքստերը։ Ո՞րն է դրանց ընդհանուր թեման։**

`Բ Օրենք 5.10`

`Բ Օրենք 7.9`

`Բ Օրենք 10.12`

`Բ Օրենք 11.1`

`Բ Օրենք 19.9`

Որքա՞ն ավելի հստակ կարող էր Աստծո Խոսքը լինել։ Ճիշտ այնպես, ինչպես Աստված պարզապես չի ասում, թե սիրում է մեզ, այլ այդ սերը հայտնում է հանուն մեզ արված և դեռ արվող Իր գործերում, Աստծո ժողովուրդը ևս պետք է ի ցույց դնի Աստծո նկատմամբ իր ունեցած սերն իր գործերով։ Եվ այս տեքստերում մենք տեսնում ենք, որ Աստծո հանդեպ սերն անքակտելիորեն կապված է Նրա նկատմամբ դրսևորվող հնազանդությանը։

Ահա թե ինչու, երբ Հովհաննեսն ասում է. «Որովհետև սա է Աստծու սերը. որ պահենք Նրա պատվիրանները» (Ա Հովհաննես 5.3), կամ երբ Հիսուսն ասում է. «Եթե Ինձ սիրում եք, պահե՛ք Իմ պատվիրանները» (Հովհաննես 14.15), այս տեքստերը պարզապես արտահայտում են այս հիմնարար վարդապետությունը։ Աստծո նկատմամբ սերը պետք է միշտ արտահայտվի Նրա հանդեպ դրսևորվող հնազանդությամբ։ Դա միշտ եղել, մնում է և կլինի արդիական։ Իսկ հնազանդությունն Աստծուն նշանակում է հնազանդություն Նրա օրենքին՝ Տասը պատվիրաններին, որը նաև ներառում է չորրորդ պատվիրանը՝ շաբաթը։ Չորրորդ պատվիրանը պահելն օրինապաշտություն չէ ճիշտ այնպես, ինչպես մյուս ինը պատվիրանները պահելը։

Եթե հնազանդությունը որևէ պատվիրանի դառնում է օրինապաշտություն, ապա նման հնազանդությունը չի բխում Աստծո նկատմամբ ունեցած սիրուց։ Երբ մենք իսկապես սիրում ենք աստծուն՝ հատկապես գիտակցելով այն փաստը, թե ինչ է Նա արել մեզ համար Հիսուս Քրիստոսի միջոցով, ցանկանում ենք հնազանդվել Նրան, քանի որ դա հենց այն է, ինչ Նա ասում է, որ մենք անենք։

Եբր Մովսեսը նորից ու նորից Իսրայելին հորդորում էր սիրել և հնազանդվել Աստծուն, նա դա անում էր ժողովրդի՝ Եգիպտոսից ազատագրվելուց հետո։ Այսինքն, նրանց սերն ու հնազանդությունը պատասխանն էր այն ազատագրման, որն Աստված նրանց տվել էր։ Աստված ազատել էր նրանց, և նրանց արձագանքն այժմ պետք է լիներ Նրա պատվիրաններին հավատարմորեն հնազանդվելը։ Արդյոք այսօր ամեն ինչ ա՞յլ է։

`Ինչպիսի՞ փորձառություն ունեք դուք Աստծուն հնազանդվել փորձելու ճանապարհին։ Այսինքն՝ Աստծուն հնազանդվելու ի՞նչ սեփական դրդապատճառներ ունեք դուք։ Ինչո՞ւ պետք է այդ հնազանդությունը բխի Նրա նկատմամբ ունեցած սիրուց։ Ի՞նչ դեր պետք է խաղա (եթե առհասարակ պետք է խաղա) նաև վախը (վախն աստվածաշնչյան ընկալմամբ)։`