---
title:  Առաջին պատվիրանը
date:  21/10/2021
---

Որքան էլ որ շատ ձգտեն որոշ քրիստոնյաներ ամենատարբեր պատճառներով տարանջատել Հին Կտակարանը Նոր Կտակարանից, դա հնարավոր չէ անել գրեթե ամբողջապես չզրկելով Նոր Կտակարանն իր իրական իմաստից։ Նոր Կտակարանը, ներկայացնելով Հիսուսի հայտնությունն ու Նրա կյանքի, մահվան, հարության և քահանայապետական ծառայության աստվածաբանական բացատրությունը, մատնանշում է Հին Կտակարանի շատ մարգարեությունների կատարումը, նույնը նաև՝ կերպարների առումով։ Շատ առումներով Հին Կտակարանը Նոր Կտակարանի հետնաբեմը, համատեքստը և հիմքն է կազմում։ Երկու Կտակարաններն էլ բացահայտում են Աստծո բարությունն ու սերը։

Սա է պատճառներից մեկը, որ Նոր Կտակարանը, ինչպես նաև Հիսուսն անձամբ կրկին և կրկին մեջբերումներ են անում Հին Կտակարանից։

`Կարդացե՛ք Մարկոս 12.28–30 համարները։ Ի՞նչ հարց տրվեց «ամենակարևոր պատվիրանի» վերաբերյալ։ Ի՞նչ պատասխանեց Հիսուսը, և որտեղի՞ց Նա մեջբերեց Իր պատասխանը։`

Հետաքրքիր է, որ այս հարցադրումն անում է դպիր, մարդ, ով իր ողջ կյանքը նվիրել էր օրենքը և դրա կիրառությունը հասկանալուն։ Այդուհանդերձ, զարմանալի չէ, որ նրանք կնախընտրեին, որ շատ օրենքներ, որոնց ըստ իրենց հավատամքի իրենք պետք է հնազանդվեին (ավելի ուշ հրեական ավանդույթն ասում է, որ կա 613 օրենք), ի մի բերվեին՝ կազմելով մեկ օրենք։

Եվ ի՞նչ արեց Հիսուսը։

Նա հղում է կատարում Բ Օրենք գրքի 6-րդ գլխին՝ սկսելով. «Լսի՛ր, ո՛վ Իսրայել, մեր Տեր Աստվածը՝ Տերը, մեկ է» (Բ Օրենք 6.4), այնուհետև մեջբերում է նաև հաջորդ տեքստը, որը խոսում է Աստծուն ամբողջ սրտով, ամբողջ հոգով և ամբողջ ուժով սիրելու մասին։ Նա մատնանշեց այն կարևոր պնդումը, որ Տերն իրենց Աստվածն է, իրենց միակ Աստվածը, և այդ մեծ ճշմարտության հիման վրա նրանք կանչված են սիրելու Նրան գերագույն սիրով։

Ի՞նչը կարող է լինել ավելի մեծ «ներկա ժամանակների ճշմարտություն», քան այս պատվերը։ Վերջին օրերին, երբ կատարվեն վերջին իրադարձությունները և բոլորին շատ դրամատիկ կերպով կոչ արվի ընտրել այս կամ այն կողմը, Աստծո պատվիրանները (Հայտնություն 14.12) կարևորագույն դեր կխաղան։

Ի վերջո, այն կողմը, որը մենք կընտրենք, նույնիսկ հալածանքների սպառնալիքով, կախված կլինի նրանից, թե արդյո՞ք մենք իսկապես սիրում ենք Աստծուն։ Սա է վճռական հարցը, և մենք կարող ենք սիրել Աստծուն մեր ամբողջ սրտով, հոգով և ուժով, եթե միայն ճանաչում ենք Նրան անձամբ և անձամբ ենք զգում Նրա բարությունը, սերը և շնորհը։ Հարկ եղած դեպքում, դրա համար կարելի է նույնիսկ կյանքը տալ։

`Եթե ինչ-որ մեկը ձեզ հարցներ, թե ինչպես է հնարավոր սիրել Աստծուն, Ում երբեք անձամբ չենք տեսել, ի՞նչ կպատասխանեիք։ Դասարանում քննարկե՛ք ձեր պատասխանը։`