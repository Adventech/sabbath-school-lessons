---
title:  Հետագա ուսումնասիրության համար
date:  22/10/2021
---

«Քրիստոսի խաչը փրկվածների ուսումնասիրության առարկան ու փառաբանության երգն է լինելու ամբողջ հավերժության ընթացքում: Փառավորյալ Քրիստոսի մեջ նրանք տեսնելու են խաչյալ Քրիստոսին: Երբեք չի մոռացվի, որ Նա, ով Իր զորությամբ ստեղծել ու պահել էր անսկիզբ ու անծայր տիեզերքի անհամար աշխարհները, Աստծո Սիրելին, երկնքի Վեհափառությունը, Նա, ում քերովբեներն ու լուսաշող սերովբեները հիացմունքով երկրպագում էին, խոնարհեցրեց Իրեն` վեհացնելու ընկած մարդուն, որ Նա կրեց մեղքի պատիժն ու ամոթը, և Հայրը երեսը ծածկեց Իրենից, մինչև որ կորած աշխարհի վշտերը փշրեցին Նրա սիրտը և խլեցին Նրա կյանքը Գողգոթայի խաչի վրա: Այն, որ բոլոր աշխարհների Ստեղծողը, բոլոր ճակատագրերի Դատավորը մի կողմ դրեց Իր փառքը, և մարդու հանդեպ սիրուց դրդված` խոնարհեցրեց Իր անձը, ընդմիշտ առաջացնելու է տիեզերքի զարմանքն ու հիացմունքը: Նայելով իրենց Փրկչին ու Նրա դեմքին տեսնելով Հոր հավերժական փառքը, տեսնելով Նրա գահը, որ հաստատված է հավիտյանս հավիտենից, և իմանալով, որ Նրա թագավորությանը վերջ չի լինելու՝ փրկվածների ժողովուրդը հիասքանչ օրհներգ է թնդացնում. «Արժանի է, արժանի է Գառը, որ մորթվեց և փրկագնեց մեզ Իր ամենաթանկ արյունով»»։ Էլեն Ուայթ, Մեծ պայքար, էջ 651, 652։

**Հարցեր քննարկման համար**

`Կարդացե՛ք վերևում ներկայացված Էլեն Ուայթի պնդումը։ Ի՞նչ է այն ասում, ինչը կօգնի մեզ հասկանալ, թե ինչու Աստծո նկատմամբ մեր ունեցած սերը պետք է լինի ամենամեծ սերը, որը մենք տածում ենք առհասարակ։ Խորհե՛ք այն մասին, թե ինչ է նշանակում, որ Աստված՝ այն Մեկը, Ով «պահել էր անսկիզբ ու անծայր տիեզերքի անհամար աշխարհները», այն Մեկն էր, Ով խաչը բարձրացավ մեզ համար։ Ինչո՞ւ պետք է այս ճշմարտությունը լինի Աստծո հետ ունեցած մեր հարաբերությունների հիմքում։`

`Խորհե՛ք միաժամանակ և՛ Աստծուն սիրելու, և՛ Նրանից վախենալու գաղափարի շուրջ։ Ինչպե՞ս կարող ենք անել երկուսն էլ, և ինչո՞ւ պետք է անենք երկուսն էլ։`

`Մի բան է Աստծուն սիրելը, երբ մեր կյանքում ամեն ինչ լավ է ընթանում։ Իսկ ի՞նչ կասեք, երբ ամեն ինչ այնքան էլ հարթ չի ընթանում, երբ ողբերգություն է վրա հասնում։ Ինչո՞ւ է այս պահերին Աստծուն սիրելն է՛լ ավելի կարևոր, քան այն ժամանակ, երբ ամեն ինչ լավ է։`

`Անդրադարձե՛ք հինգշաբթի օրվա դասի վերջին հարցին։ Ի՞նչ մոտեցումներ կարող եք կիրառել անհավատ մարդուն բացատրելու, թե ինչ է նշանակում սիրել Աստծուն։ Ինչպե՞ս կարող ենք մենք՝ մարդիկս, սիրել մեկին, ում երբեք ֆիզիկապես չենք տեսել։ Ինչո՞ւ Աստծուն սիրելու հարցում կարևոր չէ այն փաստը, որ մենք երբեք չենք տեսել Նրան, գոնե ֆիզիկապես։`