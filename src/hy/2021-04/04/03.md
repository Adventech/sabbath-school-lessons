---
title:  Վախենալ Աստծուց
date:  18/10/2021
---

Մովսեսն Իսրայելի որդիներին սովորեցնում էր սիրել Աստծուն այն ամենով, ինչ նրանք ունեին։ Դա պատվեր էր։ Այդուհանդերձ, ավելի վաղ Մովսեսը նրանց մեկ այլ պատվեր է տալիս. «Որպեսզի վախենաս քո Տեր Աստծուց» (Բ Օրենք 6.2)։

`Կարդացե՛ք Բ Օրենք 10.12 համարը։ Ի՞նչ է ասում սիրո և վախի մասին այս տեքստը, և ինչպե՞ս ենք մենք հասկանում այն։`

Մի տեքստում նրանց պատվեր է տրվում վախենալ Աստծուց, մյուսում՝ սիրել Նրան, իսկ այս տեքստում նրանց ասվում է միաժամանակ և՛ վախենալ Աստծուց, և՛ սիրել Նրան։ Եթե դիտարկենք «վախ» բառի սովորական իմաստը, սա կարող է հակասություն թվալ, սակայն հակասություն չէ։ Ընդհակառակը, Աստծուց վախենալը՝ Նրա էության, հեղինակության, զորության, դատաստանի և արդարության նկատմամբ դրսևորվող երկյուղի և հարգանքի իմաստով, հատկապես երբ այն հակադրվում է մեր մեղավորության, թուլության և Նրանից ունեցած կատարյալ կախվածությանը, լիարժեքորեն բնական արձագանք է։ Մենք մեղավոր էակներ ենք, որոնք խախտել են Աստծո օրենքը, և որոնք, եթե չլիներ Աստծո շնորհը, արժանի են դատապարտության և հավիտենական մահվան։

`Կարդացե՛ք Եփեսացիներին 2.1–10 համարները։ Ինչպե՞ս պետք է այս տեքստերն օգնեն մեզ հասկանալ, թե ինչպես կարող ենք միաժամանակ և՛ վախենալ Աստծուց, և՛ սիրել Նրան։`

Ի հեճուկս այն փաստի, որ մենք «բարկության արժանի որդիներ» էինք (ահա թե ինչու մենք պետք է վախենանք Նրանից)՝ Քրիստոսը մահացավ մեզ համար և նոր կյանք տվեց մեզ Իրենում, և այդ կյանքը մեզ մեղքից ու անցյալի դատապարտությունից ազատ ապրելու հնարավորություն է տալիս (ահա թե ինչու մենք պետք է սիրենք Նրան)։

Եվ ինչպես սա ճշմարիտ է այսօր մեզ համար, այս նույն սկզբունքը կիրառելի էր նաև հին Իսրայելի համար. նրանք գերի էին Եգիպտոսում՝ դատապարտված ստրկության և կեղեքման, և միայն նրանց նկատմամբ Աստծո ունեցած սերն ու ողորմածությունն էր, որ նրանց փրկագնման առիթը դարձավ. «Հիշի՛ր, որ դու ստրուկ էիր Եգիպտոսի երկրում, և քո Տեր Աստվածը քեզ այնտեղից դուրս բերեց» (Բ Օրենք 5.15)։ Ուստի զարմանալի չէ, որ նրանք միաժամանակ և՛ սիրեին Աստծուն, և՛ վախենային Նրանից։ Եվ եթե դեռ այն ժամանակ իսրայելացիները պետք է դա անեին, ապա որքան առավել այսօր մենք պետք է դա անենք՝ ունենալով մեզ համար խաչի վրա Հիսուսի մահվան մեծագույն ճշմարտությունը։

`Կարդացե՛ք Հայտնություն 14.6, 7 համարները։ Ինչո՞ւ պետք է «վախեցե՛ք Աստծուց» արտահայտությունը լինի աշխարհին տրվող Աստծո վերջին օրերի լուրի առաջին պատվերը։ Հաշվի առնելով այն փաստը, թե ինչ գիտենք մենք աշխարհին վրա հասնելիք իրադարձությունների մասին, ինչո՞ւ է այդ պատվերն այդքան տեղին ու պատեհ։`