---
title:  Առաջինը Նա սիրեց մեզ
date:  19/10/2021
---

Նույնիսկ Բ Օրենք գրքում տեղ գտած բոլոր կանոնների ու հորդորդների համատեքստում, որոնք զգուշացնում էին հրեա ազգին, որ իրենք պետք է հնազանդվեն «Նրա պատվիրաններին, կանոններին ու հրամաններին», նրանք նախ և առաջ պետք է սիրեին Աստծուն իրենց ամբողջ սրտով, հոգով և ուժով։ Իհարկե, դա անելու համար նրանք ծանրակշիռ պատճառներ ունեին։

`Կարդացե՛ք Բ Օրենք 4.37, Բ Օրենք 7.7, 8, 13, Բ Օրենք 10.15, Բ Օրենք 23.5 և Բ Օրենք 33.3 համարները։ Ի՞նչ են մեզ սովորեցնում այս տեքստերն Իր ժողովրդի նկատմամբ ունեցած Աստծո սիրո մասին։`

Բ Օրենք գրքում Մովսեսը նորից ու նորից ժողովրդին պատմում է իրենց հայրերի և իրենց նկատմամբ Աստծո ունեցած սիրո մասին։ Եվ այդ սերն Աստված դրսևորում էր ոչ թե պարզապես բառերի մակարդակում, այլ գործերով։ Այսինքն, նույնիսկ ի հակադրություն ժողովրդի թերությունների, ձախողումների ու մեղքերի՝ նրանց նկատմամբ Աստծո սերը մնաց հաստատուն, և այդ սերը հզոր կերպով դրսևորվեց նրանց համար արված Աստծո գործերում։

`«Մենք սիրում ենք Նրան, որովհետև նախ Նա սիրեց մեզ» (Ա Հովհաննես 4.19)։ Ինչպե՞ս է այս տեքստն օգնում մեզ հասկանալ, թե ինչու մենք պետք է սիրենք Աստծուն։`

Մեր գոյության նախապայման հանդիսացավ Աստծո սերը մեր նկատմամբ, քանի որ փրկության ծրագիրը գոյություն ուներ «աշխարհի ստեղծումից» (Եփեսացիներին 1.4) դեռ շատ առաջ։

Ինչպես ասում է Էլեն Ուայթը. «Մեր փրկության ծրագիրն ուշացած մտահղացում չէր` ի հայտ եկած Ադամի անկումից հետո: Դա հայտնությունն էր այն խորհրդի, «որ հավիտենական ժամանակներից ի վեր լուռ պահված էր» (Հռոմեացիներին 16.25): Դա բացահայտումն էր այն սկզբունքների, որոնք հավերժական դարերից ի վեր Աստծո գահի հիմքն են եղել»։ Դարերի փափագը, էջ 22։

Որքա՜ն բախտավոր ենք մենք բոլորս, որ Աստված իսկապես սիրո Աստված է, և այդ սերն այնքան մեծ է, որ Աստված մեզ համար խաչը ելավ։ Այդ սերն ինքնազոհ սեր է, որի դրդմամբ «Ինքն Իրեն խոնարհեցրեց ու հնազանդ եղավ մինչև մահ, այն էլ՝ խաչի մահ» (Փիիպպեցիներին 2.8)։ Այսպիսով, մեզ այսօր հասանելի է մեր նկատմամբ ունեցած Աստծո սիրո այնպիսի հայտնություն, որի մասին Իսրայելի որդիները միգուցե նույնիսկ պատկերացում չունեին։

`Ի՞նչ կլիներ, եթե սեր լինելու փոխարեն Աստված լիներ ատելություն կամ անտարբերություն։ Այդ դեպքում ինչպիսի՞ն կլիներ մեր աշխարհը։ Ինչպե՞ս է, որ մեր նկատմամբ Աստծո ունեցած սիրո հայտնությունը մի այնպիսի բան է, որը մեզ պետք է իսկապես երջանկացնի։`