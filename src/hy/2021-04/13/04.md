---
title:  Մովսեսի մահը
date:  21/12/2021
---

Խե՜ղճ Մովսես։ Այդքան երկար ճանապարհ անցավ, այդքան մեծ բարդություններ հաղթահարեց և արդյունքում չմասնակցեց դարեր առաջ Աբրամին տրված խոստման իրականացմանը. «Քո սերնդին եմ տալու այս երկիրը» (Ծննդոց 12.7)։

`Կարդացե՛ք Բ Օրենք 34.1–12 համարները։ Ի՞նչ պատահեց Մովսեսի հետ, և ի՞նչ ասաց Տերը նրա մասին, ինչը ցույց է տալիս, որ նա յուրահատուկ մարդ էր։`

«Միայնության մեջ Մովսեսը վերանայեց փորձանքներով ու դժվարություններով լի իր կյանքը այն պահից ի վեր, երբ ինքը հրաժարվեց արքունական պատիվներից ու Եգիպտոսի հեռանկարային թագավորությունից, որպեսզի իր կյանքը կապի Աստծո ընտրյալ ժողովրդի հետ։ Նա մտաբերեց Հոթորի նախիրների հետ անապատում անցկացրած այն երկարուձիգ տարիները, վառվող թփի մեջ Հրեշտակի երևալը և Իսրայելն ազատագրելու համար իր կանչվելը։ Նա նորից ականատես եղավ Աստծո զորության հզոր հրաշքներին, որոնք դրսևորվում էին հօգուտ ընտրյալ ժողովրդի, ինչպես նաև Նրա երկայնամիտ ողորմությանը ժողովրդի դեգերումների և ապստամբության տարիներին։ Չնայած այն ամենին, ինչ Աստված արել էր նրանց համար, չնայած իր սեփական աղոթքներին ու աշխատանքին՝ Եգիպտոսը լքած ողջ բանակի հասուն մարդկանցից միմիայն երկուսն այնքան հավատարիմ գտնվեցին, որ կարողացան մտնել խոստացված երկիր։ Երբ Մովսեսը վերանայեց իր աշխատանքի արդյունքները, իր փորձություններով ու զոհողություններով լի կյանքն իրեն համարյա ապարդյուն թվաց»։ Էլեն Ուայթ, Նահապետներ և մարգարեներ, էջ 471, 472։

Բ Օրենք 34.4 համարը հետաքրքիր մի բան է ասում. «Սա է այն երկիրը, որի համար երդվեցի Աբրահամին, Իսահակին և Հակոբին՝ ասելով. «Քո սերնդին եմ տալու դա»»։ Տերը գրեթե տառացիորեն կրկնում է այն, ինչ շարունակ ասել էր նահապետներին ու նրանց զավակներին այդ երկիրն իրենց տալու վերաբերյալ։ Այժմ նույն բանը Նա կրկնում էր Մովսեսին։

Տերը նաև ասաց. «Ահա քո աչքերով տեսնել տվեցի քեզ, բայց դու այնտեղ չես մտնի» (Բ Օրենք 34.4)։ Իր տեղում կանգնած Մովսեսը չէր կարող լիարժեք կերպով տեսնել այն ամենը, ինչ Տերը նրան ցույց էր տալիս՝ Մովաբից մինչև Դան և Նեփթաղիմ և այդպես շարունակ։ Էլեն Ուայթը հստակ կերպով ասում է, որ դա գերբնական հայտնություն էր ոչ միայն երկրի, այլև նրա, թե ինչպիսին այդ երկիրը կլիներ, երբ նրանք տիրանային դրան։

Որոշ իմաստով կարող է թվալ, թե Տերը ջղայնացնում էր Մովսեսին՝ մոտավորապես ասելով հետևյալը. Դու կարող էիր լինել այստեղ, եթե պարզապես հնազանդվեիր Ինձ, կամ նման մի բան։ Սակայն ընդհակառակը, Տերը Մովսեսին ցույց էր տալիս, որ չնայած ամեն ինչի, նույնիսկ նրա, որ Մովսեսը սխալ գործեց, Ինքը հավատարիմ էր ուխտի խոստումներին, որոնք տվել էր նախահայրերին և հենց իրեն՝ Իսրայելի ժողովրդին։ Ինչպես մենք կտեսնենք, Տերն ավելի լավ բան էր պատրաստել Իր հավատարիմ, բայց անկատար ծառայի համար։