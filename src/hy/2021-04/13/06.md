---
title:  Մեր բոլորի հարությունը
date:  23/12/2021
---

Նոր Կտակարանի սփռած լույսի ներքո խոստացված երկիր Մովսեսի չմտնելն այլևս այդքան մեծ պատիժ չի թվում։ Երկրային Քանանի և երկրային Երուսաղեմի (որն իր ողջ պատմության ընթացքում եղել է պատերազմների, արշավանքների և տառապանքի վայր) փոխարեն նրա տունն այժմ «երկնային Երուսաղեմն» է (Եբրայեցիներին 12.22)՝ անհամեմատ ավելի լավ բնակավայր։

Մովսեսը մեռելներից հարություն առնելու Աստվածաշնչում հայտնի առաջին օրինակն է։ Ենոքը երկինք վերցվեց առանց մահը ճաշակելու (Ծննդոց 5.24), Եղիան՝ ևս (Դ Թագավորների 2.11), սակայն որքանով որ մեզ տեղեկացնում է արձանագրված պատմությունը, Մովսեսն առաջինն էր, ով հարություն առավ հավիտենական կյանքի համար։

Թե որքան է Մովսեսը ննջած մնացել, մենք չգիտենք, սակայն նրա համար դա կարևոր չի եղել։ Նա փակել է իր աչքերը մահվան մահճում, և անկախ նրանից՝ ննջել է երեք ժամ թե երեք հարյուր տարի, իր համար դա միանգամայն նույնն է եղել։ Ճիշտ նույն կերպ, ննջելու ժամանակը կարևոր չի լինելու նաև մարդկության պատմության ողջ ընթացքի բոլոր ննջեցյալների համար. նրանք էլ ունենալու են ճիշտ նույն փորձառությունը, ինչ Մովսեսը։ Մենք մահանում ենք, փակում մեր աչքերը և հաջորդ բանը, որի մասին տեղեկանում ենք, կա՛մ Հիսուսի երկրորդ գալուստն է, կա՛մ, ցավոք, վերջին դատաստանը (տե՛ս Հայտնություն 20.7–15)։

`Կարդացե՛ք Ա Կորնթացիներին 15.13–22 համարները։ Ի՞նչ մեծ խոստում կա այստեղ, և ինչո՞ւ Պողոսի խոսքերն իմաստ ունեն, միայն եթե մենք հասկանում ենք, որ մահացածը ննջել է Քրիստոսով մինչև հարություն առնելը։`

Եթե չլիներ հարության հույսը, մենք բացարձակապես ոչ մի հույս չէինք ունենա։ Քրիստոսի հարությունը մեր հարության երաշխիքն է։ Որպես մեր զոհաբերության Գառ՝ «մեր մեղքերի մաքրումը» (Եբրայեցիներին 1.3) խաչի վրա կատարելուց հետո Քրիստոսը մահացավ և հարություն առավ մեռելներից, և հենց Նրա հարությունն է մեզ վստահություն տալիս, որ մենք ևս հարություն կառնենք, իսկ Մովսեսն առաջին օրինակն էր ընկած մարդկային ցեղից, ով հարություն առավ մեռելներից։ Մովսեսը հարություն առավ նրա շնորհիվ, ինչ Քրիստոսը պատրաստվում էր անել, և մենք հարություն կառնենք այդ նույն բանի շնորհիվ, որը Քրիստոսն արդեն արել է։

Այսպիսով, Մովսեսի մեջ տեսնում ենք հավատով փրկության օրինակ։ Նրա հավատը դրսևորվում էր առ Աստված ունեցած իր հավատարմության և վստահության մեջ, չնայած որ վերջում նա սայթաքեց։ Եվ ողջ Բ Օրենք գրքում մենք տեսնում ենք, որ Մովսեսը փորձում է Աստծո ժողովրդին դարձնել միևնույն հավատարմությանը, որպեսզի նրանք ևս նույն կերպ արձագանքեն իրենց տրված շնորհին, որը տրված է նաև մեզ, և մենք ևս կանգնած ենք խոստացված երկրի սահմանին։

`Մի՞թե Աստված, այդ նույն Աստվածը, մեզ հավատարմության կոչ չի անում։ Ի՞նչ կարող ենք անել՝ հավաստիանալու համար, որ չենք գործում միևնույն սխալները, որոնց մասին Մովսեսը նախազգուշացրեց Բ Օրենք գրքում։`