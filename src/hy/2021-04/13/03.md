---
title:  Մովսեսի մեղքը. մաս 2
date:  20/12/2021
---

`Նորից կարդացե՛ք Թվեր 20.12, 13 համարները։ Ի՞նչ հատուկ պատճառ Աստված ներկայացրեց Մովսեսին, թե ինչու Ինքը չէր կարող աչքաթող անել այն, ինչ Մովսեսն արել էր։ Տե՛ս նաև Բ Օրենք 31.2 և Բ Օրենք 34.4 համարները։`

Ըստ այս տեքստերի՝ Մովսեսի մեղքի մեջ ավելին կար, քան Աստծո տեղը զբաղեցնելու նրա փորձը, որն ինքնին արդեն բավականին վատ էր։ Նա նաև թերահավատություն դրսևորեց, ինչը Մովսեսի պես մարդու համար պարզապես աններելի էր։ Ի վերջո, սա այն մարդն էր, որ վառվող թփից ի վեր (Ելք 3.2–16), Աստծո հետ այնպիսի փորձառություններ էր ունեցել, որ շատ-շատ մարդիկ երբեք չէին ունեցել, ու այդքանով հանդերձ՝ տեքստն ասում է, որ Մովսեսը չհավատաց Աստծուն, այսինքն՝ Մովսեսը թերահավատություն դրսևորեց Տիրոջ ասածի վերաբերյալ և որպես հետևանք՝ նա ձախողեց Աստծուն սրբացնելն Իսրայելի որդիների աչքի առջև։ Այլ խոսքերով, եթե Մովսեսը խաղաղություն դրսևորեր և ճիշտ վարվեր, ցույց տալով առ Աստված ունեցած իր հավատն ու վստահությունը ժողովրդի հավատուրացության պայմաններում, կփառավորեր Աստծուն ժողովրդի առաջ և կրկին կդառնար օրինակ նրանց համար, թե ինչ ասել է իրական հավատ և հնազանդություն։

Նկատե՛ք նաև, որ Մովսեսն անհնազանդ գտնվեց այն հարցում, ինչ Աստված իրեն ասել էր անել։

`Կարդացե՛ք Թվեր 20.8 համարը։ Ի՞նչ ասաց Տերը Մովսեսին անել, և փոխարենն ի՞նչ արեց Մովսեսը (Թվեր 20.9–11)։`

9-րդ տեքստը նկարագրում է, որ Մովսեսը վերցնում է գավազանը, ինչպես որ Տերը պատվիրել էր իրեն։ Դեռևս ամեն ինչ կարգին է։ 10-րդ տեքստում ասվում է, որ ապառաժի հետ խոսելու փոխարեն, որից ջուրը պետք է հորդեր որպես Աստծո զորության զարմանահրաշ արտահայտություն, Մովսեսը խփեց դրան, այն էլ ոչ թե մեկ, այլ երկու անգամ։ Այո՛, ապառաժին խփելն ու դրանից ջուր ստանալը հրաշք էր, սակայն այնքան մեծ հրաշք չէր, որքան այդ նույն բանը տեսնելը պարզապես ապառաժի հետ խոսելու շնորհիվ։

Իհարկե, առաջին հայացքից կարող է թվալ, թե Աստծո դատաստանը Մովսեսի նկատմամբ չափազանց խիստ էր. այն ամենից հետո, ինչի միջով անցավ Մովսեսը, նրան թույլ չտրվեց անգամ անցնել խոստացված երկրի սահմանը։ Եվ այնքան ժամանակ, որքան որ մարդկանց հայտնի է այս պատմությունը, մարդիկ հարց են տալիս, թե ինչու ընդամենը մեկ հապճեպ ու չմտածված քայլի պատճառով նա չստացավ այն, ինչին այդքան երկար էր սպասել։

`Ըստ ձեզ՝ ի՞նչ դաս պետք է քաղեին Իսրայելի որդիները նրանից, ինչ պատահեց Մովսեսի հետ։`