---
title:  Մովսեսի մեղքը. մաս 1
date:  19/12/2021
---

Նորից ու նորից, նույնիսկ անապատում դեգերելու և հավատուրացության պայմաններում Աստված հրաշալի կերպով հոգում էր Իսրայելի որդիների կարիքները։ Այսինքն, նրանք որքան էլ որ անարժան էին (և հաճախ չէին էլ փոխվում), Աստծո շնորհը շարունակում էր տրվել նրանց։ Այսօր մենք ևս Նրա շնորհի ընդունողներն ենք, որքան էլ որ արժանի չլինենք դրան։ Ի վերջո դա շնորհ չէր լինի, եթե մենք դրան արժանի լինեինք, այնպես չէ՞։

Եվ բացի սննդի առատությունից, որ Տերը հրաշալի կերպով տալիս էր նրանց անապատում, Նրա շնորհի մեկ այլ դրսևորում էր ջուրը, առանց ինչի նրանք շատ արագ կմահանային հատկապես չոր, շոգ ու լքված անապատում։ Այդ փորձառության մասին խոսելիս Պողոսը գրում է. «Բոլորն էլ նույն հոգևոր ըմպելիքը խմեցին, որովհետև այն հոգևոր վեմից էին խմում, որ նրանց հետ էր գնում, և այդ վեմը Քրիստոսն էր» (Ա Կորնթացիներին 10.4)։ Իսկ Էլեն Ուայթն ավելացրել է. «Ճանապարհին, որտեղ որ նրանք ջրի կարիք էին ունենում, ջուրը հորդում էր նրանց ճամբարին մոտ գտնվող ժայռի ճեղքերից»։ Նահապետներ և մարգարեներ, էջ 411։

`Կարդացե՛ք Թվեր 20.1–13 համարները։ Ի՞նչ կատարվեց այստեղ, և ինչպե՞ս ենք հասկանում Տիրոջ կողմից Մովսեսին տրված պատիժը նրա համար, ինչ Մովսեսն արել էր։`

Մի կողմից, դժվար չէ տեսնել ու հասկանալ Մովսեսի հիասթափությունը. այն ամենից հետո, ինչ Տերն արել էր ժողովրդի համար, այն նշաններն ու հրաշքները, հրաշալի ազատագրումը, և որ վերջապես այստեղ էին՝ խոստացված երկրի սահմանին։ Ու հետո ի՞նչ։ Հանկարծ նրանց ջուրը պակասում է, և նրանք սկսում են դավեր նյութել Մովսեսի ու Ահարոնի դեմ։ Մի՞թե Տերը չէր կարող հիմա ևս նրանց ջրով ապահովել, ինչպես որ հաճախ արել էր նախկինում։ Իհա՛րկե կարող էր. Նա կարող էր և պատրաստվում էր դա անել։

Այդուհանդերձ, լսեք Մովսեսի խոսքերը, երբ նա խփում է ժայռին, այն էլ երկու անգամ։ «Լսե՛ք հիմա, ո՛վ ապստամբներ, այս ապառաժի՞ց ջուր հանենք ձեզ համար» (Թվեր 20.10)։ Նրա ձայնում համարյա թե լսելի է բարկություն, քանի որ նա ժողովրդին անվանում է «ապստամբներ»։

Խնդիրը ոչ թե նրա բարկությունն էր, ինչը իհարկե վատ էր, սակայն հասկանալի, այլ այն, որ նա ասում է «այս ապառաժի՞ց ջուր հանենք ձեզ համար», կարծես թե ինքը կամ մեկ այլ մարդ արարած ի զորու էր ջուր հանել ապառաժից։ Բարկության պոռթկման մեջ նա կարծես մի պահ մոռացավ, որ բացառապես իրենց մեջ գործող Աստծո զորությունն էր, որ կարող էր նման հրաշք գործել։ Բոլոր մարդկանցից ավելի շատ հենց Մովսեսը պետք է իմանար սա։

`Որքան հաճախ ենք մենք ասում կամ նույնիսկ անում բաներ բարկության պոռթկման մեջ, նույնիսկ եթե կարծում ենք, թե այդ բարկությունն արդարացված է։ Ինչպե՞ս կարող ենք կանգ առնել, աղոթել և որոնել Աստծո զորությունը՝ ճիշտ խոսելու և ճիշտ վարվելու համար, նախքան սխալ կխոսենք կամ սխալ կվարվենք։`