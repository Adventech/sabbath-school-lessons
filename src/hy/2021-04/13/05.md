---
title:  Մովսեսի հարությունը
date:  22/12/2021
---

«Եվ Տիրոջ ծառա Մովսեսը վախճանվեց այնտեղ՝ Մովաբի երկրում, Տիրոջ խոսքի համաձայն։ Եվ Նա նրան թաղեց Մովաբի երկրի ձորում՝ Բեթփեգորի դիմաց, և ոչ մի մարդ չիմացավ նրա գերեզմանի տեղը մինչև այսօր» (Deut 34.5, 6)։ Այսպիսով, այս մի քանի տեքստերը ներկայացնում են, որ Մովսեսը, որ այդքան կարևոր դեր ուներ Իսրայելի պատմության մեջ, և որի գրվածքները դեռ ապրում և կարևոր են ոչ միայն Իսրայելի, այլև այսօր էլ եկեղեցիների և ժողովարանների համար, մահացավ։

Մովսեսը մահացավ, թաղվեց, ժողովուրդը սգաց և վերջ։ Անկասկած, այստեղ կիրառելի է Հայտնություն գրքի հետևյալ բառերի սկզբունքը. «Երանի այն մեռելներին, որոնք այսուհետև Տիրոջով են ննջում։ Այո՛, Հոգին ասում է, որ իրենց տքնությունից կհանգստանան, քանի որ նրանց գործերը հետևում են նրանց» (Հայտնություն 14.13)։

Այդուհանդերձ, Մովսեսի մահը նրա կյանքի պատմության վերջին էջը չէր։

`Կարդացե՛ք Հուդա 9-րդ համարը։ Ի՞նչ է կատարվում այստեղ, և ինչպե՞ս է այս տեքստն օգնում բացատրել Մովսեսի ներկայությունն ավելի ուշ՝ Նոր Կտակարանում։`

Թեև մեզ շատ հպանցիկ տեղեկություն է տրվում, սակայն որքա՜ն անհավատալի իրադարձություն է նկարագրված այստեղ։ Միքայելը՝ Ինքը Քրիստոսը, վիճում է սատանայի հետ Մովսեսի մարմնի վերաբերյալ։ Ինչպե՞ս էր վիճում։ Կասկած չկա, որ Մովսեսը մեղավոր էր. իհարկե, նրա վերջին մեղքը, որի մասին մենք տեղյակ ենք, այն էր, որ իրեն վերագրեց Աստծո փառքը: Սա նման էր այն մեղքին («կբարձրանամ ամպերի գագաթին, կնմանվեմ Ամենաբարձրյալին» (Եսայի 14.14)), որի պատճառով նախ և առաջ Արուսյակը վտարվեց երկնքից։ Մովսեսի մարմնի վերաբերյալ վիճաբանությունը հավանաբար ծագել էր այն պատճառով, որ այժմ Քրիստոսը Մովսեսի համար պահանջում էր խոստացված հարությունը։

Սակայն ինչպե՞ս կարող էր Քրիստոսը դա անել մեղավոր Մովսեսի համար, ով ոտնահարել էր Իր օրենքը։ Պատասխանը, իհարկե, կարող է լինել բացառապես խաչը։ Այնպես, ինչպես բոլոր կենդանական զոհերը մատնանշում էին Քրիստոսի մահը, ակնհայտ է, որ այժմ, նայելով առաջ դեպի խաչը, Տերը պահանջեց, որ Մովսեսի մարմինը հարություն առնի։ «Մեղքի պատճառով Մովսեսը հայտնվել էր սատանայի իշխանության ներքո։ Իր սեփական արժանիքներով նա մահվան օրինական գերին էր, սակայն նրան անմահություն տրվեց, և այդ իրավունքն ամրագրվեց Փրկագնողի անվամբ։ Մովսեսը գերեզմանից դուրս եկավ փառավորված և իր Ազատագրողի հետ համբարձվեց Աստծո քաղաք»։ Էլեն Ուայթ, Նահապետներ և մարգարեներ, էջ 479։

`Ինչպե՞ս է Մովսեսի մասին այս պատմությունն օգնում մեզ հասկանալ փրկության ծրագրի խորությունը, որ նույնիսկ խաչից առաջ Մովսեսը հարություն առավ և ստացավ անմահությունը։`