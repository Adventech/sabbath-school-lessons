---
title:  Եվ այդ ո՞ր մեծ ազգն է
date:  03/11/2021
---

Այն տեքստերը, որոնք հաջորդում են Բ Օրենք 4.4 համարին, թերևս ողջ Աստվածաշնչի ամենախորը և ամենագեղեցիկ տեքստերից են (եբրայերեն դրանք պարզապես դյութիչ են)։ Ոմանք կարող են վիճել, թե, ըստ էության, Բ Օրենք գրքի լուրը հենց այս տեքստերում է, մնացածը պարզապես մեկնաբանություն է։ Երբ կարդում եք դրանք, խորհե՛ք այն բազմազան ձևերի մասին, թե ինչպես դրանցում ամփոփված սկզբունքները կարող են կիրառվել այսօր մեր կյանքում ևս։

`Կարդացե՛ք Բ Օրենք 4.5–9 համարները։ Ինչո՞ւ է Աստված Մովսեսի միջոցով այստեղ ասում, թե ինչ է արել Իսրայելի համար։`

Տերը կամենում է, որպեսզի ժողովուրդը գիտակցի, որ կանչվել և ընտրվել է հատուկ պատճառով։ Նրանք «մեծ» ազգ են, ինչպես և Աստված ասաց Աբրամին առաջին անգամ քաղդեացիների երկրից կանչելիս. «Ես քեզ մեծ ազգ պիտի դարձնեմ» (Ծննդոց 12.2, տե՛ս նաև Ծննդոց 18.18)։

Սակայն նրանց մեծ ազգ դարձնելու նպատակն այն էր, որ նրանք օրհնություն (Ծննդոց 12.2) լինեին աշխարհի բոլոր ազգերի համար (Ծննդոց 12.3)։ Ու թեև գերագույն օրհնությունը լինելու էր այն, որ Հիսուսը՝ Մեսիան, պետք է ծնվեր նրանց սերնդից, մինչ այդ իրե՛նք պետք է լինեին աշխարհի լույսը։ «Ես քեզ նաև ազգերի համար լույս կդարձնեմ, որպեսզի Իմ փրկությունը հասնի մինչև երկրի ծայրերը» (Եսայի 49.6)։ Ոչ թե փրկությունը նրանցով էր, այլ ճշմարիտ Աստվածը, Ով միակն է, որ կարող է փրկել, պետք է բացահայտվեր նրանց միջոցով։

Իսրայելը երկրպագում էր այն Աստծուն, Ով ստեղծել է տիեզերքը, երկնքի ու երկրի Տիրոջը, իսկ հեթանոսները երկրպագում էին ժայռեր, քարեր, փայտեր և դևերի (Բ Օրենք 32.17, Սաղմոսներ 106.37)։

Ինչպիսի՜ բացարձակ տարբերություն։

Այս տեքստերում Մովսեսը նշում է երկու բան, որոնք Իսրայելը յուրահատուկ էին դարձնում։ Տերը նրանց յուրահատուկ ձևով շատ մոտ էր գտնվում նախ սրբարանի միջոցով, և երկրորդ, այն «օրենքների ու կանոնների» միջոցով, «ինչպիսին այս բոլոր օրենքներն են»։

`Կարդացե՛ք Բ Օրենք 4.32–35 համարները։ Ուրիշ ի՞նչ էր Տերն ասում ժողովրդին, ինչը պետք է ստիպեր նրանց գիտակցել, թե ինչպիսի յուրահատուկ կանչվածության էին իրենք արժանացել։`

Կասկած չկա, որ Իսրայելին չափազանց շատ բան էր տրվել։ Ապա, ինչպե՞ս նրանք կարձագանքեին։