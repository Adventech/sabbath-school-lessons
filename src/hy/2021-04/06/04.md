---
title:  Ձեր Տեր Աստծո՛ւն հարեք
date:  02/11/2021
---

Հազարավոր մարդիկ մահացան Բելփեգորի մեղքի պատճառով։ Կործանվեցին «այն բոլոր մարդիկ, որոնք հետևում էին Բելփեգորին»։ Այդուհանդերձ շատ մարդիկ չգնացին հավատուրացության ճանապարհով։

Ովքե՞ր էին այդ մարդիկ։

`«Բայց դուք, որ հարեցիք ձեր Տեր Աստծուն, բոլորդ էլ այսօր ողջ եք» (Բ Օրենք 4.4)։ Ինչպե՞ս է այս տեքստը բացատրում տարբերությունն այն մարդկանց միջև, ովքեր ընկան մեղքի մեջ, և ովքեր մեղքի մեջ չընկան։ Ո՞րն է այստեղ մեզ համար կարևոր լուրը մեղքի, գայթակղության և մեր կյանքում Աստծո ունեցած զորության վերաբերյալ։`

Ուշադրությո՛ւն դարձրեք այս տեքստում օգտագործվող «բոլոր» բառի և նախորդ տեքստում օգտագործվող միևնույն բառի միջև հակադրությանը։ Բելփեգորին հետևող բոլոր մարդիկ կործանվեցին, սակայն բոլորդ, «որ հարեցիք ձեր Տեր Աստծուն», ողջ եք։ Ո՛չ այն ժամանակ, ո՛չ էլ հիմա միջին կարգավիճակ չկա։ Մենք կա՛մ Հիսուսի հետ ենք, կա՛մ Նրա դեմ (Մատթեոս 12.30)։

Եբրայերեն «հարել» դավեք բառը ցույց է տալիս խիստ վճռականություն՝ հետևելու սեփական անձից վեր ինչ-որ բանի։ Միևնույն եբրայերեն բառի արմատն օգտագործված է Ծննդոց 2.24 համարում, երբ տղամարդը պետք է թողնի իր ընտանիքն ու «միանա» իր կնոջը (տե՛ս նաև Հռութ 1.14)։ Այս բառն այս համատեքստում հանդիպում է ևս չորս անգամ Բ Օրենք գրքում (Բ Օրենք 10.20, Բ Օրենք 11.22, Բ Օրենք. 13.4, Բ Օրենք 30.20), և բոլոր դեպքերում միտքը նույնն է. նա՝ ժողովուրդը, պետք է հարեր (կառչեր) իր Աստծուն։ Այսինքն, նրանք իրենց պետք է նվիրեին Աստծուն և ուժ ու զորություն ստանային Նրանից։

Կարևոր է հիշել, որ այս բայի հետ օգտագործվող ենթական ժողովուրդն է, այսինքն նրա՛նք պետք է հարեին։ Նրա՛նք պետք է ընտրություն կատարեն «հարել» Աստծուն, հետո, Նրա կողմից իրենց շնորհված զորությամբ և ուժով, խուսափեն մեղքի մեջ ընկնելուց։

`Կարդացե՛ք 24 և Ա Կորնթացիներին 10.13 համարները։ Ի՞նչ է ասվում նորկտակարանյան այս տեքստերում, ինչին կարելի է հանդիպել նաև Բ Օրենք 13.4 համարում։`

Աստված հավատարիմ է, ունակ է հետ պահել մեզ մեղանչելուց։ Սակայն մենք պետք է գիտակից ընտրություն կատարենք, ինչպես որ վարվեցին Բելփեգորի ժամանակներում ապրող հավատարիմները և որոշեցին հարել Աստծուն։ Եթե դա անենք, ապա կարող ենք վստահ լինել, որ ինչպիսի գայթակղության էլ որ հանդիպենք, հավատարիմ կմնանք։

`Ինչպե՞ս են աղոթքը, Աստվածաշնչի ուսումնասիրությունը, երկրպագությունը և շփումը օգնում մեզ հարել Տիրոջը։`