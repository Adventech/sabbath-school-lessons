---
title:  Չավելացնել և չպակասեցնել
date:  31/10/2021
---

`Կարդացե՛ք Բ Օրենք 4.1, 2 համարները։ Ո՞րն է այն յուրահատուկ զգուշացումը, որը Տերը տալիս է նրանց Իր «կանոնների ու օրենքների» վերաբերյալ, և ինչո՞ւ են դրանց մասին ժողովրդին անմիջապես զգուշացնում (տե՛ս նաև Բ Օրենք 12.32)։`

Տերը նրանց ասում է հնազանդվել «կանոններին ու օրենքներին» և դրանց վրա չավելացնել ու դրանցից չպակասեցնել։ Ինչո՞ւ է այդ մասին հիշատակվում։ Ի վերջո, ինչո՞ւ պետք է ինչ-որ մեկը ցանկանա փոխել Աստծո օրենքը։

Մենք, բնականաբար, գիտենք պատասխանը։

«Սատանան համառորեն և անխոնջ կերպով ջանացել է շարունակել երկնքում իր սկսած գործը՝ փոխել Աստծո օրենքը։ Նրան հաջողվեց համոզել աշխարհին այն տեսությունը, որը ներկայացրել էր երկնքում իր վտարումից առաջ, իբր Աստծո օրենքը սխալներ ունի և վերանայման կարիք ունի։ Իրենց քրիստոնյա համարող շատ եկեղեցիներ, եթե ոչ իրենց բառերով, ապա իրենց դիրքորոշմամբ ցույց են տալիս, որ ընդունել են միևնույն սխալը»։ Էլեն Ուայթ, Ընտիր լուրեր, գիրք 2, էջ 107։

Երբ մտածում ենք հին Իսրայելի պատմության մասին, տեսնում ենք, որ շատ անգամներ նրանք խնդիրների մեջ են ընկել այն պատճառով, որ ոչ միայն արհամարհում էին օրենքի որոշ կանոններ, որոնք գործնական նպատակներով հեռացվում էին օրենքից, այլև ավելացնում էին օրենքի վրա այն իմաստով, որ գործնականում սկսում էին կիրառել այնպիսի օրենքներ, որոնք սահմանված չէին Աստծո օրենքում, և որոնք, իրականում, տանում էին վերջնական օրինախախտության։

`Կարդացե՛ք Մատթեոս 15.1–9 համարները։ Ինչպե՞ս ենք այստեղ տեսնում այն սկզբունքի օրինակը, որի մասին Մովսեսը զգուշացնում էր Իսրայելի որդիներին, թեև այլ համատեքստում։`

Երբ հրեաները վերջապես ստացան իրենց խոստացված երկիրը, նրանք հաճախ էին անտեսում իրենց տրված ուղղակի զգուշացումները, օրինակ, կռապաշտության վերաբերյալ։ Արդյունքում սկսեցին հետևել շատ հեթանոսական ծիսակարգերի, որոնք երբեմն կազմում էին Յահվեին ուղղված թվացյալ երկրպագության մի մաս։ Իսկ Հիսուսի ժամանակներում արդեն նրանք ավելացրել էին մարդկային ավանդույթները, որ, ինչպես Հիսուսն ասաց, «անարգում էին Աստծո խոսքը»։

Այսպես թե այնպես, ավելացնելով թե պակասեցնելով՝ օրենքը փոփոխության էր ենթարկվում, և ազգը կրում էր դրա հետևանքները։

`Ինչպե՞ս պետք է զգուշանանք, որպեսզի չավելացնենք և չպակասեցնենք նրանից, ինչ Աստված մեզ ասել է անել։`