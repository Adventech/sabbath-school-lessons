---
title:  Հետագա ուսումնասիրության համար
date:  05/11/2021
---

«Երկնքում ծագած մեծ պայքարի ամենասկզբից սատանայի նպատակն է եղել վերացնել Աստծո օրենքը: Հենց այդ մտադրությամբ էր, որ նա ապստամբեց Արարչի դեմ, և երկնքից արտաքսվելուց հետո էլ դեռ շարունակում է իր պատերազմը երկրի վրա: Մարդկանց խաբել և այդպիսով դրդել նրանց խախտել Աստծո օրենքը. սա է նպատակը, որը նա համառորեն հետապնդում է: Կարվի դա ամբողջ օրենքը ոտնահարելով, թե մերժելով պատվիրաններից գեթ մեկը` արդյունքը միանգամայն նույնն է լինելու: Նա, ով «մեկ բանի մեջ» հանցանք է գործում, արհամարհում է ողջ օրենքը, նրա ազդեցությունն ու օրինակը խրախուսում են անօրենությունը, և նա «պարտական է դառնում ամբողջ օրենքին» (Հակոբոս 2.10)»։ Էլեն Ուայթ, Մեծ պայքար, էջ 582։

Բելփեգորի առնչությամբ Էլեն Ուայթը գրել է. «Նրանք խիզախեցին ոտք դնել արգելված հողի վրա և ընկան սատանայի ծուղակը։ Հրապուրված երաժշտությամբ և պարերով, կախարդված հեթանոս կույսերի գեղեցկությամբ՝ նրանք հրաժարվեցին հավատարիմ մնալ Յահվեին։ Երբ նրանք միաբանվեցին ուրախության և տոնախմբության մեջ, գինին մթագնեց նրանց զգայարաններն ու կոտրեց ինքնավերահսկողության պատնեշը։ Նրանք հայտնվեցին կրքի լիակատար իշխանության ներքո և պղծելով իրենց խիղճն անպարկեշտ վարքով՝ ի վերջո համոզվեցին ծնկի գալ կուռքերի առաջ։ Նրանք զոհեր էին մատուցում հեթանոսական զոհասեղանների վրա և մասնակցում էին ամենանողկալի ծիսակատարություններին»։ Էլեն Ուայթ, Նահապետներ և մարգարեներ, էջ 454։

**Հարցեր քննարկման համար**

`Խորհե՛ք այն մասին, թե ինչպես են Յոթերորդ օրվա ադվենտիստներն այն տեղում, որտեղ գտնվում էր հին Իսրայելը։ Խորհե՛ք այն ամենի մասին, ինչ մեզ տրվել է ի հակադրություն մեզ շրջապատող աշխարհի և, այո՛, նույնիսկ ի հակադրություն այլ եկեղեցիների։ Ուստի մեզ տրվող հարցը հետևյալն է. Ինչպե՞ս ենք մենք արձագանքում նրան, ինչ մեզ տրվել է։ Որքա՞ն լավ ենք մենք աշխարհին ներկայացնում մեր «իմաստությունն ու խոհամտությունը»։`

`«Բայց դուք, որ հարեցիք ձեր Տեր Աստծուն, բոլորդ էլ այսօր ողջ եք»։ Ինչպես ասվել էր ավելի վաղ, «հարել» բայի, տվյալ դեպքում «հարեցիք» ստորոգյալի ենթական ժողովուրդն է։ Աստված մեզ չի հարի այն առումով, որ Նա մեզ չի ստիպի ընդունել Իրեն։ Ընդհակառակը, օգտվելով մեզ տրված ազատ կամքի սրբազան պարգևից՝ այդ մե՛նք պետք է ընտրենք հարել Նրան։ Երբ անում ենք այդ ընտրությունը, ինչպե՞ս ենք շարունակում ու հարում Նրան։`

`Խորհե՛ք միաշաբթի օրվա դասի վերջում տրված հարցի շուրջ։ Ի՞նչ է նշանակում Աստծո պատվիրանի վրա ավելացնել կամ դրանից պակասեցնել։ Բացի աչքի զարնող դեպքերից, օրինակ՝ շաբաթը փոխելու փորձից, ուրիշ ի՞նչ նմանատիպ բան կարող է պատահել շատ աննկատ, որ մենք նույնիսկ չհասկանանք, թե ինչ է տեղի ունենում։`