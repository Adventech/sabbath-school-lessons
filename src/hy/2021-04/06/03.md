---
title:  Բելփեգոր
date:  01/11/2021
---

Բ Օրենք 4.3, 4 համարներում Իսրայելի որդիներին մի փոքր ավելի շատ պատմության դաս է տրվում, որը պետք է ծառայի իբրև հիշեցում ինչպես անցյալի, այնպես էլ այն հոգևոր և պրակտիկ ճշմարտությունների մասին, որոնցից նրանք պետք է դաս քաղեին։

`Կարդացե՛ք Թվեր 25.1–15 համարները։ Ի՞նչ պատահեց, և այս ձախողումից ի՞նչ հոգևոր և պրակտիկ դասեր պետք է քաղեր ժողովուրդը։`

Որքան էլ որ մեզ դուր չգան այն պատմությունները, երբ Իսրայելը կոտորում է իր շրջապատի հեթանոս ազգերից որոշներին, այդ պատմությունները բնականաբար օգնում են բացատրել այս պատվերի հիմքում ընկած տրամաբանությունը։ Իսրայելը պետք է իրեն շրջապատող հեթանոս ազգերի համար լիներ ճշմարիտ Աստծո՝ միակ Աստծո վկան։ Նրանք պետք է օրինակ ծառայեին, թե ինչպիսին պետք է լիներ ճշմարիտ Աստծո երկրպագությունը։ Սակայն, դրա փոխարեն, իրենց շրջապատող հեթանոս «աստվածներին» հետևելով՝ նրանք շատ հաճախ ապստամբում էին հենց այն Աստծո դեմ, Ում պետք է ներկայացնեին աշխարհին։

Թեև «պոռնկանալ» արտահայտությունը շատ հաճախ հոգևոր իմաստ է կրում այն առումով, որ Իսրայելը գնում էր հեթանոս աստվածների և ծիսակարգերի հետևից (տե՛ս Ովսեե 4.12–14), այս դեպքում շարադրանքի ոճը, ինչպես նաև պատմության շարունակությունը թույլ են տալիս կարծել, որ առկա էր նաև սեռական մեղքը, առնվազն սկզբնական շրջանում։ Այստեղ ևս, սատանան օգտվեց մեղավոր մարդու բնույթից՝ օգտագործելով հեթանոս կանանց՝ տղամարդկանց գայթակղելու համար, որոնք էլ իրենց հերթին թույլ տվեցին, որ իրենց գայթակղեցնեն։

Կասկած լինել չի կարող, որ ֆիզիկական պոռնկությունը վերածվեց նաև հոգևոր պոռնկության։ Դրանում ներգրավված մարդիկ ի վերջո սկսեցին կիրառել հեթանոսական երկրպագության ծիսակարգեր, որոնցում Իսրայելը «միացավ Բելփեգորին», այսինքն նրանք ինչ-որ կերպ կապվեցին այդ կեղծ աստծուն և նույնիսկ զոհեր էին մատուցում դրան։ Ի հեճուկս այն ամենի, ինչ նրանց ասվել ու ուսուցանվել էր՝ կրքի և տռփանքի թեժ պահին նրանք պատրաստ էին այդ ամենը դեն նետել։

Ինչպե՞ս դա կարող էր պատահել։ Հեշտությամբ։ Խստացնելով իրենց խիղճն առաջին՝ ֆիզիկական մեղքը գործելիս, նրանք հասունացան մյուս՝ հոգևոր մեղքի մեջ ընկնելու համար, որը և սատանայի վերջնական նպատակն էր։ Նրանց հոգևոր վիճակն այնքան էր վատթարացել, որ, համաձայն տեքստի, տղամարդկանցից մեկը մի մադիանացի կնոջ բերեց Մովսեսի և ժողովրդի աչքի առաջին, որոնք, խորանից դուրս կանգնած, լաց էին լինում։

`Մեր միտքն ու մարմինը սերտորեն կապված են։ Ինչն ազդում է մեկի վրա, ազդում է նաև մյուսի վրա։ Ի՞նչ կարող ենք սովորել այս պատմությունից այն մասին, թե որքան վտանգավոր կարող է լինել ցանկություններին հագուրդ տալը հոգևորության համար։`