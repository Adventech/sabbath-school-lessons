---
title:  Ձեր իմաստությունն ու խոհամտությունը
date:  04/11/2021
---

Ինչպես տեսանք, Բ Օրենք 4.1–9 համարները հզոր արտահայտություն էին ոչ միայն ազգի յուրահատուկ կարգավիճակի, այլև դրա առաքելություն պարունակող կանչվածության։ Այս տեքստերին միահյուսված է այն գաղափարը, որ նրանք պետք է հնազանդվեն, հետևեն Տիրոջը և անեն այն, ինչ Նա իրենց պատվիրում է։

`Նորից կարդացե՛ք Բ Օրենք 4.6 համարը։ Ըստ Տիրոջ խոսքերի՝ հատկապես ի՞նչն է նրանց «իմաստությունն» ու «խոհամտությունն» ազգերի առաջ։`

Առաջին հայացքից կարող է թվալ, թե կանոններն ու օրենքներն էին իրենց մեջ պարունակում իմաստություն ու խոհամտություն։ Սակայն տեքստը դա չի ասում։ Այո՛, Տերը նրանց սովորեցրել էր կանոններն ու օրենքները, սակայն նրանց իմաստությունն ու խոհամտությունը բխում էր դրանք պահելուց, դրանց հնազանդվելուց։ Նրանց հնազանդությունն էր նրանց իմաստությունն ու խոհամտությունը։

Իրսայելը կարող էր ունենալ աշխարհին երբևէ հայտնի ամենահիանալի օրենսդրական համակարգը (և իրականում ուներ էլ), սակայն ի՞նչ օգուտ այն կբերեր, եթե Իսրայելը դրան չհետևեր։ Ընդհակառակը, նրանց իմաստությունն ու խոհամտությունը գալիս էր իրական ժամանակում նրանց կյանքում Աստծո օրենքի ունեցած ազդեցությունից։ Նրանք պետք է կյանքի կոչեին այն ճշմարտությունները, որոնք Աստված նրանց տվել էր և դա անել կարող էին միայն դրանց հնազանդվելով։ Իսրայելի ունեցած ողջ լույսն ու ճշմարտությունը ո՛չ իրեն, ո՛չ շրջապատի հեթանոս ազգերին ոչ մի բարի բան չէին տա, եթե Իրսայելն այդ ճշմարտությունները կյանքի չկոչեր։ Ուստի նորից ու նորից նրանց հնազանդության կոչ է արվում, որովհետև աշխարհին վկա լինելու համար կարևորը ոչ թե հենց կանոններն ու օրենքներն էին, այլ նրանց հնազանդությունն այդ կանոններին ու օրենքներին։

«Աստծո օրենքին նրանց հնազանդությունն իրենց կդարձներ բարգավաճության հրաշալիքներ աշխարհի ազգերի առաջ։ Նա, Ով կարող էր նրանց իմաստություն ու հմտություն տալ բոլոր տեսակի բարդ գործերում, կշարունակեր մնալ նրանց ուսուցիչը և կվեհացներ ու կբարձրացներ նրանց Իր օրենքներին հնազանդվելու միջոցով։ Եթե ժողովուրդը հնազանդ լիներ, նրան վրա չէին հասնի այն հիվանդությունները, որոնք անհանգստացնում էին այլ ազգերին, և նրանք կօրհնվեին կորովով ու խելքով։ Աստծո փառքը, Նրա վեհափառությունն ու զորությունը պետք է բացահայտվեին ժողովրդի բարգավաճման մեջ։ Նրանք պետք է քահանաների ու արքայազնների թագավորություն լինեին։ Աստված նրանց տվել էր ամեն ունակություն՝ երկրի վրա ապրող ամենամեծ ազգը դառնալու համար»։ Էլեն Ուայթ, Քրիստոսի առակները, էջ 288։

`Կարդացե՛ք Մատթեոս 5.13–16 համարները։ Ի՞նչ է Հիսուսն ասում մեզ այս համարներում, որն արտացոլում է այն նույն բանը, ինչը Նա ասաց հին Իսրայելին։ Որպես Յոթերորդ օրվա ադվենտիստներ՝ ինչպե՞ս սա պետք է կիրառվի հատկապես մեր կյանքում։`