---
title:  Ընտրի՛ր կյանքը
date:  13/11/2021
---

### Այս շաբաթվա ուսումնասիրության համար կարդացե՛ք.
Ծննդոց 2.8, 9, Հռոմեացիներին 6.23, Ա Հովհաննես 5.12, Բ Օրենք 30.1–20, Հռոմեացիներին 10.6–10, Բ Օրենք 4.19, Հայտնություն 14.6–12։

> <p>Հիշելու համարը.<p>
> «Այսօր երկինքն ու երկիրը վկա եմ կանչում ձեր դեմ. ձեր առջև դրեցի կյանքն ու մահը, օրհնությունն ու անեծքը։ Ուրեմն ընտրի՛ր կյանքը, որպեսզի ապրես դու և քո սերունդը»(Բ Օրենք 30.19)։

Ահա մի տխուր պատմություն. 22-ամյա մի երիտասարդ աղջկա ախտորոշում են մահացու հիվանդություն՝ ուղեղի ուռուցք։ Նույնիսկ այն հրաշքներով հանդերձ, որոնք գործում է ժամանակակից բժշկությունը, հնարավոր չէր ոչինչ անել։ Մնում էր մի ելք՝ թողնել, որ հոգեվարքը հանգեր անխուսափելիին։ Սակայն այս երիտասարդ աղջիկը՝ Սենդին, չէր ուզում մահանալ։

Եվ նա ծրագիր մշակեց։ Մահից հետո պետք է իր ուղեղը դրվեր հեղուկ ազոտ պարունակող տարայի մեջ հատուկ սառցարանում՝ ուղեղի բջիջների կենսունակությունը պահպանելու հույսով։ Եվ այդ հատուկ պայմաններում նրա ուղեղը կսպասեր հիսուն, հարյուր, միգուցե հազար տարի, մինչև որ ապագայում, երբ տեխնոլոգիաները բավականաչափ զարգանային, նյարդային կապեր պարունակող նրա ուղեղը վերբեռնվեր համակարգչի մեջ։ Եվ այդպես Սենդին միգուցե կարողանար «ապրել» հավիտյան։

Ներկայացված պատմությունը տխուր է ոչ միայն այն պատճառով, որ երիտասարդ աղջիկը պետք է մահանար, այլև այն պատճառով, թե ինչի վրա էր նա դրել ապրելու իր հույսը։ Ինչպես շատ-շատ մարդիկ, Սենդին ևս կյանք էր ուզում, ուզում էր ապրել։ Սակայն ընտրել էր մի ճանապարհ, որը բնավ արդյունավետ լինել չէր կարող։

Այս շաբաթ Բ Օրենք գրքի ուսումնասիրության շրջանակներում մենք կշարունակենք դիտարկել կյանքի ընտրությունը և կյանք ընտրելու մեզ տրված հնարավորությունը, սակայն այն պայմաններով, որոնք Աստված՝ կյանք Տվողն ու Պահողն է մեզ ողորմածաբար առաջարկել։