---
title:  Դժվար չէ քեզ համար
date:  17/11/2021
---

Բ Օրենք 30-րդ գլուխը բացվում է Տիրոջ խոսքով, Ով ասում է, թե ինչ կլինի, եթե ժողովուրդն ապաշխարի և հետ դառնա իր չար ճանապարհներից։ Ի՜նչ հրաշալի խոստումներ են տրվում նրանց։

`Կարդացե՛ք Բ Օրենք 30.1–10 համարները։ Ի՞նչ խոստումներ է Աստված տալիս ժողովրդին նույնիսկ ի հակադրություն այն փաստի, որ այստեղ խոսվում է այն մասին, թե ինչ կպատահի նրանց հետ, եթե նրանք անհնազանդ լինեն։ Ի՞նչ է սա մեզ սովորեցնում Աստծո շնորհի մասին։`

Սա լսելը իսկապես մխիթարիչ կլիներ։ Սակայն հարցն այստեղ այն չէր, որ կարևոր չէր նրանց՝ Աստծո պատվերից հետ դառնալը։ Աստված ոչ ոքի էժան շնորհ չի առաջարկում։ Ամեն դեպքում դա նրանց պետք է ցույց տար Աստծո սերը, և որպես պատասխան՝ նրանք պետք է սիրեին Աստծուն՝ իրենց սերն ի ցույց դնելով Աստծո խոսքին հնազանդությամբ։

`Կարդացե՛ք Բ Օրենք 30.11–14 համարները։ Ի՞նչ է Տերն ասում նրանց այստեղ։ Ի՞նչ հիմնական խոստում է տեղ գտել այս տեքստերում, և ի՞նչ նորկտակարանյան տեքստեր կարող եք մտաբերել, որոնք արտացոլում են միևնույն խոստումը։`

Ուշադրությո՛ւն դարձրեք այս գեղեցիկ լեզվին և կուռ տրամաբանությանը։ Տերը նրանցից չի պահանջում մի բան, որը չափազանց դժվար կլիներ նրանց համար։ Աստծո պատվերը չափազանց «բարդ» կամ «առեղծվածային» չէ, որպեսզի նրանք չկարողանան հասկանալ, ոչ էլ այնքան հեռու է, որ չկարողանան հասնել դրան։ Այն երկնքում չէ, նրանցից շատ հեռու, ոչ էլ ծովերից այն կողմ, որ ինչ-որ մեկը վեր ելնի կամ ծովն անցնի և այն բերի նրանց համար։ Ընդհակառակը, Տերն ասում է. «Այդ խոսքը քեզ շատ մոտիկ է, քո բերանում է, քո սրտում, որպեսզի դու այն կատարես» (Բ Օրենք 30.14)։ Այլ խոսքերով, դուք այն բավականին լավ գիտեք՝ այն արտաբերելու համար, և այն ձեր սրտում է, ուստի դուք շատ լավ գիտեք, որ պետք է կատարեք այն։ Ուստի անհնազանդության ոչ մի պատճառաբանություն չի ընդունվում։ «Նրա բոլոր հորդորները իրավասություն շնորհող են»։ Էլեն Ուայթ, Քրիստոսի առակները, էջ 333։

Իրականում, Պողոս առաքյալն այս տեքստերից մի քանիսը մեջբերում է Քրիստոսով փրկության համատեքստում։ Այսինքն, Պողոսը դրանք դիտարկում է որպես հավատով արդարանալու օրինակ (տե՛ս Հռոմեացիներին 10.6–10)։

Բ Օրենքի այս տեքստերից հետո Իսրայելի որդիներին ասվում է ընտրել կյանքը կամ մահը, օրհնությունը կամ անեծքը։ Եվ եթե շնորհով և հավատով նրանք ընտրեն կյանքը, նրանք անպայման դա կունենան։

Այսօր ոչինչ չի փոխվել, այնպես չէ՞։