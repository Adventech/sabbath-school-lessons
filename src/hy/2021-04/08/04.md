---
title:  Կյանք և բարություն, մահ և չարություն, օրհնություն և անեծք
date:  16/11/2021
---

Բ Օրենք գրքի ավարտին մոտ, երբ մանրամասնորեն շարադրվում է, թե ինչ կպատահի ժողովրդի հետ, եթե նրանք անհնազանդ լինեն Տիրոջը և խախտեն ուխտի խոստումները, Բ Օրենք 30-րդ գլուխն սկսվում է այն խոստմամբ, որ նույնիսկ եթե նրանք անհնազանդ գտնվեցին և պատժվեցին գերությամբ, Աստված, միևնույն է, վերադարձնելու է նրանց իրենց երկիր։

Այսինքն՝ եթե ապաշխարեն և հետ դառնան իրենց չար ճանապարհներից։

`Կարդացե՛ք Բ Օրենք 30.15–20 համարները։ Որո՞նք են այն տարբերակները, որոնք այստեղ ներկայացվում են հին Իսրայելին, և ինչպե՞ս են այդ տարբերակներն արտացոլում այն, ինչին մենք հանդիպում ենք ամբողջ Աստվածաշնչում։`

Տերը շատ հստակորեն ասում է. Նա՝ Յահվեն, ժողովրդի առաջ դրել է երկու տարբերակներից մեկը՝ այն, ինչ Նա արել էր Ադամի ու Եվայի հետ Եդեմում։ Իրականում, Բ Օրենք 30.15 համարի եբրայերեն «բարություն» (թով) և «չարություն» (ռա) բառերը միևնույն բառերն են, որոնք Ծննդոց գրքում օգտագործվում են «բարու» (թով) և չարի (ռա) գիտության ծառի առնչությամբ։ Այստեղ, ինչպես և ողջ Աստվածաշնչում, չկա միջին կամ չեզոք դիրքորոշում։ Նրանք կա՛մ կծառայեն Տիրոջը և կունենան կյանք, կա՛մ կընտրեն մահը։ Իրավիճակը նույնն է նաև մեզ համար։

Կյանք, բարություն, օրհնություններ՝ ի հակադրություն ինչի՞։ Մահ, չարություն և անեծքներ։ Ի վերջո կարելի է արդարացիորեն առարկել, որ Աստված նրանց միայն բարին, կյանքը և օրնություններն է առաջարկում։ Սակայն եթե նրանք հետ են դառնում Աստծուց, այս վատ բաները կլինեն բնական հետևանքը, որովհետև ժողովուրդն այլևս չի ունենա Աստծո հատուկ պաշտպանությունը։

Ինչպես էլ որ մենք այն հասկանանք, մարդկանց ներկայացվում են այս տարբերակները։ Պարզ է նաև նրանց ազատ կամքի և ազատ ընտրության իրողությունը։ Այս տեքստերը, ինչպես նաև Հին և Նոր Կտակարաններում առկա մի շարք այլ տեքստեր, իմաստ չէին ունենա, եթե գոյություն ունենային ազատ կամքի ու ազատ ընտրության սուրբ պարգևից անկախ։

Իրական իմաստով Աստված նրանց ասաց. Ունենալով այն ազատ կամքը, որը Ես ձեզ տվել եմ՝ ընտրե՛ք կյանքը, օրհնությունն ու բարությունը, ոչ թե մահը, չարությունն ու անեծքները։

Ճիշտ ընտրությունն այնքա՜ն ակնհայտ է, այնպես չէ՞։ Սակայն մենք գիտենք, թե ինչ պատահեց։ Մեծ պայքարն այն ժամանակ ևս նույնքան իրական էր, որքան այսօր, և մենք պետք է Իսրայելի օրինակից դաս քաղենք, թե ինչ կարող է պատահել, եթե մենք մեզ ամբողջությամբ չենք նվիրում Տիրոջը և չենք ընտրում կյանքը և այն ամենը, ինչ այս ընտրությունը ենթադրում է։

`Կարդացեք Բ Օրենք 30.20 համարը։ Ուշադրությո՛ւն դարձրեք այստեղ սիրո և հնազանդության միջև առկա կապին։ Ի՞նչ պետք է անի Իսրայելը՝ Տիրոջը հավատարիմ լինելու համար։ Ինչպե՞ս են միևնույն սկզբունքները կիրառելի այսօր մեզ համար։`