---
title:  Կենաց ծառը
date:  14/11/2021
---

Մեզնից ոչ մեկը չի ընտրել լինել այստեղ, այնպես չէ՞։ Մենք չենք ընտրել մեր ծնունդը, ինչպես նաև չենք ընտրել, թե երբ և որտեղ ծնվենք, և ովքեր լինեն մեր ծնողները։

Նույն իրավիճակում էին նաև Ադամն ու Եվան։ Նրանք չէին ընտրել Աստծո կողմից արարվելը, ինչպես և տերևները, ժայռերն ու սարերը։ Որպես մարդ արարածներ՝ մեզ տրվել է ոչ միայն գոյություն (ժայռերը ևս ունեն գոյություն), ոչ միայն կյանք (ամեոբան ևս կյանք ունի), այլև կյանք՝ որպես բանական ազատ էակներ՝ ստեղծված Աստծո պատկերով։

Սակայն մենք չենք ընտրել կյանք ունենալ որպես բանական ազատ էակներ՝ արարված Աստծո պատկերով։ Բայց այն, ինչ Աստված իսկապես մեզ առաջարկում է, մեր գոյությունը շարունակելու ընտրությունն է, այսինքն ընտրել կյանք ունենալ Իրենում, իսկ այդ կյանքը մենք կարող ենք ունենալ Հիսուսի ու խաչի վրա Նրա մահվան շնորհիվ։

`Կարդացե՛ք Ծննդոց 2.8, 9, 15–17 և Ծննդոց 3.22, 23 համարները։ Ի՞նչ երկու տարբերակ Աստված ներկայացրեց Ադամին նրա գոյության առնչությամբ։`

«Եդեմի կենտրոնում աճում էր կենաց ծառը, որի պտուղը զորություն ուներ հավերժացնելու կյանքը: Եթե Ադամը հնազանդ մնար Աստծուն, կշարունակեր ազատ մոտենալ այս ծառին ու կապրեր հավիտյան: Բայց մեղանչելով` նա կորցրեց կյանքի ծառից ուտելու իրավունքը և դարձավ մահկանացու: Աստվածային դատավճիռը` «Հող ես դու և դեպի հողը կդառնաս», նշանակում է կյանքի լիակատար դադարեցում»։ Էլեն Ուայթ, Մեծ պայքար, էջ 532, 533։

Այսպիսով, հենց սկզբից, Աստվածաշունչը մեզ ներկայացնում է երկու տարբերակներից միայն մեկը՝ հավիտենական կյանքը, ինչն ի սկզբանե նախատեսված էր, որ մենք ունենայինք, և հավիտենական մահ, որն ըստ էության նշանակում է հետ դառնալ այն ոչնչությանը, որից ստեղծվել ենք։

Հետաքրքրական է նաև այն, որ «կենաց ծառը», որն ըստ Սուրբ Գրքի անմահություն է պարգևում, և առաջին անգամ հանդիպում է Աստվածաշնչի առաջին գրքում, նորից հանդիպում է վերջին գրքում։ Կարդացեք Հայտնություն 2.7 և Հայտնություն 22.2, 14 համարները։ Հավանաբար այս լուրը խոսում է այն մասին, որ թեև մենք կարող էինք ուտել կենաց ծառից, մեղքի պատճառով կորցրինք այդ իրավունքը։ Սակայն երբ մեղքի խնդիրը վերջնականապես և լիովին լուծվի, Հիսուսի և փրկության ծրագրի շնորհիվ փրկագնվածները՝ նրանք, ովքեր ընտրել են կյանքը, իրավունք կունենան կենաց ծառից ուտելու, ինչպես որ նախատեսված էր ի սկզբանե։

`Խորհե՛ք հետևյալի մասին. մեր ամենօրյա ընտրություններն ինչպե՞ս են աշխատում կյանքի կամ մահվան համար։`