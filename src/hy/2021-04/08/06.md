---
title:  Երկրպագության հարց
date:  18/11/2021
---

Տիրոջ և Իսրայելի միջև առկա ուխտի հարաբերություններում կարևորագույն դեր էր խաղում երկրպագությունը։ Իրենց շրջապատող աշխարհից իսրայելացիներին առանձնացնում էր այն փաստը, որ որպես ազգ նրանք միակն էին, որ երկրպագում էին ճշմարիտ Աստծուն՝ ի հակադրություն հեթանոս աշխարհի կեղծ աստվածների և աստվածուհիների, որոնք բնավ էլ աստվածներ չէին։ «Իմացե՛ք արդ, որ Ես ԵՍ ԵՄ, Ինձնից բացի է՛լ Աստված չկա» (Բ Օրենք 32.39)։

`Կարդացե՛ք Բ Օրենք 4.19, Բ Օրենք 8.19, Բ Օրենք 11.16 և Բ Օրենք 30.17 համարները։ Ի՞նչ ընդհանուր նախազգուշացում կա այս բոլոր տեքստերում։ Ինչո՞ւ է այդ նախազգուշացումն այդքան կարևոր Իսրայել ազգի համար։`

Հազարավոր տարիներ առաջ, այնպես, ինչպես այսօր, Աստծո ժողովուրդն ապրում էր այնպիսի միջավայրում և մշակույթում, որտեղ չափանիշները, ավանդույթներն ու գաղափարները շատ-շատ դեպքերում հակասում էին նրանց հավատի սկզբունքներին։ Այդ իսկ պատճառով Աստծո ժողովուրդը պետք է միշտ զգաստ լիներ, որպեսզի աշխարհի բարքերը, կուռքերը և «աստվածները» չդառնային նրանց երկրպագության առարկան։

Մեր Աստվածը «նախանձոտ Աստված է» (Բ Օրենք 4.24, Բ Օրենք 5.9, Բ Օրենք 6.15), և որպես մեր Արարիչ ու Փրկիչ՝ միայն Նա է արժանի մեր երկրպագությանը։ Այստեղ ևս միջին դիրքորոշում չկա. կա՛մ մենք երկրպագում ենք Տիրոջը, Ով բերում է կյանք, բարություն և օրհնություններ, կա՛մ երկրպագում ենք ցանկացած այլ աստծո, որը բերում է չարություն, անեծքներ և մահ։

`Կարդացե՛ք Հայտնություն 13.1–15 համարները և ուշադրությո՛ւն դարձրեք այն հարցին, թե ինչպես է այստեղ ներկայացվում երկրպագությունը։ Այնուհետև հակադրե՛ք այս տեքստերը Հայտնություն 14.6–12 համարների հետ։ Ի՞նչ է կատարվում այստեղ՝ Հայտնություն գրքում, ինչն արտացոլում է Բ Օրենք գրքում (և առհասարակ ողջ Սուրբ Գրքում) տրված նախազգուշացումը կեղծ երկրպագության վերաբերյալ։`

Որքան էլ որ համատեքստը տարբեր լինի, խնդիրը մնում է նույնը. արդյո՞ք ժողովուրդը կերկրպագի ճշմարիտ Աստծուն և կունենա կյանք, թե՞ տեղի կտա ճնշումներին՝ բացահայտ կամ աննկատ, կամ երկուսը միասին, և կթողնի առ Աստված ունեցած իր հավատարմությունն ու կժառանգի մահը։ Վերջնական հարցի պատասխանը կարող է տալ միմիայն յուրաքանչյուր անհատ։ Աստված չէր ստիպում հին Իսրայելին հետևել Իրեն, ոչ էլ երբևէ մեզ կստիպի։ Ինչպես տեսնում ենք Հայտնություն 13-րդ գլխում, ուժը կիրառում է բացառապես գազանը և դրա պատկերը։ Դրա փոխարեն Աստված աշխատում է սիրով։

`Ինչպե՞ս կարող ենք վստահ լինել, որ նույնիսկ աննկատ կերպով, մենք չենք հրաժարվում առ Հիսուսն ունեցած մեր հավատարմությունից ու սկսում նվիրվել մեկ այլ աստծո։`