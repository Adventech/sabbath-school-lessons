---
title:  Այլ կերպարներ
date:  14/10/2021
---

Աստվածաշունչն ուսումնասիրող գիտնականները վաղուց են հանգել այն մտքին, որ անհերքելի նմանություններ կան Իսրայելի հետ արված Աստծո ուխտի և այն ժամանակների թագավորությունների միջև կնքվող պայմանագրերի միջև։ Այս զուգահեռը չպետք է զարմացնի մեզ։ Աստված պարզապես Իր ժողովրդի հետ աշխատում էր այնպիսի ճանապարհներով, որոնք նրանց հասկանալի կլինեին։

Միևնույն ժամանակ, ուխտի գաղափարը, որն իրենից ներկայացնում է երկու կողմերի միջև կնքված իրավական պայմանագիր՝ կանոններով, դրույթներով և կանոնադրությամբ, կարող է միանգամայն սառն ու պաշտոնական թվալ։ Թեև այդ տարրը պետք է գոյություն ունենա (Աստված է Օրենսդիրը), այն բավականաչափ լայն չէ, որպեսզի տարածվի այն հարաբերությունների ողջ խորությամբ ու լայնությամբ, որոնք Աստված կամենում էր կառուցել Իր ժողովրդի հետ։ Ուստի Բ Օրենք գրքում կիրառվում են այլ պատկերներ, որոնք օգնում են նկարագրել միևնույն գաղափարը, ինչ և Աստծո և Իսրայելի միջև ուխտը, սակայն դրան լրացուցիչ խորություն են հաղորդում։

`Կարդացե՛ք Բ Օրենք 8.5, 14.1 և 32.6, 18–20 համարները։ Ի՞նչ պատկերավոր լեզու է օգտագործված այս տեքստերում, և ինչպե՞ս այն կարող է ի ցույց դնել այն հարաբերությունը, որն Աստված կամենում էր ունենալ Իր ժողովրդի հետ։`

`Կարդացե՛ք Բ Օրենք 4.20 և 32.9 համարները։ Ի՞նչ պատկերավոր լեզու է օգտագործված այստեղ, և այս տեքստերը ևս ինպե՞ս են օգնում ի ցույց դնել այն հարաբերությունները, որոնք Աստված կամենում էր ունենալ Իր ժողովրդի հետ։`

Յուրաքանչյուր դեպքում տեսնում ենք ընտանիքի գաղափարը, որի կապերը պետք է լինեն ամենամտերիմը, ամենաամուրն ու սիրառատը։ Աստված միշտ է այսպիսի հարաբերություններ կամեցել Իր ժողովրդի հետ։ Նույնիսկ երբ նրանք ամոթալի կերպով մերժեցին Հիսուսին խաչի ժամանակ, հարություն առնելուց հետո Հիսուսը Մարիամին ասաց. «Գնացեք ասե՛ք Իմ եղբայրներին, որ Գալիլեա գնան և այնտեղ Ինձ կտեսնեն» (Մատթեոս 28.10)։ Հարությունից հետո ևս Քրիստոսը դիմեց Իր աշակերտներին որպես «Իմ եղբայրներ». սա օրինակ է այն սիրո և շնորհի, որը հորդում է դեպի այն մարդիկ, որոնք, բնականաբար, դրանց արժանի չեն։ Սա, ըստ էության, միշտ եղել է Աստծո և մարդկության միջև հարաբերությունը. անարժաններին տրվող շնորհ և սեր։

`Ի՞նչ հարաբերություններ ունեք Աստծո հետ։ Ինչպե՞ս կարող եք խորացնել դրանք և սովորել սիրել Նրան՝ միևնույն ժամանակ հասկանալով, որ ուխտի շրջանակներում պարտավոր եք հնազանդվել Նրա օրենքին։ Ինչպե՞ս է, որ այս երկու գաղափարները ոչ թե հակասում, այլ լրացնում են միմյանց։`