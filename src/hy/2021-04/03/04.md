---
title:  Ուխտի գիրքը
date:  12/10/2021
---

Թեև ուխտի (եբրայերեն՝ բերիտ) գաղափարը հանդիպում է ամբողջ Աստվածաշնչում և նկարագրում Աստծո հարաբերություններն Իր ժողովրդի հետ, այս բառն այնքան հաճախ է հանդիպում Բ Օրենք գրքում, որ այն անվանվել է «ուխտի գիրք»։

`Կարդացե՛ք Բ Օրենք 5.1–21 համարները։ Ի՞նչ է տեղի ունենում այստեղ, ինչն օգնում է ցույց տալ, թե որքան կարևոր է ուխտի (բերիտ) գաղափարը Բ Օրենք գրքում։`

Իսրայելի ժողովրդի՝ Եգիպտոսից ազատագրվելուց ոչ շատ անց Աստված Սինայում նրանց հետ հաստատեց Իր ուխտն անմիջապես այն բանից առաջ, երբ ժողովուրդը պետք է խոստացված երկիր մտներ։ Այնուհետև, քառասուն տարվա դեգերումներից հետո, այն ժամանակ, երբ նրանք ուր որ է պետք է մտնեին խոստացված երկիր, ինչն ուխտի խոստման կարևորագույն կետերից էր (տե՛ս Ծննդոց 12.7, Ելք 12.25), Մովսեսի շուրթերով Եհովան կրկին տալիս է ժողովրդին Տասը պատվիրանները։ Այսպես Նա ընդգծում է, թե որքան կարևոր է ժողովրդի համար նորոգել ուխտի իրենց պարտականությունները։

Այո՛, Տերն իրականացնելու էր նրանց տրված ուխտի խոստումները։ Սակայն այժմ նրանք պարտավոր են իրականացնել գործարքի իրենց մասը. «Եվ ձեզ հայտնեց Իր ուխտը, պատվիրեց ձեզ, որ կատարեք տասը պատվիրանները, և դրանք գրեց քարե երկու տախտակների վրա» (Բ Օրենք 4.13)։ Նա դա արել էր Սինայում և այժմ կրկին անում էր Մովաբում այն պահից անմիջապես առաջ, երբ ժողովուրդը պետք է մտներ այն երկիր, որը խոստացվել էր նրանց իրենց հայրերին հարյուրամյակներ առաջ արված խոստման միջոցով։ Սա դրսևորումն էր «հավիտենական ավետիսի», որը գոյություն ուներ նույնիսկ աշխարհի արարումից առաջ։

«Երկրի հիմունքները դնելուց առաջ Հայրն ու Որդին ուխտ էին կնքել մարդուն փրկելու համար, եթե նա հաղթվեր սատանայից: Նրանք հանդիսավոր կերպով իրար ձեռք էին սեղմել` երդվելով, որ Քրիստոսը պետք է երաշխավոր դառնա մարդկային ցեղի համար»։ Էլեն Ուայթ, Դարերի փափագը, էջ 834։

`Կարդացե՛ք Բ Օրենք 5.3 համարը։ Ինչպե՞ս կարող ենք հասկանալ այս տեքստը։`

Ի՞նչ էր Մովսեսն ասում նրանց։ Ամենայն հավանականությամբ Մովսեսն ընդգծում էր, որ նրանց հայրերն արդեն մահացել են, և ուխտի հրաշալի խոստումները, որոնք արվել էին նրանց հայրերին, այժմ արվում էին իրենց։ Սա կարող էր լինել Մովսեսի յուրօրինակ ճանապարհը՝ նրանց հասկացնելու, որ չպետք է սխալվեին, ինչպես դա արել էին նախորդ սերունդները։ Խուստումներն (ու պարտավորություններն) այժմ նրանցն էին։