---
title:  Ուխտը և Իսրայելը
date:  11/10/2021
---

`«Ոչ թե քո արդար լինելու և քո սրտի ուղղության համար ես դու մտնում նրանց երկիրը ժառանգելու, այլ այդ ազգերի անօրենության համար է քո Տեր Աստվածը քշում նրանց քո առջևից, նաև նրա համար, որպեսզի հաստատի քո հայրերին՝ Աբրահամին, Իսահակին ու Հակոբին երդումով արած Իր խոսքը» (Բ Օրենք 9.5, տե՛ս նաև Բ Օրենք 9.27)։ Ինչպե՞ս է ուխտի խոստումների իրողությունն ի ցույց դրվում այս տեքստում։`

Այստեղ ևս դրսևորվում է շնորհի ուխտը. Աստված աշխատում էր նրանց համար՝ ի հակադրություն ժողովրդի շարունակական սխալների (այս կերպ, բնականաբար, աշխատում է այսօր նաև Ավետարանը)։ Հետագա սերունդներին տրվեց Աստծո շնորհը այն պատճառով, որ նրանց հայրերին խոստում էր տրվել։

Երբ Մովսեսը շփվում էր մարդկանց հետ, ում ընդհանուր առմամբ տրված էին ուխտի խոստումները, նա հաճախ էր հիշեցնում նահապետներին տրված ուխտի խոստումները։

`Կարդացե՛ք Ելք 2.24, Ելք 6.8 և Ղևտական 26.42 համարները։ Ի՞նչ է ասվում այս տեքստերում, ինչն օգնում է ի ցույց դնել, թե ինչպես են գործում ուխտի խոստումները։`

Ելքը Եգիպտոսից՝ Աստծո փրկարար շնորհի մեծ նշանը, ևս հիմնված էր ուխտի վրա, որն Աստված արել էր Իսրայելի ժողովրդի հայրերի հետ։ Սա նշանակում է, որ նախքան ուխտի շահառուների ծնունդն էին խոստումներն արվել նրանց համար։ Այսպիսով, թեև նրանք չունեին ոչ մի արժանիք (մեղմ ասած), նրանք ստացան խոստացված ազատագրումը, որն Աստված իրականացրեց նրանց համար Ելքին ուղեկցող հրաշքների և իրադարձությունների միջոցով։

Բնականաբար, ամեն ինչ այդքանով չավարտվեց։ Ժողովուրդը Եգիպտոսից ո՞ւր գնաց։ Այո՛, Սինա, որտեղ նրանց հետ ուխտը «պաշտոնապես» հաստատվեց (տե՛ս Ելք 20-րդ գլուխ)։ Եվ ուխտի կենտրոնում ավետիսն ու օրենքն էին՝ Տասը պատվիրանները, որոնց նրանք կանչված էին հնազանդվելու։ Դա պետք է լիներ Տիրոջ հետ նրանց փրկարար հարաբերությունների դրսևորումը, որը (ավետիսը) արդեն փրկագնել էր նրանց։ Այդ պատճառով, Բ Օրենք գրքում կրկին և կրկին ժողովրդին կոչ է արվում հնազանդվել այդ օրենքին որպես ուխտի շրջանակներում իրենց պարտականությունների իրականացում, որը հաստատվել էր Սինայում։

`Ի՞նչ դեր պետք է խաղա Աստծո օրենքը մեր կյանքում այսօր. մեր, որ փրկված ենք շնորհով, և ինչո՞ւ է այդ օրենքն այդքան կարևոր Աստծո հետ ունեցած մեր հարաբերություններում։`