---
title:  Ուխտն ու Ավետարանը
date:  10/10/2021
---

Ողջ Աստվածաշնչում ուխտն ու բարի լուրը միասին են ի հայտ գալիս։ Թեև ուխտի գաղափարը գոյություն է ունեցել Իսրայել ժողովրդից առաջ (օրինակ՝ Նոյի ուխտը), ու թեև ուխտի խոստումն արվել է նախքան Իսրայել ազգի գոյությունը, այն տեսանելիորեն դրսևորվել է Իր ժողովրդի հետ Աստծո փոխգործունեության արդյունքում՝ սկսած նրանց հայրերից՝ նահապետներից։

Եվ նույնիսկ ամենասկզբից ուխտի առանցքային ճշմարտությունը եղել է ավետիսը միայն հավատով փրկության մասին։

`Կարդացե՛ք Ծննդոց 12.1–3, Ծննդոց 15.5–18 և Հռոմեացիներին 4.1–5 համարները։ Ո՞րն էր Աբրամին (հետագայում Աբրահամ) արված ուխտի խոստումը, և ինչպե՞ս է ավետիսը դրսևորվում խոստման այդ ուխտում։`

Աբրահամը հավատաց Աստծուն, Նրա՝ իրեն տրված խոստմանը, այդ պատճառով էլ արդար համարվեց Աստծո առաջ։ Այս հայտարարությունը, սակայն, բնավ չէր խոսում էժան շնորհի մասին. Աբրահամը ջանք էր գործադրում կատարելու ուխտի իր մասը հնազանդ գտնվելով, ինչը մենք տեսնում ենք Ծննդոց 22-րդ գլխում Մորիայի լեռան վրա։ Եվ այս ամենը՝ չնայած այն փաստին, որ «նրա հավատն արդարություն է համարվում» (Հռոմեացիներին 4.5)։ Ահա սա էր պատճառը, որ հարյուրամյակներ անց Պողոսն օրինակ է բերում հենց Աբրահամին, թե ինչ է նշանակում ապրել այն ուխտի խոստումներով, որն Աստված արել է Իր ժողովրդի հետ։

Այս թեման հանդիպում է ողջ Աստվածաշնչում։ Պողոսը մեկ ուրիշ անգամ դրան անդրադառնում է Գաղատացիներին 3.6 համարում, որտեղ նա կրկին մեջբերում է Ծննդոց 15.6 համարը, ուր խոսվում է այն մասին, որ Աբրահամը հավատաց, և Աստված «նրա համար արդարություն համարեց այդ»։ Պողոսն անդրադառնում է նաև այն խոստմանը, որն առաջին անգամ արվեց Աբրահամին, որ բոլոր ազգերը կօրհնվեն նրա սերնդի միջոցով (Գաղատացիներին 3.9)։ Ուխտի խոստումները տրված են բոլորին՝ հրեաներին և հեթանոսներին, ովքեր «հավատից են» (Գաղատացիներին 3.7), և այդպիսով ովքեր արդարացված են հավատով՝ առանց օրենքի գործերի, ինչքան էլ որ նրանք ուխտի համատեքստում պարտական լինեն օրենքին։

Նույնիսկ երբ Երեմիան խոսում է նոր ուխտի մասին, նա այդ անում է օրենքի համատեքստում. ««Այլ սա է այն ուխտը, որ այն օրերից հետո պիտի կապեմ Իսրայելի տան հետ»,- ասում է Տերը,- «Իմ օրենքը պիտի դնեմ նրանց ներսում և նրանց սրտի վրա պիտի գրեմ այն. Ես նրանց Աստվածը պիտի լինեմ, և նրանք Իմ ժողովուրդը պիտի լինեն»» (Երեմիա 31.33)։ Սա արտացոլում է Ղևտական գրքի լեզուն. «Ես միշտ ներկա կլինեմ, ձեզ համար Աստված կլինեմ, և դուք կլինեք Իմ ժողովուրդը» (Ղևտական 26.12)։

`Ինչպե՞ս է օրենքի և ավետիսի ուխտային գաղափարը կատարյալ կերպով համապատասխանում Հայտնություն 14-րդ գլխի երեք հրեշտակների լուրի՝ աշխարհին ուղղված Աստծո վերջին նախազգուշացման հետ։`