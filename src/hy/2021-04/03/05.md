---
title:  Նրա հատուկ ժողովուրդը
date:  13/10/2021
---

Մեզ համար այսօր բարդ է լիարժեքորեն պատկերացնել, թե ինչպիսին էր հին աշխարհն այն ժամանակներում, երբ Իսրայելը դեգերում էր անապատում։ Եթե մինչ մեր օրերը ամբողջական կայսրություններ են եկել ու գնացել՝ իրենց հետևից թողնելով միայն ավերակներ (եթե դրանք էլ առհասարակ մնացել են), ապա ի՞նչ կարող ենք մենք իմանալ այն փոքր հեթանոս ազգերի մասին, որոնք ապրել են միևնույն տարածաշրջանում, որտեղ և իսրայելացիները։

Շատ բան չգիտենք, սակայն մի բան հաստատ գիտենք. այս մարդիկ ընկղմված էին հեթանոսության, բազմաստվածության և որոշ կատարելապես գարշելի ծեսերի մեջ, որը ներառում էր նաև երեխաների զոհաբերությունը։ Փորձե՛ք պատկերացնել, թե որքան գարշելի և չար պետք է լինի մշակույթն ու կրոնը, որ այդպիսի բան անի սեփական երեխաների հետ, և դա անի ինչ-որ մի աստծո համար։

Ուստի բնավ զարմանալի չէ, որ հին Իսրայելի պատմության ընթացքում Տերը նորից ու նորից զգուշացրել է Իր ժողովրդին, որպեսզի չհետևեն իրենց շրջապատում ապրող ժողովուրդների ավանդույթներին ու սովորույթներին։ «Երբ մտնես քո Տեր Աստծու քեզ տված երկիրը, չհետևես այդ ազգերի գարշելի սովորույթներին» (Բ Օրենք 18.9)։

Եվ սա այն պատճառով, որ Աստված այս ազգին կանչել էր հատուկ նպատակի համար։ Աստծո հետ ուխտի մեջ մտնելով՝ նրանք պետք է յուրահատուկ ժողովուրդ դառնային. նրանք պետք է աշխարհի համար լինեին միակ Աստծո վկաները, Ով արարել էր երկինքն ու երկիրը։

`Կարդացե՛ք Բ Օրենք 26.16–19 համարները։ Ինչպե՞ս են այս տեքստերն ամփոփում Աստծո և Իսրայելի միջև եղած ուխտի հարաբերությունները։ Ինչպե՞ս պետք է ուխտի նկատմամբ նրանց հավատարմությունը դրսևորվեր նրանում, թե ինչպիսի ժողովուրդ նրանք պետք է դառնային։ Ի՞նչ դասեր կարող ենք քաղել սրանից մեզ համար։`

Որքան հետաքրքիր է, որ Մովսեսն սկսում է այս տեքստերը «այսօր» բառով, ինչպես հենց հիմա, կրկին բառերում Աստված հրամայում է ձեզ անել այս բաները (նա այս գաղափարը կրկնում է 17-րդ համարում)։ Նա միշտ հրամայում էր նրանց անել այդ բաները։ Նա կարծես ժողովրդին ասում է, որ նրանք պետք է ստանձնեն այդ պարտականությունները հենց այդ պահին և կրկին լինեն հավատարիմ, սուրբ և յուրահատուկ ժողովուրդ, որը և նրանց՝ որպես ուխտի ժողովրդի գոյության կարևորագույն պատճառն է։ Որպես ազգ՝ նրանք միակն էին, ովքեր ճանաչում էին ճշմարիտ Աստծուն և գիտեին ճշմարտությունն այդ Աստծո մասին, ինչպես նաև այն մասին, թե ինչպես էր Նա ուզում, որ մարդիկ ապրեն։ Իրական իմաստով, նրանք ոչ միայն ունեին «ներկա ժամանակների ճշմարտությունը», այլև պետք է կյանքի կոչեին այդ ճշմարտությունը, մինչև Հիսուսը՝ Ինքը «Ճշմարտությունը» (Հովհաննես 14.6), կգար։

`Ինչո՞ւ է Աստծուն ու Նրա ուխտի պահանջներին հնազանդվելու գաղափարն արդիական նաև մեզ համար «այսօր»։`