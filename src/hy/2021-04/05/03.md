---
title:  Սիրեք պանդուխտին
date:  25/10/2021
---

Այս զգուշացումներն անելիս Մովսեսը հայտարարում է. «Ահա քո Տեր Աստծունն են երկինքն ու երկինքների երկինքը, երկիրն ու նրա մեջ եղած ամեն բան» (Բ Օրենք 10.14)։ Աստծո գերիշխանության գաղափարի ինչպիսի՜ հզոր արտահայտություն, որը տեղ է գտել աստվածաշնչյան այլ տեքստերում ևս. «Տիրոջն են երկիրը և նրա լիությունը, աշխարհն ու նրա բնակիչները» (Սաղմոսներ 24.1)։

`Կարդացե՛ք Բ Օրենք 10.17–19 համարները։ Ուրիշ ի՞նչ հայտարարություններ է անում Մովսեսը Տիրոջ մասին այստեղ։ Ինչն ավելի կարևոր է, ի՞նչ է Աստված պատվիրում Իր ժողովրդին որպես այդ հայտարարության արդյունք։`

Յահվեն ոչ միայն երկնքի ու երկրի գերիշխանն է, Նա նաև «աստվածների Աստվածն է և տերերի Տերը» (Բ Օրենք 10.17)։ Սա բնավ չի նշանակում, որ կան այլ աստվածներ, որոնք կարգով ավելի ցածր են, որոնց երկրպագում էին Իսրայելին շրջապատող հեթանոս ազգերը։ Այս պնդումն ավելի շատ խոսում է այն մասին, որ Տերը, միակ Աստվածը լինելուց բացի («Իմացե՛ք արդ, որ Ես ԵՍ ԵՄ, Ինձնից բացի է՛լ աստված չկա» [Բ Օրենք 32.39]), լիակատար գերագույն իշխանություն ունի բոլոր այլ ուժերի նկատմամբ՝ իրական թե երևակայական, երկնքում թե երկրի վրա։

Այս տեքստը ևս ասում է, որ Աստված «մեծ, հզոր և ահեղ Աստվածն է, որ աչառություն չի անում և կաշառք չի առնում»։ Այս ամենը ավելի մեծ լուրի մաս է կազմում՝ Յահվեն ձեր Աստվածն է, և դուք՝ Նրա ժողովուրդը, պետք է հնազանդվեք Նրան։

Նաև ինչպիսի՜ հզոր հակադրում է ներկայացված այստեղ։ Այո՛, Յահվեն աստվածների Աստվածն է, տերերի Տերը, արարչագործության միանձնյա ղեկավարն ու պահապանը (Կողոսացիներին 1.16, 17), բայց Նա նաև հոգ է տանում որբերի, որբևայրիների և պանդուխտների մասին, և այդ հոգատարությունն արտահայտվում է նրանց անմիջական ֆիզիկական կարիքներին ծառայելու միջոցով։ Այն Աստվածը, Ով նկատում է նաև ճնճղուկի գետնին ընկնելը (Մատթեոս 10.29), գիտի նաև հասարակության կողմից արհամարհվածների դժվարությունների մասին։ Այլ խոսքերով, Տերը ժողովրդին ասում է. բարի, միգուցե դուք ընտրված եք, յուրահատուկ եք, և Ես ձեզ սիրում եմ, սակայն Ես սիրում եմ նաև մյուսներին՝ ներառյալ ձեր մեջ գտնվող կարիքավորներին և անօգնականներին։ Եվ քանի որ Ես սիրում եմ նրանց, դուք ևս պետք է սիրեք նրանց։ Սա ուխտի շրջանականերում ձեր պարտականություններից մեկն է, որը նաև շատ կարևոր պարտականություն է։

`Կարդացե՛ք Սողմոսներ 146.5–10 համարները։ Ո՞րն է Սաղմոսների լուրը, որն արտացոլում է այն, ինչ Աստված ասում է այստեղ, և ի՞նչ պետք է սա նշանակի մեզ համար այսօր որպես քրիստոնյաներ։`