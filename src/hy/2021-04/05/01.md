---
title:  Քո դռան պանդուխտը
date:  23/10/2021
---

### Այս շաբաթվա ուսումնասիրության համար կարդացե՛ք.
Մարկոս 12.29–31, Բ Օրենք 10.1–19, Սաղմոսներ 146.5–10, Մատթեոս 7.12, Բ Օրենք 27.19, Հակոբոս 1.27–2.11։

> <p>Հիշելու համարը.<p>
> «Ուրեմն սիրե՛ք պանդուխտին, որովհետև դուք էլ էիք պանդուխտ եգիպտացիների երկրում»(Բ Օրենք 10.19)։

Անցած շաբաթվա դասում, երբ դպիրը հարցրեց «ամենակարևոր պատվիրանի» մասին (Մարկոս 12.28), Հիսուսը պատասխանեց՝ հավաստիացնելով, որ Աստված է միակ Տերը, հետո ասաց. «Եվ սիրի՛ր քո Տեր Աստծուն քո ամբողջ սրտով, ամբողջ հոգով, ամբողջ մտքով ու ամբողջ զորությամբ։ Սա է առաջին պատվիրանը» (Մարկոս 12.30)։

Այդուհանդերձ, Հիսուսը շարունակեց՝ խոսելով երկրորդ՝ դրան նման պատվիրանի մասին (Մարկոս 12.31), ինչի մասին դպիրը չէր հարցրել։ Բայց Հիսուսը գիտեր, թե որքան կարևոր է դա և ասաց. «Իսկ երկրորդը սրան նման է՝ Սիրի՛ր քո ընկերոջը քո անձի պես։ Սրանցից ավելի մեծ պատվիրան չկա» (Մարկոս 12.31)։

Սրանցից ավելի մեծ պատվիրան չկա՞։ Աստծո և դրացու նկատմամբ սերը Հիսուսը միահյուսեց մեկ պատվիրանի մեջ, և այդ պատվիրանն ամենամեծ պատվիրանն էր։

Եվ նորից, Հիսուսը նոր բան չբացահայտեց, մի բան, որը հրեաները երբեք չէին լսել։ Ընդհակառակը, Աստծուն գերագույն կերպով սիրելու կոչը, այսինքն Աստծո նկատմամբ մեր սերը մեր դրացիներին և այլ մարդկանց սիրելու միջոցով արտահայտելու գաղափարը վերցված էր, այո՛, Բ Օրենք գրքից։