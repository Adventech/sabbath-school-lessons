---
title:  Դատեք արդարամտությամբ
date:  27/10/2021
---

Որպես հավատացյալներ՝ մենք կանչված ենք արտացոլելու Աստծո բնավորությունը։ Պողոսը գրում է. «Իմ զավակնե՛ր, որ ձեզ համար կրկին երկունքի ցավերի մեջ եմ, մինչև որ Քրիստոսը ձեր մեջ կերպավորվի» (Գաղատացիներին 4.19)։ Ի վերջո, մենք ի սկզբանե ստեղծվել ենք «Աստծո պատկերով» (Ծննդոց 1.27), որը հետագայում խեղաթյուրվեց մեղքի պատճառով։ Եվ ինչպես տեսնում ենք, երբ Մովսեսը խոսում էր Աստծո զորության և վեհափառության մասին, նաև ասաց, որ Աստված կաշառք չի վերցնում և հոգ է տանում թույլերի ու վտարանդիների մասին։ Աստված անում է այդ, ուստի մենք ևս պետք է նույնն անենք։

**Կարդացե՛ք Բ Օրենք գրքի հետևյալ տեքստերը։ Դրանց բոլորին ի՞նչ ընդհանուր թեմա է միավորում։**

`Բ Օրենք 1.16`

`Բ Օրենք 16.19`

`Բ Օրենք 24.17`

`Բ Օրենք 27.19`

Գրեթե ասացվածք է դարձել այն գաղափարը, որ թույլերը, աղքատները և վտարանդիները չեն ստանում միևնույն «արդարադատությունը» մարդկային դատարաններում, ինչ որ փող, իշխանություն ու կապեր ունեցողները։ Երկիրը, դարաշրջանը, մշակույթը, ոչ էլ այն փաստը, թե որքան վեհ են ներկայացված արդարության և հավասարության սկզբունքները սահմանադրություններում կամ օրենսգրքերում, շատ բան չեն փոխում: Իրականությունը մնում է նույնը. աղքատները, թույլերն ու վտարանդիները գրեթե երբեք չեն ստանում այն արդարադատությունը, որը տրված է «բարենպաստ» հողի վրա կանգնած մարդկանց։

Ահա թե ինչն է շատ ու շատ ուշադրության արժանի նրանում, ինչ Տերն անձամբ ասում է այստեղ։ Այս անարդարությունը, որը տիրում է մնացած բոլոր ազգերի մեջ, չպետք է տեղ ունենա Իսրայելում՝ Աստծո ժողովրդի շարքերում, նրանց մեջ, ովքեր պետք է աշխարհին ներկայացնեն Աստծուն։ Եթե ժամանակակից լեզու օգտագործենք, ապա որոշ իմաստով Տերը կամենում էր, որպեսզի հին Իսրայելում «օրենքի առաջ հավասար արդարադատություն» լիներ։

Սակայն այս թեման անհամեմատ ավելի խորն է, քան պարզապես արդարադատությունը։ «Սո՛ւրբ եղեք, քանզի սուրբ եմ Ես՝ ձեր Տեր Աստվածը» (Ղևտական 19.2)։ Այո՛, ժողովուրդը ճանաչում էր ճշմարիտ Աստծուն, գիտեր երկրպագության ճշմարիտ արարողակարգը, ընդունելի ձևով էր մատուցում զոհերը։ Դա շատ լավ է։ Սակայն, ի վերջո, ի՞նչ օգուտ ուներ այդ ամենը, եթե նրանք վատ էին վարվում իրենց շարքերում ապրող թույլերի ու աղքատների հետ։ Նորից ու նորից մարգարեների միջոցով Աստված բարկանում է Իսրայելում աղքատներին ու կարիքավորներին կեղեքողների վրա։ Ինչպե՞ս կարող եք լինել «սուրբ»՝ միևնույն ժամանակ կեղեքելով ուրիշներին։ Դա հնարավոր բան չէ, անկախ նրանից, թե որքան խստորեն եք հետևում պատշաճ կրոնական ծիսակարգին։

`Կարդացե՛ք Ամովս 2.6, Ամովս 4.1, Ամովս 5.11, Եսայի 3.14, 15, Եսայի 10.1, 2 և Երեմիա 2.34 համարները։ Ի՞նչ են ասում մարգարները, ինչն արտացոլում է այն, ինչի մասին Տերը զգուշացրել էր հին Իսրայելին։ Ի՞նչ են մեզ ասում այս բառերն այսօր։`