---
title:  Սուրբ կրոն Աստծո առաջ
date:  28/10/2021
---

`Կարդացե՛ք Բ Օրենք 24.10–15 համարները։ Ի՞նչ կարևոր սկզբունքներ են արտահայտված այստեղ այն մասին, թե ինչպես պետք է վերաբերվենք նրանց, ովքեր գտնվում են մեր հսկողության ներքո։`

Եվ նորից մենք տեսնում ենք Աստծո անհանգստությունը մարդկային արժանապատվության նկատմամբ։ Եթե նույնիսկ որևէ մեկը ձեզ ինչ-որ բան է պարտք, և արդեն այն հետ ստանալու ժամանակն է, մի փոքր հարգանք ու արժանապատվություն ցուցաբերեք այդ մարդու նկատմամբ։ Լավ կլինի դրսում սպասել և թույլ տալ, որ պարտք վերցնողն ինքը դուրս բերի ձեր պարտքը և վերադարձնի ձեզ։ Բ Օրենք 24.12, 13 համարները կարծես ասում են, որ եթե որևէ աղքատ մարդ ձեզ իր զգեստը որպես «գրավ» է տվել, պետք է առնվազն թույլ տաք, որ գիշերը նա դրանով քնի։ Մյուս տեքստերը խոսում են այն մասին, թե իչպես է պատշաճում վարվել այն աղքատների հետ, որոնք աշխատում են ձեզ համար, և որոնց այնքա՜ն հեշտ է կեղեքելը։ Մի՛ կեղեքեք նրանց, որովհետև Աստծո աչքում դա մեղք է, և, բնականաբար, շա՜տ ծանր մեղք։ Ու նորից, եթե Իսրայելը պետք է լիներ վկա, սուրբ ժողովուրդ, որը քայլում էր ճշմարտության մեջ այն աշխարհում, որը թաղված էր սխալի, կռապաշտության, չարիքի ու մեղքի մեջ, նրանք, անկասկած պետք է բարություն ցուցաբերեին իրենց մեջ ապրող թույլերի ու լքվածների նկատմամբ։ Հակառակ դեպքում նրանց վկայությունն առ ոչինչ կլիներ։

`Կարդացե՛ք Հակոբոս 1.27–2.11 համարները։ Ի՞նչ է ասում Հակոբոսն այստեղ, ինչն արտացոլում է այն, ինչը Տերն ասում էր Իր ժողովրդին Բ Օրենք գրքում։ Ի՞նչ նշանակություն ունի այն փաստը, որ այս տեքստերում Հակոբոսն աղքատների հետ վատ վարվելը կապում է Տասը պատվիրանների հետ։`

Թեև Տասը պատվիրաններում ոչինչ ուղղակիորեն ցույց չի տալիս աղքատների նկատմամբ դրսևորված հարուստների աչառությունը, օրենքի տառի խստիվ պահպանումն ու միևնույն ժամանակ աղքատների ու կարիքավորների նկատմամբ վատ վարվելը, դա առնվազն ծաղրի է ենթարկում մարդկանց այն հայտարարությունը, որ իրենք հավատում են և պահում են պատվիրանները։ Քո դրացուն քո անձի պես սիրելն Աստծո օրենքի ամենաբարձր արտահայտումն է, և այն ներկա ժամանակների ճշմարտություն է ճիշտ այնքան, որքան արդիական էր Հակոբոսի ժամանակներում և այն ժամանակ, երբ Մովսեսը դիմում էր Իսրայելին՝ կանգնած Սուրբ Երկրի սահմաններին։

`Ինչու պետք է մենք՝ որպես Յոթերորդ օրվա ադվենտիստներ, ովքեր օրենքը պահելուն լուրջ են վերաբերվում, հավաստիանանք, որ նույնքան լրջությամբ ենք վերաբերվում նաև Հակոբոսի և Բ Օրենք գրքի բառերին։ Հաշվի առնելով այն, ինչ կարդում ենք Հակոբոսի գրքում, ինչո՞ւ պետք է օրենքը պահելու մեր հաստատակամությունը միայն ամրապնդի մեր շարքերում ապրող աղքատներին ու կարիքավորներին օգնելու մեր վճռականությունը։`