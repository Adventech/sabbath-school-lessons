---
title:  Թլպատեք ձեր սրտերը
date:  24/10/2021
---

Բ Օրենք գրքի 10-րդ գլուխը, որը Բ Օրենք գրքի 9-րդ գլխի շարունակությունն է, ըստ էության Աստծո վերահաստատումն է այն ուխտի, որը Նա կապել էր Իսրայելի հետ։ Եվ իսկապես, այս գրքի մեծ մասը խոսում է ուխտի նորոգման մասին։ Նույնիսկ Քորեբի սարսափելի մեղքից հետո, երբ Մովսեսը դեռ չէր հասցրել մենակ թողնել նրանց մի կարճ ժամանակով, երբ նրանք կռապաշտության անցան, Տերը դեռ վերջանականապես երես չէր թեքել նրանցից։

`Կարդացե՛ք Բ Օրենք 10.1–11 համարները։ Ի՞նչ է կատարվում այստեղ, ինչը մեզ օգնում է հասկանալ, որ Աստված ներեց Իր ժողովրդի մեղքը և վերահաստատեց ուխտի խոստումը, որն արել էր նրանց և նրանց հայրերին։`

Մովսեսը կոտրեց Տասը պատվիրանների տախտակները (Բ Օրենք 9.17), ինչը կոտրված ուխտն է խորհրդանշում (Բ Օրենք 32.19)։ «Որպեսզի ժողովրդին ցույց տա իրենց հանցանքի նկատմամբ իր գարշանքը, Մովսեսը ներքև նետեց քարե տախտակները, և դրանք կոտրվեցին ամբողջ ժողովրդի աչքի առաջ՝ ցույց տալով, որ քանի որ ժողովուրդը խախտեց իր ուխտն Աստծո հետ, Աստված խզեց Իր ուխտը ժողովրդի հետ»։ Էլեն Ուայթ, Նահապետներ և մարգարեներ, էջ 320։

Այսպիսով, այն փաստը, որ Աստված Մովսեսին ասաց «նախկինների նման» նոր տախտակներ կոփել և դրանց վրա գրել այն բառերը, որոնք առաջինների վրա էին, ցույց է տալիս, որ Աստված ներել էր ժողովրդին և նույնիսկ այդ ժամանակ երես չէր թեքել նրանցից։

`Կարդացե՛ք Բ Օրենք 10.14–16 համարները։ Ի՞նչ է Աստված ասում նրանց։ Ո՞րն է պատկերների իմաստը, որոնք Տերն օգտագործում է այստեղ։`

Այստեղ պատկերների խառնուրդ կա՝ ծայրային թլիպը, սիրտը և պարանոցը։ Այնուամենայնիվ, իմաստը պարզից էլ պարզ է։ Թլպատությունն ուխտի նշան էր, սակայն այն միայն արտաքին նշան է։ Աստված կամենում էր նրանց սրտերը, այսինքն նրանց միտքը, նրանց կապվածությունն ու սերը։ Խստապարանոց լինելու պատկերը ցույց է տալիս, թե որքան համառորեն նրանք չէին ցանկանում հնազանդվել Տիրոջը։ Եվ, ըստ էության, այստեղ և ամենուր Տերը նրանց ասում է թողնել իրենց պառակտված հավատարմությունն ու ծառայել Իրեն ամբողջ սրտով և հոգով։

`Խորհե՛ք այն բոլոր անգամների մասին, երբ Տերը ներել է ձեր մեղքերը։ Ի՞նչ պետք է դա ձեզ ասի Նրա շնորհի մասին։`