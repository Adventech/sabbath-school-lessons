---
title:  Որովհետև դուք էլ էիք պանդուխտ եգիպտացիների երկրում
date:  26/10/2021
---

`«Ուրեմն սիրե՛ք պանդուխտին, որովհետև դուք էլ էիք պանդուխտ եգիպտացիների երկրում» (Բ Օրենք 10.19)։ Ո՞րն է հին Իսրայելին ուղղված լուրն այստեղ։ Ի՞նչ դեր պետք է ունենա այս տեքստում եղած լուրը մեզ համար ևս։`

Հարյուրամյակներ առաջ Տերն Աբրամին ասաց. «Ստույգ իմացի՛ր, որ քո սերունդները պանդուխտ կլինեն մի երկրում, որ իրենցը չէ, և ծառայություն կանեն, և նրանց չորս հարյուր տարի կչարչարեն» (Ծննդոց 15.13, տե՛ս նաև Ծննդոց 17.8, Գործք առաքելոց 13.17)։ Սա, իհարկե, այն է, ինչ պատահեց, և Ելք գրքի առաջին գլուխներում Եգիպտոսից ժողովրդի փրկության (Ելք 15.13) և ազատագրման (Ելք 14.13) դրամատիկ պատմությունն է արձանագրված՝ հաջորդ սերունդներին ներկայացնելու համար, որը խորհրդանիշն ու պատկերն է այն փրկության և ազատագրման, որը մեզ տրվել է Հիսուս Քրիստոսի մեջ։ Այս տեքստում Տերը կամենում է, որ նրանք հիշեն, թե որտեղ էին և ինչ էին. նրանք պանդուխտ էին օտար երկրում։

Այլ խոսքերով, հիշեք, որ դուք ժամանակին հասարակության կողմից լքված էիք, արհամարհված, նույնիսկ ստրուկներ էիք՝ թողնված ձեզնից ուժեղների ողորմությանը, որոնք կարող էին վիրավորել ձեզ, և հաճախ անում էին դա։ Ու թեև Իսրայելն ընտրված ազգ էր, Աստծո կողմից անվանված «քահանաների թագավորություն» (Ելք 19.6), ու թեև որոշ տարբերություններ կային նրանց և նրանց շրջապատի ազգերի միջև՝ կապված հատկապես կրոնական ծառայությունների հետ, երբ հարցը վերաբերում էր «մարդու իրավունքներին», ապա օտարականի, որբևայրու և որբի հետ հարկավոր էր վերաբերվել միևնույն արդարությամբ և արդարամտությամբ, որն իսրայելացիներն ակնկալում էին իրենց նկատմամբ։

`Կարդացե՛ք Մատթեոս 7.12 համարը։ Ինչպե՞ս է այս տեքստը պարփակում այն, ինչ Տերն ասում էր հին Իսրայելին, թե ինչպես նրանք պետք է վերաբերվեին իրենց շարքերում եղած թույլերի հետ։`

Իսրայելին տրված այս զգուշացումը, թե ինչպես պետք է վարվեին վտարանդիների հետ, հին աշխարհում ընդունված նորմ չէր։ Այն ժամանակներում թույլերի ու վտանրանդիների հետ վարվում էին նույնիսկ կենդանիների նման։

Ի հակադրություն ընդունված նորմերի՝ Իսրայելը պետք է տարբերվեր, լիներ լույս ազգերի համար։ Եվ այդ տարբերությունը պետք է երևար այն Աստծո մեջ, Ում նրանք երկրպագում էին, և ճշմարտության այն ողջ կրոնական համակարգի մեջ, որն Աստված տվել էր նրանց։ Այդուհանդերձ, լքվածների ու վտարանդիների նկատմամբ նրանց բարի վերաբերմունքը կարող էր իրենց Աստծո գերակայության և իրենց հավատի հզոր վկայություն լինել աշխարհի համար, որն ինչ-որ իմաստով նրանց գոյության ողջ իմաստն էր՝ աշխարհի համար լինել իրենց Աստծո վկաները։