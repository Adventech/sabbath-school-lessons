---
title:  Ոչ ձեր արդարության համար
date:  11/11/2021
---

Քրիստոնեական կրոնի, առհասարակ աստվածաշնչյան կրոնի ամենակարևոր գաղափարներից մեկը բացառապես հավատով արդարանալու մեծագույն թեման է։ «Որովհետև Գիրքն ի՞նչ է ասում. «Աբրահամն Աստծուն հավատաց, և դա արդարություն համարվեց նրան»» (Հռոմեացիներին 4.3)։

Էլեն Ուայթը արտահայտել է այդ միտքն այսպես. «Ի՞նչ է հավատով արդարացումը։ Դա մարդու փառքն առ ոչինչ դարձնելու Աստծո աշխատանքն է, ինչպես նաև մարդու համար այն անելը, ինչը մարդն ինքնուրույն ի վիճակի չէ անել։ Երբ մարդը տեսնում է իր սեփական ոչնչությունը, պատրաստ է հագնել Քրիստոսի արդարությունը»։ Էլեն Ուայթ, Հավատ, որով ապրում եմ, էջ 109։

Կասկածից դուրս է, որ երբ փորձում ենք հասկանալ, թե Ով է Աստված, և որքան սուրբ է Նա, և թե ով ենք և որքան անսուրբ ենք մենք Նրա համեմատ, հասկանում ենք, որ մեզ կարող էր փրկել միայն զարմանահրաշ շնորհը։ Եվ այն փրկեց. այդ շնորհը դրսևորվեց խաչի վրա, երբ անմեղ Քրիստոսը մեռավ մեղավորների մեղքերի համար։

`Մտապահելով այս համատեքստը՝ կարդացե՛ք Բ Օրենք գրքի 9.1–6 համարները։ Ի՞նչ է այստեղ Մովսեսն ասում ժողովրդին, ինչը շատ դրամատիկ կերպով բացահայտում է անարժանների նկատմամբ դրսևորվող Աստծո շնորհի իրողությունը։ Ինչպե՞ս է այստեղ կատարվածն արտացոլում հավատով արդարանալու սկզբունքը։`

Եթե հնարավոր լիներ փոխանցել Պողոսի ուսուցանումն Ավետարանի վերաբերյալ, դա կարելի կլիներ անել Բ Օրենք գրքի 9.5 համարի միջոցով. «Ոչ թե քո արդար լինելու և քո սրտի ուղղության համար» է Աստված քեզ փրկելու, այլ Նա դա անելու է «հավիտենական ավետիսի» (Հայտնություն 14.6) խոստման համար, որը մեզ տրվել է «ոչ ըստ մեր գործերի, այլ ըստ Իր կամքի ու շնորհի, որ Քրիստոս Հիսուսով մեզ տրվեց հավիտենական ժամանակներից առաջ» (Բ Տիմոթեոսին 1.9, տե՛ս նաև Տիտոսին 1.2)։ Եթե խոստումը մեզ տրվել է «հավիտենական ժամանակներից առաջ», այն պարզապես չէր կարող հիմնված լինել մեր գործերի վրա, որովհետև «հավիտենական ժամանակներից առաջ» գոյություն չունեինք ո՛չ մենք, ո՛չ էլ մեր գործերը։

Կարճ ասած, ի հակադրություն ձեր սխալների, թերությունների ու խստապարանոց բնավորության՝ Աստված պատրաստվում է անել այս հրաշալի գործը ձեզ համար և ձեր մեջ։ Եվ որպես արդյունք՝ Տերը պատվիրում է ձեզ հնազանդվել Իրեն և Իր օրենքին։ Խոստումն արդեն տրվել և իրականացվել է. ձեր գործերն ու հնազանդությունը, եթե նույնիսկ կատարյալ լինեին (իրականում կատարյալ չեն), չեն կարող լինել ձեր փրկության միջոցը։ Դրանք, ընդհակառակը, արդյունքն են։

Տերը փրկել է ձեզ շնորհով, և այժմ, երբ Նրա օրենքը գրված է ձեր սրտերում, և Նրա հոգին զորացնում է ձեզ, գնացե՛ք և հնազանդվե՛ք Նրա օրենքին։