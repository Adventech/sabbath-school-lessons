---
title:  Հետագա ուսումնասիրության համար
date:  12/11/2021
---

«Քրիստոսի թշնամին, ով երկնքում ապստամբեց Աստծո օրենքի դեմ, որպես հմուտ և վարժ հրամանատար՝ աշխատում էր իր ողջ ուժերը լարած՝ հորինելով մոլորությամբ լի տարբեր խորամանկություններ, որպեսզի առ ոչինչ դարձներ Աստծո օրենքը, որը մեղքի ճշմարիտ ինդիկատորն էր, արդարության չափանիշը»։ Էլեն Ուայթ, Ռևյու ընդ Հերալդ, 1890թ. նոյեմբերի 18։

Տիեզերքը զարդարում են երկու տրիլիոն գալակտիկաներ։ Յուրաքանչյուր գալակտիկա կազմված է հարյուր միլիարդ աստղերից։ Այդ թիվը հետևյալ տեսքն ունի՝ 100.000.000.000։ Երկու տրիլիոն գալակտիկա՝ յուրաքանչյուրում 100 միլիարդ աստղ, կազմում է 200.000.000.000.000.000.000.000 աստղ։

Ահա թե որն է գոյության սկզբունքը՝ այն, ինչ մտահղանում ու արարում է որևէ բան, պետք է լինի ավելի մեծ, քան մտահղացածն ու արարվածը, և գերազանցի դրան։ Պիկասոն ավելի մեծ ու գերազանց է իր իսկ ստեղծած ցանկացած արվեստի գործից։ Աստված, Ով մտահղացավ ու արարեց մեր տիեզերքը, նույնպես պետք է մեծ լինի այդ տիեզերքից ու գերազանցի դրան։

Մտապահելով այս գաղափարը՝ խորհեք հետևյալ տեքստի մասին. «Սկզբում էր Բանը, և Բանն Աստծու մոտ էր, և Բանն Աստված էր։ Նա սկզբում Աստծու մոտ էր։ Ամեն ինչ Նրանով եղավ, և առանց Նրա ոչինչ չեղավ, ինչ որ եղավ» (Հովհաննես 1.1–3)։ Այսինքն՝ Աստված, Ով ստեղծել է ամեն ինչ, 200.000.000.000.000.000.000.000 աստղերը և մնացած ամեն բան, ի՞նչ արեց։ Նա «նսեմացավ», դարձավ մանուկ, ապրեց անմեղ կյանքով և մահացավ խաչի վրա՝ Իր վրա կրելով մեր մեղքերի և չարությունների պատիժը, որպեսզի մենք ունենանք հավիտենական կյանքի խոստումը։

Մեր առջև դրված է այս մեծ ճշմարտությունը՝ Հիսուս Քրիստոսի միջոցով մեզ տրված շնորհը։ Եվ ի՞նչ է Աստված մեզնից խնդրում ի պատասխան։ «Ամբողջ խոսքի վախճանը լսենք. Աստծուց վախեցի՛ր և պահի՛ր Նրա պատվիրանները, որովհետև մարդու համար սա է իր ամբողջ պարտավորությունը» (Ժողովող 12.13)։

**Հարցեր քննարկման համար**

`Դասարանում անդրադարձե՛ք երկուշաբթի օրվա դասի վերջում տրված հարցին այն մասին, թե ինչպես մարդիկ, ովքեր կամենում են պահել Աստծո օրենքը՝ Տասը պատվիրանները (ներառյալ չորրորդը), կարող են խուսափել օրինապաշտության աննկատ ծուղակից։ Հնազանդությունը, նույնիսկ երբ այն խիստ ու աներեր է, ինչո՞վ է տարբերվում օրինապաշտությունից, և ինչպե՞ս կարող ենք ճանաչել այդ երկուսի միջև եղած տարբերությունը։`

`Ի՞նչ պատմություններ եք լսել (կամ միգուցե ականատես եղել) այն մասին, թե ինչպես են Տասը պատվիրանները խախտող մարդիկ կրել այդ խախտման սարսափելի հետևանքները։ Ի՞նչ պետք է սա մեզ ասի այն մասին, թե ինչպես է օրենքն արտացոլում մեր հանդեպ Աստծո ունեցած սիրո իրողությունը։`

`Ինչո՞ւ պետք է խաչը մեզ ցույց տա դեպի երկինք մեր ճանապարհը վաստակելու փորձերի ապարդյունությունը։`