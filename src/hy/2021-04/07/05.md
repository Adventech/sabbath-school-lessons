---
title:  Ստրուկ Եգիպտոսում
date:  10/11/2021
---

Բ Օրենք գրքում անընդհատ առաջին գծում հայտնվում է մի թեմա. այն, որ Տերն ազատագրեց Իր ժողովուրդ Իսրայելին Եգիպտոսի երկրից։ Նրանց կրկին ու կրիկին հիշեցվում է այն մասին, թե Աստված ինչ է արել իրենց համար. «Տերը մեզ հանեց Եգիպտոսից հզոր ձեռքով և բարձր բազկով, սարսափազդու արարքներով, նշաններով ու հրաշքներով» (Բ Օրենք 26.8, տե՛ս նաև Բ Օրենք 16.1–6)։

Իրականում, ամբողջ Հին Կտակարանում Եգիպտոսից դուրս գալու պատմությունը հիշատակվում է որպես Եգիպտոսի ստրկությունից ու կեղեքումից Աստծո շնորհով հզոր ազատագրում ստանալու օրինակ. «Որովհետև Ես քեզ Եգիպտոսի երկրից հանել եմ, ստրկության տնից քեզ փրկեցի» (Միքիա 6.4)։

Այս գաղափարը հանդիպում է նույնիսկ Նոր Կտակարանում. Եգիպտոսից դուրս գալը Աստծո մեծ զորությամբ խորհրդանշում է Քրիստոսի նկատմամբ ունեցած հավատով փրկությունը. «Հավատով անցան Կարմիր ծովը, ինչպես ցամաքով, մինչ եգիպտացիներն այդ փորձելով խեղդվեցին» (Եբրայեցիներին 11.29, տե՛ս նաև Ա Կորնթացիներին 10.1–4)։

`Կարդացե՛ք Բ Օրենք 5.6–22 համարները, որտեղ Մովսեսը կրկնում է օրենքը՝ Տասը պատվիրանները՝ Յահվեի հետ ունեցած իրենց ուխտի հիմնարար պայմանը։ Ուշադրությո՛ւն դարձրեք չորրորդ պատվիրանին և այն պատճառին, թե ինչու է այն տրվել այստեղ։ Ի՞նչ է ասվում այստեղ, ինչը բացահայտում է օրենքի և շնորհի իրողությունը։`

Մովսեսը կրկնում է հիմնական պատվիրանը յոթերորդ՝ շաբաթ օրը հանգստանալու մասին, սակայն յուրահատուկ իմաստ է հաղորդում իր ասելիքին։ Ճիշտ է, շաբաթի պատվիրանը գրվել էր քարե տախտակների վրա Ելքի ժամանակ, այստեղ Մովսեսն ընդլայնում է այն, ինչն արդեն տրված է եղել նրանց։ Պահեք շաբաթը ոչ միայն որպես արարչագործության, այլև որպես Եգիպտոսի գերությունից ազատագրվելու հիշատակ։ Աստծո շնորհը փրկեց նրանց Եգիպտոսից և իրենց գործերից հանգստանալու հնարավորություն տվեց (Եբրայեցիներին 4.1–5)։ Այժմ, ի պատասխան այն շնորհի, որ Աստված տվել էր նրանց, նրանք պետք է այդ շնորհը տարածեին ուրիշների վրա։

Այս դեպքում յոթերորդ օրը՝ շաբաթը, դառնում է ոչ միայն արարչագործության, այլև փրկագնման ու շնորհի հզոր խորհրդանիշ։ Տան բոլոր անդամները, ոչ միայն երեխաները, այլև ծառաները, բանող կենդանիները և նույնիսկ նրանց մեջ գտնվող օտարականները կարող են հանգստանալ։ Շաբաթը հրեաներին տրված շնորհը տարածում է նաև այլոց վրա, նույնիսկ նրանց, ովքեր չեն հանդիսանում ուխտի ժողովուրդ։ Եվ այն տեղակայված է Աստծո օրենքի հենց սրտում։ Այն, ինչ Աստված այնքան ողորմածաբար արել էր իրենց համար, նրանք պետք է անեին ուրիշների համար։ Սկզբունքն այդքան հեշտ է։

`Կարդացե՛ք Մատթեոս 18.21–35 համարները։ Ի՞նչ կերպ է այս առակի սկզբունքը բացահայտված շաբաթի պատվիրանում, հատկապես ինչպես այն ընդգծված է Բ Օրենք գրքում։`