---
title:  Օրենքը Բ Օրենք գրքում
date:  08/11/2021
---

Հրեա ազգը Քանանի սահմանին է. Աստծո ընտրյալ ժողովուրդը վերջապես պետք է ժառանգի այն երկիրը, որն Աստված խոստացել է նրանց։ Եվ, ինչպես տեսանք, Բ Օրենք գիրքը բովանդակում է Մովսեսի վերջին հրահանգները՝ ուղղված հրեաներին, նախքան նրանք կմտնեն Քանան։ Եվ այս հրահանգների շարքում մենք տեսնում ենք հնազանդվելու պատվերներ։

`Կարդացե՛ք հետևյալ տեքստերը։ Ի՞նչ գաղափար է արտահայտվում դրանցում կրկին ու կրկին, և ինչո՞ւ է այդ գաղափարն այդքան կարևոր ժողովրդի համար (Բ Օրենք 4.44, Բ Օրենք 17.19, Բ Օրենք 28.58, Բ Օրենք 30.10, Բ Օրենք 31.12, Բ Օրենք 32.46, Բ Օրենք 33.2)։`

Բ Օրենք գրքի նույնիսկ ամենամակերեսային ընթերցանությունը ցույց է տալիս, թե որքան կարևոր էր Իսրայել ազգի համար օրենքին հնազանդվելը։ Ըստ էության դա ուխտի շրջանակներում նրանց պարտականությունն էր։ Աստված այնքա՜ն շատ բան էր արել նրանց համար և կշարունակեր ավելին անել, բաներ, որոնք իրենք իրենց համար անել ի վիճակի չէին և ոչ էլ հենց սկզբից արժանի էին դրանց (հենց սա է շնորհը. Աստված մեզ տալիս է բաներ, որոնց մենք արժանի չենք)։ Եվ այն, ինչ Աստված պահանջում էր ի պատասխան, ընդամենը հնազանդությունն էր Իր օրենքին։

Այսօր ևս ոչինչ չի փոխվել։ Աստծո շնորհը փրկում է մեզ՝ անկախ օրենքի գործերից, «որովհետև կարծում ենք, որ մարդը հավատով է արդարանում՝ անկախ օրենքի գործերից» (Հռոմեացիներին 3.28), իսկ մեր արձագանքը հնազանդությունն է օրենքին։ Սակայն օրենքին մեր հնազանդությունը դրանով փրկվելու ապարդյուն փորձ չէ, «քանի որ ոչ ոք Նրա առաջ օրենքի գործերից չի արդարանա, որովհետև օրենքով է լինում մեղքի ճանաչումը» (Հռոմեացիներին 3.20), այլ որպես այն փրկության արդյունք, որն այդքան ողորմածաբար տրվել է մեզ։ «Եթե Ինձ սիրում եք, պահե՛ք Իմ պատվիրանները» (Հովհաննես 14.15)։

Բ Օրենք գիրքը կարելի է դիտարկել որպես շնորհի և օրենքի վերաբերյալ մի մեծ դաս։ Շնորհով Աստված մեզ փրկագնում է՝ մեզ համար անելով այն, ինչը մենք ինքնուրույն անել չէինք կարող (այնպես, ինչպես Իսրայելը չէր կարող ինքնուրույն փախչել Եգիպտոսից), և ի պատասխան՝ մենք ապրում ենք հավատի կյանք՝ հնազանդ լինելով Նրան ու Նրա օրենքին։ Ադամի մեղանչումից մինչև աշխարհի վերջ նրանք, ովքեր կապրեն հալածանքների ու գազանի դրոշմի ժամանակներում, առանց նահանջի մարդիկ են, որոնք այսպես են նկարագրվում. «այստեղ են Աստծո պատվիրանքները և Հիսուսի հավատքը պահողները» (Հայտնություն 14.12). Աստծո հարաբերությունն Իր ուխտի ժողովրդի հետ հիմնված է օրենքի և շնորհի վրա։ Աստծո շնորհը ներում է մեզ Նրա օրենքը խախտելու համար, և այդ նույն շնորհը մեզ ուժ է տալիս հնազանդվելու Նրա օրենքին, հնազանդություն, որը բխում է Նրա հետ ունեցած մեր ուխտի փոխհարաբերություններից։

`Ինչպե՞ս կարող ենք օրենքին հնազանդվելիս խուսափել օրինապաշտության ծուղակն ընկնելուց։`