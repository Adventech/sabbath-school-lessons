---
title:  Լըթով լաք
date:  09/11/2021
---

Սկեպտիկները՝ մարդիկ, ովքեր պատճառաբանություններ են որոնում, որպեսզի մերժեն Աստվածաշունչը, հաճախ են մատնացույց անում Հին Կտակարանում հանդիպող Աստծո կողմից արտաբերված որոշ խիստ բառեր։ Գաղափարն այն է, թե Հին Կտակարանի Աստվածը, հատկապես ի տարբերություն Հիսուսի, դաժան էր, քինախնդիր և ստոր։ Այս փաստարկն իհարկե նոր չէ, սակայն այն այսօր ևս նույնքան սխալ է, որքան և դարեր առաջ, երբ առաջին անգամ առաջ քաշվեց։

Կրկին ու կրկին Հին Կտակարանը Յահվեին ներկայացնում է որպես Իր հին Իսրայել ազգին սիրող և բացառապես նրան լավը կամեցող Աստված։ Եվ այս սերը հզոր կերպով ի հայտ է գալիս Բ Օրենք գրքում։

`Կարդացե՛ք Բ Օրենք 10.1–15 համարները։ Ո՞րն է այս տեքստերի անմիջական համատեքստը, և ի՞նչ են այդ տեքստերը սովորեցնում մեզ այն մասին, թե ինչ էր Աստված զգում Իր ժողովրդի նկատմամբ, նույնիսկ նրանց մեղանչումից հետո։ Ի՞նչ են դրանք մեզ սովորեցնում շնորհի մասին։`

Այս տեքստերից հորդում է Աստծո շնորհն ու սերն Իսրայելի նկատմամբ։ Հատկապես ուշադրություն դարձրեք 12-րդ և 13-րդ համարներին։ Իրականում դրանք իրենցից ներկայացնում են մեկ երկար նախադասություն՝ հարց, և այդ հարցը շատ պարզ է. Ես՝ Տերս, ի՞նչ եմ խնդրում քեզ որ անես. ընդամենը հետևյալը՝ … քայլի՛ր Իմ ճանապարհներով, սիրի՛ր Ինձ, ծառայի՛ր Ինձ և պահի՛ր Իմ օրենքները քո իսկ բարօրության համար։

Եբրայերենում այս տեքստում «քո» և «դու» բառերը դրված են եզակի թվով։ Ու թեև Աստված խոսում է ազգի հետ ընդհանուր առմամբ, սակայն ի՞նչ օգուտ կարող են տալ Նրա խոսքերը, եթե ժողովուրդը, յուրաքանչյուրն անհատապես, չենթարկվի այդ խոսքին։ Ամբողջականը կլինի այնպիսին, ինչպիսին են դրա մասերը։ Որպես ազգի՝ Իսրայելի հետ Աստված խոսում էր դեմ առ դեմ, անհատապես։

Չենք կարող չնկատել նաև 13-րդ համարի վերջին մասը. պահի՛ր այս բաները լըթով լաք, «որպեսզի քեզ համար լավ լինի»։ Այլ խոսքերով, Տերը պատվիրում է ժողովրդին հնազանդվել, որովհետև դա բխում է նրանց իսկ շահերից։ Աստված է արարել նրանց, Աստված է պահում նրանց, Աստված գիտի, թե ինչն է նրանց համար ամենալավը, և կամենում է նրանց ամենալավը։ Իր օրենքին՝ Տասը պատվիրաններին հնազանդ լինելը բխում է բացառապես ժողովրդի շահերից։

Օրենքը հաճախ է համեմատվում պարսպի, պաշտպանիչ պատի հետ, և այդ պատի ներսում մնալով՝ Աստծո հետևորդները պաշտպանված են չարի հարձակումներից, որոնք հակառակ դեպքում կհաղթեին ու կկործանեին նրանց։ Կարճ ասած, Աստված օրենքը տվեց՝ Իր ժողովրդի նկատմամբ սիրուց դրդված, և հնազանդությունն այդ օրենքին անհրաժեշտ է, «որպեսզի քեզ համար լավ լինի»։

`Որո՞նք են այն ճանապարհները, որոնց միջոցով կարող ենք ինքներս տեսնել, թե ինչպես հնազանդությունն Աստծո օրենքին իսկապես ծառայել է մեր իսկ բարօրությանը։`