---
title:  Օրենքը երկնքում
date:  07/11/2021
---

Աստված սիրո Աստված է, և սերը Նրա բնավորության համապարփակ սկզբունքն ու Նրա կառավարման հիմնաքարն է։ Եվ որովհետև Աստված կամենում է, որ մենք էլ ի պատասխան Իրեն սիրենք, Նա մեզ արարել է որպես բարոյական էակներ բարոյական ազատությամբ, ինչը հատուկ է սիրուն։

Եվ բարոյական ազատության գաղափարի կենտրոնական տարրը բարոյական օրենքն է։ Ենթատոմային մասնիկները, օվկիանոսի ալիքները, կենգուրուները թեև ենթարկվում են բնության որոշակի օրենքների, սակայն չեն ենթարկվում բարոյական օրենքին և առհասարակ դրա կարիքը չունեն։ Դրան ենթարկվում ու դրա կարիքն ունեն բացառապես բարոյական էակները. այդ է պատճառը, որ նույնիսկ երկնքում Աստված բարոյական օրենք ունի հրեշտակների համար։

`Կարդացե՛ք Եզեկիել 28.15, 16 համարները, որոնք խոսում են երկնքում Արուսյակի մեղանչելու մասին։ «Անիրավություն» գտնվեց նրանում, և նա նաև «մեղանչեց»։ Այս բառերի կիրառությունն այստեղ՝ երկնքի համատեքստում, ի՞նչ է բացահայտում երկնքում գոյություն ունեցող բարոյական օրենքի մասին։`

Ե՛վ «անիրավություն», և՛ «մեղանչել» բառերը լայնորեն օգտագործվում են մարդկանց շրջանում։ Սակայն Սուրբ Գիրքն օգտագործում է միևնույն եզրույթները նկարագրելու համար այն, ինչ կատարվեց երկնքում՝ արարչագործության մեկ այլ հարթության վրա։ Սա մեզ պետք է ինչ-որ բան ասի այն երևույթի մասին, որը գոյություն ունի ինչպես երկնքում, այնպես էլ երկրի վրա։

`«Արդ ի՞նչ ասենք. օրենքը մե՞ղք է. քա՛վ լիցի։ Բայց ես մեղքը չէի ճանաչի, եթե ոչ օրենքի միջոցով, և ցանկությունն էլ չէի ճանաչի, եթե օրենքը չասեր՝ «Մի՛ ցանկացիր»» (Հռոմեացիներին 7.7)։ Ինչպե՞ս կարող է միևնույն գաղափարը, առնվազն սկբունքորեն, գոյություն ունենալ նաև երկնքում, որտեղ ապրում են բարոյական էակներ՝ հրեշտակները։`

Էլեն Ուայթը բացատրում է. «Աստծո կամքն արտահայտված է Նրա սուրբ օրենքի կանոններում, և Նրա օրենքի սկզբունքները երկնքի սկզբունքներն են։ Երկնային հրեշտակները չեն հասնում ավելի բարձր գիտության, քան Աստծո կամքի իմացությունը, և Նրա կամքի կատարումը բարձրագույն ծառայությունն է, որը կարող է գործի դնել նրանց ուժերը»։ Մտորումներ օրհնությունների սարից, էջ 109։

Կարևոր չէ՝ երկնքո՞ւմ, թե՞ երկրի վրա, եթե Աստված ունի բարոյական էակներ, Նա կունենա նաև բարոյական օրենք՝ նրանց ղեկավարելու համար, և այդ օրենքի խախտումը մեղք է թե՛ երկնքում, թե՛ երկրի վրա։

`Ինչո՞ւ է բարոյական օրենքի գաղափարն անբաժանելի բարոյական էակների գաղափարից։ Առանց այդ օրենքի ի՞նչը կարող էր սահմանել, թե ինչն է բարոյական, ինչը՝ ոչ։`