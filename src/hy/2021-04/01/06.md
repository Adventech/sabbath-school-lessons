---
title:  Ուրացություն և պատիժ
date:  30/09/2021
---

«Տիրոջ բոլոր ասածները կանենք» (Ելք 19.8, տե՛ս նաև Ելք 24.3, Ելք 24.7)։ Թեև կասկած չկա, որ ամեն անգամ այս բառերն արտաբերելիս ժողովուրդը լուրջ է տրամադրված եղել, սրբազան պատմությունը ցույց է տալիս, որ, ցավոք, ժողովրդի գործերը կրկին ու կրկին հակասել են նրա խոսքերին։ Թեև նրանք ընտրյալ ժողովուրդ էին և կամովի էին մտել Աստծո հետ ուխտի մեջ, սակայն չպահեցին գործարքի իրենց մասը, որն ընդամենը մեկ կետ էր։

`Ո՞րն էր Իսրայելի համար կարևորագույն բաղադրիչն ուխտի մեջ (Ելք 19.4, 5)։`

Աստծուն հնազանդ լինելու, Նրա օրենքները պահելու կոչն օրինապաշտություն չի եղել ո՛չ հին Իսրայելի, ո՛չ մեր օրերում (տե՛ս Մատթեոս 7.24–27, Հովհաննես 14.15, Հակոբոս 2.20, Հռոմեացիներին 6.11, 12), այդուհանդերձ, Իսրայելի որդիները նորից ու նորից ձախողում էին գործարքով ամրագրված իրենց պատասխանատվությունների կատարումը։

Եվ իսկապես, հենց սկզբից ի վեր, դեռ Սինա սարի լանջերին նրանք գնացին բացահայտ ուրացության հետքերով (տե՛ս Ելք 32.1–6)։ Ցավոք, անհավատարմությունն ասես ավելի շատ կանոնը լիներ, քան բացառությունը. այդպիսով, կարճ ժամանակում խոստացված երկիր հասնելու փոխարեն՝ նրանք քառասուն տարի դեգերեցին անապատում։

`Կարդացե՛ք Թվեր 14.28–35 համարները։ Ի՞նչ պատիժ սահմանվեց ազգի համար Տիրոջ ասածին չվստահելու և այն չանելու պատճառով։`

Այն ժամանակներում, ինչպես և այսօր, անհնազանդություն էր ոչ միայն բացահայտ ապստամբությունը (թեև դա նույնպես տեղի է ունենում), այլև այն, որ մարդիկ չէին վստահում նրան, ինչ Աստված ասում էր։ Իսրայելի անհնազանդության այս մեղքն ավելի սարսափելի ու նողկալի էր դարձնում այն փաստը, որ Աստված Ինքն ասաց, որ այս մարդիկ «տեսան Իմ փառքը և Իմ գործած հրաշքները Եգիպտոսում ու անապատում և ահա տասն անգամ փորձեցին Ինձ» (Թվեր 14.22)։ Ի հեճուկս այն ամենի, ինչի ականատես նրանք եղել էին և ինչ վերապրել էին՝ շարունակում էին չհնազանդվել Տիրոջը երկիրը գրավելու հարցում, թեև Աստված խոստացել էր, որ նրանք հաջողություն կունենան (Թվեր 13 – Թվեր 14)։

`Խորհե՛ք այն մասին, ինչ ասվեց վերևում, այն է՝ անհնազանդությունը հաճախ մեզ ասված Աստծո Խոսքին չվստահելն է։ Ինչո՞ւ է դա ճշմարիտ, և ինչպե՞ս կարող ենք մենք իսկապես սովորել ավելի շատ վստահել Աստծուն։`