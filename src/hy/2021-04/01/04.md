---
title:  Աբրամի կանչվելը
date:  28/09/2021
---

Աբրամի անունն (ով հետագայում անվանվեց Աբրահամ) առաջին անգամ հիշատակվում է Ծննդոց 11-րդ գլխի ծննդաբանության մեջ, որը պատմում է Բաբելոնից ժողովուրդների տարածմանն անմիջապես հաջորդող իրադարձությունները։

`Կարդացե՛ք Ծննդոց 12.1–3 համարները, որտեղ Աստված կանչում է Աբրամին։ Այսօր այս տեքստը դիտարկելով խաչի, Հիսուսի մահվան և Ավետարանի տարածման լույսի ներքո` ըստ ձեզ՝ ի՞նչ էր Աստված խոստանում անել Աբրամի միջոցով։`

Շատ դարեր անց Պողոս առաքյալը, փորձելով պայքարել գաղատացիների հերձվածողությունների դեմ, օրինակ է բերում Աբրահամի կանչվելը՝ ներկայացնելով այն որպես Աստծո անփոփոխ նպատակի վաղ արտահայտություն, իսկ այդ նպատակը մշտապես եղել է աշխարհին բարի լուրը հասցնելը։ «Ուրեմն իմացե՛ք, որ նրանք, ովքեր հավատից են, նրանք են Աբրահամի որդիները։ Սուրբ Գիրքն էլ, կանխատեսելով, որ Աստված հեթանոսներին հավատով է արդարացնելու, նախապես Աբրահամին խոստացավ. «Բոլոր ազգերը քեզանով են օրհնվելու» (Ծննդոց 12.3)։ Ուրեմն նրանք, ովքեր հավատով են, օրհնվում են հավատացյալ Աբրահամի հետ» (Գաղատացիներին 3.7–9)։

Աբրահամի կանչվելն առաջին անգամ արտացոլվում է Ծննդոց 12-րդ գլխում։ Ծննդոց գրքի շարունակության մեծ մասը նրա արյունակից սերունդների պատմությունն է. մի անհաջող սերունդը հաջորդում է մյուսին, մի քայքայված ընտանիքը հաջորդում է մյուսին: Սակայն, այդուհանդերձ, նրանց միջոցով պետք է ի վերջո իրականանար խոստումը, որն իր գագաթնակետին հասավ Մովսեսի կանչվածությամբ։

`Կարդացե՛ք Գործք առաքելոց 7.20–36 համարները, որոնցում նահատակ Ստեփանոսը նկարագրում է Մովսեսի անցած ճանապարհն ու հրեա ազգի ելքը Եգիպտոսից։ Ինչպե՞ս է սա համապատասխանում Աբրահամին տրված Աստծո նախնական խոստմանը։`

Տգիտության, սխալի մեջ ընկղմված և ճշմարտության գիտության պակասից տառապող աշխարհում (իրավիճակն այնքան էլ չի փոխվել այս երեք հազար տարիների ընթացքում, այնպես չէ՞) Տերը Եգիպտոսից դուրս կանչեց ժողովրդին, Իր ժողովրդին՝ Աբրահամի սերնդին։ Նրանց միջոցով Աստված փորձում էր ոչ միայն պահպանել ճշմարտության, այսինքն Իր՝ Յահվեի և փրկության ծրագրի մասին գիտությունը, այլև տարածել այդ գիտությունը ողջ աշխարհում։

`Մենք՝ որպես Յոթերորդ օրվա ադվենտիստներ, այսօր ի՞նչ հարաբերությունների մեջ ենք մեզ տեսնում մնացած աշխարհի հետ։ Այլ կերպ ասած, ի՞նչ զուգահեռներ գոյություն ունեն մեր և հին Իսրայելի միջև։ Ինչն ավելի կարևոր է, ի՞նչ պատասխանատվություն են այս զուգահեռները դնում մեզնից յուրաքանչյուրի վրա անհատապես։`