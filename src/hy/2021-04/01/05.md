---
title:  Սինայի ուխտը
date:  29/09/2021
---

Ինչպիսի՜ տպավորություններ է թողնում Ելք գիրքն ու դրանում նկարագրվածը Եգիպտոսում դռների դրանդիների վրա քսվող արյունից մինչև Կարմիր ծովի դրաման։ Կասկած անգամ չկա, որ այդ ամենը շատ խորը տպավորություն է թողել այն մարդկանց վրա, որոնք վերապրել են դա (Աստված արդարությամբ կդատի այդ իրադարձությունների ժամանակ մահացածներին ևս՝ եգիպտոսում մահացած առաջնեկներից մինչև ծովի հատակն անցած զինվորները)։ Ինչպես Աստված ասել է. «Դուք տեսաք, թե ինչ արեցի եգիպտացիներին և ձեզ արծվի թևերի վրա տանելով՝ բերեցի Ինձ մոտ» (Ելք 19.4)։

Ինչո՞ւ Աստված արեց այս շշմեցուցիչ ու դրամատիկ փրկությունը՝ փաստացի մի ազգին դուրս հանելով մյուսի միջից։ Կամ ինչպես Մովսեսն ասաց նրանց. «Կամ մի Աստված փորձե՞լ է գալ և մի ազգի միջից Իր համար ժողովուրդ ընտրել զարմանահրաշ գործերով, նշաններով, հրաշքներով, պատերազմով, հզոր ձեռքով, բարձր բազկով, մեծամեծ սարսափներով, ինչպես որ ձեր Տեր Աստվածը ձեզ համար Եգիպտոսում արեց այս բոլոր բաները ձեր աչքի առաջ» (Բ Օրենք 4.34)։

`Կարդացե՛ք Ելք 19.4–8 համարները։ Ինչո՞ւ Տերը ժողովրդին դուրս հանեց Եգիպտոսից։`

Դա պարզից էլ պարզ էր։ Աստված դուրս հանեց հայրերի՝ Աբրահամի, Իսահակի և Հակոբի սերնդին, և այս սերնդի հետ Տերն Իր ուխտը հաստատեց, և նրանք իսկապես պետք է լինեին «Ինձ համար … սեփական ժողովուրդ բոլոր ազգերից, որովհետև Իմն է ամբողջ երկիրը» (Ելք 19.5)։ Այս հարաբերությունը շատ կարևոր էր ուխտի համար։

«Սեփական ժողովրդի» (սըգուլա՝ եբրայերեն նշանակում է թանկագին, որը սեփական է թարգմանվել հայերենում) այս գաղափարը, այդուհանդերձ, կարող էր (իրականում այդպես էլ եղավ) սխալ հասկացվել։ Նրանց յուրահատկությունը չէր բխում իրենց մեջ առկա որևէ ժառանգականորեն սուրբ կամ արդար բանից։ Դա միմիայն բխում էր իրենց տրված Աստծո շնորհից և այն հրաշալի ճշմարտություններից, որոնք Նա հեղել էր այդ ժողովրդի վրա։ Այդ ճշմարտություններին նրանք պետք է հետևեին և որպես «քահանաների թագավորություն»՝ ի վերջո պետք է տարածեին դրանք ամբողջ աշխարհում։

Այնուհետև Աստված նրանց տվեց ուխտի մի քանի դրույթներ (այսպես ասած գործարքի նրանց պատասխանատվությունների մասը), Տասը պատվիրանները (Ելք 20), և այսպիսով այս ուխտը հաստատվեց։ Նոր կառուցված զոհասեղանը զոհի արյամբ ցողելով՝ Մովսեսը վերցրեց «ուխտի գիրքը, բարձրաձայն կարդաց ժողովրդին» (Ելք 24.7)։ Ժողովուրդը կրկին հայտարարեց, որ հնազանդ կլինի։

`«Երբ Մովսեսն օրենքի բոլոր պատվիրանները հայտնեց ժողովրդին, վերցնելով … արյունը՝ … սրսկեց օրենքի գրքի ու ամբողջ ժողովրդի վրա և ասաց. «Սա է ուխտի արյունը, որ Աստված պատվիրեց ձեզ»» (Եբրայեցիներին 9.19, 20): Ի՞նչ է նշանակում արյունը, և ինչո՞ւ է այն այդքան կարևոր նույնիսկ այսօր մեզ համար։`