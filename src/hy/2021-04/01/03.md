---
title:  Մեղանչումը և ջրհեղեղը
date:  27/09/2021
---

Դպրոց հաճախող գրեթե յուրաքանչյուր աշակերտ լսել է Իսահակ Նյուտոնի և նրա գլխին ընկած խնձորի պատմությունը։ Եվ ահա՛։ Նյուտոնը բացահայտեց ձգողականությունը։ Թե նրա գլխին իսկապես խնձոր ընկել է, թե ոչ, բացարձակապես կարևոր չէ։ Կարևորն այն է, որ Նյուտոնի մեծ խորաթափանցությունն (նա չբացահայտեց ձգողականության գոյությունը, գետնին ընկնող յուրաքանչյուր մարդ արդեն իսկ գիտեր ձգողականության մասին) այն էր, որ նա հասկացավ՝ այն նույն ուժը, որը վայր գցեց խնձորը (ձգողականությունը), պահում էր նաև լուսինը երկրի շուրջը գտնվող ուղեծրում, երկիրը՝ արեգակի շուրջը գտնվող ուղեծրում, և այդպես շարունակ։

Սա կարևոր էր, քանի որ հազարամյակներ շարունակ մարդիկ հավատացած էին, թե երկինքը կառավարող օրենքները տարբերվում են երկիրը կառավարող օրենքներից։ Նյուտոնը ցույց տվեց, որ այս կարծիքը սխալ էր։

Ու թեև Նյուտոնի ներդրումը բնական օրենքի ոլորտում էր, սակայն միևնույն սկզբունքը գործում է նաև բարոյական օրենքի ոլորտում։ Միևնույն ազատությունը, այն ազատությունը, որը հատուկ է սիրուն, հանգեցրեց Արուսյակի մեղանչմանը երկնքում և մարդկության մեղանչմանը երկրի վրա։

`Կարդացե՛ք Ծննդոց 2.16, 17 և Ծննդոց 3.1–7 համարները։ Կատարյալ Աստծո կողմից արարված, կատարյալ միջավայրում ապրող կատարյալ մարդկանց մասին պատմող այս տեքստերը ևս ինչպե՞ս են բացահայտում սիրուն հատուկ ազատության մասին ահեղ ճշմարտությունը։`

Մեղանչումից հետո իրերն սկսեցին ավելի ու ավելի վատթարանալ, ընդհուպ մինչև այն պահը, երբ Աստված ասաց մարդկանց մասին, որ «նրանց սրտի խորհուրդներն ու բոլոր գաղափարները չար էին մշտապես» (Ծննդոց 6.5)։ Եվ եթե նրանց մտքերը վատն էին, ապա հաստատապես արարքները ևս վատն էին, մինչև որ ամեն ինչ այնքան չարացավ, որ Աստված կործանեց ողջ աշխարհը ջրհեղեղի միջոցով։ Սրանով Նա ինչ-որ առումով մարդկությանը ամեն ինչ նորից սկսելու հնարավորություն տվեց, երկրորդ հնարավորություն։ Այդուհանդերձ, ինչպես ցույց է տալիս Բաբելոնի աշտարակի պատմությունը (Ծննդոց 11.1–9), մարդկությունը դեռևս Աստծուն ձեռնոց նետելու մտադրություն ուներ։ «Երբ աշտարակը մասամբ կառուցվեց, դրա մի մասը ծառայում էր որպես շինարարների կացարան, իսկ շքեղությամբ կահավորված ու զարդարված մյուս հարկաբաժինները նվիրված էին նրանց կուռքերին։ Մարդիկ ցնծում էին իրենց հաջողություններով և փառաբանում էին ոսկյա և արծաթյա աստվածներին, որոնց կանգնեցրել էին երկնքի և երկրի Կառավարչին ընդդեմ»։ Էլեն Ուայթ, Նահապետներ և մարգարեներ, էջ 119։ Այսպիսով, շփման լեզուն խառնելուց բացի, Աստված շաղ տվեց ընկած ցեղին ողջ երկրի երեսով մեկ։

`Մտապահե՛ք ձեր բոլոր մտքերն օրվա ընթացքում։ Ի՞նչ է դա սովորեցնում ձեզ ձեր սրտի վիճակի մասին։`