---
title:  Սիրե՛ք, որպեսզի սիրվեք
date:  26/09/2021
---

Ա Հովհաննես 4.8 համարն ասում է. «Աստված սեր է»։ Որքան էլ որ պարզ հնչեն այս երեք բառերը, դրանց հետևում թաքնված գաղափարն այնքան խորը և անհուն է, որ մենք դժվար թե կարողանանք լիարժեքորեն ընկալել այն, ինչ դրանք ենթադրում են։ Տեքստը չի ասում, թե Աստված սիրում է, կամ թե Աստված սեր է բացահայտում, կամ էլ թե Աստված սիրո դրսևորում է։ Այն հստակ կերպով ասում է՝ Աստված սեր է։ Սեր է նշանակում է, որ Աստծո ինքնության բուն էությունն է սեր։ Որպես ընկած մարդիկ՝ իրականությունն ընկալելու համար մեր գլխում ունենալով ընդամենը մի քանի գրամ հյուսվածքներ և քիմիական նյութեր՝ մենք պարզապես ունակ չենք լիարժեքորեն ընկալել, թե ինչ է նշանակում «Աստված սեր է»։

Սակայն մենք, բնականաբար, բավականաչափ ընկալունակ ենք հասկանալու համար, որ դա հիանալի լուր է։ Եթե «Աստված սեր է» արտահայտության փոխարեն ասվեր «Աստված ատելություն է», «Աստված քինախնդիր է», կամ «Աստված անտարբեր է», ապա Նրա բնավորության մասին այս հայտնությունը կարող էր արդարացիորեն դառնալ մեր անհանգստության պատճառը։

Եվ «Աստված սեր է» ճշմարտությունն օգնում է մեզ ավելի լավ հասկանալ այն գաղափարը, որ Աստծո կառավարությունը և այն, թե ինչպես է Նա կառավարում ողջ արարչագործությունը, արտացոլում է այդ սերը։ Տիեզերքը հագեցած է սիրով միգուցե ավելի շատ, քան ձգողականության ուժով։ Աստված սիրում է մեզ, և մենք ևս պետք է սիրենք Աստծուն փոխադարձաբար (տե՛ս Բ Օրենք 6.5, Մարկոս 12.30)։

Սերը պետք է տրվի ազատորեն, որպեսզի այն իսկապես սեր լինի։ Աստված չի կարող պարտադրել Իր սերը. այն պահին, երբ Նա դա անի, այն կդադարի սեր լինելուց։ Ուստի և, երբ Աստված արարեց սիրելու ունակություն ունեցող ողջախոհ և բանական արարածների երկնքում և երկրի վրա, մշտապես կար ռիսկ, որ նրանք Աստծուն փոխադարձաբար չեն սիրի։ Եվ ոմանք չսիրեցին, և այստեղից էլ ծագեց այն, ինչը մեզ հայտնի է որպես մեծ պայքար։

`Ինչո՞ւ են հետևյալ համարներն իմաստալից միայն ազատության, ինչպես նաև սիրո մեջ պարունակվող ռիսկի համատեքստում (Եսայի 14.12–14, Եզեկիել 28.12–17, Հայտնություն 12.7)։`

Հատկապես հետաքրքրական է Եզեկիել 28.15 համարը, որը ցույց է տալիս, որ թեև Արուսյակ հրեշտակը կատարյալ Աստծո կողմից արարված կատարյալ էակ էր, նրանում անիրավություն գտնվեց։ Սակայն դա բնավ այն պատճառով չէր, որ նա արարվել էր այդ անիրավությամբ հանդերձ։ Ընդհակառակը, արարված լինելով սիրելու ունակությամբ՝ Արուսյակն ուներ ճշմարիտ բարոյական ազատություն և ի հեճուկս այն ամենի, ինչ նրան տրվել էր («Քո ծածկոցն էին բոլոր պատվական քարերը»), այս հրեշտակն ավելին ցանկացավ։ Մի բանը մեկից մյուսին էր տանում, մինչև որ ի վերջո «երկնքում պատերազմ» տեղի ունեցավ։

`Կան վայրեր, որտեղ կարելի է գնել ռոբոտ շներ, որոնք կենթարկվեն ձեր հրամաններին, չեն աղտոտի գորգը և չեն փչացնի կահույքը։ Այդուհանդերձ, որևէ իմաստալից հարաբերություն կարո՞ղ եք ունենալ այս «շան» հետ։ Ձեր պատասխանն ի՞նչ կերպ կօգնի հասկանալ, թե ինչու էր Աստված կամենում այնպիսի էակների, որոնք կարող էին փոխադարձաբար ճշմարտապես սիրել Իրեն։`