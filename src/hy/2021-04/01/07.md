---
title:  Հետագա ուսումնասիրության համար
date:  01/10/2021
---

Մեծ պայքարի թեմայի ավելի խորն ու լավ մտածված հետազոտության համար, որը հիմնված է այն գաղափարի վրա, որ Աստված սեր է և գրված է Յոթերորդ օրվա ադվենտիստի կողմից, կարդացե՛ք Ջոն Փեքհեմի Սիրո թեոդիցիա1. տիեզերական հակամարտությունն ու չարի խնդիրը (Գրանդ Ռեփիդս, Միչիգան, Բեյքեր Աքադեմիք 2018թ.)։ Այն փաստը, որ այս աշխատությունը հրատարակվել է ոչ ադվենտիստական հրատարակչությունում, ցույց է տալիս, թե լավ աստվածաշնչյան գիտելիքները որքան հստակորեն կարող են բացահայտել մեծ պայքարի իրողությունը, ինչպես այն նկարագրված է Սուրբ Գրքում։

«Կարճ ասած, ես հաստատում եմ, որ Աստծո սերը (ճիշտ հասկացված) տիեզերական վիճաբանության կենտրոնում է, և որ սիրելու Աստծո հանձնառությունը տրամադրում է բարոյապես բավարար պատճառ, որպեսզի Աստված թույլ տա չարը, ինչը բավականաչափ բարդացնում է այն հասկացողությունը, որ աստվածային նախախնամությունը գործում է նրա շրջանակներում, ինչը ես անվանում եմ ներգրավվածության ուխտի կանոններ»։ Ջոն Փեքհեմի Սիրո թեոդիցիա. տիեզերական հակամարտությունն ու չարի խնդիրը (Գրանդ Ռեփիդս, Միչիգան, Բեյքեր Աքադեմիք 2018թ.), էջ 4։

«Այն որոշումը, որ Իսրայելը քառասուն տարի Քանան չի մտնելու, Մովսեսի ու Ահարոնի, Քաղեբի ու Հեսուի համար դառը հիասթափություն էր, բայց նրանք առանց տրտունջի ընդունեցին աստվածային որոշումը։ Սակայն նրանք, ովքեր գանգատվում էին իրենց նկատմամբ Աստծո վերաբերմունքից և հայտարարում, որ կամենում են վերադառնալ Եգիպտոս, լաց եղան և վիշտ արեցին, երբ այն օրհնությունները, որոնք իրենք արհամարհել էին, վերցվեցին իրենցից։ Նրանք տրտնջում էին անպատճառ, իսկ այժմ Աստված նրանց լաց լինելու պատճառ տվեց։ Եթե նրանք լացով ապաշխարեին իրենց մեղքի համար, երբ այն անկեղծությամբ դրվեց իրենց առաջ, ապա այս դատավճիռը չէր կայացվի: Սակայն նրանք լալիս էին նման դատ ստանալու համար, նրանց լացը ապաշխարություն չէր և չէր հանգեցնի դատավճռի հետկանչման»։ Էլեն Ուայթ, Նահապետներ և մարգարեներ, էջ 392։

**Հարցեր քննարկման համար**

`Քննարկե՛ք ազատ կամքի և սիրո հարցը։ Իրապես սեր լինելու համար ինչո՞ւ պետք է սերն անվճար տրվի։ Հաշվի առնելով աշխարհում տիրող ողջ տառապանքը՝ ոմանք կհակաճառեն, թե սերն այդքան չարժեր։ Ինչպե՞ս կպատասխանեիք այդ մարտահրավերին։`

`Հնազանդության կարևորությունն ընդգծվում է ողջ Աստվածաշնչում, այդ դեպքում ի՞նչ է օրինապաշտությունը։ Ի՞նչ գործոններ կարող են Աստծո, Նրա Խոսքի և պատվիրանների նկատմամբ հավատարմության փորձերը վերածել օրինապաշտության թակարդի։`

`Դասարանում քննարկե՛ք երեքշաբթի օրվա վերջում տրված հարցը, որը վերաբերում էր հին Իսրայելի և Յոթերորդ օրվա ադվենտիստական եկեղեցու միջև առկա զուգահեռին։ Որո՞նք են այդ զուգահեռները, և ինչո՞ւ պետք է մենք անհանգստանանք դրանց համար։`