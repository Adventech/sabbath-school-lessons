---
title:  Կադես-Բառնեա
date:  06/10/2021
---

Բ Օրենք գրքի վաղ հատվածներում մի ուրվական էր պտտվում՝ Կադես-Բառնեայի ուրվականը։ Այս տխրահռչակ պատմությունը, ինչպես տեսնում ենք, անմիջական հիմք է ծառայում Բ Օրենք գրքի համար, և արժե այն մոտիկից ուսումնասիրել։

`Կարդացե՛ք Թվեր 14-րդ գլուխը։ Ի՞նչ արձագանք տվեց ժողովուրդը լրտեսների զեկույցին, և ի՞նչը դարձավ այդ արձագանքի արդյունքը (տե՛ս նաև Բ Օրենք 1.20–46)։`

Մենք շատ կարևոր դասեր կարող ենք քաղել այս պատմությունից, սակայն մի շատ կարևոր դաս, որը գրքում նորից կհայտնվի, գտնում ենք նաև Թվեր 14-րդ գլխում։

`Կարդացե՛ք Թվեր 14.11–20 համարները։ Թեև մենք այստեղ Մովսեսին կրկին տեսնում ենք բարեխոսի դերում, ի՞նչ ուշագրավ բան կա Տիրոջը ներկայացրած նրա դատողություններում այն մասին, թե ինչու Տերը չպետք է ոչնչացնի ժողովրդին։`

Խորհե՛ք այն մասին, թե ինչ էր Մովսեսն ասում Աստծուն։ Եթե դա անես, տե՛ս, թե ինչ լույսի ներքո կհայտնվես եգիպտացիների և տարածաշրջանի մյուս ազգերի աչքերում։ Այս կետը կարևոր է, քանի որ, վերջին հաշվով, այն ամենը, ինչ Աստված պլանավորել էր իրականացնել Իսրայելի միջոցով, բացառապես Իսրայելի համար չէր. դա ողջ մարդկության համար էր։ Իսրայել ազգը աշխարհի համար լույս պետք է լիներ, հին ազգերի համար պետք է լիներ ճշմարիտ Աստծո սիրո, զորության և Նրանում գտնվող փրկության վկայությունը։ Իսրայելն այս ազգերին պետք է ցույց տար իրենց երկրպագած կուռքերի դատարկությունը։

Ուստի և, ինչպես Մովսեսն ասաց՝ եթե կործանես այս ժողովրդին, ապա ի՞նչ։ Ազգերը կասեն. «Տերը չկարողացավ տանել նրանց այն երկիրը, որ երդումով խոստացել էր, դրա համար էլ նրանց ոչնչացրեց անապատի մեջ» (Թվեր 14.16)։

Այլ խոսքերով, այն, ինչ մենք տեսնում ենք այստեղ, մի թեմա է, որն առկա է ամբողջ Աստվածաշնչում. այն գաղափարը, որ Աստված պետք է փառավորվի Իր ժողովրդով, որ Աստծո փառքը, բարությունը, սերն ու զորությունը պետք է բացահայտվեն Իր եկեղեցու միջոցով, Իր ժողովրդի միջոցով արված գործերի մեջ։ Իհարկե, այս ամենի իրականացումը շատ հաճախ բարդացնում է հենց ժողովուրդը, սակայն, վերջին հաշվով, Աստված փառավորվելու է երկրի վրա կատարած Իր գործերի միջոցով։

`Կարդացե՛ք Եփեսացիներին 3.10 համարը։ Ի՞նչ է Պողոսն ասում այստեղ, և ինչպե՞ս է դա կատարվում։ Ինչպե՞ս է «Աստծու բազմատեսակ իմաստությունն» ի ցույց դրվում տիեզերքին։ Ի՞նչ դեր ունենք մենք որպես անհատներ (եթե առհասարակ որևէ դեր ունենք) սա կյանքի կոչելու համար։`