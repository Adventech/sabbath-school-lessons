---
title:  Մովսեսի ծառայությունը
date:  03/10/2021
---

Ամբողջ Աստվածաշնչում զգացվում է Մովսեսի ներկայությունը։ Ու թեև մինչև Ելք 2.2 համարը նրա մասին հիշատակում չկա, հենց նա է Ծննդոց գրքի հեղինակը։ Ծննդոցն Աստծո հեղինակավոր ու հիմնավորված պատմությունն է այն մասին, թե ով ենք մենք, ինչպես ենք հայտնվել այստեղ, ինչու են իրերն այսքան վատ և, այդուհանդերձ, ինչու մենք կարող ենք դեռևս հույս ունենալ։ Արարման, մեղանչման, փրկագնման խոստման, ջրհեղեղի, Աբրահամի և Ավետարանների արմատները հետ են գնում Ծննդոց գիրք, և այն գրի առնողը եղել է հենց Մովսես մարգարեն։ Դժվար է պատշաճորեն չափել այն ազդեցությունը, որ այս մեկ մարդը, հազիվ թե անմեղ, ի զորու էր ունենալ Աստծո վրա, որովհետև նա սիրում էր Տիրոջը և ուզում էր ծառայել Նրան։

`Կարդացե՛ք Ելք 32.29–32 համարները, որոնցում արձանագրված է ոսկե հորթի սարսափելի մեղքից հետո տեղի ունեցող Տիրոջ և Մովսեսի երկխոսությունը։ Ի՞նչ ընկալում է մեզ սովորեցնում այս պատմությունը Մովսեսի բնավորության մասին, և ինչո՞ւ Տերը կարողացավ նրան օգտագործել այդքան հզոր կերպով՝ ի հեճուկս այն բոլոր թերությունների, որ Մովսեսն ուներ։`

Թեև Մովսեսը մասնակցություն չուներ այն մեղքին, որ ժողովուրդը գործել էր, նա ձգտում էր բարեխոսել իր մեղավոր ժողովրդի համար. հանուն նրանց նա պատրաստ էր անգամ իր փրկությունը կորցնել։ Զարմանալի է, որ Ելք 32.32 համարում, երբ Մովսեսը խնդրում է Աստծուն «ներել իրենց մեղքերը», օգտագործված բառն իրականում նշանակում է «կրել»։ Այսպիսով, Մովսեսը, հասկանալով մեղքի ծանրությունն ու դրա քավության համար պահանջվող մեծ գինը, իրականում խնդրում էր Աստծուն «կրել» իրենց մեղքը։ Եվ սա այն պատճառով, որ, վերջին հաշվով, դա միակ ճանապարհն էր, որ իրենց մեղքը, և առհասարակ որևէ մեղք, կարող էր ներվել։

Այսպիսով, այստեղ՝ Աստվածաշնչի հենց սկզբում, մենք ունենք փոխարինման հզոր օրինակ, որում Աստված Ինքը, Հիսուսի անձի մեջ, Իր վրա կրելու է մեր մեղքի ողջ բեռն ու պատիժը։ Սա մարդկության փրկության Աստծո կողմից կանխորոշված ձևն էր, որը միևնույն ժամանակ չի խախտում Նրա կառավարության և օրենքի սկզբունքները։

Եվ իսկապես, շատ դարեր հետո Պետրոսը Հիսուսի մասին կգրի. «Նա մեր մեղքերն Իր մարմնով խաչափայտի վրա բարձրացրեց, որպեսզի մեղքերից հեռանալով՝ արդարության համար ապրենք. դուք Նրա վերքերով բժշկվեցիք» (Ա Պետրոս 2.24)։

Իսկ մինչ այդ ինչ ենք մենք տեսնում Մովսեսի ու նրա կողմից ժողովրդի մեղքին արձագանքելու այս պատմության մեջ. Մովսեսը ներկայանում է ընկած ու մեղավոր ժողովրդի համար բարեխոսի դերում, նա նախակարապետն է այն բանի, ինչ Հիսուսը նույնպես կանի մեզ համար (տե՛ս Եբրայեցիներին 7.25)։

`Պատրաստ էր իր փրկությունը կորցնել իր ժողովրդի համա՞ր։ Ավելի լո՛ւրջ խորհեք այս բառերի նշանակության շուրջ։ Ի՞նչ դաս կարող ենք քաղել դրանցից մեզ համար առ այն, թե ինչ է նշանակում իրապես սիրել ուրիշներին։`