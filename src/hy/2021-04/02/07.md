---
title:  Հետագա ուսումնասիրության համար
date:  08/10/2021
---

Ահա թե ինչպես է մի գիտնական փորձում պատասխանել այն բարդ հարցերին, թե ինչ են իսրայելացիներն արել և ինչպես են վարվել որոշ ազգերի հետ.

«Որպես ամեն ինչի և բոլոր մարդկանց Արարիչ և որպես ամեն ինչի գերագույն Իշխան՝ Աստված կարող է անել այն ամենը, ինչ կամենում է և ում հետ կամենում է, և լինել ճիշտ այդ ամենն անելիս։

Աստծո ճանապարհներն առեղծված են։ Քանի որ մենք Աստծուն երբեք լիարժեքորեն չենք հասկանա, կարող ենք շատ չանհանգստանալ նույնիսկ այս հարցերին պատասխան չգտնելու դեպքում։ Եսայի 55.8–9 համարները փոքր-ինչ մխիթարություն են տալիս։

Համաձայն քանանացիների՝ աստվածաշնչյան բնութագրի՝ այս մարդիկ չափազանց չար էին, և նրանց ոչնչացումն իրենց մեղքի համար ստացած Աստծո պատիժն էր։ Քանանացիների ոչնչացումը ո՛չ առաջին, ո՛չ վերջին նման դեպքն էր։ Քանանացիների և Ծննդոց 6–9-րդ գլուխներում նկարագրված մարդկության (բացի Նոյի ընտանիքից) ճակատագիրը տարբերվում է ծավալներով և ուժով։

Աստված երբեք չի նախատեսել, որ իսրայելացիները խարամի (լիակատար ոչնչացում) քաղաքականությունը կիրառեն բոլոր օտարականների նկատմամբ։ Բ Օրենք 7.1 համարը հստակ կերպով սահմանում, այդպիսով և սահմանափակում է թիրախային ազգերին։ Իսրայելացիներն այս քաղաքականությունը չպետք է վարեին ասորիների, եդովմացիների, եգիպտացիների կամ որևէ այլ ազգի դեմ (համեմատե՛ք Բ Օրենք 20.10–18 համարների հետ)։

Քանանացիներին բաժին հասավ այն ճակատագիրը, որն ի վերջո բոլոր մեղավորներինն է՝ Աստծո դատաստանը։

Աստծո կողմից քանանացիների ոչնչացումն անհրաժեշտ քայլ էր փրկության պատմության համար։

Թեև քանանացիները դարձան Աստծո դատաստանի թիրախը, սակայն դրանից խուսափելու համար նրանց դեռ քառասուն տարի առաջ զգուշացում էր տրվել (տե՛ս Ռախաբի խոստովանությունը Հեսու 2.8–11 համարներում)»։ Դանիել I Բլոկ, Մեկնաբանություններ NIV կիրառման համար. Բ Օրենք (Գրանդ Ռեփիդս, Միչիգան, Զոնդերվան, 2012թ.), էջ 98, 99։

**Հարցեր քննարկման համար**

`Խորհե՛ք հազարամյակի՝ ձեր ընկալման մասին, երբ մենք ունենալու ենք ուղիղ հազար տարի, որպեսզի ստանանք մեր բոլոր հարցերի պատասխանները։ Ինչպե՞ս կարող է այդ ընկալումն օգնել մեզ վստահել Աստծուն՝ ի հեճուկս նրա, որքան էլ որ բարդ հարցեր հիմա ունենանք։`

`Ի՞նչ իրադարձություններ կարող եք հիշել ձեր անցյալից, երբ Աստված առաջնորդել է ձեզ, ինչը ձեզ օգնում է վստահել Նրան նաև ապագայի համար։ Ինչո՞ւ է կարևոր չմոռանալ, թե ինչպես է Աստված գործել մեր կյանքում։`

`Դասարանում քննարկե՛ք միաշաբթի օրվա դասի վերջում տրված հարցն Աստծո ժողովրդի փրկության փոխարեն սեփական հոգին կորցնելու Մովսեսի պատրաստակամության մասին։ Սա ճի՞շտ դիրքորոշում է։ Ինչի՞ համար (եթե կա այդպիսի բան) արժե կորցնել սեփական հոգին՝ հատկապես հաշվի առնելով այն փաստը, թե դրա փրկագնումն ինչ է արժեցել։`