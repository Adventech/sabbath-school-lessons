---
title:  Հազարապատիկ ավելի
date:  05/10/2021
---

Անապատում երկարատև դեգերումներից հետո, Մովսեսը, խոսելով Տիրոջ անունից (նա մարգարե էր, թեև իրականում ավելին էր, քան մարգարեն), ասաց. «Ահա ձեզ եմ տվել այդ երկիրը, գնացե՛ք և ժառանգե՛ք այն երկիրը, որը Տերը երդվեց տալ ձեր հայրերին՝ Աբրահամին, Իսահակին և Հակոբին ու նրանցից հետո նրանց զավակներին» (Բ Օրենք 1.8)։

Այդուհանդերձ, ուշադրությո՛ւն դարձրեք, թե ինչ է հետևում սրան։

`Կարդացե՛ք Բ Օրենք 1.9–11 համարները։ Ի՞նչ նշանակություն ունեն այս խոսքերը հատկապես այն փաստի լույսի ներքո, որ նրանք պատժվում էին Աստծո կողմից Կադես-Բառնեայում իրենց ապստամբության համար։`

Սակայն մենք ականատես ենք լինում Աստծո ողորմածության ևս մեկ օրինակի։ Նույնիսկ անապատում դեգերելու ժամանակ ժողովուրդն օրհնվում էր. «Եվ քառասուն տարի նրանց կերակրեցիր անապատում. նրանք պակասություն չունեցան, նրանց հագուստները չմաշվեցին, և նրանց ոտքերը չուռեցին» (Նեեմիա 9.21)։

Եվ Մովսեսը, կրկին ի ցույց դնելով իր սերն իր ժողովրդի նկատմամբ, խնդրեց Աստծուն հազարապատիկ ավելին անել նրանց, քան Տերն արդեն արել էր։

`Կարդացե՛ք Բ Օրենք 1.12–17 համարները։ Ի՞նչ պատահեց որպես իրենց հասած Աստծո օրհնությունների անմիջական արդյունք, և ի՞նչ քայլեր ձեռնարկեց Մովսեսն իրավիճակը հարթելու համար։`

Ու թեև Աստված այդքան հզոր կերպով ներկա էր ժողովրդի կյանքում, միևնույն է, կազմակերպման, կառուցվածքի և հաշվետվության համակարգի կարիք էր զգացվում։ Իսրայելը քահալ էր՝ կազմակերպված ժողովք (տե՛ս Բ Օրենք 31.30), որը հանդիսանում է նորկտակարանյան էկկլեսիայի նախակարապետը, ինչը հունարեն նշանակում է «եկեղեցի» (տե՛ս Մատթեոս 16.18)։ Ու թեև Պողոսն աշխատում էր շատ տարբեր իրավիճակներում, նա երբեք շատ չի հեռացել իր հրեական արմատներից, և Ա Կորնթացիներին 12-րդ գլխում մենք տեսնում ենք, որ նա հստակորեն ընդգծում է որակավորված մարդկանց կարիքը, ովքեր տարատեսակ դերեր կստանձնեն՝ մարմնի պատշաճ գործունեությունն ապահովելու համար։ Նույնը մենք տեսնում ենք Բ Օրենք գրքում և անապատում գործող քահալում։ Եկեղեցին այսօր, ինչպես նաև քահալն այն ժամանակներում, պետք է լինի միաբանված մարմին, որտեղ տարբեր մարդիկ կիրականացնեն տարբեր դերեր՝ իրենց պարգևների համաձայն։

Թեև երբեմն հանդիպում ենք մարդկանց, ովքեր բողոքում են «կազմակերպված» կրոնի դեմ (ի՞նչ են նրանք նախընտրում, «անկազմակե՞րպ» կրոնը), Աստծո Խոսքը, հատկապես Նոր Կտակարանն ընդունում է ոչ այլ ինչ, քան կազմակերպված կրոնը։