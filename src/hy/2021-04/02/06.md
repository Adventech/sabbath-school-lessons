---
title:  Ամորհացիների անօրենությունը
date:  07/10/2021
---

Բ Օրենք 2-րդ և 3-րդ գլուխներում Մովսեսը շարունակում է պատմել Իսրայելի պատմությունը, և թե Աստծո օրհնությամբ ինչպես իրենք փախուստի մատնեցին իրենց թշնամիներին։ Երբ նրանք հավատարիմ էին, Աստված նրանց հաղթանակ էր տալիս նույնիսկ «հսկաների» վրա (Բ Օրենք 2.11, 20, Բ Օրենք 3.13)։

Իհարկե, այստեղ բարձրանում է ոչ այնքան հեշտ մի թեմա, որին մենք պետք է անդրադառնանք՝ այդ մարդկանց ոչնչացման թեման։ Թեև Իսրայելի որդիները հաճախ էին խաղաղությամբ խոսում ազգերի հետ (Բ Օրենք 20.10, 11), այդուհանդերձ, եթե այդ ժողովուրդը չէր ընդունում նրանց խաղաղության առաջարկը, երբեմն իսրայելացիները ներխուժում էին և ոչնչացնում նրանց՝ ներառյալ կանանց և երեխաներին։ «Մեր Տեր Աստվածը նրան մատնեց մեր ձեռքը, և մենք կոտորեցինք նրան, նրա որդիներին ու նրա ամբողջ ժողովրդին։ Այդ ժամանակ նրա բոլոր քաղաքները գրավեցինք և բոլոր քաղաքները, տղամարդկանց, կանանց ու երեխաներին բնաջնջեցինք. ոչ մեկին էլ ողջ չթողեցինք» (Բ Օրենք 2.33, 34)։

Ոմանք փորձում են շրջանցել այս փաստերը՝ պարզապես ասելով, որ այս պատմություններն իրականությանը չեն համապատասխանում։ Սակայն քանի որ մենք հավատում ենք, որ «ամբողջ Գիրքն աստվածաշունչ է և օգտակար ուսուցանելու, հանդիմանելու, ուղղելու և արդարության մեջ խրատելու համար» (Բ Տիմոթեոսին 3.16), Յոթերորդ օրվա ադվենտիստների համար այդ տարբերակը չի գործում։ Ուստի մեր առջև ծառանում է այս իրադարձությունները մեկնաբանելու բարդ հարցը։

`Կարդացե՛ք Ծննդոց 15.1–16 համարները։ Ի՞նչ ասաց Աստված Աբրամին Ծննդոց 15.16 համարում, և ինչպե՞ս է այն մի փոքր լույս սփռում այս բարդ թեմայի վրա։`

Կասկած չկա, որ այս հեթանոս ազգերից շատերը չափազանց վայրագ և դաժան ժողովուրդներ էին, ովքեր արդարացիորեն կարող էին հանդիպել Աստծո բարկությանն ու պատժին դրանից դեռ շատ առաջ։ Ճիշտ է, և նույնիսկ եթե Աստված համբերատարությամբ սպասում էր, որ նրանք կփոխեին իրենց ճանապարհները, և նրանք դա չարեցին, այս փաստը, միևնույն է, չի թեթևացնում բոլորին՝ ներառյալ երեխաներին սպանելու բարդ իրականությունը (իհարկե, հնարավոր է, որ անհամեմատ ավելի շատ երեխաներ սպանվել են ջրհեղեղի ժամանակ, քան իսրայելացիների կողմից)։

Փաստն այն է, որ հիմա, հաշվի առնելով այդ իրադարձությունների հանգամանքների վերաբերյալ մեր ունեցած սահմանափակ տեղեկությունները, մենք պարզապես պետք է ընդունենք այս բարդ իրականությունը և վստահենք Աստծո բարությանը, որը բացահայտվել է այդքան շատ տարբեր ձևերով։ Հավատը չի սահմանափակվում միայն նրանով, որ մենք Աստծուն սիրում ենք, երբ օրը հիասքանչ է, իսկ շուրջդ դրախտային տեսարաններով ու հնչյուններով գեղեցիկ անտառ։ Հավատը նաև նշանակում է վստահել Նրան, նույնիսկ եթե լիարժեքորեն չենք հասկանում իրավիճակը։

`Կարդացե՛ք Ա Կորնթացիներին 10.1–4 և Հովհաննես 14.9 համարները։ Ինչպե՞ս են այս և դրանց նման շատ այլ տեքստեր օգնում մեզ սովորել վստահել Աստծո սիրուն, արդարությանն ու բարությանը, անգամ երբ ականատես ենք լինում բաների, որոնք չեն տեղավորվում Աստծո՝ նման ընկալման մեջ։`