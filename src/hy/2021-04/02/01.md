---
title:  Մովսեսի պատմության դասը
date:  02/10/2021
---

### Այս շաբաթվա ուսումնասիրության համար կարդացե՛ք.
Բ Օրենք 1–3, Ելք 32.29–32, Թվեր 14, Եփեսացիներին 3.10, Ծննդոց 15.1–16, Հովհաննես 14.9։

> <p>Հիշելու համարը.<p>
> «Ու բոլորն էլ նույն հոգևոր կերակուրը կերան։ Բոլորն էլ նույն հոգևոր ըմպելիքը խմեցին, որովհետև այն հոգևոր վեմից էին խմում, որ նրանց հետ էր գնում, և այդ վեմը Քրիստոսն էր»(Ա Կորնթացիներին 10.3, 4)։

«Սրանք են այն խոսքերը, որ Մովսեսն ասաց» (Բ Օրենք 1.1)։ Այսպես է սկսվում Բ Օրենք գիրքը։ Ու թեև իսկապես այս գրքում գերակշռում է Մովսեսի ներկայությունը բացման այս խոսքերից մինչև նրա մահը Մովաբի երկրում (Բ Օրենք 34.5), Բ Օրենք գիրքը (ինպես և ողջ Աստվածաշունչը), իրականում, Տեր Հիսուսի մասին է։ Քանի որ Նա է այն Մեկը, Ով արարել է մեզ (Ծննդոց 1, 2, Հովհաննես 1.1–3), պահպանում է մեզ (Կողոսացիներին 1.15–17, Եբրայեցիներին 1.3) և փրկագնել է մեզ (Եսայի 41.14, Տիտոսին 2.14)։ Իսկ այս խոսքերի ավելի լայն իմաստով, Բ Օրենք գիրքը բացահայտում է, թե ինչպես է Տերը շարունակում արարել, պահպանել և փրկել Իր ժողովրդին փրկության պատմության այս վճռական փուլում։

Ըստ էության, Իսրայելի որդիների՝ Քանան մտնելուց անմիջապես առաջ Մովսեսը նրանց պատմության դաս է տալիս. այս թեման կրկնվում է ողջ Աստվածաշնչում՝ հիշե՛ք, թե ինչ է արել Տերը ձեզ համար անցյալում։

Այս հանդիմանությունը պետք է նշանակություն ունենա մեզ համար, որ կանգնած ենք ավելի լավ «խոստացված երկրի» սահմանագծին. «Վերլուծելով մեր անցյալ պատմությունը, անցնելով յուրաքանչյուր քայլ մեր ճանապարհին և հասնելով այնտեղ, ուր այժմ գտնվում ենք՝ ես լցված եմ հիացմունքով և վստահությամբ առ Քրիստոսը՝ որպես առաջնորդի։ Ապագայի համար վախենալու ոչինչ չունենք, բացի նրանից, որ հանկարծ չմոռանանք այն ճանապարհը, որով Տերը մեզ առաջնորդել է, և Նրա դասերը մեր անցյալ պատմության ընթացքում»։ Էլեն Ուայթ, Կյանքի ուրվագրեր, էջ 196։