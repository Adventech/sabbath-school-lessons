---
title:  Կատարված մարգարեություն
date:  04/10/2021
---

Չնայած այն բոլոր սխալ տեսություններին, որ ժամանակակից գիտությունը փորձում է ներկայացնել որպես ճշմարտություն (օրինակ, որ մեր տիեզերքն առաջացել է ինքնուրույն, «բացարձակապես ոչնչից», կամ որ երկրի վրա կյանքն առաջացել է պատահաբար պարզագույն քիմիական նյութերից), գիտությունը, այդուհանդերձ, մեզ տվել է որոշ զարմանահրաշ գաղափարներ Աստծո ստեղծագործ զորության մասին։ Ներդաշնակությունը, հավասարակշռությունը, բնության շատ տեսանկյունների ճշգրտությունը նույնիսկ այս ընկած աշխարհում շարունակում են ապշեցնել նրանց, ովքեր դրանք ուսումնասիրում են։

Եվ եթե Աստված կարող է այդ աստիճան ճշգրտություն դրսևորել ֆիզիկական իրերում, ապա, անկասկած, ճշգրտություն կդրսևորի նաև հոգևոր հարցերում։ Բ Օրենք գրքի բացման մեջ մենք ականատես ենք լինում Աստծո անհավանական ճշգրտության ավելի մեծ դրսևորման։

`Կարդացե՛ք Բ Օրենք 1.1–6 համարները։ Ո՞րն է Բ Օրենք 1.3 համարում ներկայացված «քառասուներորդ տարվա» մարգարեական նշանակությունը։`

Այն անհաջողությունից հետո, երբ Մովսեսը Կադես-Բառնեայից լրտեսներ ուղարկեց երկիրն ստուգելու համար, և ժողովուրդը մերժեց երկիրը գրավելու կոչը, ի՞նչ պատահեց։ Նրանց ասվեց, որ չեն մտնի խոստացված երկիր, ինչպես որ հույս էին փայփայում։ Եվ դեռ ինչքա՞ն պետք է սպասեին մինչև երկիր մտնելը։ «Երկիրը հետախուզելու այս քառասուն օրերի թվի համեմատ, ամեն մեկ օրվա դիմաց մեկ տարի, այսինքն՝ քառասուն տարի կկրեք ձեր անօրենությունների պատիժը և կիմանաք Իմ դժգոհությունը» (Թվեր 14.34)։

Ուստի և Բ Օրենք գիրքն սկսվում է քառասուներորդ տարվանից, ճիշտ ինչպես Աստված ասել էր նրանց։ Այլ խոսքերով, Աստծո մարգարեական Խոսքը նույնքան արժանահավատ է, որքան և Ինքն Աստված, և այն, ինչին մենք ականատես ենք լինում Բ Օրենք գրքի սկզբնական տեքստերում, այդ արժանահավատության ավելի մեծ ապացույց է։ Սա նշանակում է, որ Աստված կանի այն, ինչ ասում է և կանի դա այն ժամանակ, երբ ասել է։

Սա, բնականաբար, միակ մարգարեական ժամանակաշրջանը չէ, որն իրականացել է այնպես, ինչպես կանխատեսել էր Աստված։ Այսօր, բազում առավելություններ ունեցող մեր տեսանկյունից հետ նայելով՝ մենք կարող ենք տեսնել, որ, օրինակ, Դանիել 9.24–27 համարներում ներկայացված Հիսուսին վերաբերող ժամանակաշրջանն իրականացավ ճիշտ այնպես, ինչպես ասել էր Տերը։ Մենք տեսնում ենք, որ պատմության ընթացքում իրականացել են ինչպես «մի ժամանակ, երկու ժամանակ ու կես ժամանակի» (Դանիել 7.25, տե՛ս նաև Հայտնություն 12.6, 14, Հայտնություն 13.5), այնպես էլ Դանիել 8.14 համարում ներկայացված 2.300 օրերի մարգարեական ժամանակաշրջանները։

Դանիել գրքի 2-րդ, 7-րդ և 8-րդ գլուխներում ներկայացված մարգարեություններն այդքան ճշգրիտ ու անսխալ կերպով աշխարհի պատմությունը կանխագուշակելուց բացի, մեզ տալիս են համոզիչ ապացույց Աստծո կանխատեսության, վերահսկողության և վստահելիության մասին։

`Մենք տեսնում ենք, որ Տերն անխախտ կերպով իրականացրեց այս անցյալ մարգարեությունները, ինչպես որ կանխատեսված էին։ Ինչո՞ւ սա մեզ պետք է վստահություն տա, որ մենք կարող ենք վստահել Նրան այն հարցերի շուրջ, որոնք դեռ ապագայում են, սակայն որոնց մասին Նա ասել է, որ դրանք պետք է գան։`