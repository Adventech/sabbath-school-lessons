---
title:  Ուխտի այբբենարան
date:  03/04/2021
---

### Այս շաբաթվա ուսումնասիրության համար կարդացե՛ք.
Ծննդոց 9.15, Եսայի 54.9, Ծննդոց 12.1–3, Գաղատացիներին 3.6–9, 29, Ելք 6.1–8, Երեմիա 31.33, 34։

> <p>Հիշելու համարը.<p>
> «Հիմա եթե իսկապես լսեք Իմ ձայնը և պահեք Իմ ուխտը, այն ժամանակ դուք Ինձ համար կլինեք սեփական ժողովուրդ բոլոր ազգերից, որովհետև Իմն է ամբողջ երկիրը» (Ելք 19.5):

**Շաբաթվա դասի հակիրճ ամփոփում.**

Ի՞նչ է նշանակում ուխտ բառը։ Ո՞ր տարրերի առկայությունն է կազմում ուխտ։ Ի՞նչ ուխտ կապեց Աստված Նոյի հետ։ Ի՞նչ հույս կար Աբրահամի հետ արված ուխտի մեջ։ Ի՞նչ դեր են խաղում հավատն ու գործերն ուխտի՝ մարդու պատասխանատվության շրջանակում։ Ուխտը զուտ գործա՞րք է, թե՞ դրանում կան նաև հարաբերությունների տեսանկյուններ։ Ո՞րն է «նոր ուխտի» էությունը։

Անցած շաբաթվա դասն ավարտվեց մարդկության անկումով, որի պատճառը մեր նախածնողների մեղքն էր։ Այս դասն ամբողջ եռամսյակի հակիրճ ամփոփում է, քանի որ ամեն օրվա դասին մենք կուսումնասիրենք վաղ ուխտերը, որոնք ճշմարիտ ուխտի տվյալ ժամանակի յուրովի դրսևորումներ էին, այն ուխտը, որը Գողգոթայում հաստատվեց Հիսուսի արյամբ, այն ուխտը, որի մեջ մենք՝ որպես քրիստոնյաներ, մտնում ենք մեր Տիրոջ հետ։

Մենք կսկսենք այն ուխտից, որն Աստված կապեց Նոյի հետ՝ նրան և նրա ընտանիքին կործանումից փրկելու համար։ Կշարունակենք Աբրահամի հետ արված ուխտով, որն այդքան հարուստ ու լի էր խոստումներով բոլորիս համար։ Հետո կդիտարկենք Սինա սարում տրված ուխտն ու դրանում հռչակվածի կարևորությունը։ Եվ վերջապես կդիտարկենք նոր ուխտը, այն մեկը, որին մատնանշում էին բոլոր նախորդ ուխտերը։ Այս ամենը, իհարկե, ավելի խորությամբ կուսումնասիրենք հաջորդ մի քանի շաբաթների ընթացքում։ Այս շաբաթ ընդամենը նախնական հակիրճ ուսումնասիրություն կանցկացնենք։