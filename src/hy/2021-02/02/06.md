---
title:  Նոր Ուխտը (Երեմիա 31.31–33)
date:  08/04/2021
---

Այս հատվածները Հին Կտակարանում առաջին անգամ նշում են այն, ինչը ներկայացվում է որպես «նոր ուխտ»։ Այն ներկայացվում է Իսրայելի՝ գերությունից վերադառնալու համատեքստում և խոսում այն օրհնությունների մասին, որոնք նրանք կստանան Աստծուց։ Այստեղ ևս, ինչպես մյուս ուխտերում, Աստված է, Ով նախաձեռնում է ուխտը, և Աստված է, Ով իրականացնելու է այն Իր շնորհով։

Ուշադրությո՛ւն դարձրեք նաև օգտագործվող լեզվին։ Աստված Իրեն անվանում է նրանց ամուսին, Նա խոսում է Իր օրենքը նրանց սրտերում գրելու մասին և, օգտագործելով Աբրահամի ուխտի եզրութաբանությունը, ասում, որ կլինի նրանց Աստվածը, իսկ նրանք կլինեն Իր ժողովուրդը։ Այսպիսով, ինչպես նախկինում, ուխտը պարզապես իրավաբանորեն պարտավորեցնող պայմանագիր չէ, ինչպես այսօրվա դատավարական օրենսգրքում, այլ այն շատ ավելին է։

`Կարդացե՛ք Երեմիա 31.33 համարը։ Համեմատե՛ք այն Ելք 6.7 համարի հետ, որը ներկայացնում է Իսրայելի հետ կապած ուխտի մանրամասներ։ Եվ կրկին, ի՞նչ կարևոր տարր է ի հայտ գալիս այստեղ։ Ի՞նչ է Աստված ուզում Իր ժողովրդից։`

`Կարդացե՛ք Երեմիա 31.34 համարը։ Համեմատե՛ք այն Հովհաննես 17.3 համարի հետ։ Ո՞րն է այն կարևոր բանը, որն Աստված անում է, որը կառուցում է այս հարաբերությունների հիմքը։`

Երեմիա 31.31–34 համարներում կարելի է նկատել և՛ շնորհի, և՛ հնազանդության տարրեր, ինչպես և նախորդ ուխտերում։ Աստված կների նրանց մեղքերը, Աստված նրանց հետ հարաբերությունների մեջ կմտնի և Իր շնորհը կսփռի նրանց կյանքի վրա։ Որպես արդյունք՝ մարդիկ պետք է պարզապես հնազանդվեն Նրան ոչ թե մեքենաբար, այլ որովհետև ճանաչում, սիրում են Նրան և կամենում են ծառայել Նրան։ Սա արտացոլում է ուխտի հարաբերությունների էությունը, որը Տերը կամենում է ունենալ Իր ժողովրդի հետ։

`Ինչպե՞ս եք հասկանում օրենքի՝ մեր սրտերում գրված լինելու գաղափարը։ Նշանակո՞ւմ է արդյոք դա, որ օրենքը դառնում է սուբյեկտիվ և անձնական, մի բան, որը պետք է մեկնաբանվի և կիրառվի՝ համաձայն մեր սրտերի անհատական ձևի։ Թե՞ դա ուրիշ բան է նշանակում։ Եթե այո, ապա ի՞նչ։`