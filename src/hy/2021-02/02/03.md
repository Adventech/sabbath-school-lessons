---
title:  Ուխտ Նոյի հետ
date:  05/04/2021
---

**«Սակայն Իմ ուխտը կհաստատեմ քեզ հետ, և տապան կմտնես դու, և քեզ հետ՝ քո որդիները, քո կինը և քո որդիների կանայք» (Ծննդոց 6.18)։**

Աստվածաշնչում ուխտ բառն առաջին անգամ հանդիպում է վերը նշված համարում, և այս համատեքստում Աստված տեղեկացնում է Նոյին զանգվածային և շարունակաբար տարածվող մեղքի պատճառով երկիրը կործանելու Իր որոշման մասին։ Թեև այս կործանումը վրա կհասնի համաշխարհային ջրհեղեղի տեսքով, սակայն Աստված չի լքում Իր ստեղծած աշխարհը։ Նա շարունակում է առաջարկել ուխտի հարաբերություններ, որոնք առաջին անգամ գործի դրվեցին ջրհեղեղից հետո։ Ուխտն առաջարկող աստվածային «ԵՍ»-ն անձամբ է Նոյի ապահովագրությունը։ Որպես ուխտը պահող Աստված՝ Տերը խոստացավ պաշտպանել այն ընտանիքի անդամներին, որը կամեցավ ապրել Իրեն նվիրված հարաբերություններում, ինչի արդյունքը հնազանդությունն էր։

`Ինչո՞ւ էր Նոյի հետ արված ուխտը միակողմանի։ Հիշե՛ք, որ ուխտի գաղափարը ենթադրում է մեկից ավելի կողմ։ Նոյն իր կողմից անելիք ունե՞ր այս գործարքում։ Ի՞նչ դաս կա մեզ համար այս հարցերի պատասխանների մեջ։`

Աստված Նոյին ասում է, որ ջրհեղեղ է լինելու, և երկիրը կործանվելու է։ Բայց Աստված պայման է կապում նրա հետ, որի շրջանակներում խոստանում է փրկել Նոյին և նրա ընտանիքին։ Այսպիսով, խաղադրույքը բավականին բարձր էր, որովհետև եթե Աստված չպահեր խոստման Իր մասը, ապա, անկախ նրանից, թե Նոյն ինչ կաներ, նա կկործանվեր աշխարհի մնացած մասի հետ։

Աստված ասաց, որ Նոյի հետ «ուխտ» կանի։ Այս բառն ինքնին ենթադրում է այն մտադրությունը, որ դուք պատրաստվում եք հարգել այն, ինչ ասել եք, որ կանեք։ Դա պարզապես մտահնար մի հայտարարություն չէր։ Բառն ինքնին պարունակում է պարտավորություն։ Ենթադրե՛ք, որ Տերը Նոյին ասած լիներ. «Լսի՛ր, աշխարհը կործանվելու է սարսափելի ջրհեղեղով։ Ես կարող եմ քեզ փրկել կամ չփրկել։ Այդ ընթացքում դու արա այս, այս և այս, հետո Ես կմտածեմ ինչ անել, սակայն ոչ մի երաշխիք չեմ տալիս»։ Նման հայտարարությունները հազիվ թե պարունակեն այն վստահությունն ու խոստումները, որոնք մենք գտնում ենք ուխտի խոսքում։

`Որոշ մարդիկ պնդում են, թե Նոյի ջրհեղեղը եղել է տեղային, ոչ թե համաշխարհային։ Եթե այդպես է, ապա Ծննդոց 9.15 համարում տված Աստծո խոստման համատեքստում (տե՛ս նաև Եսայի 54.9) ամեն անգամ, երբ մեկ այլ տեղային ջրհեղեղ տեղի ունենա (որոնք կարծես ամեն անգամ տեղի են ունենում), Աստծո ուխտի խոստումը խախտվում է։ Դրան հակառակ, այն փաստը, որ մեկ ուրիշ համաշխարհային ջրհեղեղ չի եղել, ապացուցում է Աստծո ուխտի խոստման վավերությունը։ Կարճ ասած, ի՞նչ է սա մեզ ասում այն մասին, թե ինչպես կարող ենք վստահել Նրա խոստումներին։`