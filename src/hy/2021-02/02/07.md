---
title:  Հետագա ուսումնասիրության համար
date:  09/04/2021
---

Կարդացե՛ք Էլեն Ուայթի Նահապետներ և մարգարեներ գրքի 132–138 էջերի «Աբրահամը Քանանում» և Մարգարեներ և թագավորներ գրքի 569–571 էջերի «Աստծո մարգարեներն օգնում էին նրանց» գլուխները։

«Այն լուծը, որ կապում է ծառայության հետ, Աստծո օրենքն է: Սիրո մեծ օրենքը` հայտնված Եդեմում, հռչակված Սինայի վրա և գրված սրտերում նոր ուխտի մեջ, պարտավորեցնում է մարդ-աշխատավորին կատարել Աստծո կամքը: Եթե մեզ թույլ տրվեր հետևելու մեր հակումներին և գործելու այնպես, ինչպես մեր կամքն է թելադրում, ապա կընկնեինք սատանայի իշխանության տակ և ձեռք կբերեինք նրա բնավորության հատկանիշները: Այդ իսկ պատճառով Աստված մեզ կապում է Իր կամքին, որը սուրբ է, ազնիվ ու վսեմ: Նա կամենում է, որ մենք համբերությամբ և խելամտորեն կրենք ծառայության պարտականությունները: Քրիստոսն Ինքը մարդկային մարմնով կրեց ծառայության լուծը: Նա ասաց. «Քո կամքը կատարել կամեցա, ո՛վ Իմ Աստված, և Քո օրենքն Իմ սրտի մեջ է» (Սաղմոսներ 40.8): «Ես իջել եմ երկնքից, որպեսզի ոչ թե Իմ կամքը կատարեմ, այլ Ինձ ուղարկողի կամքը» (Հովհաննես 6.38): Սերն առ Աստված, Նրան փառաբանելու ձգտումն ու ընկած մարդկության հանդեպ տածած սերը Հիսուսին երկիր բերեցին տառապելու և մեռնելու: Սա էր Նրա կյանքի շարժիչ ուժը: Այս սկզբունքն է Նա մեզ պատվիրում ընդունել»։ Էլեն Ույաթ, Դարերի փափագը, էջ 329, 330։

**Հարցեր քննարկման համար**

`Նոյի, Աբրամի, Մովսեսի և մեզ հետ կապած Աստծո ուխտն Ադամի հետ Նրա ուխտի շարունակությո՞ւնն էր, թե՞ նոր բան էր։ Համեմատե՛ք Ծննդոց 3.15, Ծննդոց 22.18 և Գաղատացիներին 3.8, 16 համարները։`

`Ինչո՞ւ է ուխտի անձնական հարաբերություններին վերաբերող տեսանկյունն այդքան կարևոր։ Այլ խոսքերով, դուք կարո՞ղ եք ունենալ իրավաբանորեն պարտավորեցնող գործարք՝ «ուխտ» ինչ-որ մեկի հետ, առանց որևէ մտերիմ, անձնական հարաբերության։ Նման պայմանավորվածությունն, այդուհանդերձ, այն չէ, ինչ Աստված որոնում է Իր ժողովրդի հետ ուխտի հարաբերություններում։ Ինչո՞ւ է դա այդպես։ Քննարկե՛ք։`

`Ի՞նչ կերպ է ամուսնությունն ուխտի լավ համանմանություն։ Եվ ի՞նչ կերպ ամուսնությունը չի բավականացնում ուխտի նկարագրության համար։`

**Ամփոփում.**

Մեղքի մուտքը կործանեց այն հարաբերությունը, որն Արարիչն ի սկզբանե հաստատել էր մարդկային ընտանիքի հետ մեր նախածնողների միջոցով։ Այժմ Աստված փորձում է վերահաստատել միևնույն սիրով լի հարաբերություններն ուխտի միջոցով։ Այս ուխտը նշանակում է ինչպես նվիրված հարաբերություններ Աստծո և մեր միջև (ինչպես ամուսնական կապը), այնպես էլ պայմանավորվածություն՝ մեզ փրկելու և մեզ մեր Արարչի հետ ներդաշնակության մեջ բերելու։ Աստված Ինքը, որպես դրդապատճառ ունենալով մեր հանդեպ տածած մեծագույն սերը, ուխտի հարաբերությունների Նախաձեռնողն է։ Ողորմած խոստումներով և ողորմած գործերով Աստված փորձում է մեզ համոզել Իր հետ միաբանության մեջ մտնել։