---
title:  Ուխտի հիմունքները
date:  04/04/2021
---

**«Ես Իմ ուխտն եմ դնելու Իմ ու քո միջև և անչափ բազմացնելու եմ քեզ» (Ծննդոց 17.2)։**

«Եբրայերեն «ուխտ» բառը (որը Հին Կտակարանում հանդիպում է մոտ 287 անգամ) բըրիթ բառն է։ Այն կարող է նաև թարգմանվել որպես «կտակ» կամ «վերջին կամք»։ Դրա ծագումն անհայտ է, սակայն այն նշանակում է պայմանավորվածություն, որը կապում է երկու կողմերի։ Այդուհանդերձ, այն օգտագործվել է «կապելու» շատ տարբեր տեսակների համար ինչպես մարդկանց, այնպես էլ մարդու և Աստծո միջև։ Այն ունի սովորական կիրառություն, երբ երկու կողմերն էլ մարդիկ են, և հստակ կրոնական կիրառություն, երբ ուխտն Աստծո և մարդու միջև է։ Կրոնական կիրառությունն իրականում փոխաբերություն էր՝ հիմնված սովորական կիրառության վրա, սակայն ավելի խորն իմաստով»։ Ջ. Արթուր Թոմսոն, Ուխտ (ՀԿ), Միջազգային ստանդարտ աստվածաշնչյան հանրագիտարան, վերստուգված հրատարակչություն (Գրանդ Ռեփիդս, Միչիգան, Ուիլիամ Բ. Էէրդմանս հրատարակչական ընկերություն, 1979թ.), հատոր 1, էջ 790։

Ինչպես ամուսնական ուխտը, աստվածաշնչյան ուխտը ևս սահմանում է ինչպես հարաբերություններ, այնպես էլ պայմանավորվածություն։ Որպես պայմանավորվածություն՝ աստվածաշնչյան ուխտը պարունակում է հետևյալ հիմնական տարրերը՝

- Աստված հաստատել է ուխտի խոստումները երդմամբ (Գաղատացիներին 3.16, Եբրայեցիներին 6.13, 17)։
- Ուխտի պարտավորությունը հնազանդությունն է Աստծո կամքին, որն արտահայտված է Տասը պատվիրաններում (Բ Օրենք 4.13)։
- Աստծո ուխտի պարտավորությունը վերջնականորեն իրականանում է Քրիստոսի և փրկության ծրագրի միջոցով (Եսայի 42.1,6)։

`Կարդացե՛ք վերևում նշված երեք տարրերը (Աստծո խոստումները, մեր հնազանդությունը և փրկության ծրագիրը)։ Ինչպե՞ս են այդ գործոններն աշխատում Տիրոջ հետ ձեր անձնական հարաբերություններում։ Գրի՛ առեք մի պարբերութուն, որտեղ նկարագրում եք, թե ինչպես են այդ տարրերը դրսևորվում ձեր կյանքում։`

Հին Կտակարանում նախակերպարի զոհաբերական համակարգը մարդկանց սովորեցնում էր փրկության ամբողջական ծրագիրը։ Դրա խորհրդանիշների միջոցով Իսրայելը և նահապետները սովորում էին գործնականում կիրառել հավատը եկող Փրկագնողի նկատմամբ։ Դրա ծիսակատարությունների միջոցով զղջացողը կարող էր ներում գտնել մեղքից և ազատագրում՝ մեղքի զգացողությունից։ Այս կերպ ուխտի օրհնությունները կարող էին պահպանվել, իսկ հոգևոր աճը, որը կյանքում վերականգնում էր Աստծո պատկերը, կարող էր շարունակվել, նույնիսկ եթե մարդկությունը չկարողացավ պահպանել պայմանագրի իր մասի պարտավորությունները։

`Թեև կան ուխտեր, որոնք կապվում են մարդկանց միջև, Աստվածաշնչի եբրայերեն տարբերակում բըրիթ բառի հիմնական կիրառությունը վերաբերում է Աստծո և մարդկության միջև հարաբերություններին։ Հաշվի առնելով այն փաստը, թե Ով է Աստված, և ով ենք մենք Նրա համեմատությամբ՝ ի՞նչ հարաբերություն կարող է նկարագրել նման ուխտը։`