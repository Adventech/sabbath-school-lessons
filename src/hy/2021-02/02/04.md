---
title:  Աբրամի ուխտը
date:  06/04/2021
---

**«Քեզ օրհնողներին կօրհնեմ, իսկ քեզ անիծողներին կանիծեմ։ Աշխարհի բոլոր ազգերը քեզնով կօրհնվեն» (Ծննդոց 12.3)։**

`Կարդացե՛ք Ծննդոց 12.1–3 համարները։ Թվարկե՛ք այն հատուկ խոստումները, որոնք Աստված տվեց Աբրամին։`

`Ուշադրությո՛ւն դարձրեք, որ այս խոստումների հետ մեկտեղ Աստված Աբրամին ասում է. «Աշխարհի բոլոր ազգերը քեզնով կօրհնվեն» (Ծննդոց 12.3)։ Ի՞նչ է սա նշանակում։ Ինչպե՞ս էին աշխարհի բոլոր ազգերը օրհնվում Աբրամով։ Տե՛ս Գաղատացիներին 3.6–9 համարները։ Այս վաղ խոստման մեջ ի՞նչ կերպ կարող եք տեսնել Հիսուս Մեսիայի խոստումը։ Տե՛ս Գաղատացիներին 3.29։`

Առաջին այս արձանագրված հայտնության մեջ Աստված Աբրամին խոստացավ նրա հետ մտերիմ և հարատև հարաբերությունների մեջ մտնել, նույնիսկ նախքան ուխտ կապելու մասին որևէ կերպ խոսել կամ ակնարկելը։ Ուղղակի հղումներ ուխտին, որոնք Աստված անում է, հանդիպում են արդեն ավելի ուշ (Ծննդոց 15.4–21, Ծննդոց 17.1–14)։ Տվյալ պահին Աստված առաջարկում է աստվածային-մարդկային հարաբերություն, որը մեծ նշանակություն ունի։ Ծննդոց 12.1–3 համարների ապառնի ժամանակով տրված կրկնվող խոստումները (պիտի դարձնեմ, օրհնեմ, մեծացնեմ, կօրհնեմ) ցույց են տալիս Աստծո առաջարկի և խոստման մեծությունն ու խորությունը։

Բացի այդ, Աբրամն ստանում է միայն մեկ, սակայն փորձող պատվեր. «Գնա՛ քո երկրից»: Նա հնազանդվեց հավատով (Եբրայեցիներին 11.8), բայց ոչ խոստացված օրհնություններն իրականություն դարձնելու համար։ Նրա հնազանդությունը նրա հավատի արձագանքն էր սիրով լի հարաբերություններին, որոնք Աստված փափագում էր, որպեսզի հաստատվեին։ Այլ խոսքերով, Աբրամն արդեն հավատում էր Աստծուն, արդեն վստահում էր Աստծուն, արդեն հավատ էր ընծայել Աստծո խոստումներին։ Պե՛տք է որ այդպես լիներ, այլապես նա երբեք չէր լքի իր ընտանիքն ու հայրական հողը և չէր ուղևորվի անծանոթ երկիր։ Նրա հնազանդությունը բացահայտեց նրա հավատն ինչպես մարդկանց, այնպես էլ հրեշտակներին։

Աբրամը, դեռևս այն ժամանակներում, բացահայտեց հավատի և գործերի միջև եղած ամենակարևոր փոխհարաբերությունը։ Մենք փրկվում ենք հավատով, որի արգասիքն են հնազանդության գործերը։ Փրկության խոստումը գալիս է առաջին հերթին, դրան հետևում են գործերը։ Թեև առանց հնազանդության չի կարող լինել ուխտի հարաբերություն և օրհնություն, այդ հնազանդությունը հավատի արձագանքն է նրան, ինչ Աստված արդեն արել է։ Նման հավատն ի ցույց է դնում Ա Հովհաննես 4.19 տեքստի սկզբունքը. «Մենք սիրում ենք Նրան, որովհետև նախ Նա սիրեց մեզ»։

`Կարդացե՛ք Ծննդոց 15.6 համարը։ Ինչպե՞ս է այն այս կամ այն կերպ ցույց տալիս ուխտի բոլոր խոստումների հիմքը։ Ինչո՞ւ է այս օրհնությունն ամենաթանկը։`