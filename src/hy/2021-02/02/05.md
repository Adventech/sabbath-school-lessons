---
title:  Ուխտը Մովսեսի հետ
date:  07/04/2021
---

**Կարդացե՛ք Ելք 6.1–8 համարները և պատասխանե՛ք հետևյալ հարցերին՝**

`1.	Ի՞նչ ուխտի մասին էր Նա խոսում։ Տե՛ս Ծննդոց 12.1–3։`

`2.	Ինչպե՞ս պետք է Ելքը դառնար Նրա կողմից ուխտի խոստման իրականացնում։`

`3.	Ի՞նչ զուգահեռ կարող եք գտնել այստեղ ժողովրդին տված և ջրհեղեղից առաջ Նոյին տված Աստծո խոստումների միջև։`

Ելքից հետո Իսրայելի որդիները ուխտն ստացան Սինա լեռան վրա, որը տրված էր գերությունից ազատագրվելու համատեքստում (Ելք 20.2) և պարունակում էր Աստծո զոհաբերական դրույթները քավության և մեղքի ներման համար։ Ուստի, ինչպես և բոլոր ուխտերը, սա շնորհի ուխտ էր՝ Իր ժողովրդի վրա տարածվող Աստծո շնորհի ուխտ։

Այս ուխտում այս կամ այն կերպ կրկնվում են Աբրահամի հետ արված ուխտի կարևոր մասերը՝

1.	Աստծո յուրահատուկ հարաբերությունն Իր ժողովրդի հետ (Ծննդոց 17.7, 8 համարները համեմատե՛ք Ելք 19.5, 6 համարների հետ)։
2.	Նրանք մեծ ազգ են լինելու (Ծննդոց 12.2 համարը համեմատե՛ք Ելք 19.6 համարի հետ)։
3.	Հնազանդությունը պարտադիր էր (Ծննդոց 17.9–14, Ծննդոց 22.16–18 համարները համեմատե՛ք Ելք 19.5 համարի հետ)։

«Ուշադրությո՛ւն դարձրեք հերթականությանն այստեղ. Տերը նախ փրկում է Իսրայելին, այնուհետև նրանց տալիս է Իր օրենքը պահելու համար։ Միևնույն հերթականությունը գործում է նաև Ավետարանի համար։ Քրիստոսը նախ փրկում է մեզ մեղքից (տե՛ս Հովհաննես 1.29, Ա Կորնթացիներին 15.3, Գաղատացիներին 1.4), այնուհետև մարմնավորում է Իր օրենքը մեզանում (Գաղատացիներին 2.20, Հռոմեացիներին 4.25, 8.1–3, Ա Պետրոս 2.24)»։ ՅՕԱ աստվածաշնչյան մեկնաբանություններ, հատոր 1, էջ 602։

`Կարդացե՛ք Ելք 6.7 համարը։ Ի՞նչ է կատարվում առաջին մասում, որտեղ Տերն ասում է, որ նրանք Իր ժողովուրդը կլինեն, իսկ Ինքը կլինի նրանց Աստվածը։ Ուշադրությո՛ւն դարձրեք զարգացման ընթացքին։ Նրանք Աստծո համար ինչ-որ բան կնշանակեն, իսկ Աստված ինչ-որ բան կնշանակի իրենց համար։ Աստված ոչ միայն կամենում է նրանց յուրահատուկ կերպով վերաբերվել, Նա կամենում է, որ նրանք ևս Իրեն առանձնահատուկ ձևով վերաբերվեն։ Մի՞թե Տերն այսօր ևս չի որոնում նույնպիսի հարաբերություններ մեզ հետ։ Արտացոլո՞ւմ է արդյոք Ելք 6.7 համարի առաջին մասը ձեր հարաբերությունները Տիրոջ հետ, թե՞ դուք պարզապես մեկն եք, ում անունը գրված է եկեղեցու ցուցակում։ Եթե այս հարցի առաջին մասի ձեր պատասխանն այո է, պատճառաբանեք՝ ինչու։`