---
title:  Խզելով հարաբերությունը
date:  01/04/2021
---

`Մենք հակված ենք հավատալու այն մարդկանց, ում ճանաչում ենք, և բնազդաբար հավատ չենք ընծայում նրանց, ում չենք ճանաչում։ Եվայի բնական արձագանքը պետք է լիներ սատանային չվստահելը։ Ավելին, Աստծո հասցեին ցանկացած ուղղակի հարձակում պետք է որ ստիպեր նրան պաշտպանողական դիրք գրավել։ Այդ իսկ պատճառով ի՞նչ քայլեր ձեռնարկեց սատանան Եվայի բնական պաշտպանական արձագանքի խուսանավման համար (Ծննդոց 3.1–6)։`

«Որքան էլ որ ողբալի և մարդկային ընտանիքի համար աղետով լի էր Եվայի մեղքը, նրա ընտրության պատիժը պարտադիր կերպով չէր տարածվում ողջ մարդկային ընտանիքի վրա։ Ոչ թե Եվայի, այլ Ադամի կանխամտածված ընտրությունն էր, Աստծո հստակ պատվերի լիարժեք գիտակցմամբ, որ մեղքն ու մահը դարձրեց մարդկության անխուսափելի ճակատագիրը։ Եվան խաբվել էր, Ադամը՝ ոչ»։ ՅՕԱ աստվածաշնչյան մեկնաբանություններ, հատոր 1, էջ 231։

Որպես այս աղաղակող անօրենության և Աստծո հրամանին չենթարկվելու արդյունք՝ Աստծո և մարդկության միջև հարաբերությունն այժմ խզված էր։ Աստծո հետ ազատ ընկերակցությունից այն փոխվեց Նրա ներկայությունից վախվորած փախուստի (Ծննդոց 3.8–10)։ Ընկերակցությունն ու հաղորդակցությունը փոխարինվեցին օտարացմամբ և բաժանմամբ։ Ի հայտ եկավ մեղքը, և հետևեցին դրա բոլոր զարհուրելի հետևանքները։ Եթե ոչինչ չարվեր, մարդկությունը գնում էր հավիտենական կործանման։

`Այս ողբերգության մեջ հույսի և խոստման ի՞նչ խոսքեր ասաց Աստված (տե՛ս Ծննդոց 3.15)։`

Մարգարեական հույսի Աստծո զարմանահրաշ խոսքը պատմում է կնոջ և օձի, կնոջ սերնդի և օձի սերնդի միջև Աստծո կողմից հիմնադրված թշնամության մասին։ Այն իր գագաթնակետին է հասնում կնոջ սերնդի Ներկայացուցչի հաղթական հայտնությամբ, Ով ջախջախիչ հարված է հասցնում սատանայի գլխին, մինչդեռ վերջինս ի վիճակի է միմիայն խայթելու Մեսիայի գարշապարը։

Իրենց կատարյալ անօգնականության մեջ Ադամն ու Եվան պետք է հույսի շող ձեռք բերեին մեսիական այս խոստումից, հույս, որը պետք է վերափոխեր նրանց լինելիությունը, որովհետև այդ հույսը տվել էր Աստված, և այն պահպանում էր Աստված։ Մեսիայի և վերջնական հաղթանակի այս հույսը, ժամանակին ոչ այնքան հստակորեն ձևակերպված, վերացրեց այն խավարը, որի մեջ նրանց դրել էր մեղքը։

`Կարդացե՛ք Ծննդոց 3.9 համարը, որտեղ Աստված Ադամին ու Եվային ասում է. «Ո՞ւր ես»։ Աստված, անկասկած, գիտեր, թե ուր են նրանք։ Նրա խոսքերը, դատապարտությամբ լի լինելու փոխարեն, պետք է մեղքի զգացողությամբ պատված մարդկությանը հետ բերեն դեպի Իրեն։ Կարճ ասած, մեղանչած մարդկությանն ասված Աստծո առաջին խոսքերը գալիս են Իր շնորհի և ողորմության հավաստիացմամբ։ Ի՞նչ կերպ ենք մենք տեսնում Աստծուն, նույնիսկ հիմա, մեզ դեպի Իր շնորհն ու ողորմությունը քաշել փորձելիս։`