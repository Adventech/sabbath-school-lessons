---
title:  Աստված և մարդկությունը միասին(Ծննդոց 1.28, 29)
date:  30/03/2021
---

Ուշադրությո՛ւն դարձրեք առաջին բառերին, որոնք Աստված ասել է մարդկությանը, այն բառերին, որոնք արձանագրված են Սուրբ Գրքում։ Աստված մարդկանց ասում է, որ նրանք կարող են ծնունդ տալ, վերարտադրել իրենց նմանների։ Նա նաև ցույց է տալիս նրանց երկիրը, արարչագործությունը և ասում, որ աճեն, բազմանան, երկիրը լցնեն և տիրեն դրան։ Աստված նաև ցույց է տալիս նրանց այն բույսերը, որոնք կարող են ուտել։ Կարճ ասած, ըստ Աստվածաշնչի՝ տղամարդուն և կնոջն ուղղված առաջին խոսքերը վերաբերում են հատկապես ֆիզիկական աշխարհի հետ նրանց ունեցած փոխգործունեությանն ու փոխհարաբերություններին։

`Ի՞նչ են մեզ ասում Ծննդոց 1.28, 29 համարներն այն մասին, թե ինչպես է Աստված տեսնում նյութական աշխարհը։ Ենթադրո՞ւմ են դրանք արդյոք, թե նյութական բաների կամ մեր՝ դրանք վայելելու մեջ որևէ վատ բան կա։ Մարդկության պատմության այս վաղ տեսարաններից ի՞նչ դասեր մենք կարող ենք քաղել այն մասին, թե ինչպես պետք է վերաբերվենք արարչագործության հետ։`

Այս բառերով Աստված նաև անում է մարդկության հետ հարաբերություններ կերտելու առաջին քայլը։ Նա խոսում է մարդկանց հետ, պատվերներ տալիս նրանց, ասում նրանց ինչ անել։ Այս բառերում կա նաև պատասխանատվության երանգ։ Աստված նրանց խնդրեց տեր լինել այս հիասքանչ արարչագործությանը, որ Նա Ինքն էր ստեղծել։

`Ծննդոց 1.28 համարն ասում է, որ Աստված օրհնեց Ադամին ու Եվային։ Ի՞նչ է դա նշանակում։ Ի՞նչ տեսակի հարաբերություններ է այն ենթադրում նրանց և իրենց Արարչի միջև։`

Աստված դիմեց Ադամին ու Եվային որպես բանական էակների, ովքեր կարող էին արձագանքել Իր բարությանն ու Իր հետ հաղորդակցության և շփման մեջ մտնել։ Բացի այդ, որպես արարված զավակներ՝ Ադամն ու Եվան կախված էին իրենց Արարիչ Հոր օրհնությունից ու հոգատարությունից։ Նա նրանց տալիս էր այն ամենը, ինչի կարիք նրանք ունեին։ Ադամն ու Եվան Աստծո տվածներն ստանալու համար ոչինչ չէին անում։ Նրանք պարզապես ստացողներ էին մի բանի, որը չէին վաստակել։

`Երբ կարդում ենք տղամարդու և կնոջ արարման մասին, տեսնում ենք նախքան մեղքը գոյություն ունեցող հարաբերությունների տարրեր, որոնք Աստված կամենում է ունենալ մեզ հետ այժմ՝ մեղքից հետո։ Վերընթերցե՛ք այսօրվա դասը և տեսե՛ք, թե ինչ զուգահեռներ կարող եք գտնել, որոնք օգնում են մեզ հասկանալ, թե ինչպես մենք կարող ենք հարաբերվել Նրա հետ նույնիսկ մեր ընկած վիճակում։`