---
title:  Ծառի մոտ
date:  31/03/2021
---

**«Տեր Աստված պատվիրեց մարդուն՝ ասելով. «Պարտեզի բոլոր ծառերից համարձակ կե՛ր, բայց բարու և չարի գիտության ծառից մի՛ կեր, որովհետև այն օրը, երբ նրանից ուտես, անպայման կմեռնես»» (Ծննդոց 2.16, 17)։**

Այս թեստն Ադամին ու Եվային իրենց ազատ կամքը գործի դնելու հնարավորություն տվեց։ Այն նաև մարտահրավեր էր նրանց համար դրականորեն կամ բացասականորեն արձագանքելու իրենց Արարչի հետ ունեցած հարաբերություններին։ Բացի այդ, այն ցույց էր տալիս, որ Աստված նրանց արարել է որպես ազատ, բարոյական էակների։ Ի վերջո, եթե նրանք չունենային չհնազանդվելու հնարավորություն, ինչո՞ւ պետք է Տերն ասեր նրանց զգուշացանալ առաջին հերթին անհնազանդությունից։

«Այն ամենը, ինչ նախորդել էր այս գլխին, նախապատրաստել էր այս կուլմինացիայի ճանապարհը (Ծննդոց 2.16, 17)։ Մարդկային ցեղի ապագան հիմնված է այս միակ արգելքի վրա։ Մարդուն չպետք է շփոթեցնի հարցերի բազմազանությունը։ Հարկավոր է մտապահել միայն մեկ աստվածային պատվեր։ Այսպիսով, սահմանափակելով պատվերների քանակը մեկով՝ Յահվեն ցույց է տալիս Իր ողորմության նշանները։ Բացի այդ, ցույց տալու համար, որ այս մեկ պատվերը դառնաղետ և վշտալի չէ, Տերն այն հակադրում է թույլտվության հետ, որը լայն հնարավորություններ էր շնորհում. «Պարտեզի բոլոր ծառերից համարձակ կե՛ր»»։ Հ. Կ. Լեուպոլդ, Ծննդոց գրքի մեկնաբանություն (Կոլումբուս, Օհայո, Վարթբուրգ փրես, 1942թ.), հատոր 1, էջ 127։

Ադամին ու Եվային Իր կամքին հնազանդվելու կոչ անելով՝ Աստված ասում է. «Ես ձեր Արարիչն եմ և ստեղծել եմ ձեզ Իմ պատկերով։ Ձեր կյանքը պահվում է Ինձնով, քանի որ Ինձնով եք ապրում, շարժվում և Ինձնով է ձեր գոյությունը։ Ես տվել եմ ամեն ինչ (սնունդ, տուն, մարդկային ընկերակցություն) ձեր բարօրության և երջանկության համար և ձեզ դարձրել եմ այս աշխարհի կառավարիչներն Ինձնից հետո։ Եթե դուք կամենում եք հաստատել այս հարաբերություններն Ինձ հետ, որովհետև սիրում եք Ինձ, ապա Ես կլինեմ ձեր Աստվածը, իսկ դուք կլինեք Իմ զավակները։ Դուք կարող եք հաստատել այս հարաբերությունն ու դրանում թաքնված վստահությունը՝ պարզապես հնազանդվելով այս հատուկ պատվերին»։

Վերջ ի վերջո, Աստծո հետ մեր հարաբերությունները կարող են արդյունավետ և տևական լինել միայն այն դեպքում, երբ մենք կամովի ընտրում ենք հնազանդվել Նրա կամքին։ Նրա կամքը մերժելն ըստ էության նշանակում է հայտարարել, որ մենք Նրանից անկախ ենք։ Դա նշանակում է, որ մենք կարծում ենք, որ Նրա կարիքը չունենք։ Սա մի ընտրություն է, որը հանգեցնում է չարի գիտությանը, իսկ չարը տանում է օտարացման, միայնության, հուսահատության և մահվան։

`Այն փորձությունը, որն Աստված տվեց Ադամին ու Եվային, հավատարմության և հավատի ստուգարք էր։ Կլինեի՞ն արդյոք նրանք հավատարիմ իրենց Արարչին, Ով իրենց տվել էր անհրաժեշտ ամեն ինչ, ինչպես նաև հիանալի մի աշխարհ, թե՞ կգնային իրենց ճանապարհով՝ Նրա կամքից անկախ։ Կունենայի՞ն արդյոք բավականաչափ հավատ Նրա խոսքին վստահելու համար։ Նրանց հավատարմությունն ու հավատը ստուգվեց բարու և չարի գիտության ծառով։ Ի՞նչ կերպ ենք մենք ամեն օր բախվում նմանատիպ ստուգարքների։ Ինչպե՞ս է Աստծո օրենքը գործում որպես Ծննդոց 2.16, 17 համարներում տրված պատվերի համանմանություն։`