---
title:  Արարչի պատկերով (Ծննդոց 1.27)
date:  29/03/2021
---

**Աստվածաշունչը տեղեկացնում է, որ Աստված արարել է մարդկությունը՝ արու և էգ, «Իր պատկերով» (Ծննդոց 1.27)։ Հիմնվելով այս գաղափարի վրա՝ պատասխանե՛ք հետևյալ հարցերին.**

`1. Ի՞նչ է նշանակում, որ Աստված մեզ արարել է Իր պատկերով։ Ի՞նչ կերպ ենք մենք Նրա պատկերով։`

`2. Ըստ Ծննդոցի պատմության՝ Տերը մարդկությունից բացի որևէ այլ բան «Իր պատկերով» արարե՞ց։ Եթե ոչ, ապա ի՞նչ է դա մեզ ասում մեր եզակի կարգավիճակի մասին՝ ի հակադրություն երկրագնդի մնացած ողջ արարչագործությանը։ Ի՞նչ դասեր կարող ենք քաղել այս հակադրությունից։`

`3. Արարչագործության պատմության մեջ ուրիշ ի՞նչ կարելի է հանդիպել, ինչը մարդկությանն առանձնացնում է Տիրոջ ստեղծած մնացած ամեն ինչից։ Տե՛ս Ծննդոց 2.7, 18–25։`

Թեև Աստծո մասին մենք խոսում ենք մարդկությանը հատուկ հասկացություններով, սակայն չպետք է մոռանանք, որ Նա հոգևոր Էակ է (Հովհաննես 4.24), Ով ունի աստվածային հատկանիշներ։ Այն ամենը, ինչ մենք կարող ենք ասել, այն է, որ մեր ֆիզիկական, մտավոր և հոգևոր բնույթներն ինչ-որ կերպ արտացոլում են մեր աստվածային Արարչին, սակայն Նրա վերաբերյալ շատ-շատ բաներ դեռևս մնում են, առնվազն մեզ համար, առեղծվածի քողի տակ։ Սակայն Աստվածաշունչը շեշտադրում է մեր մտքի ու գաղափարի հոգևոր և մտավոր տեսանկյունները։ Դրանք մենք կարող ենք զարգացնել և բարելավել։ Մարդկային մտքի եզակիությունն է, որ հնարավորություն է տալիս անընդհատ զարգացող հարաբերություններ ունենալ Աստծո հետ։ Սա մի բան է, որն Աստծո երկրային արարածների մնացած մասը չի կարող անել։

Ուշադրությո՛ւն դարձրեք նաև այն եզակի պատմությանը, թե ինչպես Աստված արարեց կնոջը։ Ե՛վ կինը, և՛ տղամարդն ունեին այն անհավանական առավելությունը, որ ստեղծված էին Աստծո պատկերով։ Տղամարդու և կնոջ արարման ընթացքում Աստվածաշունչը չի անում ոչ մի ակնարկ այն մասին, թե նրանցից ինչ-որ մեկը ստորադաս է մյուսին։ Աստված Ինքն է նրանց երկուսին արարել միևնույն նյութից։ Աստված ի սկզբանե նրանց երկուսին էլ հավասար է արարել և նրանց միասին հատուկ հարաբերության մեջ է դրել Իր հետ։ Երկուսն էլ ունեին իրենց աստվածատուր բնավորության գծերը զարգացնելու միևնույն հնարավորություններն այնպես, որ դա Աստծուն փառք բերեր։

«Աստված Ինքն Ադամին ընկեր տվեց։ Աստված «նրան մի օգնական» շինեց իրեն համար, մեկը, ով հարմար էր նրան ընկեր լինելու, և ով նրա հետ մեկ կլիներ սիրո և կարեկցանքի մեջ։ Եվան արարվեց Ադամից վերցված կողոսկրից, ինչը խորհրդանշում էր, որ նա չպետք է նրան կառավարեր ինչպես գլուխը, ոչ էլ կոխկրտվեր նրա ոտքերի տակ որպես ստորադաս, այլ կանգներ նրա կողքին որպես հավասար մեկը և սիրվեր և պաշտպանվեր նրա կողմից»։ Էլեն Ուայթ, Նահապետներ և մարգարեներ, էջ 46։