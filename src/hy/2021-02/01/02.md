---
title:  Կրիաներ, կրիաներ և էլի կրիաներ ...
date:  28/03/2021
---

**«Սկզբում Աստված ստեղծեց երկինքն ու երկիրը» (Ծննդոց 1.1)։**

Մի գիտնական նոր էր ավարտել արեգակի շուրջ պտտվող մոլորակների ուղեծրերի և տիեզերքի շուրջը պտտվող արեգակի ուղեծրի մասին իր դասախոսությունը, երբ սև մարզակոշիկներ հագած մի տարեց կին ոտքի կանգնեց և ասաց, որ երկիրը հարթ սկավառակ է, որը դրված է կրիայի մեջքին։ Գիտնականը կատակելով հարցրեց, թե ինչի վրա է նստած այդ կրիան, իսկ կինը պատասխանեց՝ մեկ այլ կրիայի։ «Տիկին,- շարունակեց կատակել գիտնականը,- այդ դեպքում ինչի՞ վրա է նստած այն մյուս կրիան»։ «Մեկ այլ կրիայի»,- պատասխանեց կինը, և մինչ գիտնականը կհասցներ հարցնել, թե ինչի վրա է նստած հերթական կրիան, կինը սպառնաց և թափահարեց մատը. «Խնայի՛ր ուժերդ, որդյա՛կս, կրիաները հետևում են մեկը մյուսին մինչև վերջ»։

Որքան էլ զվարճալի լինի այս պատմությունը, այն գործ ունի մարդկության գոյության ամենակարևոր խնդրի՝ տիեզերքի բնույթի հետ։ Ի՞նչ է այս աշխարհը, որտեղ մենք հայտնվում ենք առանց մեր ընտրության։ Ինչո՞ւ ենք մենք այստեղ։ Ինչպե՞ս ենք հասել այստեղ։ Եվ ո՞ւր ենք մենք բոլորս գնալու ի վերջո։

Սրանք այն հիմնարար հարցերն են, որոնք կարող են ծագել մարդկանց մոտ, որովհետև մեր ընկալումն այն մասին, թե ով ենք մենք և ինչպես ենք հայտնվել այստեղ, կազդի մեր ընկալման վրա, թե ինչպես ենք մենք ապրում և ինչպես ենք վարվում, քանի դեռ այստեղ ենք։

`Կարդացե՛ք հետևյալ տեքստերը՝ Ծննդոց 1.1, Սաղմոսներ 100.3, Եսայի 40.28, Գործք առաքելոց 17.26, Եփեսացիներին 3.9, Եբրայեցիներին 1.2, 10։ Ինչպե՞ս է դրանցից յուրաքանչյուրը յուրովի պատասխանում վերը նշված հարցերին։ Ի՞նչ ընդհանուր բան ունեն դրանք բոլորը։`

Ծննդոց 1.1 համարում (միգուցե մյուս տեքստերում ևս) հետաքրքիրն այն է, որ Տերը չի փորձում ապացուցել, որ Ինքն Արարիչ է։ Այս տեսակետն ապացուցող մանրամասն փաստարկներ չկան։ Փոխարենն այդ փաստը պարզորոշ ու հստակորեն նշված է՝ առանց արդարացնելու, բացատրելու կամ ապացուցելու փորձի։ Մենք այն կա՛մ ընդունում ենք հավատով, կա՛մ չենք ընդունում։ Իրականում, հավատը միակ ճանապարհն է, որով մենք կարող ենք այդ փաստն ընդունել մի պարզ պատճառով. մեզնից ոչ ոք ներկա չի եղել արարման գործընթացին։ Տրամաբանորեն անհնարին է ներկա լինել սեփական արարման գործընթացին։ Նույնիսկ ապակրոնության հետևորդները, ծագման մասին ինչպիսի դիրքորոշում էլ որ ունենան, այդ տեսակետն ընդունում են հավատով այն նույն պատճառով, ինչ որ մենք՝ արարչագործության տեսակետն ընդունողներս. մեզնից ոչ ոք իրադարձությանն անձամբ ներկա չի եղել։

`Այնուամենայնիվ, նույնիսկ եթե Աստված խնդրում է մեզ հավատալ Իրեն որպես Արարչի, Նա դա չի անում առանց հավատալու համար մեզ լավ հիմքեր տրամադրելու: Գիտակցելով, որ համարյա թե ցանկացած բանի համար որոշակի հավատ է պահանջվում՝ գրի՛ առեք այն պատճառները, թե ինչու է իմաստալից հավատալ նրան, որ մենք այստեղ ենք, քանի որ Արարիչը նպատակադրված կերպով մեզ արարել է հենց այս աշխարհում, քան որ մեր ծագումը պայմանավորված է ոչ այլ ինչով, քան զուտ պատահականությամբ։`