---
title:  Ուրախություն
date:  20/06/2021
---

**«Եվ սա գրում ենք ձեզ, որպեսզի ձեր ուրախությունը կատարյալ լինի» (Ա Հովհաննես 1.4)։**

Ուշադրությո՛ւն դարձրեք, թե ինչ է Հովհաննեսը գրում այստեղ։ Մի քանի պարզ բառերով նա արտահայտում է այն, ինչը մեր մեծագույն առավելությունն է որպես ուխտի ժողովուրդ, և դա ուրախության խոստումն է։

Մեզ՝ որպես քրիստոնյաների, հաճախ են հորդորում չառաջնորդվել զգացմունքներով, որ հավատը զգացմունք չէ, և որ մենք պետք է վեր լինենք մեր զգացմունքներից, և այս ամենն իսկապես ճիշտ է։ Սակայն, միևնույն ժամանակ, մենք զուրկ կլինեինք մարդ արարածին հատուկ ամեն ինչից, եթե չունենայինք զգացմունքներ, հույզեր և տրամադրություն։ Մենք չենք կարող ժխտել մեր զգացմունքայնությունը, սակայն պետք է հասկանանք այդ զգացմունքները, դրանց տանք իրենց պատշաճ դերը և, ըստ հնարավորին, դրանք պահենք վերահսկողության ներքո։ Սակայն ժխտել դրանք՝ նշանակում է ժխտել մեր մեջ այն, ինչը մեզ մարդ է դարձնում (դա մոտավորապես նույնն է, երբ ասում ենք, թե շրջանը կլոր չէ)։ Եվ իսկապես, ինչպես վերը նշված տեքստն է ասում, մենք պետք է ոչ միայն ունենանք զգացմունքներ (տվյալ դեպքում ուրախություն), այլև դրանք պետք է կատարյալ լինեն։ Հազիվ թե տեքստը նկատի ունենա մեր զգացմունքները ժխտելը, այնպես չէ՞։

`Կարդացե՛ք վերը նշված համարի համատեքստը՝ սկսելով գլխի սկզբից։ Ի՞նչ էր գրում Հովհաննեսը վաղ քրիստոնյաներին, որը նա հույս էր փայփայում, որ նրանց ուրախությունը կատարյալ կդարձներ։ Եվ ինչո՞ւ այն պետք է նրանց ուրախություն տար։`

Հովհաննեսն առաջին տասներկու աշակերտներից մեկն էր։ Նա ներկա էր Քրիստոսի՝ երեքուկես տարի տևած ծառայության համարյա ամենասկզբից, Հիսուսի ամենահրաշալի գործերի վկաներից էր (նա ներկա էր նաև խաչելությանը, Գեթսեմանին և այլակերպությանը)։ Ուստի որպես վկա՝ նա, բնականաբար, իրավունք ուներ խոսել այս թեմայի մասին։

Սակայն, ուշադրությո՛ւն դարձրեք, որ նա շեշտը չի դնում իր անձի վրա, այլ շեշտադրում է այն, թե Հիսուսն ինչ է արել աշակերտների համար, որ նրանք այժմ շփման հնարավորություն ունենան ոչ միայն միմյանց, այլև Աստծո հետ։ Տիրոջ հետ նման մտերիմ հարաբերություններ ունենալու ճանապարհը մեզ համար բացել է Հիսուսը, և այս հարաբերության, այս ընկերակցության արգասիքներից մեկն ուրախությունն է։ Հովհաննեսը կամենում է, որ նրանք իմանան, որ այն, ինչ լսել են Հիսուսի մասին, ճշմարիտ է (ինքն անձամբ տեսել, դիպել, զգացել և լսել է Նրան), ուստի նրանք ևս կարող են իրենց երկնային Հոր հետ ուրախություն բերող հարաբերությունների մեջ մտնել, Ով սիրում է նրանց և Իր Որդու միջոցով Իրեն տվել է նրանց համար։

`Որոշակի իմաստով Հովհաննեսն անձնական վկայություն է տալիս։ Ի՞նչ վկայություն ունեք դուք Հիսուսի հետ ունեցած ձեր հարաբերությունների վերաբերյալ։ Ի՞նչ կարող եք ասել, ինչը կարող է ավելացնել ինչ-որ մեկի ուրախությունը Տիրոջ մեջ, ինչպես Հովհաննեսն էր փորձում անել՝ համաձայն վերը նշված տեքստի։`