---
title:  Հանցանքից ազատ
date:  21/06/2021
---

**«Ուրեմն հիմա ոչ մի դատապարտություն չկա Հիսուս Քրիստոսի մեջ եղողների համար» (Հռոմեացիներին 8.1)։**

Մի երիտասարդ կին դաժանաբար սպանվել էր, մարդասպանն անհայտ էր։ Ոստիկանությունը որոշեց ծուղակ պատրաստել և գաղտնալսող սարք տեղադրեց կնոջ գերեզմանին։ Կնոջ մահից շատ ամիսներ անց, մի երեկո, երիտասարդ մի տղամարդ մոտեցավ կնոջ գերեզմանին. նա ծնկաչոք ու հեկեկալով ներողություն էր խնդրում կնոջից։ Ոստիկանները, հիմնվելով նրա խոսքերի վրա, ձերբակալեցին նրան կատարած հանցանքի համար։

Ի՞նչը դրդեց մարդուն գալ գերեզմանի մոտ։ Մեղքի զգացողությունը, ուրիշ ի՞նչ։

Իհարկե, թեև մեզնից ոչ ոք չի արել (մենք հույս ունենք) այնքան վատ բան, որքան այս երիտասարդը, բոլորս էլ մեղավոր ենք, բոլորս էլ արել ենք բաներ, որոնցից ամաչում ենք, բաներ, որոնք շատ կցանկանայինք չեղարկել, սակայն չենք կարող։

Հիսուսի և նոր ուխտի արյան շնորհիվ մեզնից ոչ ոք ստիպված չէ ապրել մեղքի խարանի տակ։ Այսօրվա տեքստի համաձայն՝ մեզ համար ոչ մի դատապարտություն չկա։ Գերագույն Դատավորը մեզ համարում է անմեղ, մեզ տեսնում է այնպիսին, ասես մենք չենք արել այն բաները, որոնց համար մեղքի զգացողություն ունենք։

`Ինչպե՞ս են հետևյալ տեքստերն օգնում մեզ հասկանալ Հռոմեացիներին 8.1 համարը՝ Հովհաննես 5.24, Հռոմեացիներին 3.24, 25, Բ Կորնթացիներին 5.21։`

Տիրոջ հետ ուխտի հարաբերություններում ապրելու ամենահիասքանչ խոստումներից մեկն այն է, որ մենք այլևս ստիպված չենք ապրելու մեղքի բեռի ներքո։ Ուխտի արյան շնորհիվ մեր վրայից վեր է առնվում մեղքի բեռը, երբ ընտրում ենք Աստծո հետ ուխտի հարաբերությունների մեջ մտնել, երբ ընտրում ենք ապրել հավատի, ապաշխարության և հնազանդության պայմաններով։ Երբ սատանան փորձում է շշնջալ մեր ականջին, որ մենք չար ենք, վատն ենք, չափազանց մեղավոր ենք Աստծո կողմից ընդունված լինելու համար, կարող ենք անել այն, ինչ Հիսուսն արեց, երբ սատանան փորձում էր Նրան անապատում. կարող ենք մեջբերել Սուրբ Գիրքը, և լավագույն տեքստերից մեկն է Հռոմեացիներին 8.1 համարը։ Սա բնավ չի նշանակում, թե մեր կյանքում մեղքի իրողությունը հերքվում է, սա նշանակում է, որ Տիրոջ հետ ունեցած ուխտի հարաբերությունների շնորհիվ մենք այլևս չենք ապրում այդ մեղքի դատապարտության ներքո։ Հիսուսը վճարել է տույժը մեր փոխարեն և այժմ կանգնած է Հոր ներկայության մեջ՝ Իր սեփական արյունը ներկայացնելով մեզ համար, Իր սեփական արդարությունը ներկայացնելով մեր մեղքերի փոխարեն։

`Ի՞նչն է փոխվում ձեր կյանքում այն մտքից, որ Տերը ներել է ձեզ՝ անկախ ձեր գործած մեղքերից։ Ինչպե՞ս է այդ իրողությունն օգնում ձեզ այն մարդկանց հետ վարվելիս, ովքեր մեղավոր են ձեր առաջ։ Ինչպե՞ս պետք է այդ գաղափարն ազդի այդ մարդկանց հետ ձեր վերաբերմունքի վրա։`