---
title:  Նոր ուխտի կյանք
date:  19/06/2021
---

### Այս շաբաթվա ուսումնասիրության համար կարդացե՛ք.
Ա Հովհաննես 1.4, Հովհաննես 5.24, Հռոմեացիներին 3.24, 25, Բ կորնթացիներին 5.21, Ա Հովհաննես 4.16, Հայտնություն 2.11, Հայտնություն 20.6, 14, Հայտնություն 21.8։

> <p>Հիշելու համարը.<p>
> «Ես եկա, որ Իմ ոչխարները կյանք ունենան և առատ կյանք» (Հովհաննես 10.10)։

**Շաբաթվա դասի հակիրճ ամփոփում.**

Ինչո՞ւ մենք պետք է ուրախություն զգանք։ Ինչի՞ հիման վրա կարող ենք հավակնել այդ խոստմանը։ Ի՞նչ կա ուխտի մեջ, որ պետք է ազատի մեզ հանցանքի բեռից։ Ի՞նչ է նշանակում ունենալ նոր սիրտ։

Այս եռամսյակ ուսումնասիրեցինք ուխտը, որը (կրճատելով այն իր ամենապարզ, ամենամաքուր ձևին), ըստ էության, Աստծո խոսքն է, որն ասում է՝ ահա թե ինչպես Ես կփրկեմ ձեզ մեղքից, վերջակետ։

Թեև ուխտի խոստման մեծագույն արդյունքը, մեծ եզրափակիչը, իհարկե, նոր երկրում հավիտենական կյանքն է, ուխտի օրհնություններն այսօր վայելելու համար հարկավոր չէ սպասել դրան։ Աստծո համար կարևոր է մեր կյանքը հիմա, Նա լավագույնն է կամենում մեզ համար հիմա։ Ուխտը գործարք չէ, որի շրջանակներում պետք է անեք այս, այս, հետո էլ այս, այնուհետև երկարուձիգ տարիներ սպասեք դրա արդյունքին։ Պարգևներն ու նվերներն այն օրհնություններն են, որոնք հավատով ուխտի հարաբերությունների մեջ մտած մարդիկ վայելում են այստեղ և հիմա։

Այս շաբաթվա դասը, որը ուխտի մասին պատմող շարքի վերջին դասն է, կանդրադառնա այս անմիջապես տրվող օրհնություններին, որոշ խոստումներին, որոնք գալիս են մեր հոգու վրա հեղված Աստծո շնորհից, որովհետև երբ Նա թակում էր մեր սրտի դուռը, մենք բացել ենք այն։ Իհարկե, օրհնություններն անհամեմատ ավելի շատ են, քան մենք կարող ենք դիտարկել այս մեկ շաբաթվա ընթացքում։ Սակայն սա ընդամենը սկիզբն է մի բանի, որը, իսկապես որ, երբեք չի ավարտվի։