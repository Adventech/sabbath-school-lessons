---
title:  Նոր ուխտ և հավիտենական կյանք
date:  23/06/2021
---

**«Ես եմ հարությունը և կյանքը. ով հավատում է Ինձ, թեկուզ և մեռնի, կապրի։ Եվ ամեն ոք, ով կենդանի է ու Ինձ հավատում է, հավիտյան չի մեռնի» (Հովհաննես 11.25, 26)։**

Հավիտենական կյանքն ունի երկու հարթություն։ Ներկա հարթությունը հավատացյալին տալիս է լիառատ կյանք այժմ (Հովհաննես 10.10), որը ներառում է այն բազմաթիվ խոստումները, որոնք մեզ տրվել են այս կյանքի համար, հիմա։

Ապագա հարթությունը, բնականաբար, հավիտենական կյանքն է՝ մարմնի հարության խոստումը (Հովհաննես 5.28, 29, Հովհաննես 6.39)։ Թեև սա ապագայի իրադարձություն է, սակայն մի բան է, ինչն իմաստ է տալիս մնացած ամեն ինչի, իրադարձություն, որը գլխավորում է մեր՝ քրիստոնյաներիս բոլոր հույսերը։

`Կարդացե՛ք այսօրվա տեքստը։ Ի՞նչ է Հիսուսն ասում այստեղ։ Ո՞ւր է, որտե՞ղ է հավիտենական կյանքը։ Ինչպե՞ս ենք հասկանում Նրա խոսքը, որ նրանք, ովքեր ապրում են և հավատում են Իրեն, նույնիսկ եթե մեռնեն, երբեք չեն մեռնի (տե՛ս Հայտնություն 2.11, Հայտնություն 20.6, 14, Հայտնություն 21.8)։`

Իհարկե՛, մենք բոլորս մահանալու ենք, սակայն ըստ Հիսուսի՝ այս մահն ընդամենը քուն է, ժամանակավոր դադար Իրեն հավատացողների համար, և այն կավարտվի հարությամբ։ Երբ Քրիստոսը վերադառնա, Քրիստոսով ննջածները հարություն կառնեն անմահությամբ, իսկ Քրիստոսի այն հետևորդները, ովքեր կենդանի են մնացել, մի ակնթարթում անմահություն կհագնեն։ Քրիստոսի բանակում գտնվող թե՛ մեռածները, թե՛ ողջերը կունենան միևնույն անապական մարմինը։ Հենց այդ ժամանակվանից Աստծո ժողովրդի համար կսկսվի անմահությունը։

Ինչպիսի՜ ուրախություն է իմանալ, որ ոչ թե գերեզմանը մեր վերջն է, այլ մենք վերջ չունենք, որ մենք նոր կյանք ենք ունենալու, որը կլինի հավերժ։

«Քրիստոսը մեկ մարմին դարձավ մեզ հետ, որպեսզի մենք կարողանանք մեկ հոգի դառնալ Նրա հետ: Այս միության շնորհիվ է, որ մենք պիտի դուրս գանք գերեզմանից, և ոչ միայն այն պատճառով, որ Քրիստոսը կդրսևորի Իր զորությունը, այլ որովհետև հավատի միջոցով Նրա կյանքը դարձել է մերը: Նրանք, ովքեր ճանաչում են Քրիստոսին Իր ճշմարիտ էությամբ և ընդունում Նրան իրենց սրտի մեջ, հավիտենական կյանք ունեն: Հոգու միջոցով է, որ Քրիստոսը բնակվում է մեր մեջ, և հավատով սրտի մեջ ընդունված Աստծո Հոգին հավիտենական կյանքի սկիզբն է»։ Էլեն Ուայթ, Դարերի փափագը, էջ 388։

`Ինչպե՞ս կարող ենք հիմա վայելել հավիտենական կյանքի առավելությունը։ Այլ խոսքերով, ի՞նչ է այդ խոստումն անում մեզ համար հիմա։ Գրի՛ առեք որոշ առավելություններ, որոնք հավիտենական կյանքի այս խոստումը տալիս է ձեզ անձնապես, ձեր առօրյա կյանքում։ Ինչպե՞ս կարող եք այս հույսն ու խոստումը կիսել ինչ-որ մեկի հետ, ով միգուցե տառապում է սիրելի մարդու մահվան պատճառով։`