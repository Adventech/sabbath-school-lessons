---
title:  Նոր ուխտ և առաքելություն
date:  24/06/2021
---

**«Արդ գնացե՛ք, աշակե՛րտ դարձրեք բոլոր ազգերին՝ նրանց մկրտելով Հոր, Որդու և Սուրբ Հոգու անունով, սովորեցրե՛ք նրանց պահել այն ամենը, ինչ ձեզ պատվիրեցի։ Եվ ահա Ես ձեզ հետ եմ բոլոր օրերին մինչև աշխարհի վերջը» (Մատթեոս 28.19, 20)։**

Ամբողջ աշխարհում մարդիկ հաճախ տառապում են նրանից, ինչ հարավաֆրիկացի գրող Լորենս վան դեր Պոստն անվանել է «անիմաստության բեռ»։ Մարդիկ գիտակցում են, որ ունեն կյանքի պարգևը, սակայն չգիտեն, թե ինչ անել դրա հետ, չգիտեն, թե որն է այդ պարգևի նպատակը, չգիտեն ինչպես օգտագործել այն։ Դա նման է այն իրավիճակին, երբ մեկին նվիրում են հազվագյուտ գրքերով լի մի գրադարան, սակայն որպեսզի այդ մարդը ոչ թե կարդա այդ գրքերը, այլ վառարանը նետի, վառի ու տաքանա դրանցով։ Որքա՜ն սարսափելի վատնում մի բանի, ինչն այդքան թանկ է։

Նոր ուխտի քրիստոնյաների համար, այդուհանդերձ, այդ խնդիրը բնավ արդիական չէ։ Ընդհակառակը, նրանք, ովքեր գիտեն (և անձամբ վերապրել են) խաչված և հարություն առած Փրկչի հրաշալի լուրը, Ով մահացավ երկրի բոլոր ծայրերում ապրող յուրաքանչյուր մարդու մեղքերի համար, որպեսզի նրանք բոլորը հավիտենական կյանքի հնարավորություն ունենան, գիտեն, թե ինչ ասել է ուրախություն։ Հաշվի առնելով Մատթեոս 28.19, 20 համարների հստակ կոչը՝ հավատացյալը որոշակի առաքելություն և նպատակ ունի իր կյանքում, և դա աշխարհին այն հրաշալի ճշմարտությունը հայտնելն է, որն ինքն անձամբ վերապրել է Հիսուս Քրիստոսի մեջ։ Ինչպիսի՜ առավելություն։ Մեծ հաշվով այն ողջ գործունեությունը, որը ծավալում ենք այս աշխարհում, կավարտվի աշխարհի վերջի հետ մեկտեղ։ Սակայն ուրիշներին բարի լուրը հայտնելը մի գործ է, որը հետք կթողնի հավիտենության վրա։ Խոսե՛ք առաքելության և նպատակի իմաստի մասին։

`Այսօրվա տեքստերը բաժանեք տարբեր մասերի։ Որո՞նք են այն որոշակի բաները, որոնք Հիսուսն ասում է մեզ անել, ի՞նչ է ներգրավված դրանցից յուրաքանչյուրում։ Ի՞նչ խոստում մենք ունենք, ինչը մեզ հավատ և քաջալերանք պետք է տա, որպեսզի անենք այն, ինչ Քրիստոսը հրամայում է։`

`Որպես նոր ուխտի քրիստոնյաներ՝ մեզ հստակ հանձնարարություն է տրվել Իր՝ Աստծո կողմից։ Ով էլ որ մենք լինենք, ինչպիսին էլ որ լինի մեր կյանքի իրավիճակը, ինչպիսի սահմանափակումներ էլ որ ունենանք, մենք բոլորս կարող ենք դեր խաղալ։ Ինչ-որ բան արե՞լ եք։ Կարո՞ղ եք ավելին անել։ Ի՞նչ կարող է անել ձեր դասարանը միասին՝ այս գործում մեծ դեր ունենալու համար։`