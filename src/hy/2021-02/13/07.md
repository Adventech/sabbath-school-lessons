---
title:  Հետագա ուսումնասիրության համար
date:  25/06/2021
---

Կարդացե՛ք Էլեն Ուայթի Մեծ պայքար գրքի 578-593 էջերի «Աստծո ժողովրդի ազատագրումը» և Քայլեր դեպի Քրիստոս գրքի 145-159 էջերի «Ուրախություն Տիրոջ մեջ» գլուխները։

«Աստծո սուրբ Որդին չուներ սեփական մեղք կամ վիշտ, Նա կրում էր ուրիշների վշտերը, քանի որ Նրա վրա էին դրված մեր բոլորի անօրենությունները։ Աստվածային կարեկցանքով Նա կապվեց մարդկությանը և որպես մարդկային ցեղի ներկայացուցիչ՝ համաձայնեց, որ Իր հետ վարվեն ինչպես օրինախախտի։ Նա նայում է վշտի անդունդին, որն առաջացել է մեր մեղքերի արդյունքում, և առաջարկում է կամրջել մարդուն Աստծուց բաժանող խորխորատը»։ Էլեն Ուայթ, Աստվածաշնչի արձագանք և ժամանակների նշաններ, 1892թ. օգոստոսի 1։

«Ե՛կ, եղբայր ի՛մ, ե՛կ այնպիսին, ինչպիսին կաս՝ մեղավոր և աղտոտված։ Մեղքիդ բեռը դի՛ր Հիսուսի վրա և հավատով ներկայացրո՛ւ Նրա արժանիքները։ Ե՛կ հիմա, քանի դեռ ողորմությունը վեր չի առնվել, ե՛կ խոստովանությամբ, հոգու զղջումով, և Աստված առատապես կների։ Չհամարձակվե՛ս կորցնել այս հնարավորությունը ևս։ Լսի՛ր ողորմության ձայնը, որն այժմ աղերսում է քեզ հարություն առնել մեռելներից, որպեսզի Քրիստոսը կարողանա քեզ լույս տալ։ Հիմա կարծես յուրաքանչյուր պահ ուղղակիորեն կապված է անտեսանելի աշխարհի ճակատագրերի հետ։ Թույլ մի՛ տուր, որ քո հպարտությունն ու անհավատությունը ստիպեն քեզ շարունակել մերժել առաջարկվող ողորմությունը։ Եթե շարունակես մերժել, վերջում կողբաս. «Հունձքն անցավ, ամառը վերջացավ, բայց մենք չփրկվեցինք»»։ Էլեն Ուայթ, Վկայություններ եկեղեցու համար, հատոր 5, էջ 353։

**Հարցեր քննարկման համար**

`«Մեզ տիեզերքի հետ համեմատելիս,- գրել է Ֆրանցիսկո Խոսե Մորենոն,- գիտակցում ենք մեր տգիտությունը և վերջնական անզորությունը, որից և ձևավորվում է մեր անվստահությունը։ Արդյունքում մենք սկսում ենք վախենալ»։ Հավատի և բանականության միջև. հիմնական վախերը և մարդու իրավիճակը (Նյու Յորք, Հարփեր և Ռոու հրատարակչություն, 1977թ.), էջ 7։ Համեմատե՛ք այս պնդումը նրա հետ, ինչ այս շաբաթ ուսումնասիրեցիք Եփեսացիներին 3.17–19 համարներում։ Քննարկե՛ք երկու զգացողությունների միջև եղած տարբերությունը։`

`Որպես Հիսուսին հավատացողների՝ Աստված մեզ ուրախություն է խոստանում։ Արդյո՞ք ուրախությունը նույնն է, ինչ երջանկությունը։ Պե՞տք է արդյոք մենք միշտ երջանիկ լինենք։ Եթե չենք, արդյո՞ք մի բան այն չէ մեր քրիստոնեական ընթացքի հետ։ Ի՞նչ կարող է բացահայտել Հիսուսի կյանքը, ինչը կօգնի մեզ հասկանալ այս հարցերի պատասխանները։`

`Քննարկե՛ք «Աստծո լիությամբ» լցված լինելու գաղափարը (Եփեսացիներին 3.19)։ Ի՞նչ է դա նշանակում։ Ինչպե՞ս կարող ենք վերապրել դա մեր կյանքում։`

**Ամփոփում.**

Ուխտը պարզապես խորն աստվածաբանական գաղափար չէ, այն սահմանում է Քրիստոսի հետ ունեցած մեր փրկարար հարաբերությունների պարամետրերը, հարաբերություններ, որոնք մեզ հրաշալի պտուղներ են տալիս այժմ և կտան նաև Նրա վերադարձին։