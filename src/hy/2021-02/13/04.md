---
title:  Նոր ուխտ և նոր սիրտ
date:  22/06/2021
---

**«Որպեսզի Քրիստոսը ձեր սրտերում հավատի միջոցով բնակվի, և դուք սիրո մեջ արմատացած ու հաստատված լինեք, որպեսզի բոլոր սրբերի հետ կարողանաք հասկանալ, թե ի՛նչ են լայնությունը և երկարությունը, բարձրությունը և խորությունը, ճանաչեք Քրիստոսի սերը, որ գերազանցում է ամեն գիտություն, որպեսզի Աստծու ամբողջական լիությամբ լցվեք» (Եփեսացիներին 3.17–19)։**

Ինչպես ցույց տվեցին այս եռամսյակի ավելի վաղ դասերը, նոր ուխտն այն ուխտն է, որի ժամանակ Տերն օրենքը դնում է մեր սրտում (Երեմիա 31.31–33)։ Մեր սրտում ոչ միայն օրենքն է, այլև այսօրվա դասի համաձայն՝ նաև Քրիստոսը. սա, իհարկե, իմաստ ունի, քանի որ Քրիստոսն ու Իր օրենքը սերտորեն կապված են։ Այսպիսով, մեր սրտերում բնակվող Քրիստոսով և Նրա օրենքով (վերը նշված համարում բնակվել թարգմանված հունարեն բառը նշանակում է նաև տեղավորվել, ինչը հարատևության գաղափար է փոխանցում), մենք հասնում ենք նոր ուխտի հրաշալի առավելություններից մյուսին՝ նոր սիրտ ունենալուն։

`Ինչո՞ւ է մեզ նոր սիրտ հարկավոր։ Ի՞նչ փոփոխություններ կերևան նրանց մեջ, ովքեր նոր սիրտ ունեն։`

Նորի՛ց կարդացեք այսօրվա տեքստը։ Ուշադրությո՛ւն դարձրեք, որ Պողոսը շեշտադրում է սիրո գործոնը՝ ասելով, որ մենք պետք է դրա մեջ «արմատացած և հաստատված» լինենք։ Այս բառերը ենթադրում են կայունություն, հաստատակամություն և հարատևություն սիրո մեջ։ Մեր հավատը կշիռ չունի, եթե այն արմատացած չէ ինչպես Աստծո, այնպես էլ ուրիշների նկատմամբ ունեցած սիրո մեջ (Մատթեոս 22.37–39, Ա Կորնթացիներին 13)։ Այս սերը չի գալիս մարդկանցից ու աշխարհից կտրված պայմաններում ապրելիս։ Ընդհակառակը, այն մեզ այցելում է, երբ մենք տեսնում ենք Աստծո սերը մեր նկատմամբ (սեր, որը «գերազանցում է ամեն գիտություն»), որը դրսևորվում է Հիսուսի միջոցով։ Որպես արդյունք՝ փոխվում է մեր կյանքը, մեր սիրտը, մենք դառնում ենք նոր մարդիկ նոր մտածելակերպով, նոր փափագներով և նպատակներով։ Սա մեր արձագանքն է մեր հանդեպ ունեցած Աստծո սիրուն, որը փոխում է մեր սրտերը և այն լցնում է ուրիշների նկատմամբ սիրով։ Միգուցե հենց այս նկատի ունի Պողոսը, գոնե մասամբ, երբ խոսում է «Աստծո լիությամբ» լցված լինելու մասին։

`Կարդացե՛ք Ա Հովհաննես 4.16 համարը։ Ի՞նչ առնչություն ունի այս տեքստը նրա հետ, ինչ Պողոսը գրել է Եփեսացիներին 3.17–19 համարներում։`

`Կարդացե՛ք այն տեքստերը, որոնք ուսումնասիրել ենք այսօր։`

`Ի՞նչ կարող եք անել, ինչը թույլ կտա, որ այս տեքստերի խոստումներն իրականություն գտնեն ձեզանում։ Կա՞ն արդյոք բաներ, որոնք պետք է փոխեք, և որոնք, հնարավոր է, խանգարում են ձեզ վերապրել «Աստծո լիությունը» (Եփեսացիներին 3.19)։ Կազմե՛ք ցուցակ այն փոփոխությունների, որոնք պետք է կատարեք ձեր կյանքում։ Եթե դեմ չեք, կարող եք կազմել ևս մեկը, որով կարող եք կիսվել ձեր դասարանի հետ։ Ինչպե՞ս կարող եք օգնել միմյանց կատարել անհրաժեշտ փոփոխությունները։`