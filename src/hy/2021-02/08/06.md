---
title:  Եթե…
date:  20/05/2021
---

**Կարդացե՛ք հետևյալ տեքստերը։ Ի՞նչ ընդհանուր գաղափար են ներկայացնում դրանք բոլորը, և ի՞նչ է դա սովորեցնում ուխտի բնույթի մասին։**

`Ծննդոց 18.19`

`Ծննդոց 26.4, 5`

`Ելք 19.5`

`Ղևտական 26.3`

Աստված բացահայտ կերպով ընդունում է Աբրահամի հավատարիմ հնազանդությունն Իր հրամաններին, պատվիրաններին, կանոններին ու օրենքներին (Ծննդոց 26.5)։ Ենթադրվում է, որ Աստված ակնկալում էր նման կենսակերպ ուխտի շրջանակներում Իր գործընկեր հանդիսացող մարդուց։ Սինա լեռան վրա աստվածաշնչյան ուխտի լիարժեք թելադրումն ակնհայտ է դարձնում, որ հնազանդության պայմանն ուխտի հիմնաքարային տեսանկյուններից մեկն է։

Ելք 19.5 համարը հստակորեն շարադրում է. «եթե իսկապես լսեք Իմ ձայնը…»։ Ուխտի պայմանի տեսանկյունն անվիճելի է. թեև տրված շնորհով, չվաստակած, թեև պարգև նրանց համար՝ ուխտի խոստումներն անպայմանական չէին։ Ժողովուրդը կարող էր մերժել պարգևը, հրաժարվել շնորհից և երես թեքել խոստումներից։ Ուխտը, ինչպես և փրկությունը, երբեք չի բռնանում ազատ կամքի վրա։ Աստված ոչ ոքի ստիպողաբար չի բերում Իր հետ փրկարար հարաբերությունների մեջ, Նա ոչ ոքի չի պարտադրում ուխտը։ Նա առաջարկում է այն բոլորին անվճար. ամեն ոք հրավիրվում է այն ընդունելու։ Երբ մարդը համաձայնություն է տալիս, հետևում են պարտավորությունները, սակայն ոչ թե որպես ուխտի օրհնությունները վաստակելու միջոց, այլ որպես ուխտի օրհնություններն արդեն ստացած լինելու տեսանելի արգասիք։ Իսրայելը պետք է հնազանդվեր ոչ թե որպեսզի վաստակեր խոստումները, այլ որպեսզի խոստումներն իրականանային նրանում։ Նրա հնազանդությունը Տիրոջից օրհնված լինելու արտահայտությունն էր։ Հնազանդությունն օրհնություններ չի վաստակում այն իմաստով, որ Աստված պարտավոր չէ դրանք տալ։ Դրա փոխարեն հնազանդությունն ստեղծում է մի միջավայր, որտեղ տեսանելի է դառնում հավատի օրհնությունը։

`«Գնացե՛ք այն բոլոր ճանապարհներով, որ Տերը՝ ձեր Աստվածը, պատվիրել է ձեզ, որպեսզի ապրեք, և լավ լինի ձեզ համար, որպեսզի ձեր կյանքի օրերը երկար լինեն այն երկրում, որ ժառանգելու եք» (Բ Օրենք 5.33)։ Արդյո՞ք Տերն այստեղ Իսրայելին ասում է, որ եթե նրանք հնազանդ լինեն, կվաստակեն այս օրհնությունները, որ Աստված պարտք է ժողովրդին այս օրհնությունները։ Թե՞ ասում է՝ եթե հնազանդվեք, արգասիքը կլինեն այս օրհնությունները, որովհետև հնազանդությունը ճանապարհ է բացում, որպեսզի Ես կարողանամ օրհնել ձեզ։ Ո՞րն է այս երկու գաղափարների տարբերությունը։`