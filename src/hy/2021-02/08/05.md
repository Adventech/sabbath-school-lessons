---
title:  Աստծո օրենքի կայունությունը
date:  19/05/2021
---

`Աստծո օրենքի առկայությունն ուխտի հարաբերություններում ի՞նչ ճշմարտություն է սովորեցնում մեզ Աստծո, ինչպես նաև Նրա բնույթի մասին։ Մաղաքիա 3.6, Հակոբոս 1.17։`

Աստծո օրենքը Նրա կամքի գրավոր կամ բանավոր արտահայտությունն է (համեմատե՛ք Սաղմոսներ 40.8 համարի հետ)։ Քանի որ օրենքն Աստծո բնավորության պատճենն է, դրա ներկայությունն ուխտում մեզ հավաստիացնում է, որ Աստված անփոփոխ է և վստահելի։ Թեև միշտ չէ, որ մենք կարող ենք տարբերակել Նրա նախախնամության արգասիքները, մենք գիտենք, որ Նրան կարելի է վստահել։ Նրա տիեզերքը ենթարկվում է բարոյական և ֆիզիկական մնայուն օրենքների։ Հենց այս փաստն է, որ մեզ ճշմարիտ ազատություն և ապահովություն է տալիս։

«Հավաստիացումը, որ Աստված վստահելի և հուսալի է, հիմնված է այն ճշմարտության վրա, որ Նա օրենքի Աստված է։ Նրա կամքը և Նրա օրենքը մեկ են։ Աստված ասում է, որ իրավունքը ճիշտ է, որովհետև այն նկարագրում է հնարավոր լավագույն հարաբերությունները։ Ուստի և Աստծո օրենքը երբեք կամայական չէ, ոչ էլ քմահաճույքի կամ քմակատարության առարկա է։ Այն տիեզերքում եղած ամենակայուն բանն է»։ Վալտեր Ռ. Բիչ, Փրկության չափորոշիչները (Վաշինգտոն ԴիՍի, Ռևյու ընդ Հերալդ հրատարակչական ընկերություն, 1963թ.), էջ 143։

`Եթե Աստծո օրենքը չի կարող մարդուն փրկել մեղքից, ինչո՞ւ է այն ուխտի մաս կազմում (հուշում՝ տե՛ս Ամովս 3.3 համարը)։`

Հարաբերությունը պահանջում է փոխհամաձայնեցում և ներդաշնակություն։ Քանի որ Աստված աշխարհի ոչ միայն Արարիչն է, այլև բարոյական Կառավարիչը, օրենքն անհրաժեշտ է Նրա արարած բանական էակների երջանկության, ինչպես նաև Իր հետ ներդաշնակության մեջ ապրելու համար։ Նրա օրենքը՝ Նրա կամքի արտահայտությունը, այսպիսով ծառայում է որպես Նրա կառավարման սահմանադրություն։ Այն, բնականաբար, ուխտի կարգավորման և հարաբերության նորմը կամ պարտավորությունն է։ Դրա նպատակը ոչ թե մեզ փրկելն է, այլ ինչպես Աստծո առաջ (պատվիրաններ 1–4), այնպես էլ մեր դրացիների առաջ (պատվիրաններ 5–10) մեր պարտավորությունները սահմանելը։ Այլ խոսքերով, դրանում ներկայացված է այն կենսակերպը, որն Աստված նախատեսել է, որ Իր ուխտի զավակներն ապրեն իրենց իսկ երջանկության և բարօրության համար։ Այն Իսրայելին թույլ չէր տալիս իրենց կենսակերպը փոխարինել որևէ այլ փիլիսոփայությամբ։ Ուխտի հարաբերության նպատակը եղել և մնում է Աստծո վերափոխող շնորհով հավատացյալին Աստծո կամքի և բնավորության հետ ներդաշնակության բերելը։

`Նայե՛ք ձեր շուրջը։ Մի՞թե հնարավոր է չնկատել անօրինության կործանարար հետևանքները։ Նույնիսկ ձեր սեփական կյանքում մի՞թե հնարավոր է չնկատել Աստծո օրենքը խախտելու արդյունքում վրա հասած որոշ վնասներ։ Ինչպե՞ս են այս իրողություններն օգնում հաստատել Աստծո օրենքի բարի լինելը և այն փաստը, թե ինչու պետք է օրենքը լինի Նրա հետ մեր ունեցած հարաբերությունների կարևորագույն մասերից մեկը։`