---
title:  Հետագա ուսումնասիրության համար
date:  21/05/2021
---

Կարդացե՛ք Էլեն Ուայթի Դարերի փափագը գրքի 461-467 էջերի «Վիճաբանություն» և Նահապետներ և մարգարեներ գրքի 363-373 էջերի «Օրենքն ու ուխտերը» գլուխները։

Ինչպե՞ս են Մատթեոս 22.34–40 համարներն օգնում մեզ ավելի լավ հասկանալ 1) Աստծո օրենքի տեղն ու նշանակությունը Նրա ուխտի շրջանակներում և 2) այն գաղափարը, որ ուխտը հոմանիշ է հարաբերություններին։

«Մարդու սրտում նախ և առաջ պետք է սեր լինի, նախքան նա Քրիստոսի ուժով և շնորհով կկարողանա պահել Աստծո օրենքի կանոնները (տե՛ս Հռոմեացիներին 8.3, 4)։ Հնազանդությունն առանց սիրո նույնքան անհնար է, որքան անարժեք։ Սակայն եթե կա սեր, մարդն ինքնաբերաբար կկարգավորի սեփական կյանքը Տասը պատվիրաններում արտահայտված Աստծո կամքի հետ ներդաշնակ»։ ՅՕԱ աստվածաշնչյան մեկնաբանություններ, հատոր 5, էջ 484։

«Իր սուրբ օրենքի դրույթներում Աստված տվել է կյանքի կատարյալ կանոն և հայտարարել, որ մինչև ժամանակների ավարտը մի նշագրով անգամ չփոփոխված այս օրենքը պետք է պահպանի Իր իրավունքները մարդկության նկատմամբ։ Քրիստոսը եկավ օրենքը մեծարելու և պատվելու։ Նա ցույց տվեց, որ այն հիմնված է առ Աստված և առ մարդն ունեցած սիրո ընդարձակ հիմքի վրա, և որ հնազանդությունը դրա դրույթներին կազմում է մարդ արարածի ողջ պարտականությունը։ Սեփական կյանքով Նա տվեց Աստծո օրենքին հնազանդ լինելու օրինակ։ Լեռան քարոզում Նա ցույց տվեց, թե ինչպես են այդ օրենքի պահանջները տարածվում արտաքին գործողությունների սահմաններից անդին և հաշվի են առնում սրտում բնակվող մտադրություններն ու դիտավորությունները»։ Էլեն Ուայթ, Գործք առաքելոց, էջ 505։

**Հարցեր քննարկման համար**

`Ինչո՞ւ է սիրո թելն ավելի ուժգին կերպով մարդկանց դեպի Աստված քաշում, քան վախի ճոպանը։`

`Ինչո՞ւ է «Սիրի՛ր քո Տեր Աստծուն քո ամբողջ սրտով, քո ամբողջ հոգով, քո ամբողջ մտքով» (Մատթեոս 22.37) պատվիրանն առաջին և ամենամեծ պատվիրանը։`

`Սիմոնա Վեյը1 գրել է. «Կարգուկանոնը բոլոր մարդկանց առաջնային կարիքն է» (Մեջբերվել է Ռասսել Կրիկում, Ամերիկյան կարգուկանոնի արմատները [Վաշինգտոն ԴիՍի, Ռեջերի գեյթվեյ, 1992թ.], էջ 3)։ Ինչպե՞ս եք հասկանում նրա խոսքերը այս շաբաթվա դասի, հատկապես օրենքի գաղափարի համատեքստում։`

**Ամփոփում.**

Աստծո օրենքն ուխտի անբաժանելի մասն էր, և այդքանով հանդարձ՝ ուխտը մնում էր շնորհի ճշմարիտ ուխտ։ Բայց և այնպես, շնորհը երբեք առ ոչինչ չի դարձնում օրենքի անհրաժեշտությունը։ Ընդհակառակը, օրենքը միջոց է, որով շնորհն ի ցույց է դրվում և արտահայտվում այն մարդկանց կյանքում, ովքեր ստանում են շնորհը։