---
title:  Օրենքն ուխտի շրջանակներում(Բ Օրենք 10.12, 13)
date:  18/05/2021
---

Ի՞նչ եք առաջինը մտածում, երբ խորհում եք օրենքի մասին։ Ոստիկաննե՞ր, երթևեկության տուգանքնե՞ր, դատավորներ և բանտե՞ր։ Թե՞ մտածում եք սահմանափակումների, կանոնների, խիստ ծնողների և պատիժների մասին։ Միգուցե մտածում եք կարգուկանոնի, ներդաշնակության և կայունությա՞ն մասին։ Կամ միգուցե սիրո՞ մասին։

Եբրայերեն թորա բառը, որը մեր Աստվածաշնչերում թարգմանվում է «օրենք», նշանակում է «ուսուցում» կամ «ցուցումներ»։ Այս եզրույթը կարելի է օգտագործել Աստծո բոլոր ցուցումների նկատմամբ՝ լինեն դրանք բարոյական, քաղաքացիական, հասարակական, թե կրոնական։ Այն իր մեջ ենթադրում է բոլոր այն իմաստուն խորհուրդները, որոնք Աստված տվել է Իր ժողովրդին, որպեսզի վերջիններս լիարժեք կյանք ունենան ինչպես ֆիզիկական, այնպես էլ հոգևոր առումներով։ Զարմանալի չէ, որ սաղմոսերգուն երանելի է համարում այն մարդուն, ում «հաճույքը Տիրոջ օրենքի մեջ է, և ցերեկ ու գիշեր մտածում է Նրա օրենքի մասին» (Սաղմոսներ 1.2)։

Երբ կարդում ենք օրենքը կամ Թորան՝ Մովսեսի գրքերում արձանագրված ցուցումներն ու ուսմունքները, որոնք դարձան Իսրայելի ուխտի մի մաս, տպավորվում ենք ցուցումների բազամազանությամբ։ Օրենքն անդրադառնում է Իսրայելի կենսակերպի բոլոր տեսանկյուններին՝ գյուղատնտեսությանը, քաղաքացիական կառավարմանը, հասարակական հարաբերություններին, երկրպագությանը։

`Ըստ ձեզ՝ ինչո՞ւ Աստված այսքան շատ ցուցումներ տրամադրեց Իսրայելին (տե՛ս Բ Օրենք 10.13)։ Ինչպե՞ս պետք է այդ ցուցումները նրանց համար «լավ» լինեին։`

«Օրենքի» դերն ուխտի շրջանակներում մարդուն՝ ուխտի երկրորդ կողմին նոր կյանքի ուղեցույցներ տալն էր։ Օրենքն ուխտի անդամին ծանոթացնում է Աստծո կամքի հետ, Ում մարդը ճանաչում է բառիս բուն իմաստով Նրա պատվիրաններին և Նրա կամքի այլ արտահայտչաձևերին հավատով հնազանդվելու միջոցով։

Օրենքի դերն ուխտի հարաբերությունների կենդանի իրողության մեջ ցույց տվեց, որ Իսրայելը չէր կարող հետևել այլ ազգերի ճանապարհներին։ Նրանք չէին կարող ապրել բացառապես բնական իրավունքով, մարդկային կարիքներով, ցանկություններով կամ նույնիսկ հասարակական կամ տնտեսական կարիքներով։ Նրանք կարող էին շարունակել մնալ Աստծո սուրբ ազգ, քահանաների թագավորություն և սեփական ժողովուրդ միայն իրենց կյանքի բոլոր ոլորտներում ուխտը կազմող Աստծո բացահայտված կամքին անզիջում հնազանդության միջոցով։

`Ինչպես հին Իսրայելը, Յոթերորդ օրվա ադվենտիստները մարգարեական պարգևի ժամանակակից դրսևորման միջոցով ստացել են խորհուրդների հարուստ ներկապնակ, որն անդրադառնում է քրիստոնեական կյանքի յուրաքանչյուր փուլին։ Ինչո՞ւ մենք պետք է այս խորհուրդները դիտարկենք որպես Աստծո պարգև և ոչ թե անկախ մտքի և գործողությունների սահմանափակում։ Միևնույն ժամանակ, ի՞նչ վտանգի ենք առճակատվում, եթե փորձենք այդ պարգևը վերածել օրինապաշտական ինչ-որ բանի, ինչպես Իսրայելը վարվեց իր պարգևների հետ (տե՛ս Հռոմեացիներին 9.32)։`