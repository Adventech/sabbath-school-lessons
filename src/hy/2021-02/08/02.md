---
title:  Իսրայելի ընտրությունը (Բ Օրենք 7.7)
date:  16/05/2021
---

Հրեական ավանդույթը սովորեցնում էր, որ Աստված Իսրայելի հետ ուխտ է կապել միայն այն պատճառով, որ Իսրայելից առաջ այդ պատվին հավակնող ազգերը մերժել էին ուխտը։ Թեև այս վարկածը հաստատող աստվածաշնչյան ապացույց չկա, այդուհանդերձ, այն ինչ-որ տեղ օգնում է հիմնավորել այն փաստը, որ ինչ պատճառով էլ որ Աստված ընտրած լինի հրեա ազգին, այդ պատճառը հաստատապես այն չէր, որ նրանք արժանի էին այն մեծ պատվին և առավելություններին, որ Աստված առատապես շնորհեց նրանց։ Նրանք չունեին անձնական որևէ արժանիք, որը նրանց արժանի կդարձներ Աստծո սիրուն և կստիպեր Նրան ընտրել այդ ազգին որպես Իր ժողովուրդ։ Նրանք սակավաթիվ ազգ էին, գերեվարված ցեղերի մի խումբ՝ թույլ ինչպես քաղաքական, այնպես էլ ռազմական տեսանկյունից։ Բացի այդ, մշակույթի և կրոնի առումով, այդ ազգը խառնված և միաձուլված էր, չուներ ոչ մի նշանակալից ազդեցություն շրջակա ազգերի վրա։ Ուստի Իսրայելն ընտրելու հիմնական պատճառը թաքնված է Աստծո սիրո և շնորհի առեղծվածի քողի ներքո։

**Սակայն, միևնույն ժամանակ, մենք պետք է զգույշ լինենք, երբ դիտարկում ենք ընտրության այս գաղափարը, որովհետև այն հղի է հավանական դավանաբանական թյուրիմացության վտանգով։ Ինչի՞ համար Աստված ընտրեց Իսրայելը։ Արդյո՞ք Իսրայելը պետք է փրկագնվեր, իսկ մնացյալ բոլոր ազգերը ընտրված էին մերժվելու և կորչելու համար։ Թե՞ նրանք ընտրված էին փոխանցելու աշխարհին այն, ինչ առաջարկվել էր իրենց։ Ինչպե՞ս են հետևյալ տեքստերն օգնում մեզ հասկանալ թվարկված հարցերի պատասխանները։**

`Ելք 19.6`

`Եսայի 56.7`

`Եբրայեցիներին 2.9`

Որպես Յոթերորդ օրվա ադվենտիստներ՝ մենք մեզ դիտարկում ենք որպես Իսրայելի ժամանակակից կրկնօրինակ, ով կանչվել է Աստծո կողմից լինելու ոչ միայն փրկագնված, այլև հռչակելու փրկագնման լուրն աշխարհին երեք հրեշտակների լուրի համատեքստում։ Կարճ ասած, մենք հավատում ենք, որ կրում ենք այնպիսի լուր, որն ուրիշ ոչ ոք չունի։ Հին Իսրայելում ևս, ըստ էության, տիրում էր միևնույն իրավիճակը։ Իսրայելն ընտրելու նպատակը հրեա ազգին բացառիկ հասարակության վերածելը չէր, որը կյուրացներ փրկության և փրկագնման խոստումները։ Ընդհակառակը, եթե մենք հավատում ենք, որ Քրիստոսը մահացել է ողջ մարդկության համար (Եբրայեցիներին 2.9), ապա այն փրկագնումը, որը Տերն առաջարկեց Իսրայելին, առաջարկվում էր նաև ողջ մարդկությանը։ Իսրայելը պետք է դառնար այն միջոցը, որով այս փրկագնման մասին կտեղեկանային բոլորը։ Մեր եկեղեցին կանչված է իրականացնելու միևնույն առաջադրանքը։

`Քննե՛ք ձեր սեփական դերը եկեղեցում։ Ի՞նչ կարող եք անել՝ օգնելու խթանել այն գործը, որը մենք կանչված ենք անելու։ Հիշե՛ք, եթե դուք ակտիվորեն չեք օգնում, ապա, ամենայն հավանականությամբ, ինչ-որ կերպ խանգարում եք։`