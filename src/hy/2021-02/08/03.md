---
title:  Կապող աղերսներ
date:  17/05/2021
---

**«Եվ ձեզ հայտնեց Իր ուխտը, պատվիրեց ձեզ, որ կատարեք տասը պատվիրանները, և դրանք գրեց քարե երկու տախտակների վրա» (Բ Օրենք 4.13)։**

Որքան էլ որ մենք շեշտադրենք, որ ուխտը միշտ շնորհի ուխտ է, որ այն բացառապես Աստծո գթածության արդյունքն է որևէ արժանիք չունեցող մարդկանց նկատմամբ, ովքեր մտել են փրկարար հարաբերությունների մեջ Նրա հետ, շնորհը մեզ անհնազանդության իրավունք չի տալիս։ Ընդհակառակը, ուխտն ու օրենքը փոխկապակցված են և, ըստ էության, անբաժանելի։

`Կարդացե՛ք վերևում մեջբերված տեքստը։ Որքա՞ն ամուր է այն կապում ուխտն օրենքին։ Ինչպե՞ս է այն ցույց տալիս, թե որքան հիմնաքարային է օրենքն ուխտի համար։`

Երբ խորհում ենք այն մասին, թե ինչ է ուխտը, ապա ճիշտ է մտածել, որ դրա անբաժանելի մաս է կազմում օրենքը։ Եթե մենք ուխտն ընկալում ենք որպես ամեն ինչից զատ, պարզապես հարաբերություն, ապա պետք է գծվեն որոշակի կանոններ և սահմաններ։ Որքա՞ն երկար կձգվի ամուսնությունը, ընկերությունը կամ գործարար հարաբերությունը, եթե չլինեն դրանք կարգավորող սահմաններ և կանոններ՝ գրված կամ չգրված օրենքներ։ Ամուսինը որոշում է սիրուհի ունենալ, ընկերը որոշում է օգնել իրեն մյուսի գրպանի հաշվին, գործընկերը, առանց մյուսին տեղյակ պահելու, հրավիրում է երրորդ անձի միանալ իրենց ընկերությանը։ Այս գործողությունները խախտում են կանոնները, օրենքներն ու սկզբունքները։ Որքա՞ն երկար կտևեն այդ հարաբերությունները նման անօրեն հանգամանքներում։ Ահա թե ինչու է հարկավոր, որ լինեն սահմաններ և սահմանագծեր, հաստատվեն օրենքներ։ Միայն դրանց միջոցով հարաբերությունները կարող են հարատևել։

Իրականում, տարբեր արտահայտություններ, ինչպիսիք են, օրինակ, Աստծո օրենքը (եբրայերեն թորա-ուսուցում, ուսմունք, ցուցում) (Սաղմոսներ 78.10), հրամանները (եբրայերեն խոք-կանոն բառն է  ) (Սաղմոսներ 50.16), պատվիրանը (եբրայերեն էդութ-վկայություն բառն է) (Սաղմոսներ 25.10), պատվիրանները (եբրայերեն պիքքուդ-հրահանգ բառն է) (Սաղմոսներ 103.18) և խոսքը (եբրայերեն իմրա-ասվածք բառն է) (Բ Օրենք 33.9) զուգահեռ են կամ սերտորեն կապված (եթե չունեն համարյա միևնույն իմաստը) ուխտ բառի հետ։ Ակնհայտ է, որ «այս ուխտի խոսքերը (եբրայերեն դավար-խոսք բառն է)» (Երեմիա 11.3, 6, 8) Աստծո օրենքի, հրամանների, կանոնների և պատվիրանների խոսքերն են։

Իր ժողովրդի՝ Իսրայելի հետ Աստծո ուխտը պարունակում էր տարատեսակ պահանջներ, որոնք կարևոր էին այն հատուկ հարաբերությունները պահպանելու համար, որոնք Նա որոնում էր Իր ժողովրդի հետ։ Կարծում եք այն տարբերվո՞ւմ է այսօր։

`Խորհե՛ք մտերիմ մարդու հետ ունեցած հարաբերության մասին։ Իսկ այժմ պատկերացրե՛ք, թե ինչ կպատահեր այդ հարաբերության հետ, եթե դուք չենթարկվեիք ոչ մի տեսակի կանոնի, նորմի կամ օրենքի, այլ հավատացած լինեիք, որ ունեք կատարյալ ազատություն՝ անելու այն, ինչ կամենում եք։ Նույնիսկ եթե պնդեք, որ սիրում եք այդ անձնավորությանը, և որ միայն սիրով է չափվում նրա հանդեպ ձեր ունեցած վերաբերմունքը, այնուամենայնիվ, կանոնների առկայությունն ինչո՞ւ է անհրաժեշտ։ Քննարկե՛ք։`