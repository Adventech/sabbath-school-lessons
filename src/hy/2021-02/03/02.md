---
title:  Մեղքի սկզբունքը (Ծննդոց 6.5)
date:  11/04/2021
---

Արարչագործության վերջում Աստված հայտնեց Իր կարծիքը. ամեն ինչ «շատ բարի էր» (Ծննդոց 1.31)։ Հետո մեղքը մուտք գործեց, և նախագաղափարը փոխվեց։ Իրերն այլևս «շատ բարի» չէին։ Աստծո կանոնավոր արարչագործությունն աղավաղվեց մեղքով և դրա նողկալի հետևանքներով։ Նոյի օրերում ապստամբությունն ահասարսուռ չափերի էր հասնում. չարը կուլ էր տվել մարդկային ցեղը։ Թեև Աստվածաշունչը մեզ շատ մանրամասներ չի տալիս (տե՛ս Էլեն Ուայթի Նահապետներ և մարգարեներ գրքի 90–92 էջերը մանրամասների համար), զանցանքն ու ապստամբությունը մի բան էին, որ նույնիսկ սիրող, համբերատար և ներող Աստված չէր կարող հանդուրժել։

Ինչպե՞ս կարող էր ամեն ինչ այսքան արագ վատթարանալ։ Պատասխանը, թերևս, այդքան էլ դժվար չէ գտնել։ Նայելով սեփական մեղքերին՝ որքա՜ն մարդ այսօր այս նույն հարցն է տալիս՝ ինչպե՞ս ամեն ինչ այսքան արագ վատթարացավ։

**Կարդացե՛ք ստորև տրված տեքստերը։ Գրի՛ առեք այն կարևոր միտքը, որ դրանք ենթադրում են։ Նկատե՛ք մեղքի հաստատուն աճը՝**

`1. Ծննդոց 3.6`

`2. Ծննդոց 3.11–13`

`3. Ծննդոց 4.5`

`4. Ծննդոց 4.8`

`5. Ծննդոց 4.19`

`6. Ծննդոց 4.23`

`7. Ծննդոց 6.2`

`8. Ծննդոց 6.5, 11`

Ծննդոց 6.5 և 11 համարներն առանձին ի հայտ չեն եկել։ Դրանք նախապատմություն ունեն։ Այս սարսափելի արդյունքը պատճառ ուներ։ Մեղքը հետզհետե աճում էր։ Դա մեղքի բնական հակումն է։ Մեղքը նման չէ կտրվածքի կամ վնասվածքի, որն օժտված է ինքնավերականգնման հատկությամբ, որը բժշկում է բերում։ Ընդհակառակը, եթե չսանձվի, մեղքը շատանում է և չի բավարարվում, մինչև չի տանում կործանման և մահվան։ Այս սկզբունքը գործնականում տեսնելու համար կարիք չկա երևակայելու, թե ինչպիսին էր կյանքը ջրհեղեղից առաջ։ Այն մեզ շրջապատում է նաև այսօր։

Զարմանալի չէ, որ Աստված ատում է մեղքը, զարմանալի չէ, որ վաղ թե ուշ այն արմատախիլ կարվի։ Արդար և սիրող Աստվածը դրա հետ այլ կերպ վարվել չի կարող։

Բարի լուրը, իհարկե, այն է, որ թեև Նա կամենում է ազատվել մեղքից, Նա կամենում է փրկել մեղավորներին։ Ահա որն է ուխտի ողջ իմաստը։