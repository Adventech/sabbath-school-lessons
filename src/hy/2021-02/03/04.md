---
title:  Ուխտ Նոյի հետ
date:  13/04/2021
---

**«Սակայն Իմ ուխտը կհաստատեմ քեզ հետ, և տապան կմտնես դու, և քեզ հետ՝ քո որդիները, քո կինը և քո որդիների կանայք» (Ծննդոց 6.18)։**

Միայն այս մեկ տեքստում ներառված են աստվածաշնչյան ուխտի հիմունքները, որն Աստված կապեց մարդկության հետ. Աստված և մարդկությունը պայմանագրային հարաբերությունների մեջ են մտնում։ Պարզից էլ պարզ է։

Այդուհանդերձ, կան այլ տարրեր, որոնք առաջին հայացքից նկատելի չեն։ Նախ և առաջ հնազանդության տարրն է մարդկության կողմից։ Աստված Նոյին ասում է, որ նա և նրա ընտանիքը պետք է մտնեն տապանը։ Նրանք պետք է կատարեն իրենց մասը և եթե չանեն, ուխտը կխախտվի։ Եթե ուխտը խախտվի, կտուժեն միայն իրենք, քանի որ ուխտի շահառուներն իրենք են։ Ի վերջո, եթե Նոյն Աստծուն պատասխաներ «ոչ» և չցանկանար հնազանդվել, կամ պատասխաներ «այո», սակայն հետո մտափոխվեր, ի՞նչ կլիներ նրա և նրա ընտանիքի հետ։

`Աստված ասում է՝ դա «Իմ ուխտն» է։ Ի՞նչ է սա մեզ ասում ուխտի հիմնական բնույթի մասին։ Ի՞նչ տարբերություն կլիներ ուխտի մեր ընկալման մեջ, եթե Տերն անվանած լիներ այն «մեր ուխտ»։`

Որքան էլ որ եզակի լինի այս իրավիճակը, մենք այստեղ տեսնում ենք ուխտում պարունակվող Աստված-մարդ հարաբերության զարգացման ընթացքը։ Կապելով Իր ուխտը Նոյի հետ՝ Աստված այստեղ կրկին ի ցույց է դնում Իր շնորհը։ Նա ցույց է տալիս, որ կամենում է Իր վրա վերցնել մարդ արարածին իր մեղքի հետևանքներից փրկելու նախաձեռնությունը։ Կարճ ասած, այս ուխտը չպետք է դիտարկել որպես հավասարների միջև կնքած որևէ համաձայնագիր, որտեղ ուխտի յուրաքանչյուր «կողմ» կախվածություն ունի մյուսից։ Մենք կարող ենք ասել, որ Աստված «օգուտ ունի» այս ուխտից, սակայն այդ օգուտն իր բնույթով արմատապես տարբերվում է նրանից, որը մարդիկ են ստանում։ Աստծո օգուտն այն է, որ նրանք, ում Նա սիրում է, հավիտենական կյանք կստանան. սա փոքր ուրախություն չէ Տիրոջ համար (Եսայի 53.11)։ Սակայն սա բնավ չի նշանակում, որ Նա օգուտ է ստանում այն նույն կերպ, ինչպես մենք՝ միևնույն ուխտի ստացող կողմը։

Դիտարկե՛ք այս համանմանությունը. մի մարդ նավից ծովն է ընկնում խիստ փոթորկի ժամին։ Տախտակամածում գտնվող մեկն ասում է, որ փրկագոտի կնետի ջուրը՝ փրկելու խորտակվողին։ Սակայն ջրում գտվողը պետք է համաձայնի այս «գործարքի» իր մասին, այն է՝ արագությամբ բռնել և պահել այն, ինչն իրեն տրամադրվել է որպես փրկության միջոց։ Շատ իմաստներով հենց սա է Աստծո և մարդկության միջև ուխտի իմաստը։

`Ինչպե՞ս է այս համանմանությունն օգնում ձեզ հասկանալ շնորհի գաղափարը, որը գոյություն ունի ուխտում։ Ինչպե՞ս է այն օգնում ձեզ հասկանալ, թե ինչի վրա պետք է հիմնվի ձեր հարաբերությունն Աստծո հետ նույնիսկ հիմա։`