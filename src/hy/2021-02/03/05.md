---
title:  Ծիածանի նշանը
date:  14/04/2021
---

**«Աստված ասաց. «Սա է այն ուխտի նշանը, որ Ես դնում եմ Իմ ու ձեր միջև, ինչպես նաև ձեզ հետ եղող ամեն շնչավոր կենդանու միջև հավիտենական դարերի համար։ Իմ աղեղը դրեցի ամպի մեջ, և նա ուխտի նշան կլինի Իմ ու երկրի միջև»» (Ծննդոց 9.12, 13)։**

Ծիածանից գեղեցիկ շատ քիչ բնական երևույթներ կան։ Ո՜վ չի հիշում իր հիացմունքն ու զարմանքը, երբ առաջին անգամ տեսել է լույսի այդ հիանալի աղեղները երկնակամարում կորանալիս, ասես առինքնող և առեղծվածային մի շքամուտք դեպի երկինք (կամ միգուցե պարզապես ծաղրածուի գոտի)։ Նույնիսկ հասուն տարիքում մենք չենք դադարում հիանալ ամպերում երևացող այդ վառ գույներով։ Զարմանալի չէ, որ նույնիսկ այսօր ծիածանն օգտագործվում է որպես այդքան շատ բաների խորհրդանիշ՝ սկսած քաղաքական կազմակերպություններից մինչև պաշտամունք, ռոք խմբեր և ճամփորդական գործակալություններ (որոնեք «ծիածան» բառը համացանցում և կտեսնեք)։ Ակնհայտորեն, այդ գեղեցիկ գունավոր գծերը մինչ օրս դիպչում են մեր սրտի և մտքի նրբին լարերին։

Իհարկե, դա էր հենց այն իմաստը, որն Աստված կամենում էր փոխանցել։

`Ինչո՞ւ Տերն ասաց, որ ծիածանը կխորհրդանշի Իր ուխտը։ Ծննդոց 9.12–17։`

Տերն ասաց, որ ծիածանը կօգտագործի որպես Իր «ուխտի» նշան (Ծննդոց 9.15)։ Որքան հետաքրքիր է, որ այստեղ Նա օգտագործում է ուխտ բառը, քանի որ այս դեպքում ուխտը տարբերվում է այն դեպքերից, որ օգտագործվում է մյուս տեղերում։ Հակառակ Աբրահամի հետ կնքած ուխտի կամ Սինայի ուխտի՝ չկա հատուկ պարտավորություն՝ արտահայտված նրանց կողմից, ովքեր այս ուխտի շահառուներն են (նույնիսկ Նոյը)։ Աստծո այս բառերը վերաբերում են բոլոր մարդկանց, «ամեն մարմնից շնչավոր էակի» (Ծննդոց 9.15), «հավիտենական դարերի» համար (Ծննդոց 9.12)։ Աստծո բառերը տիեզերական են, համապարփակ՝ անկախ նրանից՝ ուզո՞ւմ է արդյոք ինչ-որ մեկը հնազանդվել Տիրոջը, թե՞ ոչ։ Այս իմաստով ուխտի գաղափարը չի օգտագործվում այնպես, ինչպես օգտագործվում է Աստվածաշնչի մյուս տեղերում, երբ խոսվում է Աստծո և մարդկության հարաբերությունների մասին։

`Ի՞նչ իմաստով է այս ուխտը նույնպես բացահայտում Աստծո շնորհը։ Ո՞վ է նախաձեռնել այս ուխտը։ Ո՞վ է վերջնական զոհաբերողը։`

`Թեև ուխտը, ինչպես այն արտահայտված է այստեղ, մեզ համար որոշակի պարտավորություններ չի ենթադրում (Աստծո մասը, իհարկե, երբեք երկիրը ջրհեղեղով կործանելը չէ), ինչպե՞ս կարող է մեր իմացությունը, թե ինչ է խորհրդանշում ծիածանը, ազդել մեզ վրա, որ ապրենք Տիրոջը հնազանդ կյանքով։ Կարճ ասած, կա՞ն արդյոք ենթադրելի պարտավորություններ մեզ համար, երբ մենք նայում ենք երկնքին և տեսնում ենք ծիածանը։ Խորհե՛ք այն բոլոր համատեքստերի մասին, որոնցում առկա է ծիածանը, և այն դասերի մասին, որոնք մենք կարող ենք քաղել այդ պատմությունից։`