---
title:  Հետագա ուսումնասիրության համար
date:  16/04/2021
---

Կարդացե՛ք Էլեն Ուայթի Նահապետներ և մարգարեներ գրքի 90–104 էջերի «Ջրհեղեղը» և 105–110 էջերի «Ջրհեղեղից հետո» գլուխները։

«Բնական ֆիզիկական երևույթ ծիածանը երկիրն այլևս ջրհեղեղով չկործանելու Աստծո խոստման հարմար խորհրդանիշ էր։ Քանի որ երկրի կլիմայական պայմանները ջրհեղեղից հետո լիովին տարբեր էին լինելու, և անձրևներն աշխարհի հիմնական մասում փոխարինելու էին նախկին բարերար ցողին հողը խոնավեցնելու համար, հարկավոր էր մի նշան՝ մարդկանց վախերը փարատելու համար ամեն անգամ, երբ անձրևի կաթիլներն սկսում էին գետնին թափվել։ Բնության երևույթներում հոգևոր տեսողությունը կարող է նկատել Աստծո հայտնությունը (տե՛ս Հռոմեացիներին 1.20)։ Այսպիսով, հավատացյալի համար ծիածանն ապացույց է, որ անձրևն օրհնություն կբերի, ոչ թե համաշխարհային կործանում»։ ՅՕԱ աստվածաշնչյան մեկնաբանություններ, հատոր 1, էջ 265։

**Հարցեր քննարկման համար**

`«Այն օրերին աշխարհը լեփ-լեցուն էր, մարդիկ բազմանում էին, աշխարհը մռնչում էր ինչպես վայրի գազան, և մեծ աստվածն արթնացավ գոչյունից։ Գոչյունը լսելով՝ Էնլիլն ասաց աստվածների խորհրդի ժամանակ. «Մարդկանց աղաղակն անտանելի է դարձել, իսկ քնել ընդհանրապես հնարավոր չէ բաբելոնյան խառնաշփոթի պատճառով»։ Այսպես աստվածները համաձայնության եկան մարդուն կործանելու հարցի շուրջ»։ «Ջրհեղեղի պատմությունը» Գիլգամեշ էպոսում, թարգմանությունը՝ Ն. Ք. Սանդերս (Լոնդոն, Պինգվին գրուպ, 1972թ.), էջ 108։ Ջրհեղեղի այս պատճառը համեմատե՛ք Աստվածաշնչում տրված պատճառի հետ։`

`Նոյն արեց ավելին, քան իր սերնդին Աստծո մոտալուտ դատաստանի մասին նախազգուշացնելը։ Նրա նախազգուշացման նպատակն էր օգնել մարդկանց գիտակցելու փրկության իրենց կարիքը։ Ինչո՞ւ է փրկության մասին ճշմարտությունն այդքան ոչ հանրահայտ։ Թվարկե՛ք և քննարկե՛ք այն պատճառները, որոնք խոչընդոտում են շատ մարդկանց ընդունել իրենց փրկության համար մշակված Աստծո ծրագիրը։ Տե՛ս Հովհաննես 3.19, Հովհաննես 7.47, 48, Հովհաննես 12.42, 43, Հակոբոս 4.4։`

**Ամփոփում.**

Այս շաբաթ մենք նկատեցինք, որ այն ուխտերը, որոնք Աստված կնքեց Նոյի հետ, առաջինն են, որ մանրամասնորեն քննարկվում են Աստվածաշնչում։ Դրանք ի ցույց են դնում Աստծո ողորմած հետաքրքրվածությունը մարդկային ցեղով և նրանց հետ փրկարար հարաբերությունների մեջ մտնելու Նրա փափագը։ Աստված վերահաստատեց Իր ուխտը Նոյի հետ, և Նոյի հավատարմությունն առ Աստված նրան փրկեց գերիշխող ուրացությունից, իսկ վերջում փրկեց նրան և նրա ընտանիքին ջրհեղեղի կործանիչ դատաստանից։

«Ամպերում երևացող այս խորհրդանիշը (ծիածանը) պետք է հաստատի բոլորի հավատը և հիմնավորի առ Աստված ունեցած նրանց վստահությունը, քանի որ այն մարդու նկատմամբ աստվածային ողորմության և բարության նշան է. թեև Աստված բարկացավ և կամեցավ կործանել երկիրը ջրհեղեղի միջոցով, Նրա ողորմությունը դեռևս պարուրում է ողջ երկրագուդը»։ Էլեն Ուայթ, Փրկության պատմություն, էջ 71։