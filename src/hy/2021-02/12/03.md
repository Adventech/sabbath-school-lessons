---
title:  Ուխտն ու զոհը
date:  14/06/2021
---

**«Իմանալով, որ ձեր հայրենավանդ ունայն կյանքից ոչ թե արծաթով կամ ոսկով փրկվեցիք, այլ Քրիստոսի պատվական արյունով՝ իբրև անբիծ ու անարատ գառան» (Ա Պետրոս 1.18, 19)։ Ի՞նչ նկատի ունի այստեղ Պետրոսը, երբ ասում է, որ մենք փրկվեցինք։**

Երբ Պետրոսը խոսում է խաչի վրա Քրիստոսի քավիչ մահվան մասին, «փրկվելու» կամ փրկագնի գաղափարը, որը նա նշում է, մեզ հիշեցնում է հին աշխարհի ավանդույթների մասին, երբ ստրուկը կարող էր ազատագրվել, երբ միայն նրա համար որոշակի գին էր վճարվում (հաճախ ազգակցի կողմից)։ Դրան հակառակ, Քրիստոսը փրկեց մեզ մեղքի ստրկությունից և դրա վերջնական հետևանքից, որը մահն է, սակայն Նա դա արեց Իր «պատվական արյունով», Գողգոթայում Իր կամավոր փոխարինող մահվամբ։ Եվ կրկին, սա է բոլոր ուխտերի հիմնաքարը. առանց դրա ուխտն առ ոչինչ է դառնում, որովհետև դա կնշանակի, թե Աստված չի կարողացել արդարացիորեն կատարել գործարքի Իր մասը, այն է՝ բոլոր հավատացյալներին հավիտենական կյանքի պարգևը շնորհելը։

`Կարդացե՛ք հետևյալ տեքստերը՝ Հռոմեացիներին 6.23, Ա Հովհաննես 5.11, 13։ Ի՞նչ ընդհանուր լուր են դրանք բոլորը պարունակում։`

Մենք ունենք հավիտենական կյանքի խոստումը, որովհետև միայն Հիսուսը կարող էր վերականգնել այն խզումը, որի պատճառով հենց սկզբից մենք կորցրինք հավիտենական կյանքը։ Ինչպե՞ս։ Որովհետև միայն Արարչի արդարությունն ու անսահման արժեքը կարող էին չեղարկել այն պարտավորվածությունը, որը մենք ունեինք խախտված օրենքի նկատմամբ. ահա թե որքան մեծ էր մեղքի պատճառած խախտումը։ Եվ ի վերջո, ի՞նչ կարծիք կկազմեինք Աստծո հավիտենական բարոյական օրենքի լրջության մասին, եթե մահկանացու և արարված մի էակ կարողանար վճարել դրա խախտման գինը։ Միայն Մեկը, Ով հավասար է հենց Աստծուն, Ում մեջ գոյություն ունի չփոխառնված, չսերված և հավիտենական կյանք, կարող էր վճարել այն փրկագինը, որն անհրաժեշտ էր մեզ մեղքի պատճառած մահվանից ազատագրելու համար։ Այսպես են իրականանում ուխտի բոլոր խոստումները, այսպես մենք ունենք հավիտենական կյանքի խոստումը նույնիսկ հիմա, այսպես մենք փրկագնվեցինք մեղքից և մահից։

`Պատկերացրե՛ք, որ պատկերասրահում ինչ-որ մեկի երեխան թանաքով լցված փուչիկը պայթեցնում է Ռեմբրանդի գործերից մեկի վրա և ամբողջովին փչացնում այն։ Նկարը միլիոններ արժե։ Ծնողները չեն կարող անգամ այդ պարտքի գումարին մոտ գումար հավաքել, եթե նույնիսկ վաճառեն իրենց ողջ ունեցվածքը։ Ի՞նչ կերպ է այս իրավիճակն օգնում մեզ հասկանալ, թե որքան լուրջ խախտում մեղքը պատճառեց, թե որքան անօգնական ենք մենք այն ուղղելու մեր ջանքերում, և թե ինչու միայն Ինքը՝ Տերը կարող էր վճարել այդ պարտքը։`