---
title:  Աբրահամի հավատը. մաս 1
date:  15/06/2021
---

**«Աբրամը հավատաց Տիրոջը, և Նա նրա համար արդարություն համարեց այդ» (Ծննդոց 15.6)։**

Այս տեքստը մնում է Սուրբ Գրքի ամենախորը պնդումներից մեկը։ Այն օգնում է հաստատել աստվածաշնչյան կրոնի կարևորագույն ճշմարտությունը՝ միայն հավատով արդարացումը, և այս տեքստը դա անում է հռոմեացիներին ուղղված իր նամակում այդ մասին Պողոսի գրելուց շատ դարեր առաջ։ Այս ամենը գալիս է ապացուցելու այն տեսակետը, որ փրկությունը միշտ տրվել է միևնույն ճանապարհով՝ սկսած Եդեմից մինչև մեր օրերը:

Համարի անմիջական համատեքստն օգնում է մեզ հասկանալ, թե որքան մեծ էր Աբրահամի հավատը, երբ նա հավատաց իրեն որդի տալու Աստծո խոստմանը՝ ի հեճուկս բոլոր այն ֆիզիկական ապացույցների, որոնք կարծես թե այդ խոստումն անհնարին էին դարձնում։ Սա այնպիսի հավատ է, որն օգնում է գիտակցել սեփական կատարյալ անօգնականությունը, որ պահանջում է ես-ի լիակատար ենթարկում, որ պահանջում է ամբողջությամբ անձնատուր լինել Տիրոջը, և որի արդյունքը հնազանդությունն է։ Այսպիսին էր Աբրահամի հավատը, և այն նրա համար «արդարություն» համարվեց։

`Ինչո՞ւ է Աստվածաշունչն ասում, որ այն նրա համար արդարություն «համարվեց» կամ «վերագրվեց»։ Աբրահամն «արդա՞ր» էր Աստծո արդարության իմաստով։ Ի՞նչ արեց նա շատ կարճ ժամանակ հետո այն բանից, երբ Աստված հայտարարեց, որ նա արդար է. սա օգնում է մեզ հասկանալ, թե ինչու այդ արդարությունը համարվեց նրան՝ հակառակ այն բանի, թե ինչպիսին էր նա իրականում։`

Աբրահամի կյանքը, որքան էլ այն հավատի և հնազանդության կյանք լիներ, կատարյալ հավատի և կատարյալ հնազանդության կյանք չէր։ Ժամանակ առ ժամանակ նա թուլություն էր ցուցաբերում երկու ոլորտներում էլ (սա ձեզ հիշեցնո՞ւմ է ձեր ծանոթներից որևէ մեկին)։ Այս ամենը հանգեցնում է այն կարևորագույն գաղափարին, որ մեզ փրկող արդարությունն այն արդարությունն է, որը շնորհվում է մեզ, որը վերագրվում է (օգտագործելով ընդունված աստվածաբանական եզրույթ) մեզ։ Սա նշանակում է, որ մենք Աստծո առջև արդար ենք հռչակվում՝ ի հեճուկս մեր սխալների, որ երկնքի Աստվածը մեզ դիտարկում է որպես արդար, թեև մենք այդպիսին չենք։ Այդպես էր Աբրահամի հետ, և այդպես կլինի բոլոր նրանց հետ, ովքեր գալիս են Նրա մոտ՝ լինելով «Աբրահամի հավատից» (Հռոմեացիներին 4.16)։

`Կարդացե՛ք Հռոմեացիներին 4.1–7 համարները։ Ուշադրությո՛ւն դարձրեք այն համատեքստին, որտեղ Պողոսն օգտագործում է Ծննդոց 15.6 համարը։ Աղոթքով կարդացե՛ք այդ տեքստերը և ձեր սեփական բառերով գրե՛ք, թե ըստ ձեզ՝ ինչ են դրանք ձեզ ասում։`