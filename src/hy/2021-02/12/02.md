---
title:  Խոհեր Գողգոթայի մասին
date:  13/06/2021
---

Փրկության այն ճանապարհը, որն առաջարկվում է Հին Կտակարանում մովսեսական ուխտի շրջանակներում, ոչնչով չի տարբերվում Նոր Կտակարանում նոր ուխտի շրջանակներում առաջարկվող փրկության ճանապարհից։ Լինի դա Հին թե Նոր Կտակարանը, հին թե նոր ուխտը, փրկությունը միմիայն հավատով է։ Եթե փրկությունը հնարավոր լիներ վաստակել այլ ճանապարհներով՝ ասենք գործերով, այն կդառնար մի բան, որն Արարիչը պարտք կլիներ մեզ։ Միայն այն մարդիկ, ովքեր խորապես չեն գիտակցում մեղքի ողջ լրջությունը, կարող են կարծել, թե Աստված մեզ փրկելու ինչ-որ պարտավորվածություն ուներ։ Ընդհակառակը, եթե խոսենք պարտքի մասին, ապա կար ընդամենը մեկ պարտք, և դա այն էր, որը մենք պետք է վճարեինք խախտված օրենքի համար։ Մենք, բնականաբար, չէինք կարող պատշաճ կերպով վճարել այդ պարտքը։ Բարեբախտաբար, Հիսուսը կարողացավ։

«Երբ մարդիկ ունակ լինեն լիարժեքորեն ընկալելու այն մեծ զոհի կարևորությունը, որն արվեց երկնքի Փառահեղության կողմից մարդու փոխարեն մահանալով, այն ժամանակ փրկության ծրագիրը կմեծարվի, և Գողգոթայի մասին խոհերը քրիստոնյայի սրտում կարթնացնեն քնքուշ, սուրբ և կենդանի հույզեր։ Նրանց սրտերում և շուրթերին տեղ կգտնեն միայն փառաբանություններ՝ ուղղված Աստծուն և Գառին։ Հպարտությունն ու ինքնամեծարումը տեղ չեն գտնի այն սրտերում, որոնք իրենց հիշողության մեջ թարմ են պահում Գողգոթայի տեսարանները։ … Աշխարհի բոլոր գանձերը միասին վերցրած չունեն բավարար արժեք ընդամենը մեկ կործանվող հոգի փրկելու համար։ Ո՞վ կարող է չափել այն սերը, որը Քրիստոսը տածում է կործանվող աշխարհի նկատմամբ, որի դրդմամբ խաչը բարձրացավ՝ տառապելու մեղավոր մարդու մեղքերի համար։ Այդ սերը անչափելի, անվերջ էր։

Քրիստոսը ցույց տվեց, որ Իր սերը մահվանից ուժեղ էր։ Նա իրականացնում էր մարդու փրկությունը ու թեև ամենասաստիկ հակամարտության մեջ էր խավարի ուժերի հետ, այդուհանդերձ, նույնիսկ այդ ամենի մեջ, Նրա սերն ավելի ու ավելի էր ուժգնանում։ Նա դիմացավ նույնիսկ այն ցավին, որ Իր Հոր երեսն Իր առջև ծածկվեց, և հոգու խորագույն դառնությամբ բացականչեց. «Աստվա՛ծ Իմ, Աստվա՛ծ Իմ, ինչո՞ւ լքեցիր Ինձ», Նրա բազուկը փրկություն բերեց։ Վճարվեց մարդու փրկագնման գինը, երբ հոգեվարքի վերջին ակնթարթներին արտաբերվեցին օրհնյալ բառերը, որոնք ասես արձագանքում էին արարչագործությանը՝ կատարված է։

Գողգոթայի տեսարանները խորագույն հույզեր են առաջացնում։ Այս թեմայի շուրջ խորհելիս խանդավառություն դրսևորելն անխուսափելի է։ Մեր միտքն ու երևակայությունը երբեք ի զորու չեն լինի լիակատար կերպով ըմբռնել այն, որ Քրիստոսը, այդքան գերազանց ու անմեղ, ստիպված էր տառապել անասելի ցավալի մահով՝ Իր վրա կրելով աշխարհի մեղքերը։ Մենք պատկերացնել անգամ չենք կարող նման հրաշալի սիրո երկարությունը, լայնությունը, բարձրությունն ու խորությունը։ Փրկչի աննախադեպ սիրո խորության մասին մտորումները պետք է լցնեն մեր միտքը, դիպչեն մեր հոգուն և հալեցնեն այն, զտեն և վեհացնեն զգացմունքները և ամբողջությամբ վերափոխեն ողջ բնավորությունը»։ Էլեն Ուայթ, Վկայություններ եկեղեցու համար, հատոր 2, էջ 212, 213։

`Աղոթքով խորհե՛ք այն մասին, ինչ Էլեն Ուայթը ներկայացնում է այստեղ։ Մտապահելով այդ գաղափարները՝ կարդացե՛ք Գաղատացիներին 6.14 համարն ու այնուհետև ինքներդ ձեզ հարցրեք՝ ի՞նչ կերպ կարող եմ պարծենալ Քրիստոսի խաչով։`