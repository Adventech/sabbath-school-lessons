---
title:  Աբրահամի հավատը. մաս 2
date:  16/06/2021
---

Կրկին կարդալով Ծննդոց 15.6 համարը՝ տեսնում ենք, որ տարբեր թարգմանություններ համարվեց (եբրայերեն խաշավ) բառը տարբեր կերպ են թարգմանել՝ «հաշվել», «վերագրել»։

Միևնույն եզրույթն օգտագործվում է նաև Մովսեսի գրքերում։ Անձը կամ իրը «հաշվվում» կամ «համարվում» է մի բան, ինչն իրականում չէ։ Օրինակ, Ծննդոց 31.15 համարում Ռաքելն ու Լիան հաստատում են, որ իրենց հայրն իրենց օտարականներ է «համարում» («հաշվում»), թեև իրենք նրա դուստրերն են։ Ղևտացիների տասանորդը «համարվում» («հաշվվում») է կալի ցորեն, թեև ակնհայտորեն ցորեն չէ (Թվեր 18.27, 30)։

`Ինչպե՞ս է համարվելու գաղափարն արտահայտված զոհաբերությունների համատեքստում (Ղևտական 7.18, 17.1–4)։`

Աստվածաշնչի թարգմանության Հակոբոս թագավորի տարբերակն օգտագործում է վերագրված բառը՝ եբրայերեն խաշավ բառը թարգմանելու համար։ Եթե մի որոշակի զոհաբերություն («խաղաղության զոհ») չի ուտվում մինչև երրորդ օրը, դրա արժեքը կորչում է, և այն չպետք է «համարվի» (Ղևտական 7.18, եբրայերեն՝ խաշավ) զոհ մատուցողին։ Ղևտական 7.18 համարը խոսում է այն իրավիճակի մասին, երբ զոհաբերությունը «համարվում» է զոհ մեղավորի համար (համեմատե՛ք Ղևտական 17.1–4 համարների հետ), ով հետո կանգնում է Աստծո առաջ արդարությամբ։ Աստված մեղավորին համարում է արդար, թեև այդ անձն իրականում արդար չէ։

`Խորհե՛ք այն հիանալի ճշմարտության շուրջ, որ մենք, ի հեճուկս մեր սխալների, կարող ենք համարվել կամ հաշվվել արդար Աստծո աչքում։ Ձեր սեփական բառերով գրե՛ք, թե ինչպես եք հասկանում այս գաղափարի նշանակությունը։`

Այն մեծագույն ճշմարտությունը, որ մենք արդար ենք համարվում ոչ այն պատճառով, որ կարող ենք ինչ-որ բան անել, այլ միայն որովհետև հավատում ենք նրան, ինչ Քրիստոսն է արել մեզ համար, «հավատով արդարություն» արտահայտության էությունն է։ Այդուհանդերձ, մեր հավատն ինքնին մեզ արդար չի դարձնում, հավատն ավելի շուտ միջոց է, որով մենք ձեռք ենք բերում արդարության պարգևը։ Սա, ըստ էության, քրիստոնեության գեղեցկությունը, առեղծվածը և փառքն է։ Այն ամենը, ինչին մենք հավատում ենք որպես քրիստոնյաներ, որպես Քրիստոսի հետևորդներ, կարևոր արմատներ ունի այս հիասքանչ գաղափարում։ Հավատի միջոցով մենք համարվում ենք արդար Աստծո առաջ։ Այն ամենը, ինչ հետևում է՝ հնազանդություն, սրբագործում, սրբություն, բնավորության զարգացում, սեր, պետք է բխի այս կարևոր ճշմարտությունից։

`Ինչպե՞ս եք պատասխանում այն անձին, ով կամենում է դառնալ քրիստոնյա, սակայն ասում է. «Ես ինձ արդար չեմ զգում»։`