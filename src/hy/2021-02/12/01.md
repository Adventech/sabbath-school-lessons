---
title:  Ուխտի հավատ
date:  12/06/2021
---

### Այս շաբաթվա ուսումնասիրության համար կարդացե՛ք.
Գաղատացիներին 6.14, Հռոմեացիներին 6.23, Ա Հովհաննես 5.11, 13, Հռոմեացիներին 4.1-7, Ղևտական 7.18, Ղևտական 17.1-4, Հռոմեացիներին 5.1։

> <p>Հիշելու համարը.<p>
> «Որ օրենքով Աստծու առաջ ոչ ոք չի արդարանում, դա հայտնի է, որովհետև «Արդարը հավատով է ապրելու» (Ամբ. 2.4)։» (Գաղատացիներին 3.11)։

**Շաբաթվա դասի հակիրճ ամփոփում.**

Ինչո՞ւ պետք է փրկությունը նվեր լինի։ Ինչո՞ւ միայն Աստծուն հավասար Մեկը կարող էր փրկագնել մեր հոգիները։ Ի՞նչն է Աբրահամին հավատի այդքան լավ ներկայացուցիչ դարձնում։ Ի՞նչ է նշանակում, որ արդարությունը «վերագրվում» կամ «համարվում» է մեզ։ Ինչպե՞ս կարող ենք խաչի խոստումներն ու հույսը մեր սեփականը դարձնել։

Քրիստոսի ծննդից մոտ յոթ դար առաջ Հոմերոսը գրեց Ոդիսականը՝ Ոդիսևսի՝ մեծ ռազմիկի պատմությունը, ով Տրոյական պատերազմի ժամանակ Տրոյա քաղաքը ջախջախիչ պարտության մատնելուց հետո սկսում է տասը տարի շարունակվող ճամփորդությունը դեպի իր հայրենիք՝ Իթակե։ Ճամփորդությունն այդքան երկար է տևում այն պատճառով, որ ճանապարհին նա բախվում է նավաբեկության, խռովության, փոթորիկների, հրեշների և այլ խոչընդոտների, որոնք թույլ չէին տալիս նրան հասնել իր նպատակին։ Ի վերջո, որոշելով, որ Ոդիսևսն արդեն բավականաչափ տառապել է, աստվածներն ընդհանուր հայտարարի են գալիս թույլ տալ, որ հոգնատանջ ռազմիկը վերադառնա իր տուն և ընտանիքի գիրկը։ Աստվածները համաձայնում են, որ Ոդիսևսի փորձությունները բավարար քավություն էին վերջինիս սխալների համար։

Որոշ իմաստով մենք Ոդիսևսի հետ միանման իրավիճակում ենք. դեպի տուն տանող երկար ու ձիգ ճանապարհին ենք։ Սակայն կարևորագույն տարբերությունն այն է, որ հակառակ Ոդիսևսի՝ մենք երբեք չենք կարող «բավականաչափ տառապել»՝ վաստակելու դեպի տուն տանող ճանապարհը հաջողությամբ անցնելու մեր թույլտվությունը։ Երկնքի և երկրի միջև տարածությունը չափազանց մեծ է, որպեսզի կարողանանք ինքնուրույնաբար քավել մեր սխալները։ Եթե մենք հասնենք տուն, դա կլինի բացառապես Աստծո շնորհով։