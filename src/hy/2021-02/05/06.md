---
title:  «Մեծացնեմ քո անունը»
date:  29/04/2021
---

**«Ես քեզ մեծ ազգ պիտի դարձնեմ և օրհնեմ քեզ ու մեծացնեմ քո անունը, և դու օրհնյալ կլինես» (Ծննդոց 12.2)։**

`Ծննդոց 12.2 համարում Աստված խոստանում է Աբրամի անունը մեծացնել, այսինքն նրան հայտնի դարձնել։ Ինչո՞ւ պետք է Աստված կամենար նման բան անել որևէ մեղավորի համար՝ անկախ նրանից, թե որքան հնազանդ և հավատարիմ է այդ մարդը։ Ո՞վ է արժանի անունը «մեծացնելուն» (տե՛ս Հռոմեացիներին 4.1–5, Հակոբոս 2.21–24)։ Աստված Աբրամին շնորհեց այդ օրհնությունը վերջինիս անձնական արժանիքների համա՞ր, թե՞ այն շատ ավելին է նշանակում։ Բացատրե՛ք։`

`Համեմատե՛ք Ծննդոց 11.4 համարը Ծննդոց 12.2 համարի հետ։ Ո՞րն է այս երկու տեքստերի միջև եղած մեծ տարբերությունը։ Ինչպե՞ս է դրանցից մեկը ներկայացնում «գործերով փրկությունը», իսկ մյուսը՝ «հավատով փրկությունը»։`

Չնայած այն փաստին, որ փրկության ծրագիրը հիմնված է միայն մեզ համար կատարած Քրիստոսի գործի վրա, մենք՝ որպես Աստծո շնորհն ընդունողներ, միևնույնն է, մասնակցում ենք դրանում։ Մեզ դեր է տրված. մեր ազատ ընտրությունն ավելի տեսանելի է դառնում։ Դարերի դրաման՝ Քրիստոսի և սատանայի միջև տեղի ունեցող ճակատամարտը, դեռևս շարունակվում է մեր մեջ և մեր միջոցով։ Ե՛վ մարդկությունը, և՛ հրեշտակները հետևում են, թե ինչ է կատարվում մեզ հետ այս հակամարտության ընթացքում (Ա Կորնթացիներին 4.9)։ Այդ իսկ պատճառով այն, թե ով ենք մենք, ինչ ենք մենք ասում և անում, կարևոր են ոչ միայն մեր անմիջական շփման շրջանակում, այլև ունեն հետևանքներ, որոնք կարող են որոշ իմաստով տարածվել ողջ տիեզերքում։ Մեր խոսքերով, գործերով, նույնիսկ դիրքորոշմամբ մենք կարող ենք փառք բերել Տիրոջը, Ով մեզ համար այդքան շատ բան է արել, կամ կարող ենք Նրան ու Նրա անվանն ամոթ բերել։ Այսպիսով, երբ Տերն Աբրահամին ասաց, որ նրա անունը մեծացնելու է, բնականաբար, նկատի չուներ այն, ինչ այսօր աշխարհն է անվանում մեծ անուն։ Այն, ինչն Աստծո առաջ մեծացնում է անունը, բնավորությունն է, հավատը, հնազանդությունը, խոնարհությունը և ուրիշների նկատմամբ դրսևորվող սերը։ Սրանք այն գծերն են, որոնք թեև հաճախ են հարգանքի արժանանում աշխարհի կողմից, սակայն միշտ չէ, որ հաշվի են առնվում որևէ մեկի անունը մեծարելու համար։

`Դիտարկե՛ք որոշ տղամարդկանց և կանանց, ովքեր այսօր աշխարհում «մեծ» անուն ունեն՝ դերասաններ, քաղաքական գործիչներ, արվեստագետներ կամ պարզապես հարուստ մարդիկ։ Ի՞նչն է այս մարդկանց հայտնի դարձրել։ Հակադրե՛ք դա Աբրահամի մեծությանը։ Ի՞նչ է ասում դա մեզ այն մասին, թե որքան ապականված է մեծության աշխարհի ընկալումը։ Աշխարհային այս ընկալումը մեծության մեր տեսակետի վրա ինչքա՞ն է ազդում։`