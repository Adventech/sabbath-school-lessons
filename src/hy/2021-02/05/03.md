---
title:  Մեսիայի խոստումը. մաս 1
date:  26/04/2021
---

**«Քեզանով և քո սերնդով կօրհնվեն երկրի բոլոր ցեղերը» (Ծննդոց 28.14)։**

`«Եվ եթե դուք Քրիստոսինն եք, ուրեմն Աբրահամի սերունդն եք ու խոստման համաձայն՝ ժառանգներ» (Գաղատացիներին 3.29)։`

Տերն Աբրահամին մեկից ավելի անգամներ է ասել, որ նրա սերնդով երկրի բոլոր ազգերը կօրհնվեն (տե՛ս նաև Ծննդոց 12.3, Ծննդոց 18.18, Ծննդոց 22.18)։ Ուխտի այս հիանալի խոստումը կրկնվում է, որովհետև բոլոր խոստումներից ամենակարևորն ու ամենատևականն է։ Այս խոստմամբ են մյուսներն արժեք ստանում։ Ինչ-որ իմաստով սա հրեա ազգի մեծարման խոստում էր, որի միջոցով Տերը կամենում էր սովորեցնել «երկրի բոլոր ազգերին» ճշմարիտ Աստծո և Նրա փրկության ծրագրի մասին։ Այդուհանդերձ, խոստումը լիարժեքորեն իրականանում է միայն Հիսուս Քրիստոսով, Ով սերվեց Աբրահամի սերնդից, և Ով խաչի վրա պետք է վճարեր «երկրի բոլոր ազգերի» մեղքի վարձքը։

`Խորհե՛ք ջրհեղեղից հետո արված ուխտի խոստման մասին (երբ Աստված խոստացավ այլևս երբեք աշխարհը չկործանել ջրով)։ Վերջին հաշվով ի՞նչ բարի բան կա դրանում, եթե չլինի Հիսուսի միջոցով տրվող քավության խոստումը։ Վերջին հաշվով ի՞նչ բարի բան կա Աստծո տված ցանկացած խոստման մեջ առանց Քրիստոսով տրվող հավիտենական կյանքի խոստման։`

`Ինչպե՞ս եք հասկանում այն գաղափարը, որ Աբրահամով Հիսուսի միջոցով «երկրի բոլոր ազգերը» կօրհնվեն։ Ի՞նչ է դա նշանակում։`

Կասկածից վեր է, որ ուխտի շրջանակներում տրված աշխարհի Փրկչի խոստումն Աստծո բոլոր խոստումներից ամենամեծն է։ Փրկագնողն Ինքն է դառնում ճանապարհ, որի միջոցով իրականացվում են ուխտի պայմանավորվածության պարտավորությունները, ինչպես նաև դրա շրջանակներում տրված բոլոր մյուս խոստումները։ Բոլոր նրանք, հրեա թե հեթանոս, ովքեր միաբանության մեջ են մտնում Աստծո հետ, համարվում են Աբրահամի ճշմարիտ սերունդ և խոստման ժառանգներ (Գաղատացիներին 3.8, 9, 27–29), իսկ խոստումը հավիտենապես ապրելն է մեղքից ազատված միջավայրում, որտեղ չարիքը, ցավը և տառապանքն այլևս գլուխ չեն բարձրացնի։ Կարո՞ղ եք պատկերացնել սրանից ավելի լավ խոստում։

`Առանց մեղքի և տառապանքի աշխարհում հավիտենական կյանք ունենալու խոստման մեջ ի՞նչ կա այդքան գրավիչ մեզ համար։ Կարո՞ղ է լինել, որ մենք դա փայփայում ենք, որովհետև ի սկզբանե ստեղծված ենք եղել դրա համար, և որ դրանով փայփայում ենք մեր բնության համար հիմնական մի բան։`