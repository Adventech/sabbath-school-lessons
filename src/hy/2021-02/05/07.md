---
title:  Հետագա ուսումնասիրության համար
date:  30/04/2021
---

Կարդացե՛ք Էլեն Ուայթի Նահապետներ և մարգարեներ գրքի 132–144 էջերի «Աբրահամը Քանանում» և 145–155 էջերի «Հավատի քննություն» գլուխները։

«Աբրահամին հեշտ ստուգարք բաժին չընկավ, նրանից պահանջվող զոհողությունը փոքր չէր։ … Սակայն նա չերկմտեց հնազանդվել կանչին։ Խոստացված երկրի վերաբերյալ նա ոչ մի հարց չուներ։ … Աստված ասել է, իսկ Նրա ծառան պետք է հնազանդվի. երկրի վրա ամենաերջանիկ տեղը նրա համար այն վայրն էր, ուր Աստված էր կամենում, որ ինքը լինի»։ Էլեն Ուայթ, Նահապետներ և մարգարեներ, էջ 126։

Երբ Աբրամը մտավ Քանան, Տերը երևաց նրան և տեղեկացրեց, որ նա առայժմ կապրի այն երկրում, որը պետք է տրվեր իր սերունդներին (Ծննդոց 12.7)։ Աստված մի քանի անգամ կրկնեց այս խոստումը (տե՛ս Ծննդոց 13.14, 15, 17, Ծննդոց 15.13, 16, 18, Ծննդոց 17.8, Ծննդոց 28.13, 15, Ծննդոց 35.12)։ Չորս հարյուր տարի անց, որպես խոստման իրականացում (Ծննդոց 15.13, 16)՝ Տերը հայտարարեց Մովսեսին, որ վերջինս պետք է Եգիպտոսից դուրս հանի Իսրայելը դեպի կաթ ու մեղր բխող երկիր (Ելք 3.8, 17, Ելք 6.8)։ Այս խոստումն Աստված կրկնց Հեսուին (Հեսու 1.3), և Դավթի օրոք այն ոչ լիարժեքորեն, սակայն մեծ մասամբ իրականացավ (Ծննդոց 15.18–21, Բ Թագավորների 8.1–14, Գ Թագավորների 4.21, Ա Մնացորդաց 19.1–19)։

Այժմ կարդացե՛ք Եբրայեցիներին 11.9, 10, 13–16 համարները։ Այս տեքստերը հստակորեն ցույց են տալիս, որ Աբրահամն ու մյուս հավատարիմ նահապետները Քանանը տեսնում էին որպես Աստծո փրկագնված ժողովրդի վերջնական տան խորհրդանիշ կամ նախանշան։ Մեղքի իրավիճակում հնարավոր չէ մշտական տուն ունենալ։ Կյանքը թռչում է ինչպես մի գոլորշի, «որ մի կարճ ժամանակ երևում է, իսկ հետո՝ անհետանում» (Հակոբոս 4.14)։ Որպես Աբրահամի հոգևոր սերունդ՝ մենք ևս պետք է գիտակցենք, որ «այստեղ մնայուն քաղաք չունենք, այլ հանդերձյալն ենք որոնում» (Եբրայեցիներին 13.14)։ Քրիստոսի հետ ունենալիք ապագա կյանքի վստահությունը մեզ ամուր է պահում փոփոխական և կործանվող այս ներկա աշխարհում։

**Հարցեր քննարկման համար**

`Նոր երկրի մասին Աստծո խոստումն ի՞նչ ազդեցություն պետք է ունենա քրիստոնյայի անձնական փորձառության վրա (համեմատե՛ք Մատթեոս 5.5, Բ Կորնթացիներին 4.17, 18, Հայտնություն 21.9, 10, Հայտնություն 22.17 համարները)։`

`«Ճշմարիտ մեծությունը պետք է լինի Աստծո պատվերներին հնազանդվելու և Նրա աստվածային նպատակի համար համագործակցելու արդյունք»։ ՅՕԱ աստվածաշնչյան մեկնաբանություններ, հատոր 1, էջ 293։ Քննարկե՛ք այս մեջբերման իմաստը։`

**Ամփոփում.**

Խոստումնե՛ր։ Որքա՜ն թանկ են դրանք հավատացողի համար։ Կիրականանա՞ն արդյոք դրանք։ Հավատը պատասխանում է՝ այո՛։