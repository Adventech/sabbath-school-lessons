---
title:  Մեծ և հզոր ազգ…
date:  28/04/2021
---

Աստված Աբրահամին ոչ միայն խոստացավ, որ նրանով կօրհնվեն երկրի բոլոր ազգերը, այլև ասաց, որ նրան կդարձնի «մեծ և հզոր ազգ» (Ծննդոց 18.18, տե՛ս նաև Ծննդոց 12.2, Ծննդոց 46.3). այս խոստումն արվեց մի մարդու, ով ամուսնացած էր երեխա ունենալու տարիքն անցած կնոջ հետ։ Այսպիսով, Աստված Աբրահամին խոստացավ և՛ որդի, և՛ սերունդ, երբ նա չուներ դրանցից և ոչ մեկը։

Այդուհանդերձ, այս խոստումը լիարժեքորեն չիրականացավ Աբրահամի կենդանության օրոք։ Դրա լիակատար իրականացումը չտեսան ո՛չ Իսահակը, ո՛չ էլ Հակոբը։ Աստված այդ խոստումը կրկնեց Հակոբին հավելյալ տեղեկությամբ, որ այն կիրականանա Եգիպտոսում (Ծննդոց 46.3), թեև Հակոբն ըստ էության չտեսավ դրա իրականացումը։ Ի վերջո, այդ խոստումը, իհարկե, իրականացավ։

`Ինչո՞ւ էր Տերը կամենում Աբրահամի սերնդին հատուկ ազգ դարձնել։ Մի՞թե Տիրոջը հարկավոր էր ընդամենը մեկ այլ երկիր որոշակի էթնիկ պատկանելությամբ։ Ի՞նչ նպատակ պետք է ի կատար ածեր այս ազգը։ Կարդացե՛ք Ելից 19.5, 6, Եսայի 60.1–3 և Բ Օրենք 4.6–8 համարները և ստորև տրված տողերում գրի՛ առեք ձեր պատասխանը։`

Սուրբ Գրքից ակնհայտորեն երևում է, որ Աստծո նպատակն էր երկրի ազգերին դեպի Իրեն գրավել Իսրայելի վկայության միջոցով, որն Իր օրհնությամբ կլիներ երջանիկ, առողջ և սուրբ ժողովուրդ։ Այս ազգը պետք է ի ցույց դներ այն օրհնությունները, որոնք գալիս էին Արարչի կամքին հնազանդվելու արդյունքում։ Երկրի վրա ապրող բազում ժողովուրդները պետք է դառնային դեպի ճշմարիտ Աստվածը՝ Նրան երկրպագելու (Եսայի 56.7)։ Այսպիսով մարդկության ուշադրությունը կուղղվեր դեպի Իսրայելը, նրա Աստվածը և Մեսիան՝ աշխարհի Փրկիչը, Ով պետք է ծնվեր նրանց մեջ։

«Իսրայելի որդիները պետք է զբաղեցնեին այն ողջ տարածքը, որն Աստված սահմանել էր նրանց համար։ Այն ազգերը, որոնք մերժել էին երկրպագել և ծառայել ճշմարիտ Աստծուն, պետք է զրկվեին իրենց զբաղեցրած տարածքներից։ Սակայն Աստծո նպատակն էր, որ Իսրայելի միջոցով Իր բնավորության հայտնությամբ մարդիկ դառնային դեպի Իրեն։ Ավետարանի հրավերը պետք է տրվեր ողջ աշխարհին։ Զոհաբերական ծառայության միջոցով Քրիստոսը պետք է մեծարվեր ազգերի առաջ, և բոլոր նրանք, ովքեր կնայեին Նրան, կապրեին»։ Էլեն Ուայթ, Քրիստոսի առակները, էջ 290։

`Կարո՞ղ եք զուգահեռներ տեսնել նրա միջև, ինչ Տերը կամենում էր անել Իսրայելի միջոցով, և նրա միջև, ինչ Նա կամենում է անել մեր եկեղեցու միջոցով։ Եթե այո, որո՞նք են այդ զուգահեռները։ Կարդացե՛ք Ա Պետրոս 2.9 համարը։`