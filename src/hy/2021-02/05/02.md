---
title:  Քո վահանը
date:  25/04/2021
---

**«Այս դեպքերից հետո տեսիլքում Տիրոջ խոսքը եղավ Աբրամին՝ ասելով. «Մի՛ վախեցիր, Աբրա՛մ, Ես քեզ համար վահան եմ, և քո վարձը խիստ շատ է»» (Ծննդոց 15.1)։**

`Կարդացե՛ք Ծննդոց 15.1–3 համարները։ Խորհե՛ք այն համատեքստի մասին, որում դրանք տրված են։ Առաջին բանը, որ Աստված ասում է Աբրամին, ինչո՞ւ է հենց «մի՛ վախեցիր» արտահայտությունը։ Ինչի՞ց կարող էր Աբրամը վախենալ։`

Այստեղ առանձնահատուկ հետաքրքրություն է ներկայացնում այն, որ Տերն Աբրամին ասում է. «Ես քեզ համար վահան եմ»։ Անձնական դերանվան կիրառությունը ցույց է տալիս հարաբերությունների անձնական բնույթը։ Աստված հարաբերվում է նրա հետ անձնապես, ինչպես հարաբերվում է բոլորիս հետ։

Աստծո անվանումը որպես «Վահան» Աստվածաշնչում առաջին անգամ հանդիպում է այստեղ և միակ անգամն է, որ Աստված օգտագործում է այն Իրեն հայտնելու համար, նույնիսկ եթե Աստվածաշունչը գրող մյուս մարդիկ օգտագործում են այդ եզրույթն Աստծո մասին խոսելու համար (Բ Օրենք 33.29, Սաղմոսներ 18.30, Սաղմոսներ 84.11, Սաղմոսներ 144.2)։

`Երբ Աստված Իրեն անվանում է ինչ-որ մեկի վահանը, ի՞նչ է դա նշանակում։ Արդյո՞ք դա այնպիսի մի բան էր նշանակում Աբրամի համար, ինչը մեզ համար այսօր նշանակել չի կարող։ Կարո՞ղ ենք մենք հույս ունենալ, որ այդ խոստումը մեզ համար ևս կգործի։ Նշանակո՞ւմ է դա արդյոք, որ ֆիզիկական վնասներ չենք կրի։ Ի՞նչ կերպ է Աստված վահան։ Ինչպե՞ս եք պատկերացնում այդ փոխաբերությունը։`

«Քրիստոսի սերը մեր նկատմամբ ոչ թե փոփոխական էր կամ անկայուն, այլ ավելի ուժգին էր, քան մոր սերն իր երեխայի նկատմամբ։ …Մեր Փրկիչը գնել է մեզ մարդկային տառապանքի և վշտի, վիրավորանքի, նախատինքի, անարգանքի, ծաղրի, մերժման և մահվան միջոցով։ Նա հետևում է քե՛զ, Աստծո՛ դողացող զավակ։ Նա քեզ կպաշտպանի Իր հովանու ներքո։ … Մեր մարդկային բնույթի թուլությունները խոչընդոտ չեն լինի մեր երկնային Հորը մոտենալու ճանապարհին, որովհետև Նա (Քրիստոսը) մահացավ, որպեսզի բարեխոսի մեզ համար»։ Էլեն Ուայթ, Որդիներ և դուստրեր, էջ 77։

`Մարդկային տեսանկյունից Ռոլանդոն Տիրոջ հավատարիմ հետևորդ էր։ Մի օր նա հանկարծամահ է լինում։ Ի՞նչ պատահեց նրա վահան Աստծո հետ։ Իսկ միգուցե մենք պետք է Աստծո՝ մեր վահանը լինելու գաղափարն այլ կե՞րպ հասկանանք։ Բացատրե՛ք ձեր պատասխանը։ Ինչի՞ց է Աստված խոստացել միշտ պաշտպանել մեզ (տե՛ս Ա Կորնթացիներին 10.13)։`