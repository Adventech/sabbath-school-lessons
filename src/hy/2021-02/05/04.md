---
title:  Մեսիայի խոստումը. մաս 2
date:  27/04/2021
---

**«Ճշմարիտ երջանկությունը վայելելու համար մենք պետք է ուղևորվենք շատ հեռավոր երկիր, և նույնիսկ դուրս գանք մեր էության սահմաններից»։ Թոմաս Բրաուն։**

`Կարդացե՛ք 1600-ականներին գրված վերը նշված միտքը։ Դուք այդ մտքի հետ համաձա՞յն եք, թե՞ ոչ։ Քննարկե՛ք այդ միտքը Ա Թեսաղոնիկեցիներին 4.16–18 և Հայտնություն 3.12 համարների համատեքստում։`

Օգոստինոս Երանելին գրել է մարդկային վիճակի մասին. «Մեր կյանքը, եթե այսքան մեծ դժբախտություններով լի այս ընթացքը կարելի է կյանք անվանել, վկայում է այն փաստի մասին, որ մահկանացու մարդու ցեղն ի սկբանե եղել է դատապարտվածների ցեղ։ Միայն խորհե՛ք տգիտության ահասարսուռ անդունդի մասին, որից դուրս են հոսում բոլոր մոլորություններն ու կլանում Ադամի որդիներին խավար ավազանի մեջ, որից ոչ ոք չի կարող դուրս գալ առանց դառն աշխատանքի, արցունքների և վախերի։ Հետո խորհե՛ք մեր սիրո մասին այն բաների նկատմամբ, որոնք այնքան ունայն և թունավոր են և ծնում են այնքան շատ ցավեր, անհանգստություններ, տխրություններ և վախեր, այնքան խելագար հրճվանք՝ տարաձայնությունների, վեճերի և պատերազմների մեջ, այնքան խաբեություն, գողություն և կողոպուտ, այնքան ուխտադրժություն և հպարտություն, նախանձ և փառասիրություն, մարդասպանություն, դաժանություն և վայրագություն, անօրինություն և տռփանք, անմաքուրների անամոթ կրքեր՝ անառակություն և շնություն, արյունապղծություն և անբնական մեղքեր, բռնաբարություն և անթիվ-անհամար այլ անմաքրություններ, որոնք չափազանց նողկալի են թվարկելու համար։ Մեղքեր կրոնի դեմ՝ սրբապղծություն և հերետիկոսություն, աստվածահայհոյություն և երդմնազանցություն, անօրինություններ մեր դրացիների նկատմամբ՝ զրպարտություն և խաբեություն, սուտ և կեղծ վկայություն, վայրագություն մարդկանց և գույքի նկատմամբ։ Դատարաններում կատարվող անարդարություն և աշխարհը լցրած անթիվ-անհամար այլ դժբախտություններ և հիվանդություններ, որոնք սակայն դուրս են մնում ուշադրությունից»։ Օգոստինոս Երանելի, Աստծո քաղաք, գիրք 22, գլուխ 22, էջ 519։

Օգոստինոսի մեջբերումը կարող է վերաբերել այսօրվա մեծ քաղաքներին, թեև նա գիրքը գրել է ավելի քան տասնհինգ դար առաջ։ Մարդկության վարքագծում շատ քիչ բան է փոխվել, դրա համար էլ նրանք ցանկանում են փախչել։

Սակայն, բարեբախտաբար, չնայած մեր ներկայիս իրավիճակին, ապագան պայծառ է այն բանի շնորհիվ, ինչ Աստված արել է մեզ համար Հիսուս Քրիստոսի կյանքի, մահվան, հարության և քահանայապետական ծառայության միջոցով, և դա Աբրահամին տրված ուխտի խոստման վերջնական իրականացումն է, որ նրա սերնդով երկրի բոլոր ազգերը կօրհնվեն։

`Կարդացե՛ք Օգոստինոսի մեջբերումը։ Ձեր բառերով նկարագրե՛ք այսօր աշխարհում տիրող տխուր իրավիճակը։ Միևնույն ժամանակ կարդացե՛ք աստվածաշնչյան տեքստեր, որոնք խոսում են այն մասին, թե ինչ է մեզ խոստացել Աստված Հիսուս Քրիստոսով (օրինակ՝ Եսայի 25.8, Ա Կորնթացիներին 2.9, Հայտնություն 22.2–5)։ Խորհե՛ք այդ խոստումների մասին։ Դարձրե՛ք դրանք ձերը։ Միայն այդ ժամանակ կարող եք ճշմարտապես հասկանալ, թե ինչ ասել է ուխտ։`