---
title:  Խոստման զավակներ
date:  24/04/2021
---

### Այս շաբաթվա ուսումնասիրության համար կարդացե՛ք.
Ծննդոց 15.1–3, Եսայի 25.8, Ա Կորնթացիներին 2.9, Հայտնություն 22.1–5, Ա Պետրոս 2.9, Ծննդոց 11.4, Ծննդոց 12.2։

> <p>Հիշելու համարը.<p>
> «Ահա Ես ձեզ հետ եմ բոլոր օրերին մինչև աշխարհի վերջը» (Մատթեոս 28.20)։

**Շաբաթվա դասի հակիրճ ամփոփում.**

Ինչո՞ւ է Աստված Իրեն ներկայացնում որպես Աբրամի վահան։ Ինչպե՞ս պետք է «երկրի բոլոր ցեղերն» օրհնվեին Աբրահամի միջոցով։ Ո՞րն է ուխտի բոլոր խոստումներից ամենամեծը։

Հայրն իր տասնամյա դստեր հետ անց էր կացնում արձակուրդը օվկիանոսի ափին։ Մի անգամ օվկիանոսում լողալիս ափից մի փոքր հեռանալով՝ նրանք բաժանվեցին միմյանցից։ Թեև երկուսն էլ լավ լողորդներ էին, հայրը, գիտակցելով, որ մակընթացությունն իրենց դեպի օվկիանոսի խորքն էր տանում, ձայն տվեց դստերը. «Մերի՛, ես ափ եմ վերադառնում օգնության հետևից։ Եթե հոգնես, շրջվի՛ր մեջքիդ վրա։ Այդպես կարող ես ամբողջ օրը ջրի վրա մնալ։ Ես կգամ քո հետևից»։

Կարճ ժամանակ անց փրկարարներն ու նավակները հայտնվեցին ջրի մակերևույթին. սկսվեցին փոքրիկ աղջկա որոնումները։ Ափին կանգնած հարյուրավոր մարդիկ արդեն տեղեկացել էին այս պատահարի մասին և անհանգստացած սպասում էին։ Չորս ժամ անց փրկարարները գտան աղջկան։ Նա շատ էր հեռացել ցամաքից, սակայն խաղաղ ու հանգիստ լողում էր մեջքի վրա և բնավ վախեցած չէր։ Ափին կանգնածներն ուրախության և թեթևության ճիչերով ու արցունքներով դիմավորեցին փրկարարներին, երբ վերջիններս ցամաք հասան իրենց թանկագին բեռով, սակայն աղջիկն այս ամենին հանդարտ վերաբերվեց։ Ասես նրան տարօրինակ էր թվում մարդկանց վարքագիծը։ Նա ասաց. «Հայրս ասաց, որ մեջքիս վրա կարող եմ լողալ ամբողջ օրը, և որ ինքն անպայման կգա իմ հետևից։ Ես պարզապես լողում և սպասում էի, որովհետև գիտեի, որ նա կվերադառնա»։ Հ. Մ. Ս. Ռիչարդս, «Երբ Հիսուսը վերադառնա», Մարգարեական լուրերի ձայնը, 1949 թ. մարտ, էջ 5։