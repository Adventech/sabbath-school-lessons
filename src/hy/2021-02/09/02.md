---
title:  Ծագում
date:  23/05/2021
---

Որքա՜ն հաճախ ենք լսում «հին հրեական շաբաթ» արտահայտությունը։ Սակայն Սուրբ Գիրքն աներկբա է այն հարցում, որ շաբաթը գոյություն է ունեցել հրեա ազգի ձևավորումից շատ դարեր առաջ։ Դրա ծագման արմատները հասնում են ընդհուպ մինչև արարման շաբաթը։

`Կարդացե՛ք Ծննդոց 2.2, 3 և Ելք 20.11 համարները։ Որտե՞ղ են դրանք պարզորոշ կերպով և միանշանակորեն ցույց տալիս շաբաթի ծագումը։`

Թեև Ծննդոց 2.2, 3 համարները չեն սահմանում «յոթերորդ օրը» որպես շաբաթ (այդ սահմանումն առաջին անգամ հանդիպում է Ելք 16.26, 29 համարներում), այդ գաղափարը հստակորեն բերվում է «յոթերորդ օրը հանգստացավ» (Ծննդոց 2.2) արտահայտության մեջ։ Հանգստացավ բառը (եբրայերեն՝ շաբաթ) օգտագործվում է շաբաթ (եբրայերեն՝ շաբբաթ) գոյականի հետ։ «Ծննդոց 2.2, 3 համարներում չի օգտագործվում «շաբբաթ» բառը, սակայն ակնհայտ է, որ գրողի մտադրությունն էր հաստատել, որ Աստված օրհնեց և սրբեց յոթերորդ օրը որպես շաբբաթ»։ Գ. Ֆ. Ուոթերման, Աստվածաշնչի Զոնդերվանի պատկերազարդ հանրագիտարան (Գրանդ Ռափիդս, Միչիգան, Զոնդերվան հրատարակչական տուն, 1975թ.), հատոր 5, էջ 183։ Ակնհայտ է, որ Ծննդոց 2.2, 3 համարները սովորեցնում են, որ շաբաթն ունի աստվածային ծագում և հաստատում որպես օրհնության օր ողջ մարդկության համար։

Կարդացե՛ք Մարկոս 2.27 համարը։ Հիսուսն ասում է, որ շաբաթն ստեղծվել է տառացիորեն «մարդու» համար՝ նկատի ունենալով ողջ մարդկությանը՝ ի հակադրություն շաբաթի՝ միայն հրեաների համար տեսանկյանը։

`Ինչո՞ւ պետք է Աստված Ինքը հանգստանար յոթերորդ օրը։ Արդյո՞ք դա Նրան անհրաժեշտ էր։ Նրա հանգիստն ուրիշ ի՞նչ նպատակի կարող էր ծառայել։`

Թեև որոշ մեկնաբաններ առաջ են քաշել այն վարկածը, թե Արարումից հետո Աստծուն ֆիզիկական հանգիստ էր հարկավոր, Աստծո հանգստի իրական նպատակը մարդկությանն աստվածային օրինակ տալն էր։ Մարդկային ցեղը ևս պետք է վեց օր աշխատի, իսկ յոթերորդ՝ շաբաթ օրը, հանգստանա։ Աստվածաբան Կառլ Բարտի կարծիքով Արարման վերջում Աստծո հանգիստը «շնորհի ուխտի» մի մաս էր կազմում, որի դրույթների համաձայն՝ մարդկությունը հրավիրվում էր «հանգստանալու Նրա հետ … մասնակցելու (Աստծո) հանգստին»։ Եկեղեցական դավանաբանություն, հատոր 3, մաս 1 (Էդինբուրգ, Շոտլանդիա, «T&T Clark» ՍՊԸ, 1958թ.), էջ 98։

Տղամարդու և կնոջ արարման հաջորդ օրը Աստված Իր սիրով կանչեց նրանց հանգստի մեջ հաղորդակցվելու, անձնական մտերմություն հաստատելու Իր հետ, Ում պատկերով նրանք արարվել էին։ Այդ մտերմությունն ու հաղորդակցությունը պետք է շարունակվեր հավիտյան։ Մարդու մեղանչումից հետո, ամեն շաբաթ առաջարկվում է յուրահատուկ օր մարդու կյանքում իր Փրկչի հետ անցկացնելու համար։

`Եթե ինչ-որ մեկը ձեզ հարցներ՝ ինչպես է շաբաթը պահելն օգտակար եղել Տիրոջ հետ ձեր հարաբերություններին, ի՞նչ կպատասխանեիք։`