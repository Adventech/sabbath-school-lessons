---
title:  Սրբագործման նշան
date:  26/05/2021
---

**«Անպատճառ պահե՛ք Իմ շաբաթները, որովհետև ձեր սերունդների մեջ դա մի նշան է Իմ ու ձեր միջև, որպեսզի գիտենաք, որ Ես եմ ձեզ սրբագործող Տերը» (Ելք 31.13)։**

Շաբաթի մասին բացառիկորեն հարուստ է Ելք 31.12–17 համարները պարունակող հատվածը, որը հետևում է սրբարանը կառուցելու և դրա ծառայությունները հաստատելու Տիրոջ ցուցումներին (Ելք 25.1-31.11)։

Շաբաթի գաղափարը որպես «նշանի»՝ տեսանելի, արտաքին և հավիտենական նշանի Աստծո և Իր ժողովրդի միջև, այս կերպ առաջին անգամ արտահայտված է այստեղ։ Տեքստն ինքնին պարունակում է մեր ուսումնասիրությանն արժանի որոշ հետաքրքիր գաղափարներ։ Այս տեքստում միավորվում են երկու նոր գաղափարներ.

Շաբաթը որպես ճանաչողության նշան,

Շաբաթը որպես սրբագործման նշան։

Դիտարկե՛ք նշանի այն տեսանկյունը, որը կապված է ճանաչողության հետ։ Ճանաչողության՝ հրեաների ընկալումը ներառում է մտավոր, ազգակցական և հուզական տեսանկյուններ։ «Ճանաչել» պարզապես չի նշանակում իմանալ որևէ բան կամ որևէ մեկին։ Այն նաև նշանակում էր իմաստալից հարաբերություններ ունենալ ճանաչվողի հետ։ Այսպիսով, ճանաչել Աստծուն նշանակում էր Նրա հետ ճիշտ հարաբերությունների մեջ լինել՝ «ծառայել» Նրան (Ա Մնացորդաց 28.9), «վախենալ» Նրանից (Եսայի 11.2), «հավատալ» Նրան (Եսայի 43.10), «վստահել» և «որոնել» Նրան (Սաղմոսներ 9.10) և «կանչել» Նրա անունը (Երեմիա 10.25)։

`Կարդացե՛ք վերը նշված պարբերությունում տրված բոլոր տեքստերը։ Ինչպե՞ս են այս տեքստերն օգնում մեզ հասկանալ, թե ինչ է նշանակում «ճանաչել» Տիրոջը։`

Բացի այդ, շաբաթն ունի սրբագործման նշանի իմաստ։ Այն ցույց է տալիս, որ Տերը «սրբագործում» է Իր ժողովրդին (համեմատե՛ք Ղևտական 20.8 համարի հետ)՝ նրան «սուրբ» դարձնելով (Բ Օրենք 7.6)։

Սրբագործման գործընթացը նույնքան Աստծո փրկագնող սիրո արդյունք է, որքան և Աստծո փրկարար և փրկագնող աշխատանքը։ Ե՛վ արդարությունը (արդարացումը), և՛ սրբագործումն Աստծո գործեր են. «Ես եմ Տերը, որ սրբագործում եմ ձեզ» (Ղևտական 20.8)։ Այսպիսով, շաբաթը նշան է, որը տալիս է գիտություն Աստծո մասին՝ որպես Սրբագործողի։ «Շաբաթը, որ աշխարհին տրվել է որպես Աստծո՝ Արարիչ լինելու նշան, ծառայում է նաև որպես Նրա՝ Սրբագործող լինելու նշան»։ Էլեն Ուայթ, Վկայություններ եկեղեցու համար, հատոր 6, էջ 350։

`Դիտարկե՛ք շաբաթ օրը և սրբագործվելու, այսինքն սուրբ դառնալու գործընթացը։ Ի՞նչ դեր ունի շաբաթը պահելն այս գործընթացում։ Ինչպե՞ս կարող է Տերն օգտագործել շաբաթը պահելու մեր փորձառությունը, որպեսզի օգնի մեզ սրբագործվել։`