---
title:  Հիշելով շաբաթը
date:  27/05/2021
---

**«Հիշի՛ր հանգստի օրը, որպեսզի սուրբ պահես այն» (Ելք 20.8)։**

Շաբաթը մարդու համար եղել և մնում է «հիշելու» նշան։ Հիշել բառի կիրառումը ծառայում է մի քանի նպատակների։ Առաջին, ինչ-որ բան հիշելը նշանակում է հետհայացք նետել անցյալին։ Այս դեպքում շաբաթը մատնանշում է Աստծո խոսքով հաստատված Արարչագործությունը, որի գագաթնակետը դարձավ շաբաթի հաստատումը որպես հանգստի և Աստծո հետ հատուկ հաղորդակցության համար նախատեսված օրվա։

Հիշելու հրամանը առնչվում է նաև ներկային։ Մենք ոչ միայն պետք է «հիշենք» շաբաթը (Ելք 20.8), այլև պետք է «սուրբ պահենք» այն (տե՛ս Բ Օրենք 5.12)։ Այսպիսով, շաբաթը կարևոր նշանակություն ունի մեզ համար այժմ՝ ներկայում։

Եվ վերջապես, շաբաթը հիշելը մեզ դեպի ապագա է տանում։ Այն անձը, ով հիշում է շաբաթը պահելը, խոստումնալից, հարուստ և իմաստալից ապագա ունի շաբաթի Տիրոջ հետ։ Տվյալ անձը մնում է ուխտի հարաբերություններում, որովհետև նա մնում է Տիրոջ մեջ։ Եվ նորից, երբ մենք հասկանում ենք, որ ուխտը հարաբերություն է Աստծո և մարդկության միջև, շաբաթը, որը կարող է մեծապես օգնել ամրացնելու այդ հարաբերությունը, ձեռք է բերում յուրահատուկ իմաստ։

Եվ իսկապես, հիշելով արարչագործությունը և դրա Արարչին՝ Աստծո ժողովուրդը նաև հիշում է Աստծո ողորմաշատ փրկությունը (տե՛ս Բ Օրենք 5.14 համարը, որտեղ շաբաթն այս համատեքստում դիտարկվում է որպես Եգիպտոսից ազատագրման նշան՝ Աստծո մեջ ամփոփված վերջնական փրկության խորհրդանիշ)։ Արարումն ու վերաարարումը փոխկապակցված են։ Առաջինը հնարավոր է դարձնում վերջինի իրականացումը։ Շաբաթը նշան է, որը հայտնում է այն մասին, որ Աստված աշխարհի, ինչպես նաև մեր փրկության Արարիչն է։

`«Նրա շաբաթը սուրբ պահելով՝ մենք պետք է ցույց տանք, որ Նրա ժողովուրդն ենք։ Նրա Խոսքը հռչակում է, որ շաբաթը նշան է, որի միջոցով տարբերակվում է պատվիրաններ պահող ժողովուրդը։ … Նրանք, ովքեր պահում են Աստծո օրենքը, մեկ կլինեն Նրա հետ մեծ պայքարում, որն սկսվեց երկնքում սատանայի և Աստծո միջև»։ Էլեն Ուայթ, Ընտիր լուրեր, գիրք 2, էջ 160։`

`Դիտարկե՛ք Աստծո ծառայի այս արտահայտությունը։ Ի՞նչ կա շաբաթի մեջ, ինչն այն դարձնում է այնպիսի մի բան, ինչը կարող է տարբերակել մեզ որպես «պատվիրաններ պահող ժողովուրդ» շատ ավելի, քան, միգուցե, մյուս պատվիրաններից որևէ մեկը։`