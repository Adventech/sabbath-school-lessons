---
title:  Ուխտի նշան
date:  22/05/2021
---

### Այս շաբաթվա ուսումնասիրության համար կարդացե՛ք.
Ծննդոց 2.2, 3, Ելք 20.11, Ելք 16, Եբրայեցիներին 4.1–4, Ելք 31.12–17, Բ Օրենք 5.14։

> <p>Հիշելու համարը.<p>
> «Իսրայելի որդիները պիտի պահեն շաբաթը, որպեսզի իրենց սերունդների մեջ այն նշվի որպես հավիտենական ուխտ» (Ելք 31.16)։

**Շաբաթվա դասի հակիրճ ամփոփում.**

Որտեղի՞ց է սկիզբ առնում շաբաթը։ Ի՞նչն է ապացուցում, որ շաբաթը գոյություն է ունեցել դեռ Սինայից առաջ։ Ի՞նչն է շաբաթը դարձնում ուխտի այդքան հարմար նշան։

Յոթերորդ օր շաբաթն ասես մուրճի ուժգին հարված լինի մեր անվերջ կրկնվող առօրյային։ Այդ հարվածով մենք ամեն շաբաթ վերադառնում ենք այն ամենի հիմնաքարին, ինչ ենք կամ կարող ենք լինել։ Մենք այնքան զբաղված ենք, վազվզում ենք այսուայնկողմ, գումար ենք վաստակում ու ծախսում, գնում այսուայնտեղ, հետո հանկարծ չըրը՜խկ, գալիս է շաբաթն ու վերադարձնում մեզ մեր արմատներին, այն սկզբնակետին, ինչից ամեն ինչ սկսվեց, որովհետև այն ամենը, ինչ մեզ համար որոշակի նշանակություն ունի, այդպիսին է, միայն քանի որ Աստված ստեղծեց և՛ այդ բանը, և՛ մեզ։

Չդադարող կանոնավորությամբ և առանց բացառության շաբաթը լուռ կերպով տարածվում է հորիզոնում և ներթափանցում մեր կյանքի յուրաքանչյուր գաղտնի ծակուծուկ։ Այն մեզ հիշեցնում է, որ յուրաքանչյուր թաքուն ծակուճուղ ու գաղտնարան պատկանում է մեր Արարչին, Նրան, Ով մեզ դրել է այստեղ, Նրան, Ով «սկզբում» ստեղծեց երկինքն ու երկիրը՝ գործողություն, որը մնում է ողջ քրիստոնեական հավատի անհերքելի հիմնաքարը, և որի անհերքելի, համեստ ու անզիջում նշանը յոթերորդ օր շաբաթն է։

Այս շաբաթ մենք կուսումնասիրենք այս նշանը Սինայի ուխտի համատեքստում։