---
title:  Ուխտի նշան
date:  25/05/2021
---

**«Իսրայելի որդիները պիտի պահեն շաբաթը, որպեսզի իրենց սերունդների մեջ այն նշվի որպես հավիտենական ուխտ։ Դա հավիտենական նշան է իմ և Իսրայելի որդիների միջև, որովհետև Տերը վեց օրում ստեղծեց երկինքն ու երկիրը, իսկ յոթերորդ օրը դադար տվեց և հանգստացավ»» (Ելք 31.16, 17)։**

Սուրբ Գրքում շաբաթը սահմանվում է որպես «նշան» չորս անգամ (Ելք 31.13, 17, Եզեկիել 20.12, 20)։ «Նշանը» «խորհրդանիշ» չէ, այսինքն որևէ բան չէ, որը բնական կերպով մարմնավորում, ներկայացնում կամ հիշեցնում է որևէ այլ բան, քանի որ երկուսն էլ ունեն նույնատիպ հատկանիշներ (օրինակ՝ բռունցքի խորհրդանիշը հաճախ արտահայտում է «ուժ» կամ «զորություն»)։ Աստվածաշնչում շաբաթը որպես «նշան» գործում էր որպես արտաքին նշան, առարկա կամ պայման, որը միտում ունի փոխանցելու տարբերակիչ լուր։ Նշանը չուներ որևէ բան, ինչն այն հատկապես կապում էր ուխտի հետ։ Շաբաթն ուխտի նշան էր «Իմ ու ձեր միջև» ժողովրդի սերունդների մեջ (Ելք 31.13) միայն այն պատճառով, որ Աստված էր ասել։

`Ինչո՞ւ Տերն օգտագործեց շաբաթը որպես ուխտի նշան։ Ի՞նչն է շաբաթը դարձնում Աստծո հետ փրկարար հարաբերությունների այդքան համապատասխան խորհրդանիշ։ Հիշելով, որ ուխտի ամենակարևոր տեսանկյունն այն է, որ մենք փրկվում ենք շնորհով, որ գործերը չեն կարող փրկել մեզ՝ ի՞նչ կա շաբաթի մեջ, ինչն այն դարձնում է այդ հարաբերության այդքան լավ խորհրդանիշ (տե՛ս Ծննդոց 2.3, Եբրայեցիներին 4.1–4)։`

Որպես շնորհի ուխտի նշան՝ շաբաթն այնքանով է հետաքրքիր, որ դարեր շարունակ հրեաներն այն ընկալել են որպես մեսիական փրկագնման նշան։ Շաբաթի մեջ նրանք տեսնում էին Մեսիայի փրկության կանխավայելումը։ Քանի որ մենք հասկանում ենք, որ փրկագնումը գալիս է միմիայն շնորհից, հասկանում ենք նաև, որ ուխտը շնորհի ուխտ է, շաբաթի, փրկագնման և ուխտի միջև կապը պարզ է դառնում (տե՛ս Բ Օրենք 5.13–15)։ Այսպիսով, հակառակ համընդհանուր կարծիքի, շաբաթն Աստծո փրկարար շնորհի նշանն է, ոչ թե գործերով փրկության նշան։

`Ըստ ձեզ՝ ի՞նչ է նշանակում «հանգստանալ» շաբաթ օրը։ Ինչպե՞ս եք դուք հանգստանում շաբաթ օրը։ Ի՞նչն եք այլ կերպ անում այդ օրը, ինչն այն «նշան» է դարձնում։ Կարո՞ղ է արդյոք ձեզ ճանաչող ինչ-որ մեկը նայել ձեր կյանքին և տեսնել, որ շաբաթն իսկապես յուրահատուկ օր է ձեզ համար։`