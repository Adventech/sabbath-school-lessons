---
title:  «Բոլոր ժողովուրդների միջից …»
date:  02/05/2021
---

**«Որովհետև դու սուրբ ժողովուրդ ես քո Տեր Աստծու համար. քո Տեր Աստվածը երկրի երեսին ապրող բոլոր ժողովուրդների միջից քե՛զ ընտրեց, որ դու լինես Իր սեփական ժողովուրդը» (Բ Օրենք 7.6)։**

Կասկածից վեր է, որ Տերը հատուկ էր ընտրել հրեա ժողովրդին, որպեսզի վերջինս լիներ Իր սեփական ներկայացուցիչը երկրի վրա։ Վերը նշված տեքստում «սեփական» թարգմանված բառը՝ սեգուլահ, ունի նաև «թանկարժեք գույք» կամ «յուրահատուկ գանձ» իմաստները։ Կարևոր է հիշել նաև, որ այս ընտրությունը ամբողջությամբ Աստծո կողմից իրականացվող գործողություն էր՝ Նրա շնորհի արտահայտությունը։ Մարդկանց մեջ չկա բացարձակապես ոչինչ, ինչը նրանց արժանի կդարձնի այս շնորհին։ Եվ չէր էլ կարող լինել, որովհետև շնորհի իմաստը հենց այն է, որ այն տրվում է առանց արժանիքների։

`Կարդացե՛ք Եզեկիել 16.8 համարը։ Ինչպե՞ս է այն օգնում բացատրել Աստծո կողմից Իսրայելն ընտրելու փաստը։`

«Ինչո՞ւ Յահվեն ընտրեց Իսրայելը։ Դրա բացատրությունը թաքնված է խորհրդավորության քողի տակ։ Իսրայելը սակավաթիվ մարդկանցից կազմված մի ազգ էր՝ առանց կարկառուն մշակույթի կամ համբավի։ Աչքի չէր ընկնում անձնական հատկանիշներով, որոնք նման ընտրության հիմք կծառայեին։ Այս ընտրությունը բացառապես Աստծո որոշումն էր և Նրա գործը։ … Այդ ընտրության հիմնական պատճառը թաքնված է աստվածային սիրո առեղծվածի մեջ։ Այդուհանդերձ, փաստն այն է, որ Աստված իսկապես սիրեց Իսրայելը և ընտրեց այն՝ այդպիսով կատարելով հայրերին տված Իր խոստումը։ … Իսրայելն ընտրվեց իր նկատմամբ Յահվեի ունեցած սիրո շնորհիվ։ Այն ազատվեց Եգիպտոսի գերության լծից Յահվեի զորության դրսևորմամբ։ Եթե գեթ մեկ անգամ Իսրայելը հասկանա՜ այս մեծագույն փաստերը, գիտակցի, որ իսկապես սուրբ և առանձնահատուկ կերպով թանկ ազգ է։ Ուստի և այս վեհանձն կարգավիճակից հրաժարվելու նրա ցանկացած միտում ծայրահեղ կերպով դատապարտելի է»։ Ջ. Ա. Թոմփսոն, Բ Օրենք (Լոնդոն, Ինտեր-Վարսիթի փրես, 1974թ.), էջ 130, 131։

Աստվածային ծրագրի համաձայն՝ իսրայելացիները պետք է լինեին և՛ թագավորական, և՛ քահանայական ազգ։ Չարությամբ լի աշխարհում նրանք պետք է լինեին բարոյական և հոգևոր թագավորներ այն իմաստով, որ պետք է գերիշխեին մեղքի թագավորության վրա (Հայտնություն 20.6)։ Որպես քահանաներ՝ նրանք պետք է մոտենային Տիրոջն աղոթքով, փառաբանությամբ և զոհաբերությամբ։ Լինելով Աստծո և հեթանոսների միջև միջնորդներ՝ նրանք պետք է ծառայեին որպես ուսուցիչներ, քարոզիչներ և մարգարեներ, նաև պետք է լինեին սուրբ կյանքի օրինակ՝ իբրև ճշմարիտ կրոնի երկնային ներկայացուցիչներ։

`Կարդացե՛ք այսօրվա դասում տրված տեքստը, որտեղ Տերն ասում է, որ նրանք պետք է «երկրի երեսին ապրող բոլոր ժողովուրդների միջից» վեր լինեին։ Հաշվի առնելով այն ամենը, ինչ Խոսքը սովորեցնում է խոնարհության, առաքինության և հպարտության վտանգի մասին, ըստ ձեզ՝ ի՞նչ է այդ տեքստը նշանակում։ Ի՞նչ կերպ նրանք պետք է բոլոր ժողովուրդների «միջից» վեր լինեին։ Որպես եկեղեցի՝ կարո՞ղ ենք այդ գաղափարը վերագրել նաև մեզ։ Եթե այո, ապա ինչպե՞ս։`