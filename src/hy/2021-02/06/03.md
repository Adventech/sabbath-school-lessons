---
title:  Երկրի գործարք (Ծննդոց 35.12)
date:  03/05/2021
---

Այն խոստումը, որ Աստծո ժողովրդին՝ Իսրայելին, պիտի երկիր տրվի, առաջինը տրվեց Աբրահամին, հետագայում կրկնվեց Իսահակին և Հակոբին։ Հովսեփը մահվան մահճում կրկնեց այդ խոստումը (Ծննդոց 50.24)։ Սակայն Աստված տեղեկացրել էր Աբրահամին, որ «չորս հարյուր տարի» կանցնի, նախքան Աբրահամի սերունդը կժառանգի երկիրը (Ծննդոց 15.13, 16)։ Խոստման իրականացումն սկսվեց Մովսեսի և Հեսուի օրերում։ Մովսեսը կրկնեց աստվածային պատվերը. «Ահա ձեզ եմ տվել այդ երկիրը, գնացե՛ք և ժառանգե՛ք այն երկիրը» (Բ Օրենք 1.8)։

`Կարդացե՛ք Բ Օրենք 28.1, 15 համարները։ Ի՞նչ են ենթադրում այս բառերը։ Կարճ ասած, երկիրը նրանց պետք է տրվեր որպես ուխտի մի մաս։ Ուխտը ենթադրում է պարտականություններ։ Ի՞նչ պարտականություններ ուներ Իսրայելը։`

Բ Օրենք 28-րդ գլխի երկու տեքստերից առաջինն ընդգծում է այն օրհնությունները, որոնք Իսրայելը կստանար, եթե հետևեր Աստծո կամքին։ Մյուս մասն անդրադառնում է անեծքներին, որոնք վրա կհասնեին Իսրայելին, եթե վերջինս ընտրեր անհնազանդության ուղին։ Այս անեծքները «մեծամասամբ, սակայն ոչ ամբողջությամբ այն բանի արդյունք էին, որ մեղքին թույլ էր տրվում իրականացնել սեփական չար հետևանքները։ … «Իր մարմնի համար սերմանողը մարմնից ապականություն կհնձի» (Գաղատացիներին 6.8)։ Ինչպես ջուրը, որ չի դադարի հոսել, մինչև չհասնի համապատասխան մակարդակին, ինչպես ժամացույցը, որ չի դադարի աշխատել, մինչև չհասնի իր պիտանելիության ժամկետի ավարտին, ինչպես ծառը, որ չի դադարի աճել և տալ իր պտուղը, այնպես էլ մեղքն ունի մակարդակ, որին պետք է հասնի, աշխատանք, որը պետք է իրականացնի, պտուղ, որը պետք է տա, և «դրանց վերջը մահն է» (Հռոմեացիներին 6.21)»։ Քարոզչի մեկնաբանություններ. Բ Օրենք, Հ. Դ. Մ. Սփենս և Ջոզեֆ Ս. Էքսել, խմբագիրներ (Փիբոդի, Մասաչուսեթս, Հենդրիքսոն Փաբլիշերս, 1890թ.), հատոր 3, էջ 439։

Չնայած երկիրը ժառանգելու մասին խոստումների առատությանը՝ դրանք անպայմանական չէին։ Դրանք ուխտի մաս էին կազմում։ Իսրայելը պարտավոր էր իրականացնել դաշինքի իր մասը։ Հակառակ դեպքում խոստումներն առ ոչինչ կդառնային։ Տերը բազմիցս հստակ կերպով տեղեկացրել է Իսրայելի ժողովրդին, որ եթե նրանք անհնազանդ գտնվեն, երկիրը նրանցից կվերցվի։ Կարդացե՛ք Ղևտական 26.27–33 համարները։ Դժվար է պատկերացնել, թե Տերն ինչպես է՛լ ավելի պարզ կարող էր ներկայացնել Իր պահանջն Իր խոսքում։

`Որպես քրիստոնյաներ՝ մենք ակնկալում ենք ստանալ և պահել այն խոստացված աշխարհը, որը մեր առջև կբացվի նոր երկնքում և նոր երկրում։ Այս նոր աշխարհը մեզ խոստացվել է այնպես, ինչպես հին աշխարհում Քանանն էր խոստացվել հրեաներին։ Սակայն տարբերությունն այն է, որ եթե մենք հայտնվենք այնտեղ, ապա այլևս երբեք չենք կորցնի այն (Դանիել 7.18)։ Միևնույն ժամանակ, այնտեղ հասնելու համար մեր առջև պայմաններ են դրված։ Ինչպե՞ս եք հասկանում այդ պայմանները հաստկապես միայն հավատով փրկության համատեքստում։`