---
title:  Հետագա ուսումնասիրության համար
date:  07/05/2021
---

Կարդացե՛ք Էլեն Ուայթի Մարգարեներ և թագավորներ գրքի 15–22 էջերի «Տիրոջ այգին», 367–378 էջերի «Հույս հեթանոսների համար» և 703–721 էջերի «Իսրայելի տունը» գլուխները։

«Աստված ազգային, ռասայական կամ դասակարգային տարբերություն չի ընդունում: Նա համայն մարդկության Ստեղծողն է: Արարչագործությամբ բոլոր մարդիկ մեկ ընտանիք են կազմում, բոլորը մի են նաև փրկագնման միջոցով: Քրիստոսը եկավ, որպեսզի քանդի բոլոր բաժանող պատերը, լայն բացի տաճարի սրահները՝ ապահովելով բոլորի ազատ մուտքն Աստծո մոտ: Նրա սերն այնքան լայն է, այնքան խորը և լիառատ, որ թափանցում է ամենուր: Այն ազատագրում է սատանայի ազդեցությունից նրանց, ովքեր մոլորված են եղել նրա խաբեությամբ, և հասցնում է նրանց խոստումի ծիածանով պարուրված Աստծո գահի առաջ: Քրիստոսի մեջ ո՛չ հրեա կա, ո՛չ հույն, ո՛չ ստրուկ, և ո՛չ ազատ»։ Էլեն Ուայթ, Մարգարներ և թագավորներ, էջ 369, 370։

Կարդացե՛ք Ա Պետրոս 2.9, 10 համարները՝ բացահայտելու համար այն չորս անվանումները, որոնք Պետրոսը կիրառում է եկեղեցու նկատմամբ։ Այս անվանումներից շատերն արտացոլված են Իսրայելին վերաբերող Հին Կտակարանի հետևյալ տեքստերում՝ Ելք 19.6 և Եսայի 43.20։ Այս անվանումներից յուրաքանչյուրն ի՞նչ է ընդգծում եկեղեցու և Աստծո հարաբերությունների մասին (օրինակ՝ «ընտիր ազգ» անվանումն ընդգծում է այն փաստը, որ Աստված ընտրել է եկեղեցին և դրա համար նախատեսած յուրահատուկ ճակատագիր ունի)։

**Հարցեր քննարկման համար**

`Հին Իսրայելում քահանաները զոհաբերում էին կենդանիներին, որոնք մատնացույց էին անում Մեսիային։ Որպես թագավորական քահանայության անդամներ՝ ի՞նչ տեսակի «զոհաբերություններ» պետք է անեն եկեղեցու անդամները (Ա Պետրոս 2.5)։`

`Աստված բաժանեց Իսրայելն աշխարհից, որպեսզի այն սուրբ ազգ լիներ։ Նրանց նաև տրված էր փրկության լուրն աշխարհի հետ կիսելու պարտականությունը։ Նույնն արդիական է եկեղեցու համար նաև այսօր։ Ինչպե՞ս է հնարավոր լինել աշխարհից բաժանված, միևնույն ժամանակ աշխարհի հետ այնպիսի հարաբերություններում, որ Ավետարանի լուրը նրան հասցնելու հնարավորություն ունենանք։ Ինչպե՞ս են Իսրայելի փորձառությունն ու Հիսուսի օրինակն օգնում մեզ պատասխանել այս հարցին։`

`Աստված միշտ պահում էր մնացորդ հին Իսրայելից։ Խորհե՛ք Եղիայի և նրա ժամանակներում ապրող մնացորդի մասին (Գ Թագավորների 19, ուշադրությո՛ւն դարձրեք հատկապես 18-րդ համարին)։ Ինչո՞ւ է երբեմն ավելի հեշտ Աստծուն հավատարիմ մնալ աշխարհիկ մարդկանց շրջապատում, քան սեփական եկեղեցու հավատուրաց և նահանջի ճամփան բռնած անդամների շրջապատում։`

**Ամփոփում.**

Աստծո ճշմարիտ Իսրայելը (կարևոր չէ՝ խաչելությունից առա՞ջ, թե՞ հետո) հավատի Իսրայելն է, այն մարդիկ, ովքեր Աստծո հետ ապրում են հոգևոր, ուխտի հարաբերություններ։ Նման մարդիկ գործում են որպես Նրա ներկայացուցիչներ՝ աշխարհին տանելով Նրա փրկարար շնորհի բարի լուրը։