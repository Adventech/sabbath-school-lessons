---
title:  Մնացորդը
date:  05/05/2021
---

**Ի հեճուկս Իսրայելի շարունակ կրկնվող ուրացությանը, աստվածային դատաստանին և ապաշխարությանը՝ ի՞նչ հույս կարելի է գտնել այս տեքստերում։**

`Եսայի 4.3`

`Միքիա 4.6, 7`

`Սոփոնիա 3.12, 13`

Թեև հին Իսրայելի համար նախատեսված Աստծո ծրագիրը փչացավ անհնազանդության պատճառով, սակայն այն ամբողջապես չխափանվեց։ Մոլախոտի մեջ դեռևս աճում էին մի քանի ծաղիկներ։ Հին Կտակարանի շատ մարգարեներ են խոսել այս հավատարիմ մնացորդի մասին, որն Աստված հավաքում էր Իր համար որպես հիասքանչ մի ծաղկեփունջ։

Հավատարիմ մնացորդ ստեղծելու և պահպանելու Աստծո նպատակը նույնն էր, ինչ որ ողջ Իսրայելի համար. օգտագործել նրանց որպես Իր աստվածային գործիքներ՝ հայտարարելու համար «Իմ փառքն ազգերի մեջ» (Եսայի 66.19)։ Այս կերպ մյուսները կմիանան հավատարիմներին՝ «Թագավորին՝ Զորքերի Տիրոջը երկրպագելու» (Զաքարիա 14.16)։ Ուստի և անկախ նրանից, թե որքան էր վատթարանում իրավիճակը՝ Աստված միշտ ունի հավատարիմ մարդիկ, ովքեր, ի հեճուկս Աստծո ընտրյալ ժողովրդի շարքերում տիրող ուրացությանը, ամուր էին պահում իրենց կանչվածությունն ու ընտրությունը (Ա Պետրոս 1.10)։ Կարճ ասած, ինչպիսի ձախողում էլ ազգն ընդհանուր առմամբ ունենար, դեռևս կային մարդիկ, ովքեր փորձում էին իրենց ուժերի ներածի չափով լավագույնս կատարել ուխտի շրջանակներում իրենց պարտականությունները (տե՛ս, օրինակ, Գ Թագավորների 19.14–18)։ Եվ թեև, հնարավոր է, նրանք ևս տառապում էին իրենց ազգի հետ որպես մեկ ամբողջ (օրինակ գերություն), ուխտի վերջին և վերջնական խոստումը՝ հավիտենական կյանքը, տրվելու է նրանց։

`Կարդացե՛ք Հովհաննես 10.27, 28 համարները։ Ի՞նչ է Հիսուսն ասում այստեղ։ Նրա խոսքերը և դրանցում առկա խոստումները կիրառե՛ք հին Իսրայելում տիրող ուրացության իրավիճակի դեպքում։ Ինչպե՞ս են այս խոսքերն օգնում բացատրել հավատարիմ մնացորդի գոյությունը։`

Մի երիտասարդ կին անվերադարձ կերպով թողնում է քրիստոնեական հավատը՝ պատճառաբանելով, որ ընկճված է իր տեղական եկեղեցում տիրող մեղքի, ուրացության և կեղծավորության առկայությունից։ «Այդ մարդիկ ճշմարիտ քրիստոնյաներ չէին»,- կարծիք հայտնեց նա՝ այս փաստը որպես ամեն ինչ թողնելու պատճառաբանություն օգտագործելով։ Այսօրվա դասի սկզբունքների վրա հիմնելով ձեր պատասխանը՝ բացատրե՛ք, թե ինչու է նրա պատճառաբանությունն այդքան անհամոզիչ։