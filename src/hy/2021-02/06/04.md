---
title:  Իսրայելը և ուխտը
date:  04/05/2021
---

**«Բայց նրանք չլսեցին, ականջ չդրեցին, և ամեն մեկը գնաց իր չար սրտի կամակորությամբ, և Ես նրանց վրա բերեցի ուխտի բոլոր խոսքերը, որոնք հրամայել էի, որ կատարեն, բայց չկատարեցին» (Երեմիա 11.8)։**

Կարդացե՛ք վերը նշված տեքստը։ Տերն ասում է, որ նրանց վրա բերեց «ուխտի բոլոր խոսքերը», սակայն նկատի ունի վատ բան։ Թեև մենք հակված ենք կարծելու, որ ուխտը մեզ միայն լավ բան է առաջարկում, կա նաև հակառակ կողմը։ Այս սկզբունքը տեսանելի դարձավ Նոյի դեպքում։ Աստված Նոյին հրաշալի մի բան առաջարկեց՝ պաշտպանություն կործանումից, սակայն Աստծո շնորհի օրհնությունն ստանալու համար Նոյը պետք է հնազանդվեր։ Եթե նա չհնազանդվեր, ուժի մեջ կմտներ ուխտի մյուս կողմը։

`Վերը նշված համարը համեմատե՛ք Ծննդոց 6.5 համարի հետ նախաջրհեղեղյան աշխարհի վերաբերյալ։ Ի՞նչ զուգահեռ եք տեսնում։ Ի՞նչ են ասում այս տեքստերն այն մասին, թե որքան կարևոր է մեզ համար կառավարել մեր մտքերը։`

Ցավոք, Իսրայել ազգի պատմությունը մեծ մասամբ ուրացության կրկնվող շրջան էր, որին հաջորդում էր աստվածային դատաստանը, ապաշխարությունը և հնազանդության շրջանը։ Միայն Դավթի և Սողոմոնի թագավորության օրոք մի կարճ ընթացք էին նրանք լիարժեքորեն վերահսկում խոստացված երկրի ողջ տարածքը։

Կարդացե՛ք Իսրայելի ուրացությանը վերաբերող Երեմիայի այս տեքստերը։ Դրանք ասում են. «Կասեն թե ահա մեկ մարդ, որ արձակի իր կնոջը, և նա նրանից գնա, և մի ուրիշ մարդի կին դառնա, մի՞թե մարդը էլի նրա մոտ կդառնա. մի՞թե այն երկիրը բոլորովին չէր պղծվի. Բայց դու, թեև շատ հոմանիների հետ ես շնացել, էլի դեպի Ինձ հետ դարձիր, ասում է Տերը։ … Հիրավի, ինչպես որ մի կին անհավատարիմ կլինի իր ամուսնուն, դուք նույնպես անհավատարիմ եղաք Ինձ, ո՛վ Իսրայելի տուն,- ասում է Տերը» (Երեմիա 3.1, 20)։

Սա բարձրացնում է մի հարց, որին անդրադարձ էր եղել նախկինում՝ այն ուխտը, որն Աստված կամենում է կապել մեզ հետ, սոսկ իրավաբանական պայմանագիր չէ, որը կնքվում է գործարար մարդկանց միջև, ովքեր փորձում են իրենց համար լավագույն պայմաններ ապահովել։ Ուխտի հարաբերությունը պարտավորություն է՝ նույնքան լուրջ և սուրբ, որքան ամուսնությունը։ Ահա թե ինչու Տերն օգտագործում է այն պատկերապատումը, որը մենք տեսնում ենք։

Բանն այն է, որ Իսրայելի ուրացության պատճառը ոչ թե անհնազանդությունն էր, այլ Աստծո հետ խզված անձնական հարաբերությունները։ Այդ հարաբերությունների խզման արդյունքը դարձավ անհնազանդությունը, որը և վերջին հաշվով պատիժ բերեց այդ ազգի վրա։

`Ինչո՞ւ է անձնական հարաբերությունների տեսանկյունն այդքան կարևոր քրիստոնեական կյանքում։ Ինչո՞ւ ենք մենք այդքան հակված ընկնել մեղքի և անհնազանդության մեջ, երբ մեր հարաբերությունն Աստծո հետ ճիշտ չէ։ Ի՞նչ կասեիք այն մեկին, ով ձեզ տա հետևյալ հարցը. «Ինչպե՞ս կարող եմ զարգացնել խորը, սիրառատ հարաբերություններ Աստծո հետ»։`