---
title:  Ուխտի փուլերը (Ծննդոց 12.1,2)
date:  21/04/2021
---

Այս առաջին երկու տեքստերում բացահայտվում է Աբրամին Աստծո տված ուխտի խոստման առաջին փուլը (փուլերը երեքն են)։ Աստված մոտեցավ Աբրամին, նրան պատվեր տվեց, իսկ հետո՝ խոստում։ Մոտեցմամբ Աստված արտահայտում է ողորմած ընտրությունը, որպեսզի Աբրամը լինի Իր շնորհի հատուկ ուխտի գլխավոր դերակատարը։ Պատվերը ներառում է առ Աստված ցուցաբերվող վստահության լիակատար ստուգարք (Եբրայեցիներին 11.8)։ Խոստումը (Ծննդոց 12.1–3, 7), թեև տրվել է հատկապես Աբրամի սերունդներին, ի վերջո խոստում է արված ողջ մարդկային ցեղին (Ծննդոց 12.3, Գաղատացիներին 3.6–9)։

**Աբրամի հետ արված Աստծո ուխտի երկրորդ փուլը հանդիպում է Ծննդոց 15.7–18 համարներում։ Ո՞ր տեքստերում ենք տեսնում առաջին փուլում հանդիպող որոշ քայլեր։**

`Աստծո մոտեցումը մարդուն։ Ո՞ր տեքստերը։`

`Մարդուն ուղղված հնազանդության կոչը։ Ո՞ր տեքստերը։`

`Աստվածային խոստումը։ Ո՞ր տեքստերը։`

Երկրորդ փուլի հանդիսավոր ծիսակատարության ժամանակ Աստված երևաց Աբրամին և անցավ խնամքով դասավորված կենդանիների կտորների միջով։ Երեք կենդանիներից յուրաքանչյուրը մորթված և բաժանված էր երկու մասի, և երկու մասերը դրված էին միմյանց դեմառդեմ, որոնց միջև մի փոքր տարածություն կար։ Թռչունները սպանված էին, սակայն ոչ կիսված։ Ուխտի մեջ մտնող կողմերը պետք է քայլեին կիսված կտորների միջով՝ խորհրդանշորեն հավիտենական հնազանդության երդում տալով այն դրույթներին, որոնց շուրջ հանդիսավոր կերպով համաձայնության էին եկել։

`Նկարագրե՛ք, թե ինչ տեղի ունեցավ Աբրահամին արված աստվածային ուխտի երրորդ՝ վերջին փուլի ժամանակ (տե՛ս Ծննդոց 17.1–14)։`

Աբրահամ անվան իմաստն ընդգծում է բոլոր ազգերը փրկելու Աստծո փափագն ու մտահղացումը։ «Բազում ազգերը» ներառելու էին ինչպես հրեաներին, այնպես էլ հեթանոսներին։ Նոր Կտակարանը միանգամայն հստակ կերպով բացահայտում է, որ Աբրահամի իրական սերունդներն այն մարդիկ են, ովքեր ունեն Աբրահամի հավատը, և ովքեր վստահում են խոստացված Մեսիայի արժանիքներին (տե՛ս Գաղատացիներին 3.7, 29)։ Այսպիսով, դեռևս Աբրահամի ժամանակներում, Տիրոջ մտադրությունն էր փրկել որքան հնարավոր է շատ մարդկանց՝ անկախ նրանից, թե որ ազգին էին նրանք պատկանում։ Կասկածից վեր է, որ այդպես է նաև հիմա։

`Կարդացե՛ք Հայտնություն 14.6, 7 համարներում տրված առաջին հրեշտակի լուրը։ Ի՞նչ զուգահեռներ կարող եք գտնել հրեշտակի ասածի և Աբրահամի հետ արված ուխտում տեղի ունեցածի միջև։ Ի՞նչ կերպ են դրանցում ներկայացված խնդիրները նույնը։`