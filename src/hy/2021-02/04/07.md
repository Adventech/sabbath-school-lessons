---
title:  Հետագա ուսումնասիրության համար
date:  23/04/2021
---

Կարդացե՛ք Էլեն Ուայթի Նահապետներ և մարգարեներ գրքի 125–131 էջերի «Աբրահամի կանչվելը» և Գործք առաքելոց գրքի 188–200 էջերի «Հրեա և հույն» գլուխները։

Ծիածանը Նոյի հետ արված Աստծո ուխտի նշանն էր։ Կարդացե՛ք Ծննդոց 17.10 համարը՝ բացահայտելու համար, թե որն էր Աբրահամի հետ արված Աստծո ուխտի նշանը։ Թլպատությունը «նախամտածված էր. (1) Աբրահամի սերունդը անհավատներից տարբերակելու (Եփեսացիներին 2.11), (2) Յահվեի ուխտի հիշատակը հավերժացնելու (Ծննդոց 17.11), (3) բարոյական մաքրությունը խթանելու (Բ Օրենք 10.16), (4) հավատի արդարությունը ներկայացնելու (Հռոմեացիներին 4.11), (5) սրտի թլպատությունը խորհրդանշելու (Հռոմեացիներին 2.29)»։ ՅՕԱ աստվածաշնչյան մեկնաբանություններ, հատոր 1, էջ 322, 323։

Ծիածանը կմնա որպես Աստծո խոստման նշան մինչև աշխարհի վերջը, բայց թլպատման նշանը՝ ոչ։ Ըստ Պողոս առաքյալի՝ թլպատությունն Աբրահամն ստացավ որպես արդարության նշան, որը նա ստացավ առ Աստված ունեցած իր հավատով (Հռոմեացիներին 4.11)։ Այդուհանդերձ, դարեր շարունակ թլպատությունը խորհրդանշել է փրկություն՝ օրենքին հնազանդվելով։ Նորկտակարանյան ժամանակներում թլպատությունը կորցրեց իր նշանակությունը։ Փոխարենը, հիմնական տարրը հավատն է առ Հիսուս Քրիստոսը, որը տանում է հնազանդ և վերափոխված կյանքի։ Կարդացե՛ք Գաղատացիներին 5.6, Գաղատացիներին 6.15 և Ա Կորնթացիներին 7.18, 19 համարները։

**Հարցեր քննարկման համար**

`Քննարկե՛ք հավատի և գործերի միջև փոխհարաբերությունը։ Կարո՞ղ է արդյոք մեկը գոյություն ունենալ առանց մյուսի։ Եթե ոչ, ապա ինչո՞ւ։`

`«Շատերն են դեռևս փորձվում այնպես, ինչպես փորձվեց Աբրահամը։ Միգուցե նրանք չեն լսում երկնքից ուղղակիորեն խոսող Աստծո ձայնը, սակայն Նա նրանց կանչում է Իր Խոսքի դասերի և Իր նախախնամության միջոցով։ Միգուցե նրանցից պահանջվի թողնել մասնագիտական աճն ու բարեկեցություն խոստացող հաջող աշխատանքը, լքել ազգակցական և շահավետ ընկերակցությունները և բաժանվել տոհմից՝ ոտք դնելու այնտեղ, ինչը թվում է միայն ինքնուրացման, դժվարությունների և զոհաբերության ուղի։ Աստված նրանց համար աշխատանք ունի, սակայն հեշտ կյանքը, ընկերների և ազգականների ազդեցությունը կխոչընդոտեն այն գծերի զարգացմանը, որոնք շատ կարևոր են այդ հանձնարարության իրականացման համար։ Աստված նրանց կանչում է հեռու մարդկային ազդեցություններից և օգնությունից և ստիպում է նրանց զգալ Իր օգնության կարիքն ու կախված լինել միայն Իրենից, որպեսզի Նա կարողանա Իրեն բացահայտել նրանց։ Ո՞վ է պատրաստ Նախախնամության կանչով թողնել փայփայած ծրագրերը և հարազատ ընկերակցությունները»։ Էլեն Ուայթ, Նահապետներ և մարգարեներ, էջ 126, 127։ Քննարկե՛ք ցանկացած ժամանակակից օրինակ, ում դուք գիտեք, որ հետևել է այս նույն կանչին։`

**Ամփոփում.**

Աստված Աբրահամին կանչեց Իր հետ յուրահատուկ հարաբերությունների մեջ, որն աշխարհին բացահայտելու էր փրկության ծրագիրը։