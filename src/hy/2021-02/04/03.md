---
title:  Էլ Շադդայ
date:  19/04/2021
---

**«Երբ Աբրամն իննսունինը տարեկան եղավ, Տերը երևաց Աբրամին և ասաց նրան. «Ես եմ Ամենակարող Աստվածը, Իմ առա՛ջ քայլիր և կատարյա՛լ եղիր»» (Ծննդոց 17.1)։**

Նախկինում Յահվեն մի քանի անգամ հայտնվել էր Աբրահամին (Ծննդոց 12.1, 7, Ծննդոց 13.14, Ծննդոց 15.1, 7, 18)։ Վերը նշված տեքստում Յահվեն կրկին երևում է Աբրամին («Տերը երևաց Աբրամին»)՝ ներկայանալով որպես «Ամենակարող Աստված». այս անունն առավել հաճախ օգտագործվում է Ծննդոց և Հոբ գրքերում։ «Ամենակարող Աստված» անունը կազմված է Էլ բառից, որը սեմիտների կողմից օգտագործվող Աստծո հիմնական անուն է, և Շադայ բառից, որի իմաստը թեև այնքան էլ պարզ չէ, սակայն ամենաճշգրիտ թարգմանությունը կարծես թե «Ամենակարող» բառն է (համեմատե՛ք Եսայի 13.6 և Հովել 1.15 համարները)։ Այս անվան կիրառության ամենակարևոր գաղափարն Աստծո հզորությունն ու զորությունը մարդկության թուլություններին և թերություններին հակադրելն է։

`Կարդացե՛ք Ծննդոց 17.1–6 համարները, որոնք օգնում են իրավիճակն ավելի լայն համատեքստում դիտարկել։ Ինչո՞ւ Աստված հենց այս պահին Աբրամի համար շեշտադրեց Իր ուժն ու զորությունը։ Ի՞նչ էր Աստված ասում, ինչն Աբրամից կպահանջեր վստահություն այդ ուժի և զորության նկատմամբ։ Խորհե՛ք հատկապես վեցերորդ տեքստի շուրջ։`

Ծննդոց 17.1–6 համարների բառացի թարգմանությունը կլինի. «Եհովան երևաց Աբրամին և ասաց. «Ես եմ Էլ Շադդայը, Իմ առա՛ջ քայլիր և կատարյա՛լ եղիր։ Ես Իմ ուխտն եմ դնելու Իմ ու քո միջև և անչափ բազմացնելու եմ քեզ»… «Դու բազում ազգերի հայր կլինես… Խիստ շատ կաճեցնեմ քեզ»»։ Այս նույն անունը հանդիպում է նաև Ծննդոց 28.3 համարում, որտեղ Իսահակն ասում է, որ Էլ Շադդայը կօրհնի Հակոբին, կաճեցնի ու կբազմացնի նրան։

Էլ Շադդայի տված նմանատիպ խոստումների հանդիպում ենք Ծննդոց 35.11, Ծննդոց 43.14 և Ծննդոց 49.25 համարներում։ Այս տեքստերը ներկայացնում են Աստծո ցուցաբերած առատաձեռնությունը. Էլ՝ զորության և իշխանության Աստված, Շադդայ՝ անվերջանալի հարստությունների Աստված, հարստություններ, որոնք Նա կամենում է տալ նրանց, ովքեր դրանք որոնում են հավատով և հնազանդությամբ։

`Ասում են, թե վարդը ցանկացած այլ անվամբ միևնույն քաղցր բույրը կունենար, և այս գաղափարի իմաստն այն է, որ անունն այնքան էլ կարևոր չէ։ Սակայն որքա՞ն մխիթարություն և հույս դուք կունենայիք, եթե Տիրոջ անունը լիներ «Անզոր Աստված» կամ «Թույլ Աստված»։ Կարդացե՛ք այսօրվա տեքստերը։ «Ամենակարող Աստված» անունը փոխարինե՛ք այս երկու մյուս անուններով։ Ինչպե՞ս կազդեր ձեր հավատի և Նրան վստահելու վրա այն, որ Տերն Իրեն ներկայացներ այդ կերպ։ Միևնույն ժամանակ, ինչպե՞ս է Էլ Շադդայ անունը մխիթարում մեզ։`