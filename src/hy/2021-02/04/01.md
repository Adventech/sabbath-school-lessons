---
title:  Հավիտենական ուխտ
date:  17/04/2021
---

### Այս շաբաթվա ուսումնասիրության համար կարդացե՛ք.
Ելք 3.14, Ծննդոց 17.1–6, Ծննդոց 41.45, Դանիել 1.7, Ծննդոց 15.7–18, Ծննդոց 17.1–14, Հայտնություն 14.6, 7։

> <p>Հիշելու համարը.<p>
> «Ես (Աստված) կհաստատեմ Իմ ուխտը Իմ ու քո (Աբրահամ) միջև և քեզնից հետո՝ քո սերնդի միջև իրենց սերունդների համար, որ հավիտենական ուխտ լինի, որ Աստված լինեմ քեզ համար և քեզնից հետո՝ քո սերնդի համար» (Ծննդոց 17.7)։

**Շաբաթվա դասի հակիրճ ամփոփում.**

Ի՞նչ է Աստծո անունը։ Ի՞նչ է այն նշանակում։ Ո՞րն էր այն անունների նշանակությունը, որոնք Աստված օգտագործում էր Իրեն Աբրամին ճանաչեցնելու համար։ Ի՞նչ անուններ Նա օգտագործեց Իրեն նույնականացնելու համար։ Ինչո՞ւ Աստված Աբրամի անունը փոխեց Աբրահամի։ Ինչո՞ւ են անունները կարևոր։ Ի՞նչ պայմաններ կամ պարտավորություններ էր ենթադրում ուխտը։

Մեզնից քանի՞սն են հիշում մեր մանկության հիվանդությունները կամ թոքերի թեթև բորբոքումը, որոնցից մենք շատ վատ ենք զգացել, և որոնք կարող էին նույնիսկ ավելի վատ զարգացումներ ունենալ։ Երկար ու տենդագին գիշերվա ընթացքում արթնանում էինք քնից՝ համոզվելու, որ մեր մայրը կամ հայրը գիշերալամպի աղոտ լույսի ներքո նստած են մեր մահճակալի կողքին դրված աթոռին։

Ճիշտ նույն կերպ, փոխաբերական, մարդուն հասկանալի իմաստով, Աստված նստած էր մեղքով հիվանդ աշխարհի կողքին, երբ բարոյական խավարն սկսեց խորանալ ջրհեղեղին հաջորդող դարերի ընթացքում։ Այս պատճառով Նա կանչեց Աբրամին և ծրագրեց Իր հավատարիմ ծառայի միջոցով հիմք դնել մի ժողովրդի, որին կարող էր վստահել Իր մասին գիտությունն ու փրկություն շնորհել նրան։

Այսպիսով Աստված ուխտի մեջ մտավ Աբրամի և նրա սերունդների հետ, որում մանրամասնորեն ընդգծում է մեղքի հետևանքից մարդկությունը փրկելու աստվածային ծրագիրը։ Աստված չէր պատրաստվում Իր աշխարհն առանց հսկողության թողնել, ոչ էլ թողնել այն այդ աստիճան սուր կարիքի մեջ։ Այս շաբաթ մենք կդիտարկենք ուխտի ավելի շատ խոստումներ։