---
title:  Աբրամից Աբրահամ փոխվելով (Ծննդոց 17.4,5)
date:  20/04/2021
---

Թեև Աստծո անուններն ունեն հոգևոր և աստվածաբանական նշանակություն, անունների այս նշանակությունը չի վերաբերում միայն Աստծո անուններին։ Հին Մերձավոր Արևելքում մարդկանց անունները նույնականացման անիմաստ միջոց չէին, ինչպես հաճախ մեր օրերում։ Աղջկան Մերի կամ Սյուզի անվանելը մեծ տարբերություն չունի այսօր։ Սակայն հին աշխարհի սեմիտների համար մարդկանց անունները կրում էին խորը հոգևոր նշանակություն։ Մարդկանց տրվող բոլոր սեմիտական անուններն ունեն իմաստ և սովորաբար կազմված են բառակապակցությունից կամ կարճ նախադասությունից, որոնք իրենց մեջ պարունակում են մաղթանք կամ ծնողի կողմից երախտագիտության արտահայտություն։ Օրինակ՝ Դանիել նշանակում է «Աստված դատավոր է», Հովել նշանակում է «Յահվեն Աստված է», իսկ Նաթան նշանակում է «Աստծո պարգև»։

Անուններին կցված նշանակության պատճառով անունները կարող էին հաճախ փոխվել, ինչն արտացոլում էր տվյալ մարդու կյանքում և իրավիճակում արմատական փոփոխությունները։

**Կարդացե՛ք հետևյալ տեքստերը։ Ի՞նչ իրավիճակ են դրանք ներկայացնում, և ինչո՞ւ են այս իրավիճակներում անունները փոխվել։**

`1. Ծննդոց 32.28`

`2. Ծննդոց 41.45`

`3. Դանիել 1.7`

Ինչ-որ իմաստով, այնուամենայնիվ, նույնիսկ ժամանակակից մտածելակերպի համար այնքան էլ բարդ չէ հասկանալ մարդու անվանման նշանակությունը։ Լինում են նուրբ, երբեմն էլ ոչ այնքան նուրբ ազդեցություններ։ Եթե մեկին շարունակաբար անվանում են «հիմար» կամ «տգեղ», և եթե շատ մարդիկ են շարունակաբար նրանց այդպես անվանում, վաղ թե ուշ այդ անվանումները կազդեն նրա վրա, թե ինչպես է այդ մարդն ընկալում իրեն։ Միևնույն կերպ, մարդկանց որոշակի անուններ տալով կամ նրանց անունները փոխելով՝ ասես հնարավոր է դառնում ազդել նրա վրա, թե ինչպես նրանք կդիտեն իրենք իրենց, ուստի և թե ինչ վարքագիծ կդրսևորեն։

Մտապահելով այս փաստը՝ այնքան էլ բարդ չէ հասկանալ, թե ինչու Աստված կամեցավ Աբրամի անունը փոխել Աբրահամի։ Աբրամ նշանակում է «մեծարված հայր», Աստված այս անունը փոխեց Աբրահամի, որը նշանակում է «բազմության հայր»։ Երբ կարդում ենք ուխտի խոստումը, որում Աստված ասում է «խիստ շատ կաճեցնեմ քեզ. քեզանից բազում ազգեր ծնունդ կառնեն, թագավորներ դուրս կգան քեզանից» (Ծննդոց 17.6), անվան փոփոխությունն ավելի հասկանալի է դառնում։ Միգուցե դա Աստծո ճանապարհն էր օգնել Աբրահամին վստահել ուխտի խոստմանը, որը արվեց 99 տարեկան տղամարդուն, ով ամուսնացած էր մինչ այդ օրն անպտուղ մի կնոջ հետ։ Կարճ ասած, Աստված այդ արեց, որպեսզի օգնի մեծացնել Աբրահամի հավատը նրան արված Աստծո խոստումների նկատմամբ։