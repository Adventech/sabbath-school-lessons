---
title:  Յահվեն և Աբրահամին տրված ուխտը
date:  18/04/2021
---

**«Եվ ասաց նրան. «Ես եմ Տերը, որ քեզ դուրս հանեցի քաղդեացիների Ուր քաղաքից՝ այս երկիրը քեզ տալու համար»» (Ծննդոց 15.7)։**

Անունները երբեմն կարող են ծառայել որպես ապրանքանիշեր։ Մենք մտքում դրանք նույնականացնում ենք այս կամ այն բնութագրի հետ և երբ լսում ենք այդ անունը, միանգամից հիշում ենք այդ անվանը հատուկ հատկանիշները։ Օրինակ, ի՞նչ հատկանիշներ եք հիշում, երբ խորհում եք հետևյալ անունների շուրջ՝ Ալբերտ Էյնշտեյն, Մարտին Լյութեր Քինգ, Գանդի, Այծեմնիկ։ Յուրաքանչյուրը մեզ հուշում է որոշակի հատկանիշների և գաղափարների մասին։

Աստվածաշնչյան ժամանակներում Մերձավոր Արևելքի ժողովուրդը մեծ նշանակություն էր տալիս անունների իմաստներին։ «Եբրայեցիները միշտ համարել են, որ անունն արտահայտում է այն կրողի անձնական հատկանիշները, այդ անունն արտաբերողի մտքերն ու հուզերը, կամ էլ ցույց է տալիս այն հանգամանքները, որոնցում տրվել է այդ անունը»։ ՅՕԱ աստվածաշնչյան մեկնաբանություններ, հատոր 1, էջ 523։

Երբ Աստված առաջին անգամ ուխտի հարաբերությունների մեջ մտավ Աբրամի հետ, Նա Իրեն հայտնեց նահապետին ՅՀՎՀ անվամբ (թարգմանություններից մեկում տպված է ՏԵՐ մեծատառերով [Ծննդոց 15.7] և ընթերցվում է Յահվե)։ Ուստի Ծննդոց 15.7 համարն իրականում պետք է կարդալ «Ես եմ ՅՀՎՀ-ն, որ քեզ դուրս հանեցի…»։

ՅՀՎՀ անունը, թեև Հին Կտակարանում հանդիպում է 6828 անգամ, մի տեսակ պարուրված է առեղծվածի քողով։ Այն կարծես թե հայա (լինել) բայի ձև է, որի դեպքում կնշանակի «Հավիտենականը», «գոյություն Ունեցողը», «Ինքնագոյը», «Ինքնաբավը» կամ «Մեկը, Ով ապրում է հավիտենապես»։ Աստվածային այն հատկանիշները, որոնք կարծես թե ընդգծվում են այս անվամբ, ինքնագոյության և հավատարմության հատկանիշներ են։ Դրանք մատնացույց են անում Տիրոջը որպես կենդանի Աստված, կյանքի Աղբյուր՝ հակառակ հեթանոսական աստվածների, որոնք գոյություն չունեին իրենց երկրպագողների երևակայությունից դուրս։

Աստված Ինքը բացատրում է Յահվեի իմաստը Ելք 3.14 համարում՝ «ԵՍ ԱՅՆ ԵՄ, ՈՐ ԵՄ»։ Այս իմաստը բացատրում է Աստծո անպայմանական գոյության իրողությունը՝ միևնույն ժամանակ ակնարկելով Նրա իշխանությունն անցյալի, ներկայի և ապագայի վրա։

Յահվեն նաև Աստծո անունն է։ Յահվեի նույնականացումը որպես Մեկը, Ով Աբրամին դուրս կանչեց Ուրից, վերաբերում է նրա հետ Աստծո ուխտին, որի մասին խոսվում է Ծննդոց 12.1–3 համարներում։ Աստված ուզում է, որ Աբրամն իմանա Իր անունը, որովհետև այդ անունը բացահայտում է Նրա ինքնության եզրերը, անձի բնույթը և բնավորությունը, և այս իմացությունից մենք կարող ենք սովորել վստահել Նրա խոստումներին (Սաղմոսներ 9.10, Սաղմոսներ 91.14)։

`Երբ խորհում եք Յահվե անվան շուրջ կամ լսում եք այն, բնավորության ի՞նչ գծեր եք ինքնաբերաբար մտաբերում։ Սիրո, բարության և հոգատարությա՞ն, թե՞ վախի, խստապահանջության և պատժի։ Ի՞նչ հատկանիշներ եք ինքնաբերաբար մտաբերում, երբ խորհում եք Հիսուս անվան մասին։`