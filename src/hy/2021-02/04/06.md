---
title:  Ուխտի պարտավորությունները
date:  22/04/2021
---

**«Որովհետև Ես ընտրեցի նրան, որ իր որդիներին և իր հետնորդներին կպատվիրի, որ նրանք պահեն Տիրոջ ճանապարհը արդարություն և իրավունք գործադրելու համար, որպեսզի Տերը Աբրահամի նկատմամբ կատարի այն, ինչ խոստացել է նրան» (Ծննդոց 18.19)։**

Ինչպես տեսանք մինչև այս պահը, ուխտը միշտ էլ շնորհի ուխտ է, որտեղ Աստված մեզ համար անում է այն, ինչը մենք երբեք չենք կարող անել ինքներս մեզ համար։ Աբրահամի հետ արված ուխտը ևս բացառություն չէ։

Իր շնորհով Աստված ընտրեց Աբրահամին որպես Իր գործիք, որպեսզի վերջինս օգներ աշխարհին հռչակել փրկության ծրագրի մասին։ Սակայն, այդուհանդերձ, Իր ուխտի շրջանակներում տրված խոստումների իրականացումն Աստծո կողմից կապված էր արդար վարվելու և Նրան հավատով հնազանդվելու Աբրահամի պատրաստակամությունից։ Առանց Աբրահամի կողմից դրսևորվող այդ հնազանդության Աստված չէր կարող օգտագործել նրան։

Ծննդոց 18.19 համարն ի ցույց է դնում, թե ինչպես են փոխկապակցված շնորհն ու օրենքը։ Այն սկսվում է շնորհով («Ես ընտրեցի նրան») և շարունակվում այն փաստի ներկայացմամբ, որ Աբրահամը մեկն է, ով կհնազանդվի Տիրոջը և կպատվիրի իր ընտանիքին ևս հնազանդվել։ Ուստի և հավատն ու գործերն այստեղ ի հայտ են գալիս սերտորեն փոխկապակցված, ինչպես և պետք է լիներ (տե՛ս Հակոբոս 2.17)։

`Ուշադրություն դարձրե՛ք Ծննդոց 18.19 համարի ձևակերպմանը, հատկապես վերջին նախադասությանը։ Ի՞նչ է այն այստեղ ասում Աբրահամի հնազանդության մասին։ Թեև հնազանդությունը փրկության միջոց չէ, դրան ի՞նչ կարևորություն է տրված այստեղ։ Համաձայն այս տեքստի՝ կարո՞ղ էր արդյոք ուխտն իրականանալ առանց դրա։ Բացատրե՛ք ձեր պատասխանը։`

Ուխտի օրհնությունները հնարավոր չէր ստանալ կամ պահպանել, քանի դեռ շահառուները չէին համապատասխանում որոշակի պայմանների։ Թեև այս պայմաններն անհրաժեշտ չէին ուխտը հաստատելու համար, դրանք պետք է լինեին սիրո, հավատի և հնազանդության արձագանքը։ Դրանք պետք է դառնային մարդկության և Աստծո միջև եղած հարաբերությունների դրսևորումը։ Հնազանդությունն այն ճանապարհն էր, որի միջոցով Աստված կարող էր իրականացնել ժողովրդին տրված ուխտի խոստումները։

Անհնազանդության պատճառով ուխտի խախտումը հաստատված հարաբերությունների նկատմամբ ցուցաբերած անհավատարմությունն է։ Երբ ուխտը խախտվում է, խախտվում է ոչ թե պարգևի, այլ իրականացման պայմանը։

`Տիրոջ հետ ունեցած ձեր անձնական փորձառության մեջ տեսնո՞ւմ եք արդյոք, թե ինչու է հնազանդությունն այդքան կարևոր։ Կարո՞ղ եք մտաբերել օրինակներ Աստվածաշնչից կամ ձեր անձնական փորձառությունից, երբ անհնազանդությունն անհնարին է դարձնում ուխտի խոստումների իրականացումը։ Եթե այո, որո՞նք են դրանք, և, ինչն ավելի կարևոր է, ո՞րն է լուծումը։`