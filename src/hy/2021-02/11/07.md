---
title:  Հետագա ուսումնասիրության համար
date:  11/06/2021
---

«Երկնքի ամենաբարձր հրեշտակն անգամ չունի կորստյան եզրին կանգնած նույնիսկ մեկ հոգու փրկագինը վճարելու իշխանություն։ Քերովբեներն ու սերովբեներն ունեն միայն փառք, որով Արարիչը նրանց օժտել է որպես Իր արարածներ, ուստի մարդու հաշտեցումն Աստծո հետ կարող էր իրականացվել միայն այն միջնորդի կողմից, ով հավասար է Աստծուն, ունի այն հատկությունները, որոնք Նրան կմեծարեն և արժանի կհռչակեն մարդկանց անունից անսահման Աստծո հետ վարվելու, ինչպես նաև ընկած մարդկությանն Աստծուն ներկայացնելու համար։ Մարդու փոխարինողն ու երաշխավորը պետք է ունենա մարդկային բնույթ, կապ մարդկային ընտանիքի հետ, ում նա պետք է ներկայացներ: Որպես Աստծո դեսպան՝ նա նաև պետք է հաղորդակից լինի աստվածային բնույթին, կապ ունենա Անսահմանի հետ՝ Աստծուն աշխարհին ցույց տալու և Աստծո ու մարդու միջև միջնորդ լինելու համար»։ Էլեն Ուայթ, Ընտիր լուրեր, գիրք 1, էջ 257։

«Հիսուսը շարունակում է. «Եթե դուք դավանեք Ինձ մարդկանց առջև, Ես էլ ձեզ կդավանեմ Աստծո և հրեշտակների առջև: Դուք պետք է Իմ վկաները լինեք երկրի վրա, անոթներ, որոնց միջով Իմ շնորհը կհոսի` աշխարհին բժշկություն լինելու համար: Ես էլ կլինեմ ձեր ներկայացուցիչը երկնքում: Հայրը չի նայում ձեր սխալական էությանը, այլ տեսնում է ձեզ` հագած Իմ կատարելությունը: Ես այն Միջնորդն եմ, ում միջոցով ձեզ վրա կթափվեն երկնային օրհնությունները: Եվ ամեն ոք, ով դավանում է Ինձ` մասնակից լինելով Իմ զոհաբերությանը կորածների համար, Ես էլ կդավանեմ նրան որպես մասնակից փրկվածների փառքին և ուրախությանը»»։ Էլեն Ուայթ, Դարերի փափագը, էջ 357։

**Հարցեր քննարկման համար**

`Կարդացե՛ք Հռոմեացիներին 5.2, Եփեսացիներին 2.18 և 3.12 համարները։ Ի՞նչ են դրանք ասում, ինչն օգնում է մեզ հասկանալ Հիսուսի միջոցով Հոր մոտ մեր ընդունված լինելու հնարավորությունը։`

`Կարդացե՛ք Էլեն Ուայթի գրքերից վերևում արված երկրորդ մեջբերումը։ Ուշադրությո՛ւն դարձրեք, թե ինչպես է նա բացատրում միջնորդի դերը։ Երբ Հայրը նայում է մեզ, Նա չի տեսնում մեր սխալական բնավորությունը, փոխարենը տեսնում է Քրիստոսի կատարելությունը։ Խորհե՛ք, թե ինչ է դա նշանակում, և քննարկե՛ք դասարանի հետ։`

`Խորհելով այն մասին, ինչ մենք սովորեցինք այս շաբաթվա ընթացքում՝ ինչպե՞ս կպատասխանեիք այս հարցին. «Բարի, Քրիստոսը երկնային սրբարանում է, և ի՞նչ»։ Ի՞նչ նշանակություն կարող է դա ունենալ առօրյա կյանքում, գործնականում։`

**Ամփոփում.**

Հին ուխտի զոհաբերական համակարգը փոխարինվեց նորով. երկրային սրբարանում մեղավոր քահանաների կողմից կենդանիներ զոհաբերելու փոխարեն՝ այժմ մենք ունենք Հիսուսին՝ մեր կատարյալ Զոհին։ Նա ներկայացնում է մեզ Հոր առջև երկնային սրբարանում, ինչը կազմում է նոր ուխտի և դրա խոստումների հիմքը։