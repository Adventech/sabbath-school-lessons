---
title:  Նոր ուխտի սրբարան
date:  05/06/2021
---

### Այս շաբաթվա ուսումնասիրության համար կարդացե՛ք.
Ելք 25.8, Եսայի 53.4–12, Եբրայեցիներին 10.4, Եբրայեցիներին 9.14, Եբրայեցիներին 8.1–6, Ա Տիմոթեոսին 2.5, 6:

> <p>Հիշելու համարը.<p>
> «Եվ դրա համար Նա նոր ուխտի միջնորդ է, քանի որ Իր մահը առաջին ուխտի ժամանակ գործված հանցանքների քավության համար եղավ, որպեսզի կանչվածները հավիտենական ժառանգության խոստումն ստանան» (Եբրայեցիներին 9.15)։

**Շաբաթվա դասի հակիրճ ամփոփում.**

Ինչո՞ւ էր Աստված կամենում, որ իսրայելացիները սրբարան կառուցեն։ Ի՞նչ է մեզ սովորեցնում սրբարանը Քրիստոսի մասին որպես մեր Փոխարինողի։ Ի՞նչ է Հիսուսն անում երկնքում որպես մեր Ներկայացուցիչ։

Մի մութ ու անլուսին գիշեր, երկինքը սև՝ ասես թանաքով ծածկված, Ֆրենկը քայլում էր քաղաքի դատարկ փողոցներով՝ հետևից տանելով սեփական ստվերը։ Որոշ ժամանակ անց նա ոտնաձայներ լսեց իր հետևում. ինչ-որ մեկը հետևում էր իրեն մթության մեջ։ Շուտով այդ մարդը հասավ իրեն և ասաց. «Դուք տպագրատան Ֆրե՞նկն եք»։

«Այո՛, ես եմ։ Բայց ինչպե՞ս իմացաք»։

«Դե,- պատասխանեց անծանոթը,- ես Ձեզ չեմ ճանաչում։ Սակայն շատ լավ ճանաչում եմ Ձեր եղբորը, և նույնիսկ մթության մեջ Ձեր շարժուձևը, քայլվածքը և ուրվապատկերն այնքան նման են Ձեր եղբորը, որ ես պարզապես ենթադրեցի, որ Դուք նրա եղբայրն եք, որովհետև նա պատմել էր, որ եղբայր ունի»։

Այս պատմությունը բացահայտում է հզոր մի ճշմարտություն իսրայելացիների սրբարանի ծառայությունների վերաբերյալ։ Աստվածաշունչն ասում է, որ այն իրականի շուքը, կերպարը և պատկերն էր։ Այդուհանդերձ, այս շուքն ու պատկերները բավական էին՝ հստակորեն կանխավայելելու և բացահայտելու այն ճշմարտությունները, որոնք դրանք պետք է ներկայացնեին՝ Քրիստոսի մահն ու երկնային սրբարանում Նրա քահանայապետական ծառայությունը։