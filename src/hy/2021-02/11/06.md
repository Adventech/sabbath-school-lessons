---
title:  Երկնային ծառայություն(Եբրայեցիներին 9.24)
date:  10/06/2021
---

Ուսումնասիրե՛ք Երբայեցիներին 9.24 համարը, հատկապես այն համատեքստում, որում այն տրված է, որը բացատրում է Քրիստոսի՝ մեզ համար իրականացվող ծառայությունը երկնքում մեզ համար Նրա զոհաբերական մահից հետո։ Թեև երկար կարող ենք խոսել այս թեմայի շուրջ, մեր նպատակն է կենտրոնանալ հատկապես մի մտքի վրա, որը բերված է համարի վերջում և ասում է, որ Քրիստոսը ներկայանում է Աստծո առաջ մեզ համար։

Խորհե՛ք այն մասին, թե ինչ է դա նշանակում։ Մենք՝ մեղավոր և ընկած մարդիկս, որ կսպառվեինք Աստծո փառքից, եթե այս վիճակում տեսնեինք այդ փառքը, որ անկախ նրանից, թե որքան բացեիբաց ենք խախտել Աստծո օրենքը, ունենք Մեկին, Ով ներկայանում է Աստծո առաջ մեզ համար։ Մենք ունենք Ներկայացուցիչ, Ով կանգնած է Հոր առջև մեր անունից։ Խորհե՛ք այն մասին, թե որքան սիրող, ներող և ընդունող էր Քրիստոսը, երբ ապրում էր երկրի վրա։ Մի՞թե այս նույն Անձը մեր Բարեխոսն է այժմ երկնքում։

Սա բարի լուրի մյուս կողմն է։ Հիսուսը ոչ միայն վճարել է մեր մեղքերի վարձը՝ խաչի վրա դրանք Իր վրա վերցնելով (Ա Պետրոս 2.24), այլև այժմ կանգնած է Աստծո ներկայության մեջ որպես Բարեխոս երկնքի և երկրի՝ մարդկության և Աստվածության միջև։

Սրանում խորն իմաստ կա։ Հիսուսը որպես և՛ Աստված, և՛ Մարդ (անմեղ, կատարյալ Մարդ) Միակն է, Ով կարող է կամրջել մարդկությանն ու Աստծուն բաժանող անդունդը, որի առաջացման պատճառը մեղքն է։ Այս ամենի մեջ հիշելու համար ամենակարևոր կետն այն է (թեև այդպիսիք շատ կան), որ այժմ կա մի Մարդ, Ով չարչարակից է եղել մեր բոլոր փորձություններին, ցավերին և գայթակղություններին (Եբրայեցիներին 4.14, 15) և ներկայացնում է դրանք Հոր առաջ։

`«Քանի որ կա մեկ Աստված և մեկ միջնորդ Աստծու ու մարդկանց միջև՝ Քրիստոս Հիսուս մարդը, որն Ինքն Իրեն բոլորի համար փրկագին տվեց։ Այդպիսին է վկայությունը, որ եղավ Իր ժամանակներում» (Ա Տիմոթեոսին 2.5, 6)։ Ի՞նչ երկու դեր է այս տեքստը վերագրում Հիսուսին, և ինչպե՞ս էին այս դերերը ներկայացվում երկրային սրբարանի ծառայության ժամանակ։`

Նոր ուխտի հրաշալի լուրն այն է, որ այժմ, Հիսուսի շնորհիվ, ապաշխարած մեղավորներն ունեն Մեկը, Ով իրենց ներկայացնում է երկնքում Հոր առջև, Մեկը, Ով իրենց համար վաստակեց այն, ինչ իրենք ինքնուրույն երբեք չէին կարող վաստակել, և դա այն կատարյալ արդարությունն է, այն միակ արդարությունը, որը կարող է կանգնել Աստծո առաջ Նրա ներկայության մեջ։ Հիսուսն այդ կատարյալ արդարությամբ, որն Իր կյանքում ձեռք է բերվել չարչարանքով (Եբրայեցիներին 2.10), կանգնած է Աստծո առաջ՝ մեզ համար հայցելով ներում մեղքից և մեղքի իշխանությունից, քանի որ առանց դրա մենք հույս չէինք ունենա ո՛չ հիմա, ո՛չ էլ, բնականաբար, դատաստանի ժամանակ։

`Աղոթե՛ք և խորհե՛ք այն մասին, որ կա մի մարդ՝ Մեկը, Ով վերապրել է մեղքի նկատմամբ գայթակղություն և կանգնած է Աստծո առջև երկնքում։ Ի՞նչ է դա նշանակում անձամբ ձե՛զ համար։ Ի՞նչ հույս և քաջալերանք է դա բերում։`