---
title:  Փոխարինումը
date:  08/06/2021
---

**«Ինքն Իրեն մեր մեղքերի համար տվեց, որպեսզի Աստծու և մեր Հոր կամքի համաձայն մեզ այս չար աշխարհից ազատի» (Գաղատացիներին 1.4)։**

Կասկած լինել անգամ չի կարող, որ Նոր Կտակարանի ամենակարևոր թեմաներից մեկը (եթե ոչ միակ ամենակարևոր թեման) այն է, որ Հիսուս Քրիստոսը մահացավ աշխարհի մեղքերի համար որպես Զոհ։ Այս ճշմարտությունը փրկության ողջ ծրագրի հիմքն է։ Այն աստվածաբանությունը, որը մերժում է Քրիստոսի արյան քավությունը, մերժում է քրիստոնեության սիրտն ու հոգին։ Անարյուն խաչը ոչ ոքի չի կարող փրկել։

`Խորհե՛ք այսօրվա դասում տրված տեքստի շուրջ և պատասխանե՛ք հետևյալ հարցերին՝ Հիսուսն ինքնակա՞մ գնաց մահվան։ Ո՞ւմ համար է Նա մահացել։ Նրա մահվամբ ի՞նչ է իրականացել։`

Փոխարինումը փրկության ողջ ծրագրի բանալին է։ Մեր մեղքերի պատճառվ մենք արժանի ենք մահվան։ Քրիստոսը, մեր հանդեպ ունեցած Իր սիրուց դրդված, «Ինքն Իրեն մեր մեղքերի համար տվեց» (Գաղատացիներին 1.4)։ Նա մահացավ այն մահով, որին մենք էինք արժանի։ Մեղավորների համար որպես Փոխարինող Քրիստոսի մահն այն մեծագույն ճշմարտությունն է, որից բխում են մյուս բոլոր ճշմարտությունները։ Վերականգնման, ազատության, ներման և դրախտում հավիտենական կյանքի մեր հույսը հիմնված է այն գործի վրա, որն արել է Հիսուսը՝ տվել է Իրեն մեր մեղքերի համար։ Առանց դրա մեր հավատն անիմաստ կլիներ։ Նույն հաջողությամբ կարող էինք մեր հույսն ու վստահությունը դնել, ասենք, ձկան մի արձանի վրա։ Փրկությունը գալիս է բացառապես արյան՝ Քրիստոսի արյան միջոցով։

`Կարդացե՛ք հետևյալ տեքստերը՝ Մատթեոս 26.28, Եփեսացիներին 2.13, Եբրայեցիներին 9.14, Ա Պետրոս 1.19։ Ի՞նչ են դրանք պատմում մեզ արյան մասին։ Այդ դեպքում ի՞նչ դեր է խաղում արյունը փրկության ծրագրում։`

«Աստծո կամքը չէ, որ դուք անվստահություն դրսևորեք և տանջեք ձեզ այն վախով, որ Աստված ձեզ չի ընդունի այն պատճառով, որ մեղավոր ու անարժան եք։ … Դուք կարող եք ասել. «Գիտեմ, որ մեղավոր եմ, և հենց այդ պատճառով ես Փրկչի կարիք ունեմ։ Ես անձամբ ո՛չ արժանիքներ ունեմ, ո՛չ բարություն, որով կարող եմ հավակնել փրկության, սակայն Աստծո առաջ ներկայացնում եմ Աստծո անբիծ Գառան ամեն մեղք քավող արյունը, որ Իր վրա է վերցնում աշխարհի մեղքը։ Սա է իմ միակ ասելիքը»»։ Էլեն Ուայթ, Հավատը, որով ապրում եմ, էջ 100։

`Խորհե՛ք Էլեն Ուայթի գրքից այս մեջբերման շուրջ։ Վերարտադրե՛ք այն ձեր բառերով։ Դարձրե՛ք այն անձնական։ Տեղադրե՛ք դրանում ձեր անձնական վախերն ու ցավերը, այնուհետև գրի՛ առեք, թե այդտեղ ներկայացված խոստումներն ի՞նչ են տալիս ձեզ։ Ի՞նչ հույս ունեք նոր ուխտի արյան շնորհիվ։`