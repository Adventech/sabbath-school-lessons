---
title:  Հարաբերություններ
date:  06/06/2021
---

**«Ես Իմ բնակությունը կհաստատեմ ձեր մեջ, և Իմ հոգին չի զզվի ձեզանից։ Ես միշտ ներկա կլինեմ, ձեզ համար Աստված կլինեմ, և դուք կլինեք Իմ ժողովուրդը» (Ղևտական 26.11, 12)։**

Հիմա մի բան պետք է որ պարզ լինի. թե՛ հին, թե՛ նոր ուխտերում Տերը որոնում է սիրառատ և մտերիմ հարաբերություններ Իր ժողովրդի հետ։ Իրականում ուխտերն ըստ էության օգնում են ձևավորել «կանոններ» այդ հարաբերության համար։

Հարաբերությունը շատ կարևոր է ուխտի համար ցանկացած ժամանակ, ցանկացած համատեքստում։ Այդուհանդերձ, որպեսզի հարաբերությունը գոյություն ունենա, պետք է լինի փոխազդեցություն, հաղորդակցություն և շփում, հատկապես մեղավոր, սխալական և կասկածամիտ մարդ արարածի համար։ Տերը, բնականաբար, իմանալով սա, Իր վրա վերցրեց նախաձեռնությունը՝ համոզված լինելու, որ մեզ հետ Իրեն կդրսևորի այնպես, որ մենք, որքան որ դա հնարավոր է ընկած մարդու կարգավիճակում, կարողանանք շփվել Իր հետ իմաստալից կերպով։

`Կարդացե՛ք Ելք 25.8 համարում Իսրայելին տրվող սրբարան կառուցելու Տիրոջ հրամանը։ Ի՞նչ պատճառաբանություններ է տալիս Տերը՝ նրանց ներկայացնելով այդ անելու Իր նպատակը։`

Այս հարցի պատասխանը, բնականաբար, բարձրացնում է մեկ այլ հարց, և այդ հարցն է՝ ինչո՞ւ։ Ինչո՞ւ է Տերը կամենում ապրել Իր ժողովրդի մեջ։

Ճշմարտությունը կարելի է թերևս գտնել այսօրվա դասի երկու տեքստերում, որոնք բերված են վերևում։ Ուշադրությո՛ւն դարձրեք՝ Տերը «բնակություն կհաստատի» (կամ «կբնակվի») նրանց մեջ։ Հետո Նա ասում է, որ չի «զզվի» նրանցից։ Այնուհետ ասում է, որ «միշտ ներկա կլինի» և կլինի նրանց Աստվածը, և նրանք կլինեն Իր ժողովուրդը (Ղևտական 26.11, 12)։ Ուշադրությո՛ւն դարձրեք այս տեքստերում հանդիպող տարրերին։ Կրկին հարաբերությունների տեսանկյունը պարզորոշ կերպով աչքի է զարնում։

`Տրամադրե՛ք մի քանի րոպե Ղևտական 26.11, 12 և Ելք 25.8 համարները վերլուծելուն։ Գրի՛ առեք, թե ինչպես են տարբեր հատվածներ ներկայացնում այն գաղափարը, որ Տերը որոնում է հարաբերություններ Իր ժողովրդի հետ։`

`Հատկապես ուշադրությո՛ւն դարձրեք այն արտահայտության վրա, որտեղ Տերն ասում է՝ «Իմ հոգին չի զզվի ձեզանից»։ Ի՞նչ յուրահատուկ բան է իրենից ներկայացնում սրբարանը, որը ծառայում է որպես միջոց, որով ընկած և մեղավոր մարդկությունը կարող է ընդունվել Աստծո կողմից, և ինչո՞ւ է դա այդքան կարևոր ուխտ կապելու գործընթացի համար։`