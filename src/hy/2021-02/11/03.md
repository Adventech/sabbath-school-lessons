---
title:  Մեղք, զոհաբերություն և ընդունելություն(Եբրայեցիներին 9.22)
date:  07/06/2021
---

Աստծո նախանշած հինկտակարանյան այն ճանապարհը, որով մեղավորը կարող էր ազատվել մեղքից և հանցանքից, կենդանիների զոհաբերությունն էր։ Իսրայելացիների զոհաբերական ընծաները մանրամասնորեն նկարագրված են Ղևտական 1-7-րդ գլուխներում։ Տարատեսակ զոհաբերությունների ժամանակ հատուկ ուշադրություն էր դարձվում արյան օգտագործմանն ու հեռացմանը։ Եվ իսկապես, զոհաբերական արարողակարգում արյան դերն իսրայելացիների տարբեր զոհաբերությունները միաբանող գծերից մեկն էր։

Մարդը, ով մեղք էր գործել, այդպիսով խախտելով ուխտի հարաբերությունը և այդ հարաբերությունը կարգավորող օրենքը, կարող էր վերականգնել Աստծո և մարդկության հետ լիակատար հաղորդակցություն՝ որպես փոխարինող զոհաբերելով կենդանի: Զոհաբերությունները, իրենց արարողակարգերով հանդերձ, Աստծո կողմից նշանակված միջոց էին՝ մեղքից ու հանցանքից մաքրելու համար։ Դրանք հաստատվել էին մեղավորին մաքրելու համար՝ անհատական մեղքն ու հանցանքը սրբարան տեղափոխելով և արյունը ցողելով ու վերահաստատելով զղջացողի հաղորդակցությունը և լիակատար ուխտի ընկերակցությունն անձնական Աստծո հետ, Ով փրկող Տերն է։

`Վերևում ներկայացված այս գաղափարներն ինչպե՞ս են օգնում մեզ հասկանալ երեկվա դասի վերջում տրված հարցը։`

`Կենդանիներին զոհաբերելու մեջ ի՞նչ մարգարեական նշանակություն կար (Եսայի 53.4–12, Եբրայեցիներին 10.4)։`

Հինկտակարանյան ժամանակների կենդանիների զոհաբերությունները Աստծո կողմից նշանակված միջոց էին՝ մեղավորին մեղքից ու հանցանքից ազատելու համար։ Դրանք մեղավորի կարգավիճակը փոխում էին. հանցավոր և մահվան արժանի մեկից նա վերափոխվում էր ներում գտածի և վերահաստատվում էր Աստված-մարդ ուխտի հարաբերություններում։ Սակայն կենդանիների զոհաբերություններն իրենց բնույթով ինչ-որ իմաստով մարգարեական էին։ Ի վերջո չկար այդպիսի մի կենդանի, որն արժանի փոխարինող լիներ մարդկության մեղքն ու հանցանքը քավելու համար։ Պողոս առաքյալը եբրայեցիներին ուղղված իր նամակում իրեն հատուկ ոճով ասում է. «Անկարելի է, որ նոխազների և ցուլերի արյունը մեղքերը վերացնի» (Եբրայեցիներին 10.4)։ Այսպիսով կենդանիների զոհաբերությունը կանխավայելում էր Աստծո՝ Աստված-մարդ Ծառայի գալուստի, Ով փոխարինող մահով մահանալու էր աշխարհի մեղքերի համար։ Հենց այս գործընթացի միջոցով է, որ մեղավորը ներվում և ընդունվում է Տիրոջ կողմից, ինչպես նաև հաստատվում է ուխտի հարաբերությունների հիմքը։

`Մի պահ պատկերացրե՛ք ձեզ ինչ-որ մեկի փոխարեն, ով ապրում է հինկտակարանյան ժամանակներում, երբ մարդիկ կենդանիներ էին զոհաբերում սրբարանում։ Մտապահելով նաև այն փաստը, թե որքան կարևոր էին ընտանի կենդանիները նրանց տնտեսության, մշակույթի և ընդհանուր առմամբ կյանքի համար՝ ի՞նչ դաս պետք է ուսուցանեին այս զոհաբերությունները մեղքի գնի մասին։`