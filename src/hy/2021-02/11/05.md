---
title:  Նոր ուխտի Քահանայապետը
date:  09/06/2021
---

Երկրային սրբարանը, որտեղ Աստված ընտրեց բնակվել Իր ժողովրդի հետ, կենտրոնացած էր կենդանիների զոհաբերության վրա։ Այդուհանդերձ, ծառայությունը չէր ավարտվում այդ կենդանիների մահվամբ։ Քահանան արյունը մատուցում էր սրբարանում մեղավորի համար այն բանից հետո, երբ զոհը մորթվում էր։

Այս ողջ ծառայությունը, սակայն, ընդամենը շուքն ու խորհրդանիշն էր այն բանի, ինչ Քրիստոսը պետք է աներ աշխարհի համար։ Ուստի այնպես, ինչպես խորհրդանիշները (սրբարանի ծառայությունը) չէին ավարտվում կենդանու մահվամբ, մեզ համար իրականացվող Քրիստոսի գործը ևս չավարտվեց խաչի վրա Նրա մահվամբ։

`Այսօրվա համար ուսումնասիրե՛ք Եբրայեցիներին 8.1–6 համարները։ Աղոթե՛ք տեքստերը կարդալիս։ Խնդրե՛ք Աստծուն օգնել ձեզ հասկանալ, թե ինչ է ասվում այստեղ, և թե ինչու է այն իմանալը մեզ համար կարևոր։ Այնուհետև ձեր սեփական բառերով գրի՛ առեք, թե ըստ ձեզ՝ ո՞րն է մեզ ուղղված Տիրոջ լուրն այս տեքստերում։ Ինքներդ ձեզ հարցրեք՝ ինչպե՞ս են այս տեքստերն օգնում մեզ հասկանալ նոր ուխտը։`

Ինչպես հին ուխտի շրջանակներում կար երկրային սրբարան, քահանայություն և ծառայություն, այնպես էլ նոր ուխտի շրջանակներում կա երկնային սրբարան, երկնային քահանայություն և երկնային ծառայություն։ Այն, ինչ ընդամենը խորհրդանիշ, կերպար և շուք էր (Եբրայեցիներին 8.5) հին ուխտում, իրողություն դարձավ նոր ուխտում։

Բացի այդ, ոչ բանական կենդանու փոխարեն մենք ունենք անմեղ Հիսուսին, կենդանու արյան փոխարեն՝ Քրիստոսի արյունը, մարդու ձեռքով պատրաստված սրբարանի փոխարեն՝ «ճշմարիտ խորանը, որը Տերը կանգնեցրեց և ոչ թե մարդը» (Եբրայեցիներին 8.2), իսկ մեղավոր և սխալական քահանայի փոխարեն՝ Հիսուսին, Ով ծառայում է որպես Քահանայապետ մեզ համար։ Մտապահելով այս ամենը՝ խորհե՛ք Պողոսի խոսքերի մասին. «Ապա մենք ինչպե՞ս պիտի խուսափենք, եթե այսպիսի մեծ փրկության նկատմամբ անտարբեր լինենք» (Եբրայեցիներին 2.3)։

`Խորհե՛ք հետևյալի մասին. Հիսուսն անմեղ կյանք ապրեց ձեզ համար, մահացավ ձեզ համար և այժմ ծառայում է երկնային սրբարանում ձեզ համար։ Այս ամենն արվեց ձեզ մեղքի վերջնական, սարսափելի հետևանքներից փրկելու համար։ Ծրագրե՛ք գալիք մի քանի օրվա ընթացքում այս հիանալի լուրով մեկի հետ կիսվել, ով ըստ ձեզ՝ այդ լուրը լսելու կարիք ունի։ Այսօրվա դասի հիման վրա նախօրոք պատրաստե՛ք ձեր ասելիքը։`