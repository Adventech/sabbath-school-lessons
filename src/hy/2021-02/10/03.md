---
title:  Սրտի գործ
date:  31/05/2021
---

Այն ժամանակ, երբ մոտենում էր Հուդայի հարավային թագավորության վերջը, և ժողովուրդը տարվել էր բաբելոնյան գերության, Աստված Իր մարգարե Երեմիայի միջոցով հռչակեց «նոր ուխտը»։ Այս գաղափարն Աստվածաշնչում առաջին անգամ արտահայտվում է այստեղ։ Այդուհանդերձ, երբ տասը ցեղերից կազմված Իսրայելի հյուսիսային թագավորությունը պետք է կործանվեր (Երեմիայից մոտ հարյուր հիսուն տարի առաջ), մեկ այլ ուխտ կապելու գաղափարը կրկին նշվեց, այս անգամ Ովսեեի կողմից (Ովսեե 2.18–20)։

`Կարդացե՛ք Ովսեե 2.18–20 համարները։ Ուշադրությո՛ւն դարձրեք զուգահեռին այն բանի միջև, ինչ Տերն ասում է Իր ժողովրդին այստեղ և ինչ ասում է Երեմիա 31.31–34 համարներում։ Ի՞նչ ընդհանուր պատկեր է օգտագործված, և կրկին, ի՞նչ է դա ասում ուխտի հիմնական իմաստի և բնույթի մասին։`

Պատմության այն պահերին, երբ Աստծո ծրագրերն Իր ուխտի ժողովրդի համար փակուղու առաջ էին կանգնում ժողովրդի ապստամբության և անհավատության պատճառով, Աստված ուղարկում էր մարգարեների՝ հռչակելու, որ Իր հավատարիմների հետ ուխտի պատմությունը դեռևս չի ավարտվել։ Անկախ նրանից, թե որքան անհավատարիմ մարդիկ կարող էին լինել, անկախ նրանց մեջ տիրող հավատուրացությունից, ապստամբությունից և անհնազանդությունից՝ Տերն առաջվա պես հռչակում է ուխտի հարաբերությունների մեջ մտնելու Իր ցանկության մասին բոլոր նրանց հետ, ովքեր կամենում են ապաշխարել, հնազանդվել և ստանալ Նրա խոստումները։

**Կարդացե՛ք հետևյալ տեքստերը։ Թեև դրանք առանձնահատուկ կերպով չեն խոսում նոր ուխտի մասին, ի՞նչ տարրեր են տեսանելի դրանցում, որոնք արտացոլում են նոր ուխտի սկզբունքները։**

`Եզեկիել 11.19`

`Եզեկիել 18.31`

`Եզեկիել 36.26`

Տերը կտա սիրտ, «որ ճանաչեն, որ Ես եմ Տերը» (Երեմիա 24.7)։ Նա ասում է. «Քար սիրտը պիտի հեռացնեմ նրանց մարմնից և նրանց մարմնեղեն մի սիրտ տամ» (Եզեկիել 11.19) և պիտի տամ «նոր սիրտ» և «նոր հոգի» (Եզեկիել 36.26)։ Նա նաև ասում է. «Իմ հոգին պիտի դնեմ ձեր մեջ» (Եզեկիել 36.27)։ Աստծո այս գործը նոր ուխտի հիմքն է։

`Եթե ինչ-որ մեկը ձեզ ասեր՝ ես նոր սիրտ եմ ուզում, ուզում եմ օրենքը գրված լինի իմ սրտում, ուզում եմ սիրտ, որը կճանաչի Տիրոջը, սակայն չգիտեմ՝ ինչպես այն ձեռք բերել, ի՞նչ կպատասխանեիք այդ անձնավորությանը։`