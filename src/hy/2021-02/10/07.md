---
title:  Հետագա ուսումնասիրության համար
date:  04/06/2021
---

«Իր աշակերտների հետ կիսելով հացն ու գինին` Քրիստոսը խոստացավ նրանց դառնալու իրենց Փրկիչը: Նա նոր ուխտ կապեց նրանց հետ, որով բոլոր Նրան ընդունողներն Աստծո զավակներ են դառնում և Քրիստոսի հետ ժառանգակիցներ: Այս ուխտը նրանց շնորհում էր ամեն մի օրհնություն, որ երկինքը կարող էր տալ ինչպես այս, այնպես էլ գալիք կյանքի համար: Այս ուխտը պիտի վավերացվեր և հաստատվեր Քրիստոսի արյունով: Եվ Հաղորդության ծառայությունն աշակերտների հիշողության մեջ պիտի միշտ թարմ պահեր այն անսահման զոհաբերությունը, որ մատուցվելու էր անհատապես նրանցից յուրաքանչյուրի համար` որպես անկյալ մարդկային ցեղի մի մասնիկը»։ Էլեն Ուայթ, Դարերի փափագը, էջ 659։

«Խաղաղության այս ուխտի ամենաապշեցուցիչ հատկանիշը ապաշխարող և իր մեղսավոր ճանապարհից հետ դարձող մեղավորի նկատմամբ դրսևորված ներող ողորմության չափազանց մեծ առատությունն է։ Սուրբ Հոգին նկարագրում է Ավետարանը որպես փրկություն մեր Աստծո քնքուշ ողորմության միջոցով։ «Նրանց անօրենությունները ներող կլինեմ»,- հայտարարում է Տերը նրանց մասին, ովքեր ապաշխարում են,- «և նրանց մեղքերն ու նրանց անօրենություններն այլևս չեմ հիշի» (Եբրայեցիներին 8.12)։ Արդյո՞ք Աստված երես է դարձրել արդարությունից՝ մեղավորին ողորմություն ցուցաբերելու համար։ Ո՛չ։ Աստված չի կարող անպատվել Իր օրենքը՝ թույլ տալով, որ անօրենությունը խախտի այն։ Նոր ուխտի համաձայն՝ կյանքի պայմանը կատարյալ հնազանդությունն է։ Եթե մեղավորն ապաշխարում և խոստովանում է իր մեղքերը, ներում կգտնի։ Իր համար կատարված Քրիստոսի զոհով ներումը նրա համար ապահովված է։ Քրիստոսը բավարարել է օրենքի պահանջները յուրաքանչյուր ապաշխարող, հավատացող մեղավորի համար»։ Էլեն Ուայթ, Աստծո հրաշալի շնորհը, էջ 138։

**Հարցեր քննարկման համար**

`Ո՞րն է օրենքը սրտում գրված ունենալու առավելությունը՝ այն պարզապես քարե տախտակների վրա գրված ունենալու հետ համեմատած։ Ո՞րն է ավելի հեշտ մոռանալ։`

`Մարդկության մեղանչումից ի վեր փրկության կարելի է արժանանալ միայն Հիսուսի միջոցով, նույնիսկ եթե պատմության տարբեր դարաշրջաններում այդ ճշմարտության հայտնության ձևերը տարբեր են եղել։ Արդյո՞ք ուխտերը միևնույն սկզբունքով չեն գործում։`

`Կարդացե՛ք այսօրվա դասում ներկայացված Էլեն Ուայթի գրքերից արված երկու մեջբերումներից երկրորդը։ Ի՞նչ նկատի ունի նա, երբ ասում է, որ «կատարյալ հնազանդությունն» է ուխտի հարաբերության նախապայմանը։ Ո՞վ է այն Մեկը, Ով ունակ եղավ «կատարյալ հնազանդություն» մատուցելու։ Ինչպե՞ս է այդ հնազանդությունը պատասխանում օրենքի պահանջներին մեզ համար։`

**Ամփոփում.**

Նոր ուխտը փրկագնման ծրագրի ավելի մեծ, լիարժեք և ավելի լավ հայտնություն է։ Դրան հաղորդակից եղողներս հաղորդակից ենք լինում հավատով, որը դրսևորվում է մեր սրտերում գրված օրենքին հնազանդությամբ։