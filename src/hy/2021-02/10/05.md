---
title:  «Ավելի լավ ուխտ» (Եբրայեցիներին 8.6)
date:  02/06/2021
---

Երեկ մենք տեսանք, որ հիմնական դրույթների առումով հին և նոր ուխտերը նույնն են։ Հիմնական իմաստն առ Աստված ունեցած հավատի միջոցով փրկությունն է. Աստված կների մեր մեղքերը ոչ թե որ մեր մեջ կա դրան արժանի որևէ բան, այլ բացառապես Իր շնորհով։ Որպես այս ներման արդյունք՝ մենք Նրա հետ հարաբերությունների մեջ ենք մտնում, որում հանձնվում ենք Նրան հավատով և հնազանդությամբ։

Այդուհանդերձ Եբրայեցիներին ուղղված գիրքը նոր ուխտն անվանում է «ավելի լավ ուխտ»։ Ըստ ձեզ՝ ի՞նչ է դա նշանակում։ Ինչպե՞ս է մի ուխտը մյուսից լավը։

`Ո՞րն է հին ուխտի «ձախողման» պատճառը (Եբրայեցիներին 8.7, 8)։`

Հին ուխտի խնդիրը ոչ թե բուն ուխտն էր, այլ այն, որ ժողովուրդը չկարողացավ այն հավատով ընկալել (Եբրայեցիներին 4.2)։ Նոր ուխտի առավելությունը հնի նկատմամբ այն է, որ Հիսուսն այս անգամ ներկայանում է ոչ միայն կենդանիների զոհաբերության միջոցով (ինչպես հին ուխտում), այլ այժմ Նա հայտնվում է Իր մահվան և քահանայապետի ծառայության իրողությամբ։ Այլ խոսքերով, հին ուխտում առաջարկվող փրկությունը նույն փրկությունն է, որն առաջարկվում է նորում։ Սակայն նոր ուխտում ավելի խորը և լիարժեք կերպով է բացահայտվում ուխտի Աստվածը և այն սերը, որը Նա տածում է ընկած մարդկության հանդեպ։ Նոր ուխտն ավելի լավն է այնքանով, որ այն ամենը, ինչ սովորեցվում էր Հին Կտակարանում խորհրդանիշների և կերպարների միջոցով, իր իրականացումն է գտնում Հիսուսի մեջ, Ում մեղքից զերծ կյանքը, մահը և քահանայապետական ծառայությունն էին խորհրդանշում երկրային սրբարանի ծառայությունները (Եբրայեցիներին 9.8–14)։

Եվ այժմ խորհրդանիշների, կերպարների և օրինակների փոխարեն մենք ունենք Իրեն՝ Հիսուսին ոչ միայն որպես մորթված Գառ, Ով Իր արյունը թափեց մեր մեղքերի համար (Եբրայեցիներին 9.12), այլև որպես մեր Քահանայապետ, Ով երկնքում ծառայություն է իրականացնում մեզ համար (Եբրայեցիներին 7.25)։ Թեև Նրա առաջարկած փրկությունը նույնն է, Նրա անձի և Նրա առաջարկած փրկության ավելի լիակատար հայտնությունը, որը մեզ տալիս է նոր ուխտը, այն գերակա է դարձնում հին ուխտի նկատմամբ։

`Կարդացե՛ք Եբրայեցիներին 8.5 և 10.1 համարները։ Ի՞նչ բառ է օգտագործում Պողոս առաքյալը՝ հին ուխտի շրջանակներում իրականցվող սրբարանի ծառայությունները նկարագրելու համար։ Ինչպե՞ս է այդ բառի կիրառումն օգնում մեզ հասկանալ նոր ուխտի գերակայությունը։`

`Խորհե՛ք հետևյալի մասին. ինչո՞ւ Քրիստոսի կյանքի, մահվան և մեզ համար իրականացվող քահանայապետական ծառայության մասին իմանալը կարող է մեզ ավելի լավ պատկերացում տալ Աստծո մասին, քան բացառապես երկրային սրբարանի շրջանակներում իրականացվող կենդանիների զոհաբերության ծառայություններն ու արարողակարգերը։`