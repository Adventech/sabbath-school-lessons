---
title:  Հին և նոր ուխտեր
date:  01/06/2021
---

**«Իսկ այն օտարականների որդիները, որոնք հարել են Տիրոջը՝ Նրան ծառայելու, Տիրոջ անունը սիրելու և Նրա ծառաները լինելու համար, բոլոր նրանք,- ասում է Տերը,- որ կպահեն Իմ շաբաթը և այն չեն պղծի ու կառչած կմնան Իմ ուխտին, նրանց Իմ սուրբ լեռը կբերեմ և կուրախացնեմ նրանց Իմ աղոթքի տան մեջ. նրանց ողջակեզներն ու զոհերն ընդունելի կլինեն Իմ սեղանի վրա, որովհետև Իմ տունը աղոթքի տուն պիտի կոչվի բոլոր ժողովուրդների համար» (Եսայի 56.6, 7)։**

Երեմիան հաստատում է, որ նոր ուխտը պետք է արվի «Իսրայելի տան հետ» (Երեմիա 31.33)։ Նշանակո՞ւմ է սա արդյոք, որ ուխտի խոստումները կարող է ստանալ բացառապես Աբրահամի սերունդը՝ հրեա արյամբ և ծնունդով։

Ո՛չ։ Դա այդպես չի եղել նույնիսկ Հին Կտակարանի ժամանակներում։ Այն փաստը, որ հրեա ազգն է ընդհանուր առմամբ ստացել ուխտի խոստումները, իհարկե, ճիշտ է։ Այդուհանդերձ, այդ փաստը երբեք չի բացառել մյուս ազգերին։ Ընդհակառակը, բոլորը՝ հրեա թե հեթանոս, հրավիրվում էին մասնակից դառնալու ուխտի խոստումներին, սակայն նախ պետք է համաձայնեին մտնել այդ ուխտի մեջ։ Այսօր, իհարկե, ամեն ինչ նույնն է։

`Կարդացե՛ք Եսայու վերը նշված տեքստը։ Ի՞նչ պայմաններ են դրանք դնում այն մարդկանց առաջ, ովքեր կամենում են ծառայել Տիրոջը։ Արդյո՞ք կա որևէ տարբերություն նրա մեջ, ինչ Աստված ասում էր նրանց և ինչ ասում է մեզ այսօր։ Բացատրե՛ք ձեր պատասխանը։`

Թեև նոր ուխտն անվանվում է «ավելի լավը» (տե՛ս չորեքշաբթի օրվա դասը), հին և նոր ուխտերը կազմող հիմնական դրույթների մեջ իսկապես ոչ մի տարբերություն չկա։ Միևնույն Աստվածն է, որ առաջարկում է փրկությունը միևնույն ճանապարհով՝ շնորհով (Ելք 34.6, Հռոմեացիներին 3.24), միևնույն Աստվածն է, որ որոնում է ժողովուրդ, ով հավատով կհավակնի ներման Նրա խոստումներին (Երեմիա 31.34, Եբրայեցիներին 8.12), միևնույն Աստվածն է, որ փորձում է գրել օրենքը նրանց սրտերի վրա, ովքեր կհետևեն Իրեն հավատի հարաբերություններում (Երեմիա 31.33, Եբրայեցիներին 8.10)՝ լինեն նրանք հրեաներ, թե հեթանոսներ։

Նոր Կտակարանում հրեաները, արձագանքելով շնորհի ընտրյալ լինելուն, ընդունեցին Հիսուս Քրիստոսին և Նրա Ավետարանը։ Որոշ ժամանակ նրանք եկեղեցու սիրտն էին՝ շնորհի ընտրության մնացորդը (Հռոմեացիներին 11.5)՝ հակառակ նրանց, ովքեր կուրացել էին (Հռոմեացիներին 11.7)։ Միևնույն ժամանակ, հեթանոսները, ովքեր նախկինում չէին հավատում, ընդունեցին Ավետարանը և պատվաստվեցին Աստծո ճշմարիտ ժողովրդին, որը կազմված էր հավատացյալներից՝ անկախ ազգային և ռասսայական պատկանելությունից (Հռոմեացիներին 11.13–24)։ Այսպիսով հեթանոսները, որ «այն ժամանակ առանց Քրիստոսի էիք(էին), Իսրայելի ժողովրդից անջատված ու խոստումով տրված ուխտերից օտարացած» (Եփեսացիներին 2.12), մոտեցան Քրիստոսի արյամբ։ Քրիստոսը «նոր ուխտում» (Եբրայեցիներին 9.15) միջնորդում է բոլոր հավատացյալների համար՝ անկախ ազգային և ռասսայական պատկանելությունից։