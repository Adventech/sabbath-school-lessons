---
title:  Նոր ուխտի Քահանան
date:  03/06/2021
---

Եբրայեցիներին ուղղված գիրքն ակնառու կերպով շեշտադրում է երկնային սրբարանում Հիսուսի՝ մեզ համար իրականացվող քահանայապետական ծառայությունը։ Իրականում, Նոր Կտակարանում հանդիպող նոր ուխտի ամենապարզ շարադրանքը կարելի է գտնել Եբրայեցիներին ուղղված գրքում, որը ներկայացնում է Քրիստոսին որպես Քահանայապետի։ Սա զուգադիպություն չէ։ Քրիստոսի երկնային ծառայությունն անքակտելիորեն կապված է նոր ուխտի խոստումների հետ։

Հին Կտակարանի սրբարանի ծառայություններն այն ճանապարհն էին, որի միջոցով ուսուցանվում էին հին ուխտի ճշմարտությունները։ Այն հիմնված էր զոհաբերության և միջնորդության վրա։ Կենդանիները մորթվում էին, և դրանց արյունը մատուցվում էր քահանաների միջոցով։ Սրանք, իհարկե, բոլորը խորհրդանշում էին այն փրկությունը, որը կարելի է գտնել բացառապես Հիսուսի մեջ։ Այդ խորհրդանիշերն ինքնուրույն փրկություն չէին կարող առաջարկել։

`Կարդացե՛ք Եբրայեցիներին 10.4 համարը։ Ինչո՞ւ այս կենդանիների մահվան մեջ հնարավոր չէ փրկություն գտնել։ Ինչո՞ւ կենդանիների մահը բավարար չէ փրկություն բերելու համար։`

Այս բոլոր զոհաբերությունները և դրանց ուղեկցող քահանայական միջնորդությունն իրենց կատարումը գտան Քրիստոսի մեջ։ Հիսուսը դարձավ այն Զոհը, որի վրա հիմնված է նոր ուխտի արյունը։ Քրիստոսի արյունը վավերացրեց նոր ուխտը՝ Սինայի ուխտն ու դրա զոհաբերությունները դարձնելով «հին» կամ առ ոչինչ։ Ճշմարիտ զոհն արվել է մեկ անգամ և բոլորի համար (Եբրայեցիներին 9.26)։ Քրիստոսի մահից հետո որևէ կենդանի մորթելու կարիք այլևս չկար։ Երկրային սրբարանի ծառայություններն իրականացրել էին իրենց գործառույթը։

`Կարդացե՛ք Մատթեոս 27.51 համարը, որը պատմում է այն մասին, թե ինչպես երկրային սրբարանում վարագույրը պատռվեց, երբ Հիսուսը մահացավ։ Ինչպե՞ս է այդ իրադարձությունն օգնում մեզ հասկանալ, թե ինչու երկրային սրբարանը փոխարինվեց։`

Կենդանիների այս զոհաբերություններին, բնականաբար, կապված էր քահանայական ծառայությունը, որի ժամանանակ Ղևտացիները ժողովրդի անունից երկրային սրբարանում առաջարկում և միջնորդում էին զոհաբերությունները։ Երբ ավարտվեց զոհաբերությունների ծառայությունը, վերացավ նաև նրանց ծառայության կարիքը։ Ամեն ինչ կատարվեց Հիսուսի մեջ, Ով այժմ միջնորդում է Իր սեփական արյամբ երկնային սրբարանում (տե՛ս Եբրայեցիներին 8.1–5)։ Եբրայեցիներին գիրքը շեշտադրում է Քրիստոսի Քահանայապետ լինելը երկնքում, ուր Նա մտել է Իր արյունը ցողելով (Եբրայեցիներին 9.12) և միջնորդում է մեզ համար։ Սա է այն հույսի և խոստման հիմնաքարը, որը մենք ունենք նոր ուխտում։

`Ի՞նչ զգացողություն եք ունենում, երբ հասկանում եք, որ նույնիսկ այս պահին Հիսուսն Իր արյամբ ծառայություն է մատուցում ձեզ համար։ Որքա՞ն վստահություն և հավաստիացում է դա ձեզ տալիս փրկության առնչությամբ։`