---
title:  Նոր ուխտը
date:  29/05/2021
---

### Այս շաբաթվա ուսումնասիրության համար կարդացե՛ք.
Երեմիա 31.31–34, Մատթեոս 5.17–28, Ովսեե 2.18–20, Եսայի 56.6, 7, Եբրայեցիներին 8.7, 8, Եբրայեցիներին 10.4, Մատթեոս 27.51։

> <p>Հիշելու համարը.<p>
> «Ահա օրեր են գալու,- ասում է Տերը,- երբ Իսրայելի տան հետ և Հուդայի տան հետ նոր ուխտ եմ կապելու» (Երեմիա 31.31)։

**Շաբաթվա դասի հակիրճ ամփոփում.**

Տարիներ առաջ մի ամսագրում հրատարակված ծաղրանկարում պատկերված էր գրասենյակային մի կառավարիչ՝ կանգնած մի խումբ այլ կառավարիչների առջև։ Նրա ձեռքում կար մաքրող միջոցներով լի մի արկղ, որը նա ցույց էր տալիս ներկաներին։ Նա հպարտությամբ մատնացույց էր անում ՆՈՐ բառը, որը մեծ կարմիր տառերով գրված էր արկղի վրա. այն, բնականաբար, մատնացուց էր անում ապրանքի նոր լինելու փաստը։ Հետո ղեկավար անձն ասաց. «Իրականում արկղի վրայի ՆՈՐ բառն է միայն նոր»։ Այլ խոսքերով, այն, ինչ փոխվել էր, ինչը նոր էր, պարզապես արկղի վրա գրված ՆՈՐ բառն էր։ Մնացած ամեն ինչ նույնն էր։

Կարող ենք ասել, որ որոշ իմաստով նոր ուխտը նման է այս իրավիճակին։ Ուխտի հիմքը, այն հիմնական հույսը, որ ուխտը կրում է մեզ համար, ինչպես նաև դրա հիմնական պայմանները մնացել են նույնը։ Ուխտը միշտ եղել է Աստծո շնորհի և ողորմության ուխտ, որը հիմնված է եղել այնպիսի սիրո վրա, որը գերազանցում է մարդկային թուլություններն ու ձախողումները։