---
title:  Հետագա ուսումնասիրության համար
date:  14/05/2021
---

Կարդացե՛ք Էլեն Ուայթի Նահապետներ և մարգարեներ գրքի 281-290 էջերի «Ելք», 291-302 էջերի «Կարմիր ծովից Սինա» և 303-314 էջերի «Իսրայելին տրված օրենքը» գլուխները։

«Գերության ոգին ծնունդ է առնում, երբ մարդը փորձում է ապրել օրինապաշտ կրոնի դրույթներով, ձգտում կատարել Աստծո օրենքի պահանջները սեփական ուժերով։ Մեզ համար հույսի շող է ծագում միայն այն ժամանակ, երբ գալիս ենք Աբրահամի ուխտի մեջ, որը շնորհի ուխտ է և գործում է առ Հիսուս Քրիստոսն ունեցած մեր հավատի արդյունքում։ Այն Ավետարանը, որը քարոզվում էր Աբարահամին, և որի միջոցով նա հույս ուներ, այն նույն Ավետարանն է, որն այսօր քարոզվում է մեզ, և որի միջոցով մենք հույս ունենք։ Աբրահամի հայացքն ուղղված էր Հիսուսին, Ով այսօր նաև մեր հավատի Զորագլուխն ու Կատարողն է»։ Էլեն Ուայթի մեկնաբանություններ, ՅՕԱ աստվածաշնչյան մեկնաբանություններ, հատոր 6, էջ 1077։

«Եգիպտոսի գերության տարիներին իսրայելացիներից շատերը հիմնովին կորցրել էին Աստծո օրենքի ճանաչողությունը և դրա դրույթները միաձուլել էին հեթանոսների սովորույթների և ավանդույթների հետ։ Աստված բերեց նրանց Սինա և այնտեղ Իր ձայնով հռչակեց Իր օրենքը»։ Էլեն Ուայթ, Նահապետներ և մարգարեներ, էջ 334։

**Հարցեր քննարկման համար**

`Ինչպե՞ս պետք է ուխտի հարաբերությունը պահպաներ իսրայելացիների ֆիզիկական, ինչպես նաև հոգևոր ազատությունը (տե՛ս Ղևտական 26.3-13 համարը, համեմատե՛ք Բ Օրենք 28.1-15 համարի հետ)։`

`Կրկի՛ն կարդացեք Ելք 19.5, 6 համարները։ Նկատե՛ք, որ Տերն անում է հետևյալ հայտարարությունը. «Որովհետև Իմն է ամբողջ երկիրը»։ Ինչո՞ւ է Նա դա ասում, հատկապես այս համատեքստում, երբ փորձում է այս ժողովրդի հետ ուխտ հաստատել։ Ինչպե՞ս են շաբաթի մեր ընկալումն ու դրա նշանակությունը զուգակցվում այստեղ։`

`Մենք հասկանում ենք, որ մեր մեղքերը ներվում են բացառապես Աստծո շնորհով։ Ինչպե՞ս ենք հասկանում Աստծո շնորհի դերը նրանում, որ մենք կարողանանք ապրել հավատի և հնազանդության կյանք։`

**Ամփոփում.**

Այն ուխտը, որն Աստված հաստատեց Իսրայելի հետ Սինայի վրա, շնորհի ուխտ էր։ Եգիպտոսի գերությունից հրաշալի կերպով ազատագրելու միջոցով Իր շնորհաշատ սիրո և հոգատարության առատագույն ապացույցներ տալով՝ Աստված հրավիրեց ազգին ուխտի մեջ մտնել Իր հետ, որը կպահպաներ և կխթաներ նրանց ազատությունները։ Թեև Իսրայելը դրականորեն պատասխանեց, սակայն նրան պակասում էր ճշմարիտ հավատը, որի դրդապատճառը սերն էր։ Այդ ազգի հետագա պատմությունը ցույց է տալիս, որ շատ ժամանակ նրանք չէին հասկանում ուխտի ճշմարիտ բնույթը և ապականում էին այն՝ դարձնելով գործերով փրկության միտված համակարգ։ Մենք չպետք է հետևենք Իսրայելի ձախողմանը, ինչպես նաև չպետք է անտեսենք այն հրաշալի շնորհը, որը տարածվել է մեղավորների վրա։