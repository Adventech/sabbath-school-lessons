---
title:  Աստված և Իսրայելը
date:  12/05/2021
---

**««Հիմա եթե իսկապես լսեք Իմ ձայնը և պահեք Իմ ուխտը, այն ժամանակ դուք Ինձ համար կլինեք սեփական ժողովուրդ բոլոր ազգերից, որովհետև Իմն է ամբողջ երկիրը։ Դուք Ինձ համար կլինեք քահանաների թագավորություն և սուրբ ազգ»։ Սրանք են այն խոսքերը, որ պետք է ասես Իսրայելի որդիներին» (Ելք 19.5, 6)։**

Այս տեքստերով Տերն Իր ուխտն է առաջարկում Իսրայելի որդիներին։ Թեև ինչ-որ իմաստով Տերը նրանց կանչել է, սակայն այս կանչվածությունն ինքնաբերաբար չի տրվում նրանց, եթե վերջիններս չընտրեն այն։ Հարկավոր է երկուստեք համագործակցություն։ Նույնիսկ Եգիպտոսից իսրայելացիների ազատագրման հիմքում ընկած էր համագործակցությունն Աստծո հետ. եթե ժողովուրդը չաներ Տիրոջ ասածը (օրինակ՝ դռան դրանդինիերին գառան արյունը քսելը), նա չէր փրկվի։ Ուխտն այդչափ պարզ էր։

Այստեղ ևս Տերը նրանց չի ասում. «Կամենում եք դուք դա, թե ոչ, դուք Ինձ համար կլինեք սեփական ժողովուրդ և քահանաների ազգ»։ Սա Աստծո գործելակերպը չէ. տեքստերը ևս այդ մասին չեն խոսում։

`Կարդացե՛ք վերևում մեջբերված Ելք 19.5, 6 համարները։ Ինչպե՞ս եք հասկանում Տիրոջ ասածը հավատով փրկության համատեքստում։ Արդյո՞ք այդ տեքստերում տրված Տիրոջը հնազանդ լինելու պատվերն ինչ-որ կերպ առ ոչինչ է դարձնում շնորհով փրկության գաղափարը։ Ինչպե՞ս են հետևյալ տեքստերն օգնում ձեզ հասկանալ պատասխանը։ Հռոմեացիներին 3.19-24, Հռոմեացիներին 6.1, 2, Հռոմեացիներին 7.7, Հայտնություն 14.12։`

«Մենք փրկությունը չենք վաստակում մեր հնազանդությամբ, քանի որ այն Աստծո ձրի պարգևն է, որ ընդունվում է հավատով։ Իսկ հնազանդությունը հավատի պտուղն է»։ Էլեն Ուայթ, Քայլեր դեպի Քրիստոս, էջ 61։

Խորհե՛ք այն մասին, թե Տերն ինչեր էր կամենում անել Իսրայել ազգի համար. Նա ոչ միայն նրանց հրաշալի կերպով ազատեց Եգիպտոսի գերությունից, այլև կամենում էր դարձնել Իր սեփական ժողովուրդը, քահանաների ազգ։ Ժողովրդի՝ Իր հետ ունեցած փոխհարաբերությունը հիմնելով Իր առաջարկած փրկության վրա (ինչպես ժամանակավոր, ինչպիսին էր ազատագրումը Եգիպտոսի գերությունից, այնպես էլ հավիտենական)՝ Տերը կամենում էր այդ ազգին բարձրացնել հոգևոր, մտավոր և բարոյական այնպիսի մակարդակի, որը նրանց կդարձներ հին աշխարհի հրաշալիքը։ Եվ այս ամենի նպատակն էր օգտագործել նրանց որպես ազգերին բարի լուրը քարոզելու գործիք։ Ի պատասխան՝ ժողովրդից պահանջվում էր միմիայն հնազանդություն։

`Ի՞նչ կերպ պետք է Տիրոջ հետ մեր անձնական, երես առ երես փորձառությունն արտացոլի այդ նույն սկզբունքը, որը մենք տեսնում ենք այսօրվա դասում։`