---
title:  Փրկության օրինակը
date:  10/05/2021
---

**«Դրա համար ասա՛ Իսրայելի որդիներին. «Ես եմ Տերը։ Ես ձեզ հանելու եմ եգիպտացիների լծի տակից, ձեզ ազատելու եմ նրանց աշխատանքից և ձեզ փրկելու եմ տարածած բազկով ու մեծ դատաստաններով։ Եվ ձեզ պիտի դարձնեմ Իմ ժողովուրդը, պիտի լինեմ ձեր Աստվածը, և դուք պիտի գիտենաք, որ Ես եմ Տերը՝ ձեր Աստվածը, եգիպտացիների ծանր աշխատանքի տակից ձեզ հանողը»» (Ելք 6.6, 7)։**

`Կարդացե՛ք վերը նշված համարները։ Ի՞նչ սկզբունք ենք տեսնում այդ տեքստերում, որը վերաբերում է ուխտի հարաբերությունների շրջանակներում դեպի մարդկությունն արվող քայլերում Աստծո դերին (ուշադրություն դարձրե՛ք, թե որքան հաճախ է Ես բառը հանդիպում այդ տեքստերում)։`

Իսրայելի ազատագրումը եգիպտական գերությունից, ինչպես նաև Նոյի և նրա ընտանիքի ազատագրումը ջրհեղեղի կործանարար հետևանքներից Մովսեսի գրվածքներում երկու ամենակարկառուն փրկության դեպքերն են։ Երկուսն էլ օգնում են գաղափար կազմել փրկության գիտության մասին։ Բայց Ելք գրքում նկարագրված դեպքն է, որ տալիս է հիմնական օրինակը։

Երբ Աստված Իսրայելին ասում է (Մովսեսի միջոցով). «Ձեզ փրկելու եմ» (Ելք 6.6), Նա տառացիորեն ասում է. «Ես կգործեմ որպես փրկագնող-ազգական» կամ գոել։

«Ելք 6.6 համարի փրկել բառը նկարագրում է ընտանիքի անդամին, ով հետ է գնում կամ փրկագնում ընտանիքի մեկ այլ անդամի, հատկապես երբ նա գերության մեջ է եղել կամ կանգնած է եղել պարտքի պատճառով գերության գնալու վտանգի շեմին։ Իսրայելն ակնհայտորեն ոչ մի երկրային ազգական չուներ, ով կարող էր փրկագնել նրան, սակայն այժմ Աստված Իսրայելի ազգականն էր, նրա բարեկամ փրկագնողը»։ Բեռնարդ Լ. Ռամ, Նրա ելքի ուղին (Գլենդել, Կալիֆորնիա, «Regal Books» բաժին, «G/L հրատարակչություն», 1974թ.), էջ 50։

`Ինչպե՞ս եք հասկանում Աստծո՝ սեփական ժողովրդին գերությունից «փրկելու» կամ հետ գնելու գաղափարը։ Ո՞րն էր այն գինը, որը պետք է վճարվեր։ Ի՞նչ է դա մեզ ասում մեր արժեքի մասին (տե՛ս Մարկոս 10.45, Ա Տիմոթեոսին 2.6, Հայտնություն 5.9)։`

Ելք 3.8 համարում Աստված ասում է, որ Ինքն իջել է Իսրայելին փրկելու։ Սա եբրայերենում ընդունված բայ է, որն ընդգծում է Աստծո փոխգործունեությունը մարդկության հետ։ Աստված երկնքում է, մենք՝ երկրի վրա, և միայն այն դեպքում Աստված կարող է մեզ փրկել, երբ իջնի երկիր։ Այս գաղափարի ամենաբուն իմաստով, երբ միայն Հիսուսը երկիր եկավ, ապրեց, տառապեց, մահացավ և հարություն առավ մեզ համար, մենք կարող ենք փրկագնվել։ «Եվ Բանը մարմին դարձավ ու մեր մեջ բնակվեց» (Հովհաննես 1.14). այս նախադասությունն այլ հարթությունից է ներկայացնում մեզ փրկելու համար Աստծո ներքև իջնելու փաստը։