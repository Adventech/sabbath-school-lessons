---
title:  Սինայի ուխտը
date:  08/05/2021
---

### Այս շաբաթվա ուսումնասիրության համար կարդացե՛ք.
Բ Օրենք 1.29–31, Ովսեե 11.1, Հայտնություն 5.9, Բ Օրենք 29.10–13, Ելք 19.5, 6, Հռոմեացիներին 6.1, 2, Հայտնություն 14.12, Հռոմեացիներին 10.3։

> <p>Հիշելու համարը.<p>
> «Դուք տեսաք, թե ինչ արեցի եգիպտացիներին և ձեզ արծվի թևերի վրա տանելով՝ բերեցի Ինձ մոտ» (Ելք 19.4)։

**Շաբաթվա դասի հակիրճ ամփոփում.**

Ի՞նչ պատկեր օգտագործեց Տերը՝ նկարագրելու Իսրայելի հետ Իր հարաբերությունները։ Ի՞նչ կերպ են Ելքի և Սինայի պատմությունները զուգահեռ անձնական փրկությանը։ Ո՞րն էր օրենքի դերը Սինայի ուխտում։

Մի փոքրիկ տղա՝ ընտանիքի յոթ երեխաներից մեկը, դժբախտ պատահարից հետո տեղափոխվում է հիվանդանոց։ Նրանց տանը շատ հազվադեպ էր ամեն ինչ բավարար չափով լինում։ Նրան երբեք կես բաժակ կաթից ավելին բաժին չէր հասնում։ Եթե բաժակը լիքն էր լինում, այն անպայման բաժանվում էր երկու երեխաների միջև, և առաջինը խմողը պետք է ուշադիր լիներ, որպեսզի իրեն հասանելիքից ավելի չխմեր։ Երեխային հիվանդանոցային պալատում տեղավորելուց հետո բուժքույրը նրա համար մի մեծ բաժակ կաթ բերեց։ Ընդամենը մի պահ բաժակին ագահորեն նայելուց հետո երեխան, հիշելով տանը տիրող զրկանքները, հարցրեց. «Որքա՞նը կարող եմ խմել»։ Բուժքույրն արցունքից փայլող աչքերով և խեղդող կոկորդով ասաց. «Խմիր ամբո՛ղջը, փոքրի՛կս, խմիր ամբողջը»։ Հ. Մ. Ս. Ռիչարդս, «Անվճար շնորհ», Մարգարեության լուրերի ձայնը, 1950թ. հունիս, էջ 4։

Ինչպես այս տղային, հին Իսրայելին տրված էր փրկության աղբյուրից մինչև հագենալը խմելու առավելությունը։ Այդ առավելությունը տրված է նաև մեզ այսօր։ Դարավոր գերությունից և կեղեքումից Իսրայելի ազատագրումն աստվածային շնորհի հիասքանչ դրսևորում էր։ Ճիշտ նույն կերպ աստվածային շնորհը մասնակցում է մեղքից մեր անձերի ազատագրմանը։