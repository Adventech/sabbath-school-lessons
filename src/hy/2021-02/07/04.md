---
title:  Սինայի ուխտը
date:  11/05/2021
---

Ելք գիրքն ընթերցողի ուշադրությունը հրավիրում է երեք կարևորագույն իրադարձությունների վրա։ Ինչպես երեք լեռներ՝ Ելքն ինքը, ուխտի հաստատումը և տաղավար-սրբարանի կառուցումը վեր են կանգնում ավելի պակաս կարևորության իրադարձությունների մակարդակից։ Ելք 19-ից մինչև 24-րդ գլուխներում նկարագրված ուխտի հաստատումն այս երեքից ամենաբարձրն է՝ Էվերեստը։ Ելք 19-24-րդ գլուխների հակիրճ անդրադարձը ցույց է տալիս իրադարձությունների հերթականությունն ու փոխհարաբերությունը։

Նույնիսկ եթե ժամանակ չունեք կարդալու ստորև ներկայացված տեքստերը, ուշադրությո՛ւն դարձրեք իրադարձությունների հերթականությանը՝

1. Աստծո շնորհով ազատագրվելուց հետո Իսրայելի ժամանումն ու Սինայի լեռներում ճամբար գցելը (Ելք 19.1, 2)։
2. Իսրայելի հետ ուխտ կապելու Աստծո առաջարկությունը (Ելք 19.3-6)։
3. Ուխտն ընդունելու Իսրայելի արձագանքը (Ելք 19.7, 8)։
4. Ուխտը պաշտոնապես ընդունելու նախապատրաստություն (Ելք 19.9-25)։
5. Տասը պատվիրանների հռչակումը (Ելք 20.1-17)։
6. Մովսեսը որպես ուխտի միջնորդ (Ելք 20.18-21)։
7. Ուխտի սկզբունքների բարձրաձայնումը (Ելք 20.22 - Ելք 23.22)։
8. Ուխտի վավերացում (Ելք 24.1-18)։

Այս ուխտը կենսական նշանակության դեր է խաղում փրկության ծրագրում։ Դա Աստվածաշնչում հիշատակվող չորրորդ ուխտն է (դրան նախորդում են Ադամի, Նոյի և Աբրահամի հետ արված ուխտերը), և դրանում Աստված Իրեն ավելի լիարժեք կերպով է բացահայտում, քան նախորդ ուխտերում, հատկապես երբ հաստատվում է սրբարանի ողջ արարողակարգը։ Այսպիսով, սրբարանը դառնում է այն միջոցը, որով Աստված Իր ժողովրդին ցույց է տալիս փրկության ծրագիրը, որը վերջինս պետք է բացահայտեր աշխարհին։

Թեև Տերն Իսրայելին ազատեց Եգիպտոսի գերությունից, Նա կամենում էր, այդ ազգին հասկացնել, որ փրկագնումն ունի անհամեմատ ավելի մեծ և նշանակալից իմաստ, քան պարզապես ազատագրումը ֆիզիկական գերությունից։ Նա կամենում էր փրկագնել նրանց մեղքից՝ անդառնալի գերությունից, և սա կարող էր տեղի ունենալ բացառապես Մեսիայի զոհի միջոցով, որը սովորեցվում էր սրբարանի ծառայության նախակերպարների և խորհրդանիշերի միջոցով։ Ուստի և զարմանալի չէ, որ գերությունից ազատագրվելուց և օրենքն ստանալուց կարճ ժամանակ անց իսրայելացիները սրբարանի ծառայությունը հաստատելու հրահանգ ստացան, քանի որ հենց դրա միջոցով էր Աստված իրենց բացահայտում փրկագնման ծրագիրը, ինչը և հանդիսանում էր ուխտի իրական իմաստն ու նպատակը։ Քանզի ուխտը ոչ այլ ինչ է, քան փրկության ուխտ, որը Տերն առաջարկում է ընկած մարդկությանը։ Այդպես էր Եդեմում, այդպես էր նաև Սինայում։

`Ինչո՞ւ էր Աստծո և Իսրայելի ժողովրդի միջև ուխտն անհրաժեշտություն (տե՛ս Բ Օրենք 29.10-13 համարները, ուշադրությո՛ւն դարձրեք ուխտի՝ փոխհարաբերությունների տեսանկյանը)։`