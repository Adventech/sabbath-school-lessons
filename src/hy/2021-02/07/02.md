---
title:  Արծվի թևերի վրա
date:  09/05/2021
---

Որպես ժողովուրդ՝ Իսրայելը մխրճված է եղել եգիպտական հեթանոսության մեջ երկարուձիգ և տաժանակիր դարերի ընթացքում։ Կասկածից վեր է, որ այս փորձառության արդյունքում նրանք կորցրին Աստծո, Նրա կամքի և Նրա բարության մասին գիտությունը։

Նախ և առաջ, Նա պետք է ի ցույց դներ Իսրայելի նկատմամբ ունեցած Իր սիրո անկեղծությունը, և Նա դա արեց ազատագրման Իր հզոր գործի միջոցով։ Նա պետք է դրդեր ազգին սիրառատ արձագանք տալու Իր ուխտի առաջարկությանը։ Աստված նախ հիշեցրեց ազգին նրանց համար Սինայի վրա կատարած Իր շնորհաշատ գործերի մասին։

**Ո՞ր երկու նկարագրություններն են պատկերում այն ճանապարհը, որով Տերն Իսրայելին Եգիպտոսից բերեց Սինա։**

`Ելք 19.4, Բ Օրենք 32.10–12`

`Բ Օրենք 1.29-31, Ովսեե 11.1`

`Ի՞նչ պետք է սովորեցնեին այս նկարագրություններն Իսրայելին (ինչպես նաև մեզ) այն մասին, թե ինչ վերաբերմունք ունի Աստված Իր ժողովրդի նկատմամբ։`

Այս նկարագրությունները ցույց են տալիս, որ մեր Աստվածը քաջածանոթ է մեր անօգնական վիճակին։ Կարդացե՛ք Սաղմոսներ 103.13, 14 համարները։ Ինչպես արծվի, այնպես էլ իր մանկանը տանող ծնողի փոխաբերության մեջ մենք զգում ենք Աստծո անհանգստությունը մեր բարօրության համար։ Տերը մեղմ է, աջակցող, պաշտպանող, խրախուսող, և Նրա փափագն է մեզ հասցնել լիակատար հասունության։

«Արծիվը հայտնի է սեփական ձագերի նկատմամբ ունեցած իր աննախադեպ նվիրվածությամբ։ Նա նույնպես ապրում է լեռների կատարներին։ Ձագերին թռչել սովորեցնելիս նա նրանց դնում է իր մեջքին և տանում դեպի այն բարձունքները, որոնք նայում են Սինայի հարթավայրին, հետո նրանց բաց է թողնում ընկնելու դեպի խոր անդունդը։ Եթե ձագը դեռևս շատ փոքր է և շփոթված ինքնուրույն թռչելու համար, հայր արծիվը թռչում է, իր մեջքով բռնում ձագին և նրա հետ միասին նորից թռչում վեր՝ դեպի լեռների ծերպերում գտնվող իրենց բույնը։ Եվ աստվածային ձայնն ասում է, որ հենց այսպես «ձեզ արծվի թևերի վրա տանելով՝ բերեցի Ինձ մոտ»»։ Ջորջ Ա. Ֆ. Նայթ, Պատմության աստվածաբանությունը (Գրանդ Ռափիդս, Միչիգան, Ուիլիամ Բ. Էերդմանս հրատարակչական ընկերություն, 1976թ.), էջ 128։

`Հակադրե՛ք Աստծո սերը մեր նկատմամբ և մեր սերը միմյանց նկատմամբ։ Ինչպե՞ս պետք է մեր մասին Նրա անհանգստությունն ազդի միմյանց նկատմամբ մեր անհանգստության վրա։`

`Ձեր անձնական փորձառության հիման վրա ինչպե՞ս կարող եք նկարագրել մեր նկատմամբ ունեցած Աստծո անշահախնդիր սերը։ Մի քանի օրինակնե՛ր բերեք՝ ելնելով ձեր սեփական փորձից, հաշվի առեք նաև այն մշակույթը, որում ապրում եք։ Կիսվե՛ք ձեր օրինակներով դասարանում։`