---
title:  Խոստումներ, խոստումներ... (Ելք 19.8)
date:  13/05/2021
---

Առաջին հայացքից, թվում է, թե ամեն ինչ կարգին է։ Տերն ազատագրում է Իր ժողովրդին, առաջարկում է նրանց ուխտի խոստումները, իսկ նրանք համաձայնում են. նրանք կանեն այն ամենը, ինչ Տերն ասի իրենց։ Սա պայմանավորվածություն է, որը «ձեռք է բերվել երկնքում», այնպես չէ՞։

**Կարդացե՛ք հետևյալ տեքստերը։ Ի՞նչ միտք են դրանք մեզ տալիս ուխտին տրված Իսրայելի արձագանքի մասին։**

`Հռոմեացիներին 9.31, 32`

`Հռոմեացիներին 10.3`

`Եբրայեցիներին 4.1, 2`

Ինչ էլ որ Աստված մեզնից պահանջելիս լինի անել, Նրա հետ ունեցած մեր հարաբերությունը պետք է հիմնված լինի հավատի վրա։ Հավատը պատրաստում է այն հողը, որից բխում են գործերը։ Գործերը, անկախ նրանից, թե որքան անշահախնդիր դրդապատճառով են արվել, որքան անկեղծորեն, որքան շատ, չեն կարող մեզ ընդունելի դարձնել սուրբ Աստծո առջև։ Դրանք ի վիճակի չէին դա անելու Իսրայելի ժամանակներում և ի վիճակի չեն դա անելու նաև մեր օրերում։

`Այդուհանդերձ, եթե Աստվածաշունչը կրկին և կրկին շեշտադրում է գործերը, ինչո՞ւ չեն կարող դրանք մեզ ընդունելի դարձնել Աստծո առաջ (տե՛ս Եսայի 53.6, Եսայի 64.6, Հռոմեացիներին 3.23)։`

Ցավոք, հրեա ժողովուրդը կարծեց, թե հնազանդությունն իրենց փրկության միջոցն է, ոչ թե արդյունքը։ Նրանք որոնում էին արդարություն՝ օրենքին հնազանդվելու միջոցով, ոչ թե Աստծո արդարությունը, որը գալիս է հավատով։ Ու թեև Սինայի ուխտն ուղեկցվում էր անհամեմատ ավելի մանրամասն ներկայացված հրահանգներով և օրենքով, միևնույնն է, շնորհի ուխտ էր, ինչպես նախորդ բոլոր ուխտերը։ Անվճար տրվող այս շնորհը վերափոխում է սիրտը և տանում դեպի հնազանդություն։ Խնդիրը, բնականաբար, հնազանդության նրանց փորձը չէր (ուխտը պահանջում էր, որ նրանք հնազանդվեին), խնդիրն այն «հնազանդությունն» էր, որը նրանք առաջարկում էին, որն իրական հնազանդության հետ ոչ մի աղերս չուներ։ Այս իրողությունն ապացուցվեց ազգի հետագա պատմությամբ։

`Ուշադրությա՛մբ կարդացե՛ք Հռոմեացիներին 10.3 համարը, հատկապես վերջին մասը։ Ի՞նչ է ուզում ասել Պողոս առաքյալն այստեղ։ Ի՞նչ է պատահում այն մարդկանց հետ, ովքեր փորձում են հաստատել իրենց սեփական արդարությունը։ Ինչո՞ւ է այդ փորձն անխուսափելիորեն հանգեցնում մեղքի, անարդարության և ապստամբության։ Դիտարկե՛նք մեր սեփական կյանքը։ Արդյո՞ք նույնն անելու վտանգի մեջ չենք։`