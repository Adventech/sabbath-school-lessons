---
title:  Հոգևոր ժառանգություն
date:  09/03/2023
---

Թեև բարդ է պատկերացնել, թե երկրի վրա կյանքն ինչպիսին կլիներ, եթե մարդը չմեղանչեր, մի բան հաստատ է՝ չէր լինի փողի կուտակում, ագահություն, ոչ էլ աղքատություն։ Այս երևույթները թունավորել են մեր աշխարհը մարդկության պատմության հենց սկզբից։ Մեր սեփականության զգացողությունն այն ամենի նկատմամբ, ինչի համար աշխատել ենք ջանասիրաբար ու ազնվորեն, այդուհանդերձ, ընկած աշխարհին բնորոշ դիրքորոշում է։ Ի վերջո, կարևոր չէ, թե մեր ունեցվածքն ինչքան մեծ կամ փոքր է, կա մի կարևոր կետ, որ մենք մշտապես պետք է հիշենք։

`Կարդացե՛ք հետևյալ տեքստերը։ Ո՞րն է դրանց բոլորի կենտրոնական միտքը, և ինչպե՞ս այդ միտքը պետք է ազդի այն փաստի վրա, թե ինչպես ենք մենք վարվում այն նյութական միջոցների հետ, որոնցով Աստված մեզ օրհնել է (Սաղմոսներ 24.1, Եբրայեցիներին 3.4, Սաղմոսներ 50.10, Ծննդոց 14.19, Կողոսացիներին 1.15–17)։`

Մենք այն միջոցների տնտեսվարներն ու կառավարիչներն ենք, որոնք Աստված մեզ է վստահել, իսկ սա նշանակում է, որ այդ ամեն ինչի իրական Սեփականատերն Աստված է, և Նա է, որ մեզ տալիս է կյանք, գոյություն և ուժ՝ առհասարակ ինչ-որ բան ունենալու համար։ Ուստի տրամաբանական է, որ երբ մեր կյանքը մոտենա իր ավարտին, և մենք հոգ տարած լինենք մեր ընտանիքի կարիքների մասին, մնացածը վերադարձնենք Աստծուն։

«Աստծո գործին նվիրաբերելով՝ դուք երկնքում գանձեր եք կուտակում ձեզ համար։ Այն ամենը, ինչ կուտակում եք վերևում, ապահովագրված է կորուստից ու սնանկությունից, վերածվում է հավիտենական ու անանցանելի արժեքի» «ու կգրանցվի ձեր անվան դիմաց երկնային արքայությունում»։ Էլեն Ուայթ, Խորհուրդներ տնտեսվարության վերաբերյալ, էջ 342։

Հիմա՝ մեր կենդանության օրոք, տալն ունի մի շարք առավելություններ։ Ահա դրանցից մի քանիսը՝

Տալով՝ մենք կարող ենք տեսնել նաև պարգևի արդյունքը՝ կառուցված նոր եկեղեցի, երիտասարդի վճարված ուսման վարձ, ավետարանչական արշավ և այլն։

Ծառայության բաժինները կամ այլ մարդիկ կարող են օգտվել մեր ընծաներից հենց հիմա, երբ դրա կարիքն ամենաշատը կա։

Ձեր ունեցվածքը կռվախնձոր չի դառնա ձեր մահից հետո։

Այն ձեր ընտանիքում առատաձեռնության և ուրիշների նկատմամբ սիրո գեղեցիկ արժեքներ կձևավորի։

Վստահ կլինեք, որ ընծան արել եք նրան, ում ցանկանում էիք (կբացառեք ձեր մահից հետո իրավական մարմինների ու դժգոհ բարեկամների միջամտությունը)։

Դրանով ապացուցում եք, որ ձեր սիրտը եսասիրությունից փոխվել է դեպի ինքնազոհություն։

Այն գանձեր է կուտակում ձեզ համար երկնքում։