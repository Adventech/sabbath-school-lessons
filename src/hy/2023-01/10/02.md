---
title:  Անմիտ հարուստը
date:  05/03/2023
---

`Կարդացե՛ք Ղուկաս 12.16–21 համարները։ Ի՞նչ դաս կարող ենք քաղել այս պատմությունից մեզ համար։ Ի՞նչ խիստ հանդիմանություն տվեց Տերն անմիտ մարդուն, և ի՞նչ պետք է դա մեզ սովորեցնի մեր ունեցվածքի վերաբերյալ մեր դիրքորոշման մասին։`

Այս պատմության ուղերձն անհամեմատ ավելի բազմաշերտ է, սակայն կարելի է նաև պնդել, որ Հիսուսի այս պատմությունը ցույց է տալիս, թե ինչ չի կարելի անել թոշակի անցած տարիքում։ Այսինքն, եթե մարդն աշխատանքը վերջացնելուց հետո պատրաստվում է իր վրա ծախսել իր ողջ միջոցները, նա պետք է հիշի այս պատմությունը։ Այստեղ խնդիրը շատ աշխատելու կամ հարստանալու մեջ չէ, մասնավորապես՝ տարիների քրտնաջան աշխատանքից հետո։ Խնդիրն այդ ամենի նկատմամբ դիրքորոշման մեջ է։ Այս պատմության ամբողջ ողբերգությունը «հանգստացի՛ր, կե՛ր, խմի՛ր, զվարճացի՛ր» (Ղուկաս 12.19) բառերի մեջ է։

«Այս մարդու ձգտումները կենդանական ձգտումներից ավելի բարձր չէին։ Նա ապրում էր այնպես, ասես գոյություն չուներ ո՛չ Աստված, ո՛չ երկինք, ո՛չ ապագա կյանք, ասես այն ամենը, ինչ նա ուներ, իր սեփականությունն էր, ու ինքը ո՛չ Աստծուն, ո՛չ մարդկանց ոչինչ պարտք չէր»։ Էլեն Ուայթ, Քրիստոսի առակները, էջ 257, 258։

Եթե կյանքի այս փուլում մտածում ենք միմիայն մեր մասին և անտեսում ենք ուրիշների կարիքներն ու Աստծո գործը, հետևում ենք անմիտ հարուստի օրինակին։ Հիսուսի առակում չկա ոչ մի հիշատակում այն մասին, որ այս մարդը ծույլ կամ անազնիվ էր։ Նրա խնդիրն այն էր, թե ինչպես էր ծախսում Աստծո՝ իրեն վստահված ունեցվածքը։ Քանի որ մենք չգիտենք մեր մահվան օրը, պետք է ամեն պահի պատրաստ լինենք դրան և ապրենք՝ իրականացնելով Աստծո կամքը՝ եսասիրական կենսակերպ վարելու փոխարեն։

Աստվածաշնչում ներկայացված ընդհանուր պատկերը հետևյալն է՝ մարդը աշխատում է այնքան ժամանակ, որքան որ աշխատունակ է։ Հետաքրքրական է նշել, որ Դանիել և Հայտնություն մարգարեական հզոր գրքերի հեղինակները երկուսն էլ ութսունն անց էին, երբ ավարտեցին իրենց աշխատանքը։ Նրանց ժամանակներում մարդիկ միջինում մահանում էին հիսուն տարեկանում։ Էլեն Ուայթն իր ամենահայտնի ու սիրված գրքերից մի քանիսը, որոնց թվում է նաև Դարերի փափագը, հրապարակել է յոթանասունն անց տարիքում։ Սա նշանակում է, որ քանի դեռ մենք առողջ ենք, տարիքը չէ, որ պետք է որոշի մեր արդյունավետությունը, և հնարավորության սահմաններում մենք պետք է շարունակենք բարին գործել։

Հիսուսն Իր երկրորդ գալուստին սպասողներին խորհուրդ տվեց ոչ միայն նստել-սպասել, այլև շարունակել աշխատել (Մատթեոս 24.44–46)։

`Ցանկացած տարիքում, ցանկացած չափի ունեցվածքով ինչպե՞ս կարող ենք խուսափել այն ծուղակն ընկնելուց, որն ընկավ այս անմիտ հարուստը։ Ինքներդ ձեզ հա՛րց տվեք. «Ինչի՞ համար եմ ես ապրում»։`