---
title:  Չեք կարող տանել ձեզ հետ
date:  06/03/2023
---

Հայտնի ավետարանիչ Բիլլի Գրեհեմին մի օր հարցնում են, թե ինչն է կյանքում նրան ամենաշատը զարմացրել, երբ ինքն արդեն ծեր է (այդ ժամանակ նա վաթսունն անց էր)։ Գրեհեմը պատասխանում է. «Դրա վաղանցիկությունը»։

Այո, կասկած չկա, որ կյանքը շատ արագ է ընթանում։

`Հետևյալ տեքստերն ի՞նչ են սովորեցնում մեզ երկրի վրա մարդկային կյանքի մասին՝ Սաղմոսներ 49.17, Ա Տիմոթեոսին 6.6, 7, Սաղմոսներ 39.11, Հակոբոս 4.14, Ժողովող 2.18–22։`

Ոչ միայն կյանքը շատ արագ է անցնում, այլև, երբ մարդը մահանում է, հետը բացարձակապես ոչինչ չի տանում, գոնե ոչ մի նյութական բան իր կուտակած ունեցվածքից (բնավորությո՞ւնը, դա լրիվ այլ հարց է)։ «Որովհետև նա իր մեռնելու ժամանակ ոչ մի բան չի տանելու իր հետ» (Սաղմոսներ 49.17), ինչը նշանակում է, որ նա այդ ամենը թողնում է մեկ ուրիշին։ Իսկ թե ում, կախված է նրանից, թե նախօրոք ինչ ծրագրեր են կազմվել։

Ու թեև ոչ բոլորն են, որ որպես այդպիսին ժառանգություն ունեն թողնելու, մարդկանց մեծամասնությունը, հատկապես աշխատանքի տարիներին, հասցրած է լինում որոշակի ունեցվածք կուտակել։ Ի վերջո, թե ինչ է պատահելու այդ ունեցվածքի հետ ձեր մահվանից հետո, իսկապես կարևոր հարց է, որը չի կարելի անտեսել։

Կարևոր չէ, թե կուտակված ունեցվածքը կյանքի վերջին փուլում որքան մեծ կամ փոքր է, դրա ժառանգության հարցը կազմակերպելը կարող է լինել մեր տնտեսվարության, այսինքն Աստծո՝ մեզ վստահված ունեցվածքի հոգատար կառավարման վերջին քայլը։ Եթե դուք չեք կազմել կտակ, այդ դեպքում հարցը լուծվում է համաձայն երկրի օրենքների։ Եվ այդ դեպքում շատ երկրներում ունեցվածքը փոխանցվում է բարեկամներին, անկախ նրանից՝ ունե՞ն նրանք դրա կարիքը, թե՞ ոչ, դրանք նրանց օգուտ կբերե՞ն, թե՞ ոչ, կամ արդյո՞ք դուք հենց այդ մարդուն կփոխանցեիք ձեր ունեցվածքը, թե՞ ոչ։ Եկեղեցին նման դեպքում ոչինչ չի ստանա։ Եթե դա այն է, ինչ դուք ուզում եք, լավ է։ Եթե ոչ, ապա պետք է նախօրոք այդ մասին հոգ տանեք։

Եթե շատ պարզ բառերով, ապա կարող ենք ասել՝ որովհետև Աստված ամեն ինչի Սեփականատերն է (տե՛ս Սաղմոսներ 24.1), տրամաբանական է գալ այն եզրահանգմանը, որ աստվածաշնչյան տեսանկյունից ճիշտ կլինի Նրան՝ լիիրավ Սեփականատիրոջը, վերադարձնել այն, ինչը մնացել է մեր սիրելիների կարիքները հոգալուց հետո։

`Ինչպես գիտենք, մահը կարող է գալ անսպասելի, ամեն ակնթարթի, նույնիսկ այսօր։ Ի՞նչ կպատահի ձեր սիրելիներին, եթե դուք այսօր մահանաք։ Ի՞նչ կպատահի ձեր ունեցվածքին։ Կբաշխվի՞ այն արդյոք այնպես, ինչպես դուք կցանկանայիք։`