---
title:  Հետագա ուսումնասիրության համար
date:  10/03/2023
---

Էլեն Ուայթն անդրադարձել է մեր միջոցների բաշխման այս կարևորագույն թեմային։ Կարդացե՛ք Վկայություններ եկեղեցու համար գրքի 3-րդ հատորի 116–130 էջերի «Տարեց և հարուստ ծնողներին» և նույն գրքի 4-րդ հատորի 476–485 էջերի «Կտակներ և ժառանգություն» գլուխները։

Խորհուրդներ տնտեսվարության մասին գրքի 323–335 էջերում կա մի հատված, որը խոսում է ժառանգության ծրագրավորման մասին։ Էլեն Ուայթը գրում է. «Շատերը որոշում են հետաձգել մինչև մահվան մահիճն այն գործերը, որոնք կարելի էր անել, երբ դեռ ողջ և առողջ էին, եթե իսկապես լավ քրիստոնյաներ լինեին։ Նրանք իրենց ու իրենց ունեցվածքը կնվիրաբերեին Աստծուն և մեծ բավականություն կստանային Նրա տնտեսվարների իրենց պարտականությունը կատարելիս։ Դառնալով իրենց սեփական կտակակատարը՝ նրանք կարող են անձամբ իրականացնել Աստծո պահանջները՝ այդ պատասխանատվությունն ուրիշներին թողնելու փոխարեն»։ Վկայություններ եկեղեցու համար, հատոր 4, էջ 480։

Ի՞նչ նկատի ունի հեղինակը՝ «Դառնալով իրենց սեփական կտակակատարը» արտահայտությամբ։ Երբ կտակ է կազմվում, այն կազմողը հրահանգում է ինչ-որ մեկին իր մահից հետո բաշխել իր ունեցվածքը՝ համաձայն կտակում արտահայտված իր ցանկությունների։ Դառնալ սեփական կտակակատարը նշանակում է անձամբ բաժանել այդ ունեցվածքը, երբ դեռ կենդանի եք։ Այդ անելով դուք նաև կունենաք դրա արդյունքները տեսնելու բավականությունը դեռևս ձեր կենդանության օրոք և վստահ կլինեք, որ Աստծո՝ ձեզ վստահած ունեցվածքը պատշաճ կերպով եք տնօրինում։

Քրիստոսի երկրորդ գալուստը քրիստոնյայի համար «երանելի հույս» է։ Բոլորս երևակայում ենք, թե որքան հրաշալի կլինի տեսնել Հիսուսին երկնքի ամպերով գալիս։ Մենք փափագում ենք լսել «Լա՛վ, բարի ու հավատարի՛մ ծառա» բառերը։ Իսկ եթե մինչ Նրա գալուստը մենք մահանա՞նք։ Եթե հետևել ենք Նրա կամքին, մեզ բավականություն կտա այն գիտակցումը, որ մեր կտակի ու ժառանգության ծրագրի շնորհիվ այդ գործը կշարունակվի նույնիսկ մեր մահից հետո։

**Հարցեր քննարկման համար**

`Թեև մենք կարող ենք երկնքում գանձեր կուտակել այժմ, ինչո՞ւ դա նույնը չէ, ինչ փորձել վաստակել կամ նույնիսկ «գնել» մեր փրկությունը։`

`Մենք պետք է առատաձեռն լինենք այժմ, սակայն պետք է նաև իմաստուն գտնվենք։ Որքան հաճախ ենք լսում այնպիսի հայտարարություններ, թե այս կամ այն ամսաթվին այս կամ այն իրադարձությունը տեղի կունենա, որից հետո մեր գումարներն ուղղակի անօգուտ կլինեն, ուստի ճիշտ է, որ մենք հենց հիմա նվիրաբերենք։ Ինչպե՞ս կարող ենք տարբերել այս խաբեությունները և նվիրաբերել մեր միջոցները իսկապես Աստծո գործին։`