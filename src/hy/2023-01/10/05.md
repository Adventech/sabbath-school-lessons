---
title:  Բարեգործություն մահվան մահճում
date:  08/03/2023
---

`Ի՞նչ սկզբունքներ կարող ենք սովորել հետևյալ տեքստերից այն մասին, թե ինչպես է հարկավոր վարվել փողի հետ։`

`Ա Տիմոթեոսին 6.17`

`Բ Կորնթացիներին 4.18`

`Առակներ 30.8`

`Ժողովող 5.10`

Փողը շատ հզոր ազդեցություն կարող է ունենալ մարդու վրա. այդ ազդեցությունը շատերին է կործանման տարել։ Ձեզնից ո՞վ չի լսել փողի համար սարսափելի քայլերի դիմած մարդկանց պատմությունները, նույնիսկ եթե նրանք ի սկզբանե արդեն շատ փող են ունեցել։

Սակայն դա երբեք չի եղել Աստծո ծրագիրը։ Աստծո զորությամբ կարող ենք հաղթահարել նյութական միջոցները անեծքի վերածելու թշնամու փորձերը, որովհետև դրանք ի սկզբանե նախատեսված են եղել օրհնություն լինելու համար։

Լավ տնտեսվարող լինելու համատեքստում մարդիկ կարող են ընկնել այն ծուղակը, որ կփորձեն կուտակել որքան հնարավոր է շատ՝ արդարանալով հետևյալ կերպ. «Երբ մահանամ, ամեն ինչ կտամ»։ Թեև սա գուցե ավելի լավ է, քան ամեն ինչ հենց հիմա ծախսելը (մի միլիարդատեր ասել է, որ կհամարի, որ լավ է ապրել միայն այն ժամանակ, եթե իր հաշվի վրա սեփական հուղարկավորության համար միջոցներ մնացած չլինեն), մենք կարող ենք ու պետք է այդ գումարն օգտագործելու ոսկե միջինը գտնենք։

«Ես տեսա, որ շատերը չէին նվիրաբերում Աստծո գործին կենդանության օրոք՝ իրենց խիղճը հանգստացնելով այն մտքով, որ ավելի առատաձեռն կգտնվեն մահվան մահճում։ Նրանք վախենում են հավատ ու վստահություն ցուցաբերել առ Աստված՝ կենդանության օրոք որևէ բան նվիրաբերելով։ Բայց մահվան մահճում արված այս բարեգործությունն այն չէ, ինչ Քրիստոսը պահանջում է Իր հետևորդներից, այն ոչ մի կերպ չի արդարացնում կյանքի օրոք ցուցաբերած եսասիրությունը։ Իրենց ունեցվածքին այդկերպ կառչած մարդիկ վերջին պահին այն հանձնում են ոչ թե Աստծո գործին, այլ մահվանը։ Մարդիկ շարունակաբար վնասներ են կրում։ Բանկերը սնանկանում են, մարդկանց ունեցվածքը ոչնչանում է բազում տարբեր ձևերով։ Շատերն ինչ-որ բան անելու նպատակ են դնում, բայց անընդհատ հետաձգում են դրա իրագործումը, իսկ սատանան գործի է անցնում, որպեսզի խոչընդոտի այդ միջոցների՝ գանձատուն հասնելը։ Այն կորչում է մինչև Աստծուն վերադարձվելը, իսկ սատանան ցնծում է դրանից»։ Էլեն Ուայթ, Վկայություններ եկեղեցու համար, հատոր 5, էջ 154։

`Ինչո՞ւ պետք է զգույշ լինենք մեր ունեցած նյութական օրհնություններն օգտագործելն արդարացնելու հարցում։`