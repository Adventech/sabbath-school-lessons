---
title:  Սկսեք անձնական կարիքներից
date:  07/03/2023
---

Հինկտակարանյան ժամանակներում Իսրայելի որդիներից շատերը ֆերմերներ ու հովիվներ էին։ Ուստի Աստծո որոշ խոստումներ ձևակերպված են հենց նրանց հասկանալի լեզվով։ Օրինակ՝ Առակներ 3.9, 10 համարներում Աստված ասում է, որ եթե մենք Իրեն հավատարիմ լինենք ֆինանսապես, մեր «շտեմարաններն առատությամբ կլցվեն»։ Միանգամայն հավանական է, որ շատ քրիստոնյաներ այսօր շտեմարաններ չունեն։ Սակայն մենք հասկանում ենք, որ սրանով Տերն ասում է, որ կօրհնի մեր գործը կամ նախաձեռնությունը, եթե մենք պատրաստակամ ենք հետևելու ու հնազանդվելու Իրեն։

`Կարդացե՛ք Առակներ 27.23–27 համարները։ Ինչպե՞ս կարելի է կիրառել «լա՛վ իմացիր քո ոչխարների վիճակը» արտահայտությունը ներկայիս քրիստոնյաների կյանքում։`

Որքան էլ որ շատ է Աստվածաշունչը հարուստներին զգուշացնում չանտեսել աղքատներին կամ ագահաբար գանձեր չդիզել, Սուրբ Գիրքը երբեք չի դատապարտում հարստությունը կամ մարդկանց՝ հարստություն ձեռք բերելու ջանքերը, բնականաբար, եթե դա չի արվում խարդախ ճանապարհներով կամ ուրիշներին ճնշելով։ Իրականում, Առակներում ներկայացված այսօրվա տեքստերը ցույց են տալիս, որ մենք պետք է ջանասեր լինենք մեր ֆինանսական գործերում՝ ապահովելու մեզ և մեր ընտանիքը։ «Եվ բավականին այծի կաթ կլինի քեզ կերակրելու և տունդ կերակրելու համար, նույնպես և քո աղախինների ապրուստի համար» (Առակներ 27.27)։

Ինչպե՞ս կվերծանեինք այսօր այս տեքստը։ Գուցե այսպե՞ս. «Ստուգե՛ք ձեր ֆինանսական հաշիվները և գնահատե՛ք ձեր նյութական վիճակը»։ Կամ. «Ստուգե՛ք ձեր հաշվեկշիռը և պարզե՛ք սեփական կապիտալի ու պարտքերի հարաբերակցությունը»։ Քանի դեռ աշխատունակ եք ու վաստակում եք, ողջախոհ կլինի ժամանակ առ ժամանակ վերանայել ձեր կտակը (եթե ունեք) կամ այլ ֆինանսական փաստաթղթեր, ինչպես նաև ձեր ընթացիկ միջոցներն ու ռեսուրսները, և անհրաժեշտության դեպքում թարմացնել դրանք։ Ժառանգությունը ձևակերպելու գործընթացի բավականին վաղ շրջանում կազմվող փաստաթղթերից է, օրինակ, կտակը՝ վաղաժամ մահվան կամ առողջության վատթարացման պատճառով այն կազմել չկարողանալուց պաշտպանված լինելու համար։ Սրա նպատակն այն է, որ նախօրոք ծրագրեք, թե ուր կուղղվեն ձեր միջոցները, երբ դրանք այլևս ձեզ հարկավոր չլինեն։

Աստծո՝ մեզ վստահած օրհնությունների լավ տնտեսվարությունը չի ներառում միայն մեր կենդանության օրոք արված կառավարումը, այլև թե ուր կուղղենք այդ օրհնությունները մեր մահվանից հետո, որովհետև եթե Տերը չվերադառնա մեր կենդանության օրոք, ապա մենք հաստատ մի օր մահանալու ենք, իսկ մեր ունեցվածքը՝ շատ թե քիչ, մնալու է։ Ուստի մեր պարտքն է հոգ տանել այն մասին, որ այն միջոցները, որով Աստված մեզ օրհնել է, օրհնություն լինեն ուրիշների և Աստծո գործի առաջխաղացման համար։

`«Որովհետև հարստությունը հավիտենական չէ» (Առակներ 27.24). ինչո՞ւ է կարևոր մշտապես մտապահել այս ճշմարտությունը։`