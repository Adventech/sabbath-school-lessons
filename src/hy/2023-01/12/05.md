---
title:  Հաշիվ տալու ժամանակը
date:  22/03/2023
---

Հիսուսի երկրային ծառայության ավարտին Նրա աշակերտներն առանձին եկան Նրա մոտ և հարցրին. «Ասա՛ մեզ, ե՞րբ են դրանք լինելու, և ո՞րն է լինելու Քո գալստյան ու աշխարհի վերջի նշանը» (Մատթեոս 24.3)։ Նրանց հարցին պատասխանելուն Հիսուսը տրամադրում է երկու գլուխ։ Մատթեոս 24-րդ գլուխը պատմում է աշխարհում, մեր շուրջը կատարվող նշանների մասին պատերազմների, աղետների և այլնի տեսքով։ Իսկ Մատթեոս 25-րդ գլուխը պատմում է եկեղեցու վիճակի մասին Հիսուսի վերադարձից անմիջապես առաջ։ Այդ վիճակը նկարագրված է երեք պատմությունների տեսքով, որոնցից մեկը տաղանդների առակն է, որը պատմում է, թե ինչպես են մարդիկ օգտագործել Աստծո կողմից իրենց տրված պարգևները։

`Կարդացե՛ք Մատթեոս 25.14–19 համարները։ Ո՞վ է օտար երկիր գնում։ Ո՞ւմ է Նա հանձնում Իր ունեցվածքը։ Ի՞նչ է նշանակում «հաշիվ պահանջել» (տե՛ս Մատթեոս 25.19)։`

Հաճախ մենք տաղանդ ենք համարում որևէ բնական պարգև, ինչպես, օրինակ, երգը, խոսքը և այլն։ Սակայն Ղուկաս 19.12–24 համարներում նկարագրված տասը մնասների առակը միանման պատմություն է, որտեղ հատկապես շեշտադրվում է փողն ու դրա կառավարումը։ Էլեն Ուայթը գրում է. «Ինձ ցույց տրվեց, որ տաղանդների առակը լիարժեքորեն չի հասկացվել։ Այս կարևոր դասն աշակերտներին տրվեց վերջին ժամանակներում ապրող քրիստոնյաների բարօրության համար։ Այս տաղանդները բացառապես Աստծո Խոսքի քարոզումը կամ ուսուցանումը չեն։ Առակը վերաբերում է նյութական միջոցներին, որոնք Աստված վստահել է Իր ժողովրդին»։ Վկայություններ եկեղեցու համար, հատոր 1, էջ 197։

`Կարդացե՛ք Մատթեոս 25.20–23 համարները։ Ի՞նչ է Աստված ասում նրանց, ովքեր փողի հավատարիմ կառավարիչներ են եղել և աջակցել են Իր գործին։ Ի՞նչ է նշանակում «մտի՛ր քո տիրոջ ուրախության մեջ» արտահայտությունը (Մատթեոս 25.23)։`

Միանգամայն բնական է մարդու համար կարծել, որ ուրիշն իրենից շատ տաղանդներ ունի և հետևաբար Աստծո առաջ ավելի մեծ պատասխանատվություն է կրում։ Սակայն այս պատմությունը ցույց է տալիս, որ ամենաքիչ փողը՝ մեկ տաղանդ ունեցող մարդն է անհավատարիմ գտնվողը, որն էլ կորցնում է արքայություն մտնելու հնարավորությունը։ Ուրիշների պատասխանատվությունների մասին մտածելու փոխարեն եկե՛ք մեր ուշադրությունը սևեռենք այն փաստի վրա, թե ինչ է վստահել Աստված հենց մեզ, և ինչպես կարող ենք մենք օգտագործել դա Նրա փառքի համար։

`Ինչպիսի՞ն կլինի ձեր վիճակը, երբ Աստված գա և «հաշիվ պահանջի» ձեզնից։`