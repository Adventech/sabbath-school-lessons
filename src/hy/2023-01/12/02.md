---
title:  Հավատարմության վարձքը
date:  19/03/2023
---

`Կարդացե՛ք Եբրայեցիներին 11.6 համարը։ Ի՞նչ նշանակություն պետք է ունենա այս տեքստը մեզ համար։ Ինչպե՞ս պետք է արձագանքենք դրա ուղերձին։ Տե՛ս նաև Հայտնություն 22.12, Եսայի 40.10 և Եսայի 62.11 համարները։ Ի՞նչ են մեզ սովորեցնում այս բոլոր տեքստերը։`

Աստծո վարձքն Իր հավատարիմ զավակներին եզակի է և, ինչպես շատ հոգևոր արժեքներ, վեր է մեր սահմանափակ հասկացողությունից։ «Մարդկային լեզուն անկարող է նկարագրել արդարների վարձքը: Դա կիմանան միայն նրանք, ովքեր կտեսնեն այն: Մարդկային ոչ մի միտք չի կարող ըմբռնել Աստծո դրախտի փառքը»։ Էլեն Ուայթ, Մեծ պայքար, էջ 675։

Լեռան քարոզի երանությունները Հիսուսը եզրափակեց հետևյալ խոսքերով. «Երանի՜ ձեզ, երբ ձեզ նախատեն ու հալածեն և Իմ պատճառով ձեր մասին ամեն տեսակ չար բան զրպարտությամբ ասեն։ Ուրախացե՛ք ու ցնծացե՛ք, որովհետև երկնքում ձեր վարձը շատ է, որովհետև այդպես հալածեցին մարգարեներին, որոնք ձեզանից առաջ էին» (Մատթեոս 5.11, 12)։ Եբրայեցիներին ուղղված նամակի 11-րդ գլխում հավատի հերոսներին թվարկելուց հետո Պողոսը հաջորդ գլուխն սկսում է բացատրելով, թե ինչու էր Հիսուսը պատրաստակամ մահանալ խաչի վրա։

«Ուստի մենք էլ, որ շրջապատված ենք վկաների այսչափ բազմությամբ, դեն գցենք ամեն ծանրություն և մեղքը, որ մեզ հեշտությամբ է պաշարում, և համբերությամբ ընթանանք մեր առջև բացված մրցասպարեզ, նայենք հավատի զորագլխին ու այն կատարողին՝ Հիսուսին, որն Իր առջև դրված ուրախության փոխարեն խաչը հանձն առավ և ամոթն արհամարհելով՝ Աստծու աթոռի աջ կողմում նստեց» (Եբրայեցիներին 12.1, 2)։

Սակայն հավատարմության վարձքն ստանալը բնավ նույնը չէ, ինչ գործերով փրկությունը։ Մեզնից ո՞վ կամ աստվածաշնչյան հերոսներից ո՞վ ունի այնպիսի գործեր, որոնք կարող են երբևէ մեզ կամ նրանց որևէ արժանիք տալ Աստծո առաջ։ Բնականաբար՝ ոչ ոք։ Եվ հենց դրանում է խաչի իմաստը։ Եթե մենք կարողանայինք գործերով փրկել ինքներս մեզ, Հիսուսը երբեք չէր խաչվի։ Մեր փրկությունը շնորհով է։ «Իսկ եթե շնորհով է, ուրեմն այլևս գործերից չէ. այլապես շնորհն այլևս շնորհ չի լինի։ Բայց եթե գործերից է, էլ շնորհ չէ. ապա թէ ոչ՝ գործն էլ գործ չէ» (Հռոմեացիներին 11.6)։ Իսկ վարձքն այն է, ինչ Աստված արել է մեզ համար և մեր մեջ։

`Ինչպե՞ս ենք հասկանում շնորհով փրկության և գործերի համաձայն ստացած վարձքի տարբերությունը։ Շաբաթ օրը դասարանում քննարկե՛ք ձեր պատասխանները։`