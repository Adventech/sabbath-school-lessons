---
title:  Նոր Երուսաղեմ
date:  21/03/2023
---

Նոր Երուսաղեմի աստվածաշնչյան նկարագրությունն այն է, ինչն Աբրահամը տեսավ հավատով։ «Որովհետև սպասում էր հիմքերով հաստատված այն քաղաքին, որի ճարտարապետն ու արարիչն Աստված է» (Եբրայեցիներին 11.10)։ Նոր Երուսաղեմն Աստծո գլուխգործոցն է՝ կառուցված նրանց համար, ովքեր սիրում են Իրեն և պահում են Իր պատվիրանները։ Նոր Երուսաղեմը պետք է լինի Աստծո հավատարիմ զավակների տունը երկնքում հազարամյակի ընթացքում, հետո նոր երկրում՝ հավիտյան։ Լավ լուր կա նրանց համար, ովքեր չեն սիրում իրերը դասավորել ու տեղափոխվել։ Աստված հոգ է տանում ամեն ինչի մասին։ Հովհաննեսն ասում է, որ տեսել է այդ քաղաքը։ «Տեսա սուրբ քաղաքը՝ նոր Երուսաղեմը, որ իջնում էր երկնքից՝ Աստծու մոտից, պատրաստված և ինչպես իր ամուսնու համար զարդարված մի հարս» (Հայտնություն 21.2)։

`Կարդացե՛ք Հայտնություն 21-րդ գլուխը։ Ի՞նչ խոստումներ են մեզ տրվում այս գլխում։`

Այստեղ այնքան բան կա, որ մեղքով վնասված ու բացառապես մեղսավոր աշխարհը ճանաչող մեր միտքը հազիվ թե ընկալի։ Սակայն մի բան մենք շատ լավ ենք հասկանում. դրանում այնքա՛ն հույս կա։

Նախ, Հիսուսը մեզ հետ ապրելու է նոր երկրում այնպես, ինչպես մարմնով եկավ երկիր ու մեզ հետ ապրեց այս ընկած աշխարհում։ Ինչպիսի՜ առավելություն նրանց համար, ովքեր Նրան անձամբ են տեսել։ Մենք ևս կունենանք այդ հնարավորությունը, սակայն այս անգամ այլևս մեղքը չի խեղաթյուրի մեր տեսողությունը։

Եվ հետո, մենք, որ շատ լավ գիտենք, թե ինչ են արցունքները, վիշտը, լացը և ցավը, ինչպե՞ս ենք հասկանում Աստվածաշնչում տրված մեծագույն խոստումներից մեկը. «Եվ նրանց աչքերից պիտի սրբի ամեն արտասուք. այլևս մահ չի լինելու, չի լինելու նաև ո՛չ սուգ, ո՛չ աղաղակ, ո՛չ ցավ, որովհետև նախկիններն անցան» (Հայտնություն 21.4)։ Բոլոր «նախկինները» կանցնեն, բաներ, որոնք ի սկզբանե չպետք է լինեին։

Բացի այդ, Աստծո գահից բխում է կենաց ջրի գետը, իսկ գետի այս ու այն կողմերում կենաց ծառն է։ Աստծո գահն այնտեղ է լինելու, և «տեսնելու են Նրա երեսը» (Հայտնություն 22.4)։ Փրկագնվածներն ապրելու են Աստծո անմիջական ներկայության մեջ, ինչն այսօր մենք չունենք։

`Կարդացե՛ք Հայտնություն 21.8 համարը նրանց ճակատագրի մասին, որոնք բախվելու են երկրորդ մահվան իրողությանը։ Նրանց ո՞ր մեղքերն են նկարագրված այդ տեքստում, որոնք չեն ներվել Հիսուսի կողմից։ Ինչո՞ւ են այս մարդիկ կորած, եթե միևնույն մեղքերը գործած շատ մարդիկ փրկվել են։ Ո՞րն է այդ երկու խմբերի միջև կարևորագույն տարբերությունը։`