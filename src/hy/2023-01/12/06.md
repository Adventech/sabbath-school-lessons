---
title:  Աչքի առջև մրցանակն ունենալով
date:  23/03/2023
---

Իր դարձի գալուց հետո Պողոսն ամբողջովին նվիրվեց Քրիստոսի գործին։ Ստացած կրթության ու սուր մտքի շնորհիվ աշխարհի տեսանկյունից նա կարող էր շատ հաջողակ լինել։ Մովսեսի պես Պողոսը նախընտրեց տառապել Աստծո հավատարիմ զավակների հետ հանուն Քրիստոսի։ Նա ենթարկվեց ծեծի և նավաբեկության, քարկոծվեց, բանտարկվեց, սովի ու ցրտի մատնվեց, և սրանք դեռ ամենը չէին, ինչն արձանագրված է Բ Կորնթացիներին 11.24–33 համարներում։ Ինչպե՞ս էր նա կարողանում տանել այդ ամենը։

`Կարդացե՛ք Հռոմեացիներին 8.16–18 համարները։ Ինչպե՞ս էր նրան օգնում հավատարիմ մնալ այն գիտակցումը, որ ինքն Աստծո զավակ է։`

Այն արժեքը, որը Պողոսը տալիս էր հավատարիմների վարձքին, օգնում էր նրան չհուսալքվել Քրիստոսի համար տառապելիս։ Նա բանտից գրում է. «Եղբայրնե՛ր, ես ինձ չեմ համարում, որ հասել եմ, բայց մի բան կա. հետևում թողածը մոռանալով՝ դեպի առջևում եղածներն եմ ձգտում։ Հետևում եմ նպատակակետին՝ Հիսուս Քրիստոսով դեպի վեր՝ երկինք՝ Աստծու կողմից կոչվելու մրցանակին» (Փիլիպպեցիներին 3.13, 14)։

`Կարդացե՛ք Ա Տիմոթեոսին 6.6–12 համարները, որոնք մենք արդեն կարդացել ենք, սակայն արժե ևս մեկ անգամ անդրադառնալ։ Ի՞նչ շատ կարևոր լուր կա այս տեքստերում հատկապես մեզ համար՝ որպես քրիստոնյաների։`

Աստվածաշնչի տեսանկյունից բարեկեցությունն այն է, երբ դու ունես այն, ինչի կարիքն ունես։ Դա բնավ ունեցվածքի կուտակումը չէ։ Բարեկեցությունը նաև Փիլիպպեցիներին 4.19 համարում տրված Աստծո խոստման իրականացման հավաստիացումն է. «Եվ իմ Աստվածը թող համաձայն Իր հարստության ձեր կարիքները հոգա Քրիստոս Հիսուսի փառքի միջոցով»։ Եվ վերջապես, բարեկեցությունն ամեն բանում Աստծուն վստահելն ու երախտապարտ լինելն է այն ամենի համար, ինչ մենք ունենք Իրենով։

Աստված Իր զավակներին չի խոստանում, որ նրանք բոլորը հարուստ կլինեն այս աշխարհի բարիքներով։ Ընդհակառակը, Նա ասում է, որ բոլոր բարեպաշտ կյանք ապրողները պետք է հալածվեն։ Սակայն այն, ինչ Նա առաջարկում է, ավելի լավն է, քան ցանկացած երկրային հարստություն։ Նա ասում է. «Ես կհոգամ քո կարիքները, և ուր որ գնաս, Ես քեզ հետ կլինեմ»։ Իսկ վերջում Նա Իր հավատարիմներին կտա իրական հարստություն, հուսալիություն և հավիտենական կյանք։ Ինչպիսի՜ հրաշալի վարձք։

Իր կյանքի ավարտին Պողոսը կարող էր ասել. «Քանի որ ես արդեն հեղում եմ իմ արյունը, և իմ մեկնելու ժամանակը հասել է։ Բարի պատերազմ մղեցի, ընթացքը ավարտեցի, հավատը պահեցի։ Այսուհետև ինձ է սպասում արդարության պսակը, որ Տերը՝ արդար դատավորը, կտա ինձ այն օրը. և ոչ միայն ինձ, այլև բոլորին, ովքեր սիրեցին Նրա հայտնությունը» (Բ Տիմոթեոսին 4.6–8)։ Թող որ մենք բոլորս Աստծո շնորհով կարողանանք ասել միևնույն բանը և ասենք դա միևնույն վստահությամբ։