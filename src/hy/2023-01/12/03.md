---
title:  Հավիտենական կյանք
date:  20/03/2023
---

Մեզ բոլորիս սպասվում է հավիտենությունը, անկախ այն փաստից՝ դա մեզ դո՞ւր է գալիս, թե՞ ոչ։ Համաձայն Աստվածաշնչի՝ յուրաքանչյուրիս համար այդ հավիտենությունն ունի դրսևորման երկու տարբերակ՝ հավիտենական կյանք կամ հավիտենական մահ։ Երրորդ տարբերակ չկա։ Մենք կա՛մ ստանում ենք կյանքը, կա՛մ մահը։ Հենց այս դեպքում է ճիշտ ասել ամեն ինչ կամ ոչինչ։

`Կարդացե՛ք Հռոմեացիներին 6.23 և Հովհաննես 3.16 համարները։ Ի՞նչ տարբերակներ են մեզ ներկայացված։`

Բարդ է պատկերացնել երկու ավելի կտրուկ և իրարից ավելի տարբեր ընտրություն, այնպես չէ՞։

Եթե կարդում եք այս տողերը, ապա հավանաբար ընտրել եք հավիտենական կյանքը կամ հաստատ մտածում եք այդ մասին։ Աստված միշտ կատարում է Իր խոստումները։ Մենք պարզապես պետք է հավատանք Նրան, ապավինենք Հիսուսի արժանիքներին և հավատով հնազանդվենք Նրա Խոսքին։

`Կարդացե՛ք Հովհաննես 14.1–3 համարները։ Ո՞րն է Տիրոջ խորհուրդը մեզ առաջին համարում, և ի՞նչ է Նա մեզ խոստանում երկրորդ և երրորդ համարներում։`

Իր երկրային ծառայության վերջին օրերին Հիսուսն Իր աշակերտներին ասաց հույսի և քաջալերանքի այս հրաշալի խոսքերը։ Այս խոսքերը պետք է նրանց օգնեին հուսահատության ու փորձության պահերին։ Դրանք նույնը պետք է անեն նաև մեր կյանքում։ Հիսուսը եկավ երկնքից, վերադարձավ երկինք և մեզ խոստում տվեց. «Վերստին կգամ ու ձեզ Ինձ մոտ կվերցնեմ, որպեսզի որտեղ Ես եմ, դուք էլ լինեք»։

Քրիստոսի մահը խաչի վրա Նրա առաջին գալուստի ժամանակ մեր ամենամեծ հավաստիացումն է Նրա երկրորդ գալուստի, որովհետև եթե չլիներ երկրորդ գալուստը, ի՞նչ իմաստ կունենար առաջինը։ Մենք վստահ ենք, որ Հիսուսը մահացել է խաչի վրա, և նույնքան վստահ պետք է լինենք, որ ա՛յո, ինչպես Նա Ինքը խոստացել է. «Վերստին կգամ ու ձեզ Ինձ մոտ կվերցնեմ, որպեսզի որտեղ Ես եմ, դուք էլ լինեք» (Հովհաննես 14.3)։

`Խորհե՛ք այն մտքի շուրջ, որ Քրիստոսի առաջին գալուստը Նրա երկրորդ գալուստի գրավականն է։ Ի՞նչ է պատահել առաջին գալուստի ժամանակ, ինչը երկրորդ գալուստի խոստումը վստահության արժանի է դարձնում։`