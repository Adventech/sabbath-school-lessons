---
title:  Հետագա ուսումնասիրության համար
date:  24/03/2023
---

Ահա թե ինչպիսին կլինի եկեղեցին, որը երկրի վրա Աստծո գործի հավատարիմ կառավարիչ է։

Հովիվներն ու տեղական եկեղեցիների առաջնորդները եկեղեցում հաջող տնտեսվարական միջավայր են ստեղծում։ Ուսուցանում, աջակցում ու քաջալերում են եկեղեցական ընտանիքին աստվածաշնչյան սկզբունքներով ֆինանսների կառավարման հարցում։

Մարդիկ կիրառում են աստվածաշնչյան սկզբունքներն իրենց կյանքում։ Նրանք ավելի առատաձեռն են դառնում, կանոնավորապես խնայում են չնախատեսված ծախսերի համար և ազատվում են պարտքի կապանքներից։

Նրանց կենսակերպն աչքի է ընկնում զսպվածությամբ, կարգուկանոնով և գոհունակությամբ։ Նրանց կյանքում փողը բնավ աստված չէ, իսկ Արարիչ Աստծո հետ նրանց հարաբերություններն անընդհատ աճում են։

Շաբաթ առավոտյան մարդիկ գնում են ծառայության։ Նրանց պահվածքում խաղաղություն կա, նրանք չեն անհանգստանում ֆինանսական հարցերի մասին, նրանցում զգացվում է գոհունակության ու երախտագիտության խորը զգացողություն։

Փողի շուրջ ծագող ամուսնական վիճաբանությունները զգալի կերպով լուծված են։ Նրանք գալիս են ծառայության Աստծո ներկայության և իրենց մեջ գործելու ակնկալիքով։

Եկեղեցու ծառայության բոլոր բաժինները ֆինանսապես լիարժեքորեն ապահովված են։ Դրանք ամենաշոշափելի կերպով Քրիստոսի սերն են տարածում նրանց, ովքեր կարիքի մեջ են։

Միջոցներ են տրամադրվում աղոթքի տները գերազանց վիճակում պահելու համար, ինչի շնորհիվ ծառայություններին մասնակցելն ավելի հաճելի է դառնում։

Մեզ բոլորիս համար առաջնային է հետևյալ հարցը. «Ի՞նչ է Աստված կոչ անում մեզ անել այն ռեսուրսներով, որոնք Նա մեզ է վստահել»։

**Հարցեր քննարկման համար**

`Դասարանում քննարկե՛ք այն հարցը, թե ինչպես մենք պետք է հասկանանք աստվածաշնչյան երկու հստակ ուսմունք. հավատով փրկություն և գործերի վարձք։ Ինչպե՞ս կարելի է ներդաշնակեցնել այս երկու գաղափարները։`

`Ինչո՞ւ գոհունակությունն այն ամենի համար, ինչ մենք այժմ ունենք, չի նշանակում, որ չենք կարող ձգտել բարելավելու մեր ֆինանսական վիճակը։ Այսինքն՝ ինչո՞ւ այս երկու գաղափարները չեն հակասում միմյանց։`

`Կասկած անգամ լինել չի կարող, որ մեզ սպասվում է հավերժությունը։ Ի՞նչ ընտրություններ ենք անում այժմ, որոնք կօգնեն հասկանալ, թե որտեղ մենք կանցկացնենք այդ հավերժությունը։`