---
title:  Ընծաներ և երկրպագություն
date:  24/01/2023
---

Աստվածաշունչը մեզ չի տրամադրում երկրպագության ծառայության հստակ հերթականություն։ Սակայն երևում է, որ երկրպագության ծառայության մեջ առկա է առնվազն չորս բան։ Նոր Կտակարանում այս ցանկը ներառում է ուսումնասիրությունը/քարոզը, աղոթքը, երաժշտությունը և տասանորդն ու ընծաները։

Տարին երեք անգամ Իսրայելի բոլոր տղամարդիկ (և նրանց ընտանիքները) պետք է գային Տիրոջ առաջ Երուսաղեմ։ Եվ «ոչ մեկը Տիրոջ առջև դատարկաձեռն չերևա» (Բ Օրենք 16.16)։ Այլ խոսքերով, երկրպագության մաս էր կազմում նաև տասանորդի վերադարձն ու ընծաներ տալը։ Բաղարջակերաց, Շաբաթների և Տաղավարահարաց տոներին էր, որ Աստծո զավակները բերում էին իրենց տասանորդն ու ընծաները։ Բարդ էր պատկերացնել այդ տոներին դատարկաձեռն ներկայացող որևէ մեկին։

Այլ խոսքերով, հին Իսրայելի համար տասանորդի վերադարձն ու ընծաներ տալը երկրպագության կարևորագույն մաս էր։ Երկրպագությունը միայն բառերով, երգերով կամ աղոթքով Աստծուն մեր շնորհակալությունն ու երախտագիտությունը հայտնելը չէ։ Իրական երկրպագությունն այդ շնորհակալությունն ու երախտագիտությունը Տիրոջ տուն ընծաներ բերելով արտահայտելն է։ Հին Իսրայելում ժողովուրդը տասանորդն ու ընծաները բերում էր տաճար, մենք այն որպես երկրպագության ակտ շաբաթ օրը բերում ենք եկեղեցի (տասանորդն ու ընծաները վերադարձնելու առնվազն մեկ միջոց)։

`Կարդացե՛ք Ա Մնացորդաց 16.29, Սաղմոսներ 96.8, 9 և Սաղմոսներ 116.16–18 համարները։ Այստեղ արտահայտված սկզբունքներն ինչպե՞ս ենք կիրառում և ինչպե՞ս ենք ծառայեցնում մեր սեփական երկրպագության փորձառությանը։`

Որպես Աստծո զավակներ, ում տրված է երկրի վրա Նրա գործը կառավարելու պատասխանատվությունը՝ մեզ համար մեր ընծաները բերելը առավելություն, հնարավորություն և պատասխանատվություն է։ Եթե Աստված մեզ զավակներ է պարգևել, որպեսզի նրանց դաստիարակենք Իր համար, մենք պետք է նրանց հետ կիսենք շաբաթօրյա դպրոցի և եկեղեցու ծառայության ընթացքում տասանորդը վերադարձնելու և ընծաներ տալու ուրախությունը։ Որոշ վայրերում մարդիկ իրենց տասանորդն առցանց կամ այլ ձևերով են վերադարձնում։ Ինչ ձևով էլ որ մեր տասանորդն ու ընծան վերադարձնելիս լինենք, դա կազմում է Աստծուն երկրպագելու մեր փորձառության կարևոր մասը։

`Տասանորդը և ընծաները որպես երկրպագության մաս վերադարձնելիս ո՞րն է եղել ձեր սեփական փորձառությունը։ Ինչպե՞ս է այն ազդում Աստծո հետ ունեցած ձեր հարաբերությունների վրա։`