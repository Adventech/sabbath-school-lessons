---
title:  Աստված ուշադրություն է դարձնում ձեր ընծաներին
date:  25/01/2023
---

`Կարդացե՛ք Մարկոս 12.41–44 համարները։ Անկախ նրանից՝ հարուստ ենք թե ոչ, ի՞նչ լուր կարող ենք ստանալ այս պատմությունից։ Ի՞նչ սկզբունք է այս պատմությունը մեզ սովորեցնում և ինչպե՞ս կարող ենք այն կիրառել և ծառայեցնել մեր սեփական երկրպագության փորձառությանը։`

Հիսուսն ու Նրա աշակերտները տաճարի բակում էին, որտեղ տեղադրված էին գանձանակները, և Նա նայում էր, թե ինչպես են մարդիկ ընծաներ բերում։ Նա բավականին մոտ էր տեսնելու համար, որ այրի կինը երկու լումա գցեց գանձանակի մեջ. դա նրա ողջ ունեցածն էր։ «Բայց Հիսուսը հասկացավ նրա դրդապատճառը։ Կինը հավատում էր, որ տաճարի ծառայությունը նշանակված էր Աստծո կողմից, և փորձում էր իր ուժերի ներածին չափով անել ամեն բան՝ դրան աջակցելու համար։ Նա արեց այն, ինչ կարող էր, և նրա արարքը պետք է նրա հիշատակի հուշարձանը դառնար բոլոր ժամանակներում, ինչպես նաև նրա ուրախությունը՝ հավիտենության մեջ։ Նա իր ընծայի հետ իր սիրտը նվիրաբերեց. նրա ընծայի արժեքը գնահատվեց ոչ թե նրա գցած մետաղադրամով, այլ Աստծո նկատմամբ ունեցած նրա սիրով և Աստծո գործի նկատմամբ նրա շահագրգռվածությամբ, ինչից և բխել էր նրա արարքը»։ Էլեն Ուայթ, Խորհուրդներ տնտեսվարության վերաբերյալ, էջ 175։

Մեկ այլ նշանակալից փաստ է այն, որ սա միակ ընծան է, որը Հիսուսը մեկնաբանել է, ընծա՝ արված այն եկեղեցուն, որն ուր որ է պետք է մերժեր Իրեն, եկեղեցի, որը մեծապես շեղվել էր իր կանչվածությունից ու առաքելությունից։

`Կարդացե՛ք Գործք առաքելոց 10.1–4 համարները։ Ինչո՞ւ երկնային հրեշտակը հայտնվեց հռոմեացի հարյուրապետին։ Նրա ո՞ր երկու գործերն էին ուշադրության արժանացել երկնքի կողմից։`

Պարզվում է՝ երկնքում լսվում են ոչ միայն մեր աղոթքները, այլև ուշադրության են արժանանում մեր ընծայաբերման դրդապատճառները։ Տեքստն ասում է, որ Կոռնելիոսը առատաձեռն էր և շատ ողորմություններ էր անում։ «Որովհետև որտեղ ձեր գանձն է, այնտեղ էլ ձեր սիրտը կլինի» (Մատթեոս 6.21)։ Կոռնելիոսի սիրտը հետևում էր իր ողորմության ընծաներին։ Նա պատրաստ էր ավելին իմանալ Հիսուսի մասին։ Աղոթքն ու ողորմություն տալը սերտորեն կապված են և ի ցույց են դնում մեր սերն Աստծո և մեր դրացիների նկատմամբ՝ Աստծո օրենքի երկու մեծ սկզբունք. «Պիտի սիրես քո Տեր Աստծուն քո ամբողջ սրտով, քո ամբողջ հոգով, քո ամբողջ զորությամբ ու քո ամբողջ մտքով» և «քո մերձավորին՝ ինչպես քո անձը» (Ղուկաս 10.27)։ Առաջինը դրսևորվում է նաև աղոթքում, երկրորդը՝ ողորմություն տալու մեջ։