---
title:  Որքա՞ն հատկացնել ընծայի համար
date:  23/01/2023
---

`Կարդացե՛ք Բ Օրենք 16.17 համարը։ Ի՞նչ չափանիշ է Աստված մեզ տալիս՝ որպես մեր ընծաների հաշվարկի հիմք տոկոսային հարաբերության փոխարեն։`

Մեր ընծաներով մեր երախտագիտությունն ու գիտակցումն ենք արտահայտում Աստծո նկատմամբ Նրա տված կյանքի, փրկության, պահպանման և տարատեսակ ու մշտական օրհնությունների համար։ Ուստի, ինչպես նշվում է վերը բերված հատվածում, մեր ընծայի չափը հիմնվում է մեր օրհնության վրա։ «Նրան, ում շատ է տրված, նրանից շատ կպահանջվի» (Ղուկաս 12.48)։

`Կարդացե՛ք Սաղմոսներ 116.12–14 համարները։ Ինչպիսի՞ պատասխան է մեզնից ակնկալվում 12-րդ համարում առաջադրված հարցին։ Ինչքանո՞վ է փողը տեղ գտնում այս հարցին տրվող պատասխանի մեջ։`

Կարո՞ղ ենք արդյոք երբևէ հատուցել Աստծուն մեզ տված Իր բոլոր օրհնությունների համար։ Պատասխանը պարզ է՝ երբեք չենք կարող։ Կարծես թե լավագույնը, որ կարող ենք անել, առատաձեռն գտնվելն է Աստծո գործի առաջխաղացման, ինչպես նաև մեր դրացիներին օգնելու հարցում։ Երբ Հիսուսն Իր աշակերտներին ուղարկեց միսիոներական ճամփորդության, նրանց ասաց. «Ձրի ստացել եք, ձրի էլ տվե՛ք» (Մատթեոս 10.8)։ Մեր ընծաները նպաստում են մեր մեջ քրիստոսանման բնավորության կերտմանը։ Այդպիսով մենք փոխվում ենք եսասիրությունից դեպի սեր. մենք պետք է հոգ տանենք ուրիշների և Աստծո գործի համար, ինչպես դա անում էր Քրիստոսը։

Եկեք միշտ հիշենք, որ «Աստված այնքան սիրեց … որ … տվեց» (տե՛ս Հովհաննես 3.16)։ Դրան հակառակ (սա այնքան հաստատ է, որքան այն փաստը, որ գիշերը հաջորդում է ցերեկվան), որքան շատ կուտակենք ինքներս մեզ համար, այնքան ավելի եսասեր կդառնանք մեր սրտերում, և այնքան ավելի թշվառ կզգանք մեզ:

Մենք ենք որոշում որքան գումար տալ, և նաև, թե ինչ նպատակի ենք ուզում, որ մեր ընծաները ծառայեն։ Սակայն Տիրոջն ընծա մատուցելը քրիստոնյայի պարտականությունն է, որն ունի հոգևոր և բարոյական հետևանքներ։ Այս հարցը մերժելը նշանակում է հոգևոր վնաս հասցնել ինքներս մեզ, հավանաբար ավելի մեծ վնաս, քան կարող ենք գիտակցել։

`Ձեր ընծաներն ու այդ ընծաները տալու նկատմամբ ձեր դիրքորոշումն ի՞նչ է ասում Աստծո հետ ունեցած ձեր հարաբերությունների մասին։`