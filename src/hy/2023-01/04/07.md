---
title:  Հետագա ուսումնասիրության համար
date:  27/01/2023
---

Երկնային հիշատակման գրքերում գրանցվում է նաև Աստծո ընտանիքի անդամների ֆինանսական հավատարմությունը։ «Գրանցող հրեշտակը հավատարմորեն գրի է առնում Աստծուն բերված և գանձատանը դրված յուրաքանչյուր ընծա, ինչպես նաև այդ կերպ բերված ընծաների վերջնական հաշվարկը։ Աստծո աչքը նկատում է ամենաչնչին գումարն անգամ, որը նվիրաբերվում է Նրա գործի համար. նկատում է նաև տվողի հոժարակամությունը կամ չկամությունը։ Տալու դրդապատճառը ևս արձանագրվում է։ Այն ինքնամերժ, նվիրված մարդիկ, ովքեր Աստծո խոսքի համաձայն Նրան են վերադարձնում այն, ինչը պատկանում է Իրեն, կպարգևատրվեն համաձայն իրենց գործերի։ Ու եթե նույնիսկ այս կերպ նվիրաբերված միջոցները սխալ կիրառվեն և չիրականացնեն այն նպատակը, որը նվիրաբերողն ուներ՝ Աստծո փառքը և հոգիների փրկությունը, նրանք, ովքեր զոհաբերել են հոգու անկեղծությամբ և Աստծո փառքին նայելով, չեն կորցնի իրենց վարձքը»։ Էլեն Ուայթ, Վկայություններ եկեղեցու համար, հատոր 2, էջ 518։

«Աստված փափագում է, որ մարդիկ աղոթեն ու պլանավորեն Իր գործի առաջընթացը։ Սակայն, ինչպես Կոռնելիոսը, մենք պետք է միավորենք աղոթքը տալու հետ։ Մեր աղոթքներն ու նվիրաբերությունները պետք է հուշարձանի նման բարձրանան առ Աստված։ Հավատքն առանց գործերի մեռած է, և առանց կենդանի հավատի անհնար է Աստծուն հաճո լինել։ Աղոթելու հետ մեկտեղ մենք պետք է տանք մեր հնարավորության սահմաններում ամեն ինչ մեր աղոթքների իրականացման համար։ Եթե մենք ապրենք մեր հավատը, չենք մոռացվի Աստծո կողմից։ Նա գրանցում է սիրո և ինքնամերժման յուրաքանչյուր դրսևորում։ Նա ճանապարհներ կբացի, որտեղ մենք կարող ենք ցուցաբերել մեր հավատը մեր գործերով» Էլեն Ուայթ, Գլիներ Ատլանտիկ Միավորում, 1903թ. հունիսի 17։

**Հարցեր քննարկման համար**

`Ինչպե՞ս կարելի է համադրել աղոթքն ու տալը։ Այսինքն ինչպե՞ս կարող է աղոթքն օգնել ձեզ իմանալ ինչ տալ, երբ տալ և որքան տալ։`

`Ամերիկայի Միացյալ Նահանգների շատ հայտնի մի ամսաթերթ պատմում էր Ուոլ Սթրիթի2 երիտասարդ մասնագետների մասին, ովքեր անհավանական գումարներ են վաստակում, սակայն միևնույն ժամանակ այնքան դժբախտ, դատարկ և տագնապով ու անհանգստությամբ լի կյանք են վարում։ Նրանցից մեկը՝ ներդրումների կառավարմամբ զբաղվող մի մենեջեր, ասաց. «Իմ մահվանից հետո ի՞նչ իմաստ կունենա այն, որ ես իմ ներդրումների պորտֆոլյոյին լրացուցիչ մեկ տոկոս եկամուտ եմ ավելացրել»։ Ի՞նչ դաս կարող ենք քաղել այս պատմությունից այն մասին, թե ինչպես տալը, այն էլ զոհաբերական տալը, հոգևոր մեծ օգուտ կարող է բերել տվողին այն իմաստով, որ օգնում է նրան ազատվել «հարստության պատրանքներից» (Մատթեոս 13.22)։`

`Էլեն Ուայթի գրքից արված վերը ներկայացված մեջբերման մեջ ուշադրությո՛ւն դարձրեք նվիրաբերված միջոցների «սխալ կիրառության» հատվածին։ Ինչո՞ւ է տվողների համար կարևոր միշտ մտապահել այն գաղափարը, որը նա ներկայացնում է մեջբերման հատվածում։`