---
title:  Տալու դրդապատճառ
date:  22/01/2023
---

Մենք սիրում ենք Աստծուն, որովհետև նախ Նա սիրեց մեզ։ Մեր ընծաները պատասխանն են Նրա՝ մեզ տրված զարմանահրաշ պարգևի՝ Հիսուսի։ Մեզ ասվում է. «Տերը մեր ընծաների կարիքը չունի։ Մենք ի վիճակի չենք հարստացնելու Նրան մեր ընծաներով։ Սաղմոսերգուն ասում է. «Քեզնից է ամեն բան, և Քո ձեռքից ստացածն ենք տալիս Քեզ» (Ա Մնացորդաց 29.14)։ Այդուհանդերձ, Աստված մեզ տալիս է Իր ողորմությունները գնահատելու հնարավորություն՝ նույնն ուրիշների վրա տարածելու նպատակով ինքնազոհ ջանքեր անելով։ Սա միակ ճանապարհն է, որով մենք կարող ենք մեր երախտագիտությունն ու սերը հայտնել Աստծուն։ Նա ոչ մի այլ միջոց չի տրամադրել»։ Էլեն Ուայթ, Խորհուրդներ տնտեսվարության վերաբերյալ, էջ 18։

Երբ մենք «մեր» փողերը հանձնում ենք Հիսուսին, դրանով ամրանում է Նրա և ուրիշների նկատմամբ մեր սերը։ Ուստի փողը կարող է լավ բանի ծառայող հզորագույն գործիք լինել։ Հիսուսը փողի ու հարստության մասին ավելի շատ է խոսել, քան որևէ այլ թեմայի։ Մատթեոսի, Մարկոսի և Ղուկասի Ավետարաններում յուրաքանչյուր վեցերորդ տեքստը փողի մասին է։ Ավետարանի բարի լուրն այն է, որ Աստված կարող է մեզ ազատել փողի սխալ օգտագործման և փողի նկատմամբ կույր սիրո աղետներից։

`Կարդացե՛ք Մատթեոս 6.31–34 և Բ Օրենք 28.1–14 համարները։ Աստված ի՞նչ է խոստանում անել մեզ համար, եթե մենք հնազանդվենք Իրեն։ Արդյո՞ք մեր կողմից եսասիրություն է հավակնել Աստծո խոստումների իրականացմանը մեր կյանքում։`

Մեր ընծաները Աստծո համար ինքնազոհության գնալու մեր պատրաստակամության առհավատչյան են։ Ընծայելը կարող է լինել խորը հոգևոր փորձառություն, այն փաստի արտահայտում, որ մեր կյանքերը լիարժեքորեն նվիրել ենք Աստծուն՝ որպես մեր Տիրոջ։ Դուք կարող եք ասել, որ սիրում եք Աստծուն, սակայն առատաձեռնորեն ընծայելն օգնում է բացահայտել (նույնիսկ ուժգնացնել) այդ սերը։

Ընծան բխում է այն սրտի խորքից, որը վստահում է, որ Աստված իր անձնական Աստվածն է և լավագույն ձևով հոգում է իր բոլոր կարիքները։ Մեր ընծաները հիմնված են այն համոզմունքի վրա, որ մենք փրկված ենք Քրիստոսով։ Դրանք Աստծուն խաղաղեցնելու կամ Նրա ընդունելությունը որոնելու համար չեն։ Ընդհակառակը, մեր ընծաները բխում են այն սրտից, որը հավատով ընդունել է Քրիստոսին որպես շնորհի ու փրկագնման միակ և լիարժեք միջոց։

`Կարդացե՛ք Բ Կորնթացիներին 9.6, 7 համարները։ Տերն ի՞նչ է ասում մեզ այստեղ։ Ի՞նչ է նշանակում տալ «ըստ իր սրտի հոժարության»։ Ինչպե՞ս ենք մենք սովորում հոժարությամբ տալ։`