---
title:  Ընծայաբերում հատուկ ծրագրերի համար
date:  26/01/2023
---

Հետազոտությունները ցույց են տվել, որ մարդկանց ակտիվների ընդամենը մոտավորապես 9 տոկոսն է իրացվելի1 և կարող է ներդրվել որպես ընծա ցանկացած պահի։ Կանխիկ գումարը, չեքերը, խնայողությունները, դրամական շուկայի ֆոնդերը և այլն, ընդհանուր առմամբ համարվում են իրացվելի ակտիվներ, առնվազն նրանց համար, ովքեր տիրապետում են նման ակտիվների: Մեր ակտիվների մեծ մասը՝ մոտ 91 տոկոսը, «ներդրված» է գույքի մեջ, օրինակ՝ մեր տները, մեր անասունները (եթե գյուղական վայրում ենք ապրում) կամ այլ ոչ իրացվելի ապրանքներ:

Իրացվելի և ոչ իրացվելի ակտիվների տոկոսների տարբերությունը կարելի է ի ցույց դնել 1000 հատ մեկ դրամանոց մետաղադրամ դնելով երկու տարբեր ապակե բանկաների մեջ, որտեղ յուրաքանչյուր մեկ տոկոսը ներկայացվում է 10 հատ մեկ դրամանոց մետաղադրամով: Այսպիսով, դուք կունենաք 90 դրամ փոքր բանկայի մեջ, որոնք կկազմեն 9 տոկոս իրացվելի ակտիվները, և 910 դրամ ավելի մեծ բանկայում, որը կկազմի է ոչ իրացվելի ակտիվների 91 տոկոսը:

Մարդկանց մեծ մասն ընծաներ է տալիս փոքր բանկայից՝ իրենց իրացվելի ակտիվներից։ Դրանք այն միջոցներն են, որոնք առկա են նրանց բանկային հաշիվներում կամ դրամապանակում։ Սակայն երբ ինչ-որ մեկն իսկապես ոգևորվում է ինչ-որ բանով, տալիս է մեծ բանկայից։ Աստվածաշունչը շատ նման պատմություններ է պատմում։

`Կարդացե՛ք Մարկոս 14.3–9 և Հովհաննես 12.2–8 համարները։ Ովքե՞ր էին Սիմոնի տան խնջույքին մասնակցող հիմնական անձինք։ Ի՞նչ արժեք ուներ Մարիամի ընծան։ Ինչո՞ւ նա օծեց Հիսուսին հենց այդ ժամանակ։`

Մարիամի ընծան 300 դինար էր, որը հավասար էր տարեկան աշխատավարձի։ Այն, ամենայն հավանականությամբ, «մեծ բանկայից» արված ընծա էր։ Այս դեպքից հետո Հուդան մատնեց Հիսուսին այդ գումարի մեկ երրորդից փոքր-ինչ ավելիի՝ «փոքր բանկայի» ընծայի՝ 30 արծաթի դիմաց (Մատթեոս 26.15)։ Իրական սեր և նվիրվածություն է պահանջվում «մեծ բանկայից»՝ մեր ներդրումներից ընծայելու համար։ Սակայն երբ ժլատանում ենք, ինչպես Հուդան, կարող ենք ծախել մեր հոգիները գրոշներով։

Բառնաբասի աշխատանքին ու գործունեությանը Նոր Կտակարանն անդրադառնում է 28 անգամ։ Մենք նրան ճանաչում ենք նախ և առաջ որպես Պողոս առաքյալի ուղեկից և մեծ միսիոներ։ Սակայն այս ամենի հիմքը գտնում ենք առաջին տեքստում, որտեղ նշվում է նրա մասին։ Գործք առաքելոց 4.36, 37 համարներում մենք կարդում ենք նրա ընծայի մասին, որն իսկապես «մեծ բանկայից» տրված ընծա էր։ Քրիստոսի հետևյալ խոսքերի ինչպիսի՜ հզոր օրինակ. «Որովհետև որտեղ ձեր գանձն է, այնտեղ էլ ձեր սիրտը կլինի» (Մատթեոս 6.21)։

`Ինչո՞ւ է զոհաբերական ընծան նույնքան կարևոր տվողի, որքան ստացողի համար։`