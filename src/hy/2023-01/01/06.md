---
title:  Գանձ երկնքում
date:  05/01/2023
---

`«Ձեզ համար գանձեր մի՛ դիզեք երկրի վրա, որտեղ ցեցն ու ժանգն ապականում են, և որտեղ գողերը սողոսկում են ու գողանում։ Այլ ձեզ համար երկնքո՛ւմ գանձեր դիզեք, որտեղ ո՛չ ցեցը, ո՛չ ժանգը չեն ապականում, ո՛չ էլ գողերն են սողոսկում ու գողանում. որովհետև որտեղ ձեր գանձն է, այնտեղ էլ ձեր սիրտը կլինի» (Մատթեոս 6.19–21)։ Ի՞նչ կարևորագույն ճշմարտությունների մասին է Հիսուսն այստեղ խոսում։`

Ո՞վ չի լսել բազմաթիվ պատմություններ այն մարդկանց մասին, որոնք մեծամեծ հարստություններ են կուտակել, սակայն վերջում կորցրել այդ հարստությունը։ Մեր աշխարհն անկայուն վայր է. պատերազմները, հանցագործությունները, բռնությունը, բնական աղետները մի ակնթարթում կարող են մեզնից խլել այն ամենը, ինչի համար ազնվորեն և ջանասիրաբար աշխատել ենք։ Կամ էլ կարող է վրա հասնել մահը, և մեկ ակնթարթ հետո մեր ունեցվածքն այլևս մեզ պետք չի գա։

Իհարկե, Սուրբ Գիրքը երբեք չի ասում, թե հարստությունը կամ ունեցվածք կուտակելը վատ բան է։ Սակայն այս տեքստերում Հիսուսը մեզ նախազգուշացնում է դրան հոգևոր արժեքների տեսանկյունից նայել։

Եվ այդուհանդերձ ի՞նչ է նշանակում գանձեր դիզել երկնքում։ Դա նշանակում է Աստծուն ու Նրա գործին մեր կյանքում ամենաառաջին ու պատվավոր տեղը հատկացնել, և այդ տեղը չհատկացնել գումարին կամ հարստությանը։ Դա նշանակում է նաև մեր ունեցվածքն Աստծո գործի, Նրա արքայության մոտեցման, ուրիշների փրկության համար և նրանց օրհնություն լինելու համար օգտագործել։

Օրինակ՝ երբ Աստված կանչեց Աբրամին, ծրագրել էր Աբրամի ու նրա ընտանիքի միջոցով օրհնել երկրի վրա ապրող բոլոր ազգերին։ Աստված Աբրահամին ասաց, ով «Աստծու բարեկամ կոչվեց» (Հակոբոս 2.23). «Ես քեզ մեծ ազգ պիտի դարձնեմ և օրհնեմ քեզ ու մեծացնեմ քո անունը, և դու օրհնյալ կլինես։ Քեզ օրհնողներին կօրհնեմ, իսկ քեզ անիծողներին կանիծեմ։ Աշխարհի բոլոր ազգերը քեզնով կօրհնվեն» (Ծննդոց 12.2, 3)։

«Ուրեմն նրանք, ովքեր հավատով են, օրհնվում են հավատացյալ Աբրահամի հետ» (Գաղատացիներին 3.9)։ Մեզ ներկայացված է միևնույն մարտահրավերը, որը ներկայացված էր նրան։

«Փողը մեծ արժեք ունի, քանի որ ի զորու է մեծագույն բարիք գործել։ Աստծո զավակների ձեռքերում այն կարող է ծառայել որպես սնունդ քաղցածների համար, ծարավների համար՝ ջուր, մերկերի համար՝ հագուստ։ Այն կարող է լինել պաշտպանություն ճնշվածներին և օգնություն հիվանդներին։ Սակայն փողը ավազի հատիկից ավելի մեծ արժեք է ձեռք բերում միմիայն այն ժամանակ, երբ ծառայում է կյանքի կարիքները հոգալուն և Քրիստոսի գործի առաջխաղացմանը»։ Էլեն Ուայթ, Քրիստոսի առակները, էջ 351։

`«Որովհետև որտեղ ձեր գանձն է, այնտեղ էլ ձեր սիրտը կլինի» (Մատթեոս 6.21)։ Ըստ ձեր սրտի՝ որտե՞ղ են ձեր գանձերը։`