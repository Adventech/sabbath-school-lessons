---
title:  Հետագա ուսումնասիրության համար
date:  06/01/2023
---

«Աստծո սիրտն Իր երկրային զավակների հետ կապված է մի սիրով, որը մահից ավելի հզոր է: Իր Որդուն տալով` Նա մեզ տվեց ամբողջ երկինքը մեկ պարգևի մեջ: Փրկչի կյանքը, մահն ու միջնորդությունը, հրեշտակների ծառայությունը, Սուրբ Հոգու բարեխոսությունը, ամենից վեր ու ամենի միջոցով գործող Հայրը և երկնային էակների մշտական հետաքրքրությունը` այս բոլորը մարդու փրկագնման համար է»։ Էլեն Ուայթ, Քայլեր դեպի Քրիստոս, էջ 21։

«Եթե մերժել եք ձեր ես-ը և նվիրվել Քրիստոսին, ապա Աստծո ընտանիքի անդամ եք, և Հոր տան մեջ եղած ամեն ինչ ձեզ համար է։ Աստծո բոլոր գանձերը հասանելի են ձեզ ինչպես այս, այնպես էլ գալիք աշխարհում։ Հրեշտակների ծառայությունը, Սուրբ Հոգու պարգևը, Նրա ծառայողների աշխատանքը՝ այս ամենը ձեզ համար է։ Աշխարհը իր մեջ բովանդակվող ամեն ինչով ձերն է, եթե այդ ամենը ձեզ բարիք բերի»։ Էլեն Ուայթ, Խոհեր օրհնությունների սարից, էջ 110։

**Հարցեր քննարկման համար**

`Տեսնելով այս բոլոր հիասքանչ պարգևները, որ Աստված տալիս է Իր զավակներին՝ պարզապես չենք կարող սաղմոսերգուի պես չհարցնել. «Ի՞նչ հատուցեմ Տիրոջը այն ամբողջ բարության փոխարեն, որ արել է ինձ» (Սաղմոսներ 116.12)։ Կազմե՛ք այն բոլոր պարգևների ու օրհնությունների ցուցակը, որ Աստված ձեզ տվել է ինչպես հոգևոր, այնպես էլ նյութական կյանքում, և դասարանում կիսվե՛ք այդ ցուցակով։ Ի՞նչ է սա ձեզ սովորեցնում այն մասին, թե իրականում որքան երախտապարտ պետք է լինեք Աստծուն։`

`Թեև մենք Աստծուն արդարացիորեն ընկալում ենք որպես մեր Արարիչ, Սուրբ Գիրքը նորից ու նորից մեզ սովորեցնում է, որ Նա նաև մեզ Պահպանողն է (տե՛ս Եբրայեցիներին 1.3, Հոբ 38.33–37, Սաղմոսներ 135.6, 7, Կողոսացիներին 1.17, Գործք առաքելոց 17.28, Բ Պետրոս 3.7)։ Բացառապես Աստծո պահպանող զորությունն է, որ կյանքի է կոչում տիեզերքի գալակտիկաներից մինչև մեր սրտի բաբախյունը, մինչև ատոմային կառուցվածքն իրար հետ պահող ուժերը, որոնք և մեզ հայտնի բոլոր նյութերի հիմքն են։ Աստվածաշնչյան այս ճշմարտություններն ինչպե՞ս պետք է մեզ օգնեն հասկանալ, թե ինչ պարտավորություններ մենք ունենք Աստծո առաջ այն առումով, թե ինչպես ենք օգտագործում այն, ինչ Նա մեզ է վստահել։ Ինչպե՞ս է այս իրողությունն օգնում մեզ մեր կյանքն ու կյանքի նպատակը պահել ճիշտ լույսի ներքո։`

`Դասը քննարկում է այն հարցը, թե ինչու են Հիսուսն ու փրկության ծրագիրն Աստծո՝ մեզ տված բոլոր պարգևներից ամենամեծը։ Ինչո՞ւ է դա ճիշտ։ Ի՞նչ կունենայինք մենք առանց փրկության ծրագրի ու դրա առաջարկած մեծագույն հույսի։ Հին աշխարհի գրողներից մեկը մարդուն նկարագրել է որպես ոչ այլ ինչ, քան «քայքայվող ոսկորների վրա փտած լեշի կտորներ»։ Առանց Ավետարանի լուրի ինչո՞ւ նրա ասածն իմաստ կունենար։`