---
title:  Աստծո ընտանիքի անդամների պարտականությունները
date:  04/01/2023
---

Մենք բոլորս վայելում ենք հոգևոր և նյութական օրհնություններն ու պարգևները, որոնք Աստված մեզ տալիս է։ Եվ որքա՜ն մխիթարական է այն գաղափարը, որ մենք նաև Նրա «ընտանիքի մասն ենք կազմում»։

`Կարդացե՛ք Բ Օրենք 6.5 և Մատթեոս 22.37 համարները։ Ի՞նչ է սա նշանակում, և ինչպե՞ս ենք մենք դա անում։`

Ինչպե՞ս է հնարավոր սիրել Աստծուն «քո ամբողջ սրտով, քո ամբողջ հոգով, քո ամբողջ մտքով» (Մատթեոս 22.37)։ Հետաքրքրական է, որ Աստվածաշունչը պատասխանում է այս հարցին ոչ այնպես, ինչպես շատերը կակնկալեն։

`Կարդացե՛ք Բ Օրենք 10.12, 13 և Ա Հովհաննես 5.3 համարները։ Ըստ Աստվածաշնչի՝ ո՞րն է երկնային Հոր հետ սիրո հարաբերություններում մեր պատշաճ դրսևորումը։`

Օրենքը պահե՞լը։ Պատվիրաններին հնազանդվե՞լը։ Ցավոք, շատ քրիստոնյաների համար օրենքին (հատկապես չորրորդ պատվիրանին) հնազանդվելն օրինապաշտություն է, և նրանք հայտարարում են, որ իրենցից պարզապես պահանջվում է սիրել Աստծուն և իրենց դրացիներին իրենց իսկ անձի պես։ Այդուհանդերձ, Աստծո ասածը շատ հստակ է՝ Աստծո, ինչպես նաև մեր դրացիների նկատմամբ մեր սերն արտահայտում ենք, այո՛, Նրա պատվիրաններին հնազանդվելով։

«Որովհետև սա է Աստծու սերը. որ պահենք Նրա պատվիրանները» (Ա Հովհաննես 5.3)։ Մենք սովոր ենք այս տեքստը հասկանալ հետևյալ կերպ՝ մենք սիրում ենք Աստծուն, հետևաբար պահում ենք Նրա պատվիրանները։ Եվ սա սխալ մեկնաբանություն չէ։ Սակայն միգուցե կարող ենք տեքստը մեկնաբանել նաև, որ «հենց սա՛ է Աստծո սերը», այսինքն մենք Աստծո սերը ճանաչում և վերապրում ենք Նրա պատվիրանները պահելով։

Մատթեոս 7.21–27 համարներում Հիսուսն ասում է, որ Աստծո խոսքը լսողներն ու կատարողները նման են իմաստուն մարդու, ով իր տունը կառուցում է ամուր ժայռի վրա։ Իսկ նրանք, ովքեր լսում, բայց չեն կատարում, նման են անխելք մարդու, ով իր տունը կառուցում է ավազի վրա, ինչը կործանարար հետևանքներ է ունենում։ Երկուսն էլ լսեցին խոսքը, մեկը հնազանդվեց, մյուսը՝ ոչ։ Հետևանքը կենաց մահու կարևորության տարբերություն եղավ։

`Խորհե՛ք Աստծուն սիրելու և Նրա օրենքին հնազանդվելու միջև եղած կապի մասին։ Ինչո՞ւ պետք է Աստծո նկատմամբ սերն այդ կերպ արտահայտվի։ Ի՞նչ կա պատվիրանները պահելու մեջ, որ իսկապես արտահայտում է այդ սերը (հուշում՝ խորհե՛ք այն մասին, թե ինչի է հանգեցնում Նրա օրենքին չհնազանդվելը)։`