---
title:  Աստծո ընտանիքի համար հասանելի ռեսուրսները
date:  03/01/2023
---

Աստծո մեծագույն պարգևն Իր զավակներին Հիսուս Քրիստոսն է, Ով մեզ տալիս է ներված լինելու խաղաղություն, առօրյա կյանքի շնորհ ու հոգևոր աճ, ինչպես նաև հավիտենական կյանքի հույս։

«Աստված այնքան սիրեց աշխարհը, որ Իր միածին Որդուն տվեց, որպեսզի ով Նրան հավատում է, չկորչի, այլ հավիտենական կյանք ունենա» (Հովհաննես 3.16)։ «Սակայն նրանց, ովքեր ընդունեցին Նրան և հավատացին Նրա անվանը, իշխանություն տվեց Աստծու որդիները լինելու» (Հովհաննես 1.12)։

Այսպիսով, փրկությունը հիմնաքարային պարգև է, որովհետև առանց այդ պարգևի ուրիշ ի՞նչ կարող էինք ստանալ Աստծուց, ինչը երկարաժամկետ հեռանկարում իսկապես իմաստ կունենար։ Ինչ էլ որ ունենանք այստեղ, մի օր մենք մահանալու ենք, մահանալու են նաև բոլոր նրանք, ովքեր երբևէ հիշել են մեզ, և այն ամեն բարիքը, որ արել ենք, նույնպես կմոռացվի։ Ուստի նախ և առաջ պետք է մշտապես մեր բոլոր մտքերի կենտրոնում պահենք Ավետարանի պարգևը՝ այսինքն Քրիստոսին՝ այն էլ խաչվածին (Ա Կորնթացիներին 2.2)։

Եվ այդուհանդերձ, փրկության հետ մեկտեղ Աստված մեզ տալիս է դեռ շատ-շատ ավելին։ Հիսուսը մխիթարում է իրենց սննդի ու հագուստի համար անհանգստացող մարդկանց և ասում. «Դուք նախ Աստծու արքայությունն ու Նրա արդարությո՛ւնը փնտրեք, և այդ ամենը ավելիով ձեզ կտրվի» (Մատթեոս 6.33)։

`Կարդացե՛ք Սաղմոսներ 23.1, Սաղմոսներ 37.25 և Փիլիպպեցիներին 4.19 համարները։ Այս տեքստերն ի՞նչ են ասում այն մասին, թե ինչպես է Աստված հոգում մեր առօրյա կարիքները։`

Բացի այդ, երբ Հիսուսն աշակերտների հետ խոսում էր Իր հեռանալու մասին, նրանց խոստացավ Սուրբ Հոգու պարգևը՝ որպես Մխիթարիչ։ «Եթե Ինձ սիրում եք, պահե՛ք Իմ պատվիրանները։ Եվ Ես Հորը կխնդրեմ, և ձեզ ուրիշ Մխիթարիչ կտա, որպեսզի հավիտյան ձեզ հետ լինի. ճշմարտության Հոգին, որին աշխարհը չի կարող ընդունել, որովհետև Նրան չի տեսնում և չի ճանաչում։ Բայց դուք Նրան ճանաչում եք, որովհետև այն ձեզ մոտ է մնում ու ձեր մեջ է լինելու» (Հովհաննես 14.15–17)։ «Նա … ձեզ կառաջնորդի դեպի ամբողջ ճշմարտությունը» (Հովհաննես 16.13)։

Այնուհետև Ինքը՝ Հոգին, հրաշալի հոգևոր պարգևներ կտա Աստծո զավակներին (տե՛ս Ա Կորնթացիներին 12.4–11)։

Կարճ ասած՝ այն Աստվածը, Ում մեջ մենք «ապրում» ենք, «շարժվում և կանք» (Գործք առաքելոց 17.28), Ով «ամեն բանի կյանք ու շունչ և ամեն ինչ» է «տալիս» (Գործք առաքելոց 17.25), տվել է մեզ գոյություն, փրկության խոստում, նյութական օրհնություններ և հոգևոր պարգևներ, որպեսզի մենք մեր հերթին օրհնություն լինենք ուրիշների համար։ Եվ կրկին, ինչ նյութական բարիքներ էլ որ մենք ունենանք, ինչպիսի պարգևներով ու տաղանդներով էլ որ օրհնված լինենք, ամեն կերպ պարտավոր ենք հաշիվ տալ այդ ամենը Տվողին դրանց օգտագործման համար։