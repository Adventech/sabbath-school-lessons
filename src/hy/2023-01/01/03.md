---
title:  Աստված ամեն ինչի Սեփականատերն է
date:  02/01/2023
---

`Կարդացե՛ք Սաղմոսներ 50.10–12, Սաղմոսներ 24.1, Ա Մնացորդաց 29.13, 14 և Անգե 2.8 համարները։ Ո՞րն է այս տեքստերի լուրը, և ի՞նչ արժեք պետք է ունենա այս ճշմարտությունը մեզ համար, և թե ինչպես ենք մենք վերաբերվում այն ամենին, ինչ ունենք։`

Ա Մնացորդաց գիրքը 17-րդ գլխից սկսած նկարագրում է Աստծո տուն կառուցելու Դավիթ թագավորի փափագը։ Նա այս փափագով կիսվեց Նաթան մարգարեի հետ, որն էլ պատասխանեց. «Արա՛ այն ամենը, ինչ կա սրտումդ, որովհետև Աստված քեզ հետ է» (Ա Մնացորդաց 17.2)։ Սակայն այդ գիշեր Աստծո խոսքը եղավ Նաթան մարգարեին և հրահանգեց նրան Դավիթ թագավորին փոխանցել, որ նա չի կարող կառուցել Աստծո տունը, քանի որ ռազմիկ է։ Այդ գործը նրա փոխարեն կանի նրա որդին։ Դավիթը հարցրեց, թե արդյո՞ք կարող է գոնե նախագծել տաճարն ու պատրաստել շինանյութը։ Երբ այս խնդրանքը շնորհվեց նրան, իր հետագա ողջ կյանքը նա ծախսեց տաշած քարերի, եղևնափայտի, երկաթի, ոսկու, արծաթի և պղնձի ահռելի մեծ քանակություն կուտակելու վրա։ Երբ այս ողջ շինանյութն արդեն պատրաստ էր և կուտակված շինարարության վայրում, Դավիթը մեկտեղ հավաքեց Իսրայելի բոլոր առաջնորդներին՝ փառաբանության և շնորհակալության արարողության համար։

Ա Մնացորդաց 29.13, 14 համարներում՝ Դավիթ թագավորի հանրային աղոթքում, ըստ նրա՝ ո՞րն էր այն շինանյութի իրական աղբյուրը, որը հավաքելու համար ինքն ու իր ժողովուրդը ժամանակ և միջոցներ էին ծախսել։ Իհարկե, ըստ էության, նա ասաց. «Մենք իսկապես չենք կարող մեզ վերագրել այս հատուկ շինանյութի որևէ մասի հավաքվելը, քանի որ մենք պարզապես Քեզ ենք վերադարձնում Քոնը»։

Այս միտքը կարևոր է բոլորիս համար, անկախ նրանից՝ մենք հարուստ ենք թե աղքատ (սակայն հատկապես հարուստների համար)։ Քանի որ սկզբում Աստված արարեց ամեն բան (տե՛ս Ծննդոց 1.1, Հովհաննես 1.3, Սաղմոսներ 33.6, 9), Նա իսկապես գոյություն ունեցող ամեն բանի լիիրավ սեփականատերն է, ներառյալ այն ամենը, ինչ մենք ունենք, և կարևոր չէ, թե որքան ջերմեռանդորեն և ազնվորեն ենք դրա համար աշխատել։ Եթե չլիներ Աստված, ու չլիներ Նրա շնորհը, մենք ոչինչ չէինք ունենա, մենք ոչինչ կլինեինք, իրականում ոչ էլ գոյություն կունենայինք։ Ուստի մենք պետք է մշտապես ապրենք այն գիտակցությամբ, որ վերջին հաշվով Աստված է սեփականատերն այն ամենի, ինչ գոյություն ունի, և այս կարևոր ճշմարտությունը մեր աչքի առջև պահելով՝ պետք է միշտ փառաբանենք ու շնորհակալություն հայտնենք Նրան մեր նկատմամբ ցուցաբերած Իր բարության համար։

`«Որովհետև ո՞վ եմ ես, և ո՞վ է իմ ժողովուրդը, որ կարողանայինք այսպես ընծա մատուցել» (Ա Մնացորդաց 29.14)։ Ի՞նչ գեղեցիկ սկզբունքներ են արտահայտված այս բառերում, և ինչպե՞ս են դրանք արտացոլում այն, թե ինչպիսին պետք է լինի մեր վերաբերմունքն Աստծո և այն ամենի նկատմամբ, ինչ ունենք։`