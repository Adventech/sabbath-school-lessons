---
title:  Մենք Աստծո ընտանիքի մաս ենք կազմում
date:  01/01/2023
---

`«Դրա համար ծնկի եմ գալիս մեր Տեր Հիսուս Քրիստոսի Հոր առաջ, որից երկնքում ու այս երկրի վրա եղող ամեն ծնունդ անուն է ստանում» (Եփեսացիներին 3.14, 15)։ Ի՞նչ է պատկերված այս տեքստում, և ի՞նչ հույս կա դրանում։`

Հիսուսն Իր ծառայության վաղ շրջանում ասում է. «Արդ, դուք այսպե՛ս աղոթեք. «Հա՛յր մեր, որ երկնքում ես, սուրբ լինի Քո անունը»» (Մատթեոս 6.9)։ Ավելի ուշ Նա այդ աղոթքը կրկնում է աշակերտների ներկայությամբ (Ղուկաս 11.2)։ Հիսուսը մեզ սովորեցնում է Իր Հորն անվանել «Հա՛յր մեր, որ երկնքում ես»։ Երբ հարությունից հետո Հիսուսը հանդիպեց Մարիամին, վերջինս ուզում էր գրկել Նրան։ «Հիսուսն ասաց նրան. «Ինձ մի՛ մոտեցիր, քանի որ դեռ Հորս մոտ չեմ բարձրացել. բայց դու Իմ եղբայրների մո՛տ գնա ու ասա՛ նրանց. Ես Իմ Հոր և ձեր Հոր մոտ եմ բարձրանում, Իմ Աստծու և ձեր Աստծու մոտ»» (Հովհաննես 20.17)։

Քանի որ մեր ու Հիսուսի Հայրը նույնն է, Հիսուսը մեր եղբայրն է, և մենք բոլորս եղբայրներ և քույրեր ենք Տիրոջ մեջ։ Հիսուսը դարձավ երկրային ընտանիքի անդամ, որպեսզի մենք կարողանանք դառնալ երկնային ընտանիքի անդամ։ «Երկնային ընտանիքն ու երկրային ընտանիքը մեկ են»։ Էլեն Ուայթ, Դարերի փափագը, էջ 835։

`Կարդացե՛ք Ելք 3.10, Ելք 5.1 և Գաղատացիներին 3.26, 29 համարները։ Ի՞նչ են այս տեքստերը մեզ ասում այն մասին, թե ինչպես է Աստված վերաբերվում մեզ։ Ինչո՞ւ դա մեզ համար պետք է քաջալերող լինի։`

Ի տարբերություն արարչագործության մասին այն տեսակետի, որ մենք պարզապես սառն ու անհաղորդ օրենքների արգասիք ենք, Սուրբ Գիրքը սովորեցնում է, որ ոչ միայն Աստված գոյություն ունի, այլև որ Նա մեզ սիրում է և այնքան մեծ սիրով է մեզ վերաբերվում, որ Սուրբ Գրքում շատ հաճախ կիրառվում է ընտանիքի պատկերը՝ նկարագրելու այդ հարաբերությունները։ Անկախ նրանից՝ Հիսուսն Իսրայելին անվանեց «Իմ ժողովուրդ» թե «Աստծո որդիներ», կամ թե Աստծուն անվանում է «մեր Հայր», իմաստը միշտ միևնույնն է. Աստված մեզ սիրում է այնպես, ինչպես ենթադրվում է, որ ընտանիքի անդամներն են սիրում միմյանց։ Ինչպիսի՜ բարի լուր այն աշխարհում, որը կարող է թշնամանքով լցված լինել։

`Պատկերացրե՛ք՝ ապրում ենք մի աշխարհում, որտեղ բոլորին վերաբերվում ենք որպես մեր ընտանիքի անդամներ։ Ինչպե՞ս կարող ենք սովորել բոլոր մարդկանց ավելի լավ վերաբերվել՝ որպես մեր քույրեր և եղբայրներ։`