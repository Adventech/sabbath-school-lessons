---
title:  Երաշխավորություն և արագ հարստանալու սխեմաներ
date:  01/02/2023
---

Աստվածաշունչը շատ հստակ է այն հարցում, որ Աստված չի կամենում, որ Իր զավակները պատասխանատվություն կրեն ուրիշների պարտքերի համար։ Առակներ գրքում Աստված մեզ զգուշացնում է հեռու մնալ երաշխավորությունից, այսինքն ուրիշի վերցրած վարկի/պարտքի համար երաշխավորություն չստանձնել։

`Կարդացե՛ք Առակներ 6.1–5, Առակներ 17.18 և Առակներ 22.26 համարները։ Ի՞նչ լուր կա այս տեքստերում։`

Երաշխավորության կարիք սովորաբար առաջանում է, երբ վատ վարկային պատմությամբ անձը ցանկանում է վարկ վերցնել վարկատու հաստատությունից և չի համապատասխանում հաստատության պահանջներին: Վարկային մասնագետը նրան առաջարկում է գտնել վստահելի վարկային պատմությամբ մեկին, ով նրա երաշխավորը կլինի, ապա բանկը կտրամադրի վարկը և պատասխանատվության կենթարկի երաշխավորին այն դեպքում, երբ վարկառուն չկարողանա մարել պարտքը:

Երբեմն եկեղեցու անդամ ընկերը կարող է խնդրել ձեզ լինել իր երաշխավորը։ Դուք պետք է պատասխանեք. «Աստվածաշունչն արգելում է ինձ անել դա»։ Հարկավոր է պարզորոշ հասկանալ, որ Աստվածաշունչը խրախուսում է մեզ օգնել կարիքի մեջ լինողներին, սակայն մենք ոչ մի դեպքում չպետք է մեզ վրա վերցնենք նրանց պարտքերի պատասխանատվությունը։

Դեռահաս զավակները հաճախ են խնդրում իրենց ծնողներին իրենց առաջին մեքենայի գնման երաշխավորը լինել։ Կամ ավելի հասուն զավակները խնդրում են ծնողներին սեփական բիզնեսն սկսելու համար բանկային վարկի երաշխավորը լինել։ Այստեղ ևս կիրառելի է միևնույն պատասխանը։ Մենք պետք է օգնենք ուրիշներին, եթե դրա իրական կարիքը կա, սակայն ոչ մի դեպքում չպետք է դառնանք ուրիշների պարտքերի երաշխավորը։ Հետազոտությունները ցույց են տվել, որ երաշխավորների 75 տոկոսը վերջում ինքն է մարում պարտքը։

`Կարդացե՛ք Առակներ 28.20 և Ա Տիմոթեոսին 6.9, 10 համարները։ Ի՞նչ նախազգուշացում կա այստեղ։`

Արագ հարստանալու սխեմաները մեկ այլ ֆինանսական ծուղակ են. դրանք գրեթե երաշխավորում են ֆինանսական կործանում նրանց համար, ովքեր ընկնում են այդ ծուղակը։ Եթե ինչ-որ բան չափազանց լավն է ճշմարիտ լինելու համար, այն անկասկած չի կարող ճշմարիտ լինել։ Շատ մարդիկ կրում են ինչպես ֆինանսական, այնպես էլ հուզական վնասներ։ Այս նենգավոր սխեմաների ողբերգական կողմերից մեկն էլ այն է, որ դրանցում մասնակցություն ունենալու համար մարդիկ նախ և առաջ պետք է գումար փոխ վերցնեն։ Շատ մարդկանց կյանքերն ու ընտանիքներն են քայքայվել արագ հարստանալու այս սխեմաների պատճառով, որոնք իրականում հարստացրել են միայն դրանք հորինող խաբեբաներին նրանց ծուղակն ընկած մարդկանց հաշվին։ Երբ ձեր ընկերը կամ նույնիսկ սիրելին փորձում է ձեզ հրահրել այս սխեմաներից մեկի մեջ ներգրավվել, փախե՛ք։ Մի՛ քայլեք, վազելով փախե՛ք այնքան արագ, որքան կարող եք։