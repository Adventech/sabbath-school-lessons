---
title:  Ինչպես ազատվել պարտքերից
date:  31/01/2023
---

`Կարդացե՛ք Առակներ 22.7 համարը։ Ի՞նչ իմաստով ենք մենք դառնում փոխ տվողի ստրուկը։`

Ի՞նչ կարելի է անել այս դժբախտ երևույթից խուսափելու համար։ Եթե պարտքեր ունեք, հետևյալ պլանը կօգնի ձեզ սկսել պարտքի զրոյացման գործընթացը։ Պլանը հասարակ է։ Այն ունի նախապայման և երեք քայլ։

Նախապայմանն Աստծուն սուրբ տասանորդը հավատարմորեն վերադարձնելու պարտավորության ստանձնումն է՝ Նրա իմաստությունն ու օրհնություններն ստանալու համար։ Նա փափագում է օրհնել Իրեն հնազանդներին։

Քայլ առաջին՝ ասել «ո՛չ» լրացուցիչ պարտքերին. այլևս ոչ մի ծախս՝ հիմնված ապագա եկամտի վրա։ Եթե գումար փոխ չեք վերցնում, պարտք չեք ունենում։ Եթե այլևս գումար փոխ չվերցնեք, այլևս պարտք չեք ունենա։

Քայլ երկրորդ՝ հարկավոր է ուխտ կապել Աստծո հետ, որ այսուհետ, Նրա օրհնություններից հնարավորինս արագ կվճարեք ձեր պարտքերը։ Երբ Աստված ձեզ ֆինանսապես օրհնում է, այդ գումարով նվազեցրե՛ք ձեր պարտքերը, ոչ թե ավելի շատ իրեր գնեք։ Այս քայլը թերևս ամենակարևորն է։ Երբ մարդիկ անսպասելիորեն գումար են ստանում, նրանց մեծ մասը պարզապես ծախսում է այն։ Դուք այդպես մի՛ վարվեք, դրա փոխարեն այդ գումարը ներդրե՛ք պարտքերի զրոյացման ձեր ծրագրի մեջ։

Քայլ երրորդ՝ սա գործնական մասն է։ Կազմեք ձեր բոլոր պարտքերի ցուցակը՝ ամենաշատից ամենաքիչը, նվազման կարգով։ Շատ ընտանիքներում ցուցակի առաջին կետում տան հիփոթեքային վարկն է, իսկ ներքևում որևէ սպառողական վարկ կամ անձնական պարտքերը։ Սկսեք ամեն պարտքի համար նվազագույն ամսական վճարում սահմանելով ու կատարելով։ Հետո ներքևում գտնվող պարտքերի վճարները կրկնապատկեք կամ ավելացրեք այնքանով, որքանով կարող եք։ Հաճելիորեն կզարմանաք, թե որքան արագությամբ կարողացաք մարել ցուցակի ներքևում գտնվող պարտքերը։ Այնուհետև, այն ամսական գումարը, որը հատկացրել էիք փոքր պարտքերի վճարման համար, օգտագործեք ցուցակում մարված պարտքերին նախորդող պարտքերի վճարման համար։ Երբ մարեք փոքրիկ, սակայն բարձր տոկոսադրույքով վարկերը, զարմանալիորեն մեծ գումար կխնայեք հաջորդ՝ ավելի մեծ պարտքերը մարելու համար։

Աստված ակնհայտորեն չի ուզում, որ մենք պարտքեր ունենանք։ Շատ ընտանիքներ զգում են, որ Աստված օրհնում է իրենց անսպասելի ճանապարհներով, երբ որ նրանք ուխտ են կապում Աստծո հետ, և պարտքերը մարվում են նրանց սպասածից ավելի արագ։ Այս երեք պարզ քայլերին հետևելով՝ շատ ընտանիքներ ազատագրվել են պարտքից։ Դուք և՛ս կարող եք։ Աստծուն առաջին տեղում դնելով՝ դուք կստանաք Նրա իմաստությունը և օրհնությունները՝ կառավարելու այն, ինչը Նա ձեզ է վստահել։

`«Վարքն առանց արծաթասիրության թող լինի. բավարա՛ր համարեք այն, ինչ ձեռք եք բերել, որովհետև Ինքն իսկ ասաց. «Քեզ չեմ թողնելու ու չեմ լքելու»» (Եբրայեցիներին 13.5)։ Ինչպե՞ս կարող է այս բառերի կիրառությունը մեծապես օգնել մեզ խուսափել պարտքերից։`