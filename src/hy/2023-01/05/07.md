---
title:  Հետագա ուսումնասիրության համար
date:  03/02/2023
---

Պարտքերի զրոյացման երեք քայլ պարունակող գործընթացն իրականում կարելի է գտնել Էլեն Ուայթի գրվածքներում։ Այդ փուլերն ընդգծվել են։

«Հաստատակամ եղեք այլևս ոչ մի պարտք չավելացնելու որոշման մեջ։ Ավելի լավ է հրաժարվեք շատ բաներից, քան պարտքեր կուտակեք։ Պարտքը ձեր կյանքի անեծքն է, խուսափեք դրանից, ինչպես կխուսափեք ջրծաղիկից։

Հանդիսավոր ուխտ կապեք Աստծո հետ, որ Նրա օրհնությունները կօգտագործեք ձեր պարտքերը մարելու վրա և ոչ մեկին ոչինչ պարտք չեք լինի, նույնիսկ եթե սնվելիս լինեք հացով ու շիլայով։ … Մի՛ գայթեք, մի՛ հուսահատվեք, հետ մի՛ դարձեք։ Մոռացե՛ք քմահաճույքների մասին, մերժե՛ք ախորժակի ցանկությունները, խնայե՛ք ձեր լումաներն ու մարե՛ք ձեր պարտքերը։

Մարեք պարտքերը հնարավորինս արագ։ Երբ վերջապես նորից ազատ մարդ լինեք, ոչ մեկին ոչինչ պարտք չլինեք, մեծագույն հաղթանակ տարած կլինեք»։ Խորհուրդներ տնտեսվարության մասին, էջ 257։

Եթե պարտքերից ազատվելու համար լրացուցիչ օգնության կարիք ունեք, փորձեք հետևյալ կետերը՝

Կազմեք բյուջե։ Պարզ բյուջե կազմեք՝ հաշվի առնելով ձեր բոլոր եկամուտներն ու ծախսերը/գնումները երեք ամսվա կտրվածքով։ Շատերը զարմանում են, երբ պարզում են, թե որքան գումար են ծախսում անպետք իրերի վրա։

Հրաժարվեք վարկային գիծ պարունակող քարտերից։ Ընտանեկան պարտքերի հիմնական պատճառներից մեկը վարկային գիծ պարունակող քարտերն են։ Դրանց վրա առկա գումարն օգտագործելն այնքա՜ն հեշտ է, սակայն վերադարձնելն այնքա՜ն դժվար։ Եթե տեսնում եք, որ ամեն ամիս չեք վճարում վարկի վճարը կամ չեք վճարում այն ամբողջությամբ, կամ էլ վարկի գումարն օգտագործում եք գնելու այնպիսի բաներ, որոնք հակառակ դեպքում չէիք գնի, պետք է անհապաղ հրաժարվեք այդ քարտից, քանի դեռ այն չի կործանել ձեզ, ձեր ամուսնությունը կամ երկուսը միասին։

Սկսե՛ք խնայել։ Երբեմն մենք նույնիսկ չենք էլ պատկերացնում, թե որքան գումար կկարողանայինք խնայել մեր ամսական գնումներից, եթե պարզապես հրաժարվեինք այն մանր բաներից, որոնք այդքան էլ անհրաժեշտ չեն, սակայն արագորեն ավելացնում են պարտքի չափը։

**Հարցեր քննարկման համար**

`Պարտքի չափը, որ շատ երկրներ, ինչպես նաև անհատներ վերցրել են իրենց վրա, ցնցող է: Ինչպիսի՞ն են եղել պարտքի հետ կապված ձեր սեփական փորձը և այն խնդիրները, որոնք պարտքի առկայությունն ստեղծել է ձեր կամ ուրիշների համար:`

`Ի՞նչ կարող է անել ձեր տեղական եկեղեցին՝ օգնելու անդամներին կառավարել ֆինանսական խնդիրները և ճիշտ դիրքորոշում ունենալ պարտքի նկատմամբ։`

`Աստվածաշնչյան ո՞ր խոստումները կարող են օգնել ձեզ պաշտպանվել աշխարհի գայթակղությունից, ինչպես նաև ֆինանսական վտանգներից, որ ագահությունը կարող է ծառացնել մեր առջև։`