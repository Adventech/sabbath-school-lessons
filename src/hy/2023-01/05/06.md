---
title:  Պարտքի ժամանակի սահմանափակումներն և փոխ վերցնելուն առնչվող հարցեր
date:  02/02/2023
---

`Կարդացե՛ք Բ Օրենք 15.1–5 համարները։ Ի՞նչ է պահանջում Տերն Իր ժողովրդից, ինչը ներկայացված է այս տեքստերում։`

Մյուս երկու յոթամյա օրենքների հետ համահունչ (Ելք 21.2, Ղևտական 25.3, 4), կարգավորվում էին ոչ միայն ստրուկների, ծառաների և նրանց տերերի հարաբերությունները, հողի մշակմանը վերաբերող հարցերը, այլև պարտատերերի ու պարտապանների միջև հարաբերությունները։ Քանի որ պարտատերերը չէին կամենում ոչ մի պարտք ներել, տրված էր առավելագույնը յոթը տարի ժամանակ, որ ինչ-որ մեկը կարող էր պարտք ունենալ։ Բացի մնացած այլ մտքերից, որ կարող ենք քաղել այս տեքստերից, տեսնում ենք, որ Տերը հոգ է տանում նաև այս տեսակի ֆինանսական խնդիրների մասին, հատկապես երբ դրանք վերաբերում էին Աստծո ժողովրդին։ Այս տեքստերը ցույց են տալիս նաև, որ Տերն ընդունում է պարտքի իրողությունը, անկախ նրանից, թե որքան վատն է այն։ Նա նաև շեշտում է, որ դրանից հարկավոր է ըստ հնարավորին խուսափել։

Այսօր, ընդհակառակը, աշխարհի տարբեր ծայրերում հիփոթեքային վարկի ժամկետը 30-40 տարի է: Թվում է, թե տների գների այդքան թանկ լինելու պատճառներից մեկն այն է, որ դրանք գնելու համար հասանելի են վարկեր:

Մինչդեռ շատ մարդիկ, ծնողներ և ուսանողներ մտածում են կրթության համար պարտքով գումար վերցնելու մասին: Որպես կանոն՝ բարձրագույն կրթությունը կբարձրացնի մարդու՝ գումար վաստակելու հավանականությունը ողջ կյանքի ընթացքում: Ոմանք գուցե ստիպված լինեն որոշակի գումար փոխ վերցնել իրենց կրթության ծախսերը վճարելու համար, բայց մտապահե՛ք այս գործոնները: Դուք պետք է վերադարձնեք այն տոկոսներով: Փորձե՛ք ստանալ բոլոր այն դրամաշնորհներն ու կրթաթոշակները, որոնց իրավասու եք դիմելու: Աշխատեք և կրթության վճարի համար խնայեք այնքան, ինչքան կարող եք: Գրանցվեք միայն այն դասընթացներին, որոնք հետագայում աշխատանքի հնարավորություն կընձեռեն: Խնդրեք ծնողների օգնությունը: Աստվածաշնչյան ժամանակներում ծնողներն իրենց երեխաներին հողատարածքներ էին նվիրում, որպեսզի նրանք կարողանան իրենց ապրուստը հոգալ։ Այսօր այդ «ժառանգությունը» կարող է լինել կրթությունը, որպեսզի երեխաներն անկախություն ձեռք բերեն:

Կատարյալ աշխարհում վարկեր ու պարտքեր չեն լինելու։ Բայց քանի որ մենք կատարյալ աշխարհում չենք ապրում, կարող են լինել ժամանակներ, երբ պարզապես անհրաժեշտ է գումար պարտք վերցնելը։ Պարզապես հավաստիացեք, որ լավագույն պայմաններով եք վերցնում այդ գումարը. եթե դա վարկ է, ապա՝ լավագույն տոկոսադրույքով։ Փոխ վերցրեք ձեզ անհրաժեշտ նվազագույն գումարը և մարեք այն հնարավորինս արագ՝ տոկոսադրույքի գումարը խնայելու համար։ Սակայն սկզբունքայնորեն, որքան որ հնարավոր է, մենք պետք է փորձենք խուսափել պարտքից, և հետևելով աստվածաշնչյան ֆինանսական սկզբունքներին մեր առօրյա կյանքում՝ կարող ենք մշտապես խուսափել ոչ անհրաժեշտ պարտքերից և այն սարսափելի լարվածությունից ու տհաճությունից, որ դրանք կարող են պատճառել մեզ ու մեր ընտանիքներին։

`Եթե մարդկանց պարտքով փող եք տվել, որքանո՞վ եք ազնիվ, արդար և բարի նրանց հետ հարաբերություններում: Ի՞նչ խղճով կկանգնեք Աստծո առաջ, երբ ստիպված լինեք պատասխան տալ այդ վերաբերմունքի համար (տե՛ս Ժողովող 12.14)։`