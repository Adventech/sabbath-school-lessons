---
title:  Հետևելով Աստծո խորհրդին
date:  30/01/2023
---

Մենք նյութական էակներ ենք և ապրում ենք նյութական աշխարհում, որը ժամանակ առ ժամանակ կարող է խիստ գրավիչ լինել։ Առնվազն պողպատից պետք է լինեք, ոչ միս ու արյունից, որ երբեմն-երբեմն նյութական ունեցվածքի գայթակղություն կամ հարստության փափագ չզգաք։ Ի վերջո, ո՞վ երբևէ չի երևակայել, թե հարուստ է կամ վիճակախաղում գումար է շահել։

Թեև մենք բոլորս բախվում ենք դրան, և ոչ մի վատ բան չկա լավ ապրուստ վաստակելու կամ նույնիսկ հարուստ լինելու համար քրտնաջան աշխատելու մեջ, մեզանից ոչ ոք չպետք է ընկնի փողից, հարստությունից և նյութական ունեցվածքից կուռքեր կերտելու թակարդը: Մեզ խոստացված է աստվածային զորություն՝ հավատարիմ մնալու նրան, ինչը գիտենք, որ ճիշտ է: Սա կարևոր է, քանի որ հարստության և նյութական ունեցվածքի գայթակղությունը շատ մարդկանց է կործանման տարել:

`Կարդացե՛ք Մատթեոս 6.24 և Ա Հովհաննես 2.15 համարները։ Ո՞րն է այս երկու համարների ընդհանուր թեման, թեև դրանք արտահայտված են տարբեր ձևով։`

Ցավոք, աշխարհի նկատմամբ սերը կարող է այնքան ուժգին լինել, որ մարդիկ պարտքեր կուտակեն այդ սերը բավարարելու հույսով։ Սակայն այդ ակնկալիքները երբեք չեն արդարանում (տե՛ս Ժողովող 4.8)։ Ու քանի որ պարտքը մարդկանց համար պատրաստած սատանայի ցանցերից մեկն է, ավելի քան տրամաբանական է, որ Աստված կցանկանար Իր զավակներին տեսնել առանց պարտքի։ Աստված Իր Խոսքի և մարգարեական պարգևի միջոցով խորհուրդներ է տվել, որոնց հետևելը մեզ ֆինանսական ազատության կտանի։

`Կարդացե՛ք Սաղմոսներ 50.14, 15 համարները։ Ի՞նչ տրամադրվածությամբ պետք է ապրի Աստծո ժողովուրդը։ Ի՞նչ է նշանակում «կատարի՛ր քո ուխտերը»։`

Մենք ընդունում ենք մեր եկեղեցու անդամությունը փառաբանելով ու երախտագիտություն հայտնելով մեր Աստծուն, Ով արարել և փրկագնել է մեզ։ Մկրտության երդման 9-րդ կետը (13-ից) հարցնում է. «Դուք հավատո՞ւմ եք եկեղեցական կազմակերպությանը։ Դուք նպատակ ունե՞ք երկրպագել Աստծուն և աջակցել եկեղեցուն ձեր տասանորդների ու ընծաների միջոցով, ինչպես նաև ձեր անձնական ջանքերով ու ազդեցությամբ»։ Որպես ապագա Յոթերորդ օրվա ադվենտիստներ՝ մենք բոլորս պատասխանել ենք՝ այո։ Այսպիսով, այս տեքստերը (Սաղմոսներ 50.14, 15) խոստում են նրանց, ովքեր երախտագիտության ընծաներ են մատուցում Աստծուն և հավատարմորեն կատարում են իրենց ուխտերը։

`Ձեր ընտրություններն ի՞նչ են ասում ձեզ այն մասին, թե որքան լավ եք հաղթահարում աշխարհի գայթակղությունները։ Ինչո՞ւ լավ ապրուստ վաստակելու համար քրտնաջան աշխատելը պարտադիր կերպով նույնը չէ, ինչ հարստությունը կամ փողը կուռքի վերածելը: Ինչպե՞ս կարող ենք հասկանալ այս տարբերությունը:`