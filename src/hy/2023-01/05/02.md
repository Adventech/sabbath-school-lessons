---
title:  Պարտքի առաջացրած խնդիրները
date:  29/01/2023
---

`Կարդացե՛ք Բ Օրենք 28.1, 2, 12 համարները։ Ո՞րն է պարտքին վերաբերող Աստծո կատարելատիպն Իր զավակների համար։ Ինչպե՞ս կարող են նրանք հասնել այս կատարելատիպին։ Ու թեպետ այդ ժամանակները միանգամայն տարբեր են մեր ժամանակներից, ի՞նչ սկզբունքներ կարող ենք քաղել այս պատմությունից ու կիրառել դրանք մեր իրավիճակում։`

Հետազոտությունները ցույց են տալիս, որ կա երեք հիմնական պատճառ, որ մարդիկ հայտնվում են ֆինանսական դժվարությունների մեջ։ Դրանք թվարկված են ստորև՝ ամենահաճախից ամենահազվադեպը հանդիպողների կարգով։

Առաջին պատճառը ֆինանսական անգրագիտությունն է։ Շատ մարդիկ, այդ թվում՝ նույնիսկ կրթվածները, ունեն ֆինանսական անգրագիտություն։ Նրանք պարզապես երբեք չեն տեղեկացել փողի կառավարման աստվածաշնչյան կամ նույնիսկ աշխարհիկ սկզբունքներին: Այնուամենայնիվ, հույս կա։ Այս դասը կտրամադրի այդ սկզբունքների և դրանց կիրառման պարզ ամփոփում։

Ֆինանսական դժվարության երկրորդ պատճառը ժլատությունն է կամ եսասիրությունը։ Ընկնելով գովազդների կամ անձնական փափագների ծուղակը՝ մարդիկ պարզապես ապրում են իրենց միջոցներին ոչ համապատասխան։ Նրանք հրաժարվում են ապրել այնպիսի տան մեջ, վարել այնպիսի մեքենա կամ կրել այնպիսի հագուստ, ինչպիսին իսկապես կարող են թույլ տալ իրենց։ Այս նույն մարդկանցից շատ շատերը կարծում են, թե չափազանց աղքատ են տասանորդ վերադարձնելու համար, ինչի հետևանքով ապրում են իրենց կյանքն առանց Աստծո խոստացած իմաստության և օրհնությունների (տե՛ս Մաղաքիա 3.10, 11, Մատթեոս 6.33)։ Այս մարդկանց համար ևս հույս կա, սակայն այն պահանջում է սրտի փոփոխություն և գոհության հոգի։

Ֆինանսական դժվարությունների առաջացման երրորդ պատճառն անձնական դժբախտությունն է։ Մարդը կարող է բախվել լուրջ հիվանդության՝ առանց բուժման ծախսերը հոգալու հնարավորություն ունենալու։ Կարող է լքված լինել անխնա կերպով մսխող կողակցի կողմից։ Նրա ունեցվածքը կարող է կործանած լինել բնական աղետը, կամ էլ նա կարող է ծնված և մեծացած լինել ծայրահեղ աղքատության մեջ։ Այս մարդկանց համար ևս հույս կա։ Թեպետ նրանց ուղին ավելի բարդ է, միևնույն է, նրանց խնդիրները ևս հաղթահարելի են։ Փոփոխությունը կարող է գալ քրիստոնյա ընկերների օգնությամբ, բարեպաշտ խորհրդատուների աջակցությամբ, լավ կրթության ու ջանադիր աշխատանքի շնորհիվ, ինչպես նաև Աստծո օրհնությամբ ու նախախնամությամբ։

Ինչ էլ որ լինի պատճառը, նույնիսկ եթե դա մարդու սեփական սխալն է, պարտքից հնարավոր է ազատագրվել։ Սակայն պարտք ունեցող մարդիկ պետք է որոշակի փոփոխություններ անեն իրենց կյանքում, ծախսերում և ֆինանսական առաջնահերթություններում։

`Կարդացե՛ք Ա Տիմոթեոսին 6.6–9 համարները։ Պողոսն ի՞նչ է ասում այստեղ, ինչին բոլորս պետք է ականջալուր լինենք։ Ի՞նչ են նշանակում ձեզ համար այս բառերը, և ինչպե՞ս կարող եք ավելի լավ հետևել նրան, ինչ Սուրբ Գիրքը մեզ սովորեցնում է այստեղ։`