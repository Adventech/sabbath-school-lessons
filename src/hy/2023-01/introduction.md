### Առաջ տանելով Վարպետի գործը մինչեվ Նրա գալը

Մեզ համար բարդ է լիարժեքորեն հասկանալ ու պատկերացնել այն հարաբերությունները, որոնք Աստված՝ տիեզերքի Արարիչը, կամենում է ունենալ մարդկանց հետ։ Միայն միտքն այդ մասին արդեն իսկ ապշեցուցի՛չ է։ «Տեսեք՝ ինչպիսի՜ սեր շնորհեց մեզ Հայրը, որպեսզի Աստծու որդիներ կոչվենք» (Ա Հովհաննես 3.1)։ Կամ ինչպես գրում է Էլեն Ուայթը. «Կարո՞ղ է արդյոք որևէ մարդկային արժանիք հավասարվել սրան։ Ի՞նչ բարձր պաշտոն պետք է զբաղեցնենք, որպեսզի անվերջ Աստծո որդիներ կոչվելու իրավունք ունենանք։ … Կարո՞ղ է արդյոք որևէ աշխարհային պատիվ հավասարվել սրան»։ Էլեն Ուայթ, Աստծո հրաշալի շնորհը, էջ 341։ Միայն մեղքի տակ կքած այս աշխարհի խավարն է, որ թույլ չի տալիս մեզ հավուր պատշաճի գնահատել այն կարգավիճակը, որը մեզ է տրվել Հիսուսով։

Սակայն եթե մենք ուշադիր չլինենք, աշխարհի հրապույրն ու գայթակղությունները մեզ կհեռացնեն Քրիստոսից։ Աստծո Խոսքը տեղեկացնում է մեզ սատանայի գայթակղությունների ու հնարքների մասին։ «Իսկ ովքեր ուզում են հարստանալ, փորձության, որոգայթի և բազում անմիտ, վնասակար ցանկությունների մեջ են ընկնում, որոնք մարդկանց ընկղմում են կործանումի և կորստյան մեջ։ Որովհետև արծաթասիրությունը բոլոր չարիքների արմատն է, որին ձգտելով՝ ոմանք հավատից մոլորվեցին, ու իրենք իրենց բազում ցավեր պատճառեցին» (Ա Տիմոթեոսին 6.9, 10)։

Այդուհանդերձ, Տերը մեզ ուղղություն է ցույց տալիս, թե ինչպես գումար վաստակել և այն իմաստությամբ օգտագործել՝ թույլ չտալով, որ այն վերածվի մի բանի, որը, ինչպես Պողոսն է նախազգուշացնում, կարող է տանել մեզ «կործանման և կորստյան»։ Աստվածաշնչի ավելի քան 2.000 տեքստերում, որոնք խոսում են փողի և ունեցվածքի, ինչպես նաև դրանց նկատմամբ մեր դիրքորոշման մասին, Աստված գործնական ցուցումներ է տալիս այն մասին, թե ինչպես ապրել այս աշխարհի սթրեսից հեռու և ինչպես մեզ տրված ամեն ինչը կառավարել ֆինանսական հավատարմության սկզբունքների համաձայն։

Այս եռամսյակի դասերի ընթացքում մենք կուսումնասիրենք մեզ հետ Իր հարաբերությունների Աստծո կատարելատիպը և հստակորեն կտեսնենք, թե ինչպես կարող ենք զարգացնել այնքան խորը վստահություն, որ հավատարիմ մնանք Նրան նույնիսկ այն ժամանակ, երբ չկարողանանք ո՛չ գնել, ո՛չ վաճառել (տե՛ս Հայտնություն 13.17)։ Սակայն նման հավատը մի գիշերում չի ծնվում։ Հավատարմորեն կառավարելով այն ամենը, ինչ Աստված մեզ պարգևել է՝ հենց այսօրվանից կարող ենք պատրաստվել մեր առջև ծառանալիք դժվարություններին։

Աստծուն են պատկանում բոլոր ռեսուրսները, և երբ մենք համագործակցում ենք Նրա հետ, Նա թույլ է տալիս, որ մենք օգտագործենք այդ ռեսուրսներն Իր համար։ Փրկչի նպատակն է, որ մաքրագործված ու սրբագործված մարդիկ դառնան Իր օգնականները։ Այս մեծագույն առավելության համար եկեք շնորհակալություն հայտնենք Նրան, Ով «մեզ խավարի իշխանությունից ազատեց ու մեզ Իր սիրելի Որդու արքայության մեջ փոխադրեց, որի միջոցով ունենք փրկություն՝ մեղքերի թողություն» (Կողոսացիներին 1.13, 14)։

Սողոմոն իմաստունի միջոցով Աստված Իր ժողովրդին խորհուրդ է տալիս. «Տիրոջը պատվի՛ր քո ունեցվածքից և քո բոլոր բերքերի երախայրիքից» (Առակներ 3.9)։ Այս խորհուրդը տեղին է, քանի որ «Արժանի ես, Տե՛ր և Աստվա՛ծ մեր, որ ընդունես փառքը, պատիվը և զորությունը, որովհետև Դու ամեն բան ստեղծեցիր, ու Քո կամքով եղան և ստեղծվեցին» (Հայտնություն 4.11)։

Եթե դիտարկենք բացառապես աշխարհիկ տեսանկյունից, մենք ապրում ենք խիստ դժվարին և սթրեսային ժամանակներում։ Սակայն մեր քրիստոնեական աշխարհընկալումը մեզ վստահություն ու հույս է տալիս, երբ տեսնում ենք, որ այն նշանները, որոնք Հիսուսը տվեց մեզ՝ տեղեկացնելու, որ մարդկության պատմության մեծագույն հանգուցալուծումը՝ Քրիստոսի երկրորդ գալուստը, շատ մոտ է՝ դռներին է։ Աղոթում ենք, որ այս դասերը խորացնեն ձեր հավատն ու վստահությունն առ Աստված և քաջալերեն ձեզ լինել հավատարիմ կառավարիչներ Նրա համար։

Գ. Էդվարդ Ռեյդը (Էնդրյուսի համալսարանի աստվածաբանության մագիստրոս, Լոմա Լինդայի համալսարանի հոգեկան առողջության ոլորտի մագիստրոս, Ջորջիայի պետական համալսարանի իրավագիտության դոկտոր) ձեռնադրված ծառայող է և լիցենզավորված փաստաբան, ով տարիներ շարունակ ծառայել է որպես տնտեսվարության բաժնի տնօրեն Հյուսիսամերիկյան բաժանմունքում։