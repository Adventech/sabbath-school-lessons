---
title:  Հետագա ուսումնասիրության համար
date:  17/02/2023
---

««Եվ երբ որ մարդու Որդին Իր փառով կգա և բոլոր սուրբ հրեշտակները Նրա հետ, այն ժամանակ կնստի Իր փառաց աթոռին, և բոլոր ազգերը կհավաքվեն Նրա առջև, և Նա կբաժանի նրանց իրարից»: Քրիստոսը Ձիթենյաց սարում նկարագրեց Իր աշակերտներին դատաստանի մեծ օրվա տեսարանը: Նա ասաց նաև, որ դրա վճիռը կայացնելու է միակ չափանիշի հիման վրա: Երբ ազգերը հավաքվեն Նրա առջև, նրանք կբաժանվեն երկու խմբի, և նրանց հավիտենական ճակատագիրը կորոշվի նրանով, թե ինչ են նրանք արել, կամ հրաժարվել են անել Նրա համար` հանձինս աղքատների և տառապյալների»։ Էլեն Ուայթ, Դարերի փափագը, էջ 637։

«Երբ բացում եք ձեր դուռը Քրիստոսի կարիքավոր ու տանջված եղբայրների առջև, դուք հյուրընկալում եք անտեսանելի հրեշտակներին: Դուք հաղորդակցության մեջ եք մտնում երկնային էակների հետ: Նրանք ուրախության ու խաղաղության սուրբ մթնոլորտ են բերում իրենց հետ: Նրանք գալիս են՝ փառաբանությունն իրենց շուրթերին, և ի պատասխան` երկնքում սքանչելի մեղեդի է հնչում: Ամեն մի բարեգործության այնտեղ արձագանքում են երաժշտությամբ: Երկնավոր Հայրն Իր ամենաթանկարժեք մարգարիտների շարքն է դասում անշահախնդիր աշխատավորներին»։ Էլեն Ուայթ, Դարերի փափագը, էջ 639։

**Հարցեր քննարկման համար**

`«Քանի որ երկրի վրա աղքատ մարդ չի պակասի» (Բ Օրենք 15.11)։ Բացի այն փաստից, որ այս կանխատեսումը, թեև արված հազարավոր տարիներ առաջ, ցավոք, իրականացել է, ինչպե՞ս մենք այն պետք է հասկանանք այսօր։ Ոմանք այս բառերն օգտագործել են բացառապես նրա համար, որ արդարացնեն աղքատներին չօգնելու իրենց դիրքորոշումը՝ պատճառաբանելով. «Աստված ասել է, որ մեր մեջ միշտ աղքատներ պետք է լինեն, դե, ուրեմն դա էլ նրանց ճակատագիրն է»։ Ո՞րն է նման մտածելակերպի սխալը։`

`Կարդացե՛ք Ա Տիմոթեոսին 6.17–19 համարները. «Այս աշխարհի հարուստներին պատվիրի՛ր, որ չմեծամտանան և ոչ էլ հույսը դնեն ունայն հարստության վրա, այլ Աստծու վրա, որ վայելելու համար ամեն բան առատապես տալիս է մեզ։ Թող բարիք գործեն, բարի գործերով հարստանան, առատաձեռն լինեն և ուրիշին բաժին հանեն իրենց ունեցածից։ Իրենք իրենց համար գանձ հավաքելով՝ լավ հիմք կունենան հանդերձյալի համար, որպեսզի ճշմարիտ կյանք ձեռք բերեն»։ Ո՞րն է կենդանի Աստծուն վստահելու փոխարեն սեփական հարստություններին վստահելու վտանգը։ Ինչո՞ւ է գումար ունեցողների համար այդքան հեշտ տրվել այդ գայթակղությանը, նույնիսկ երբ նրանք քաջ գիտակցում են, որ ի վերջո իրենց փողերը իրենց անմահություն չեն ապահովելու։ Ինչո՞ւ պետք է բոլորս զգույշ լինենք, որ բացի կենդանի Աստծուց, ուրիշ ոչ մեկի ու ոչնչի չվստահենք։`