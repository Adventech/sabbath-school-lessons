---
title:  Հոբի մասին
date:  16/02/2023
---

`Կարդացե՛ք Հոբ 1.8 համարը։ Ինչպե՞ս է Հոբը նկարագրվում Իր՝ Աստծո կողմից։`

Հիանալի է, երբ անգամ Աստված է Հոբին անվանում «կատարյալ» և «արդար» (Հոբ 1.8), այնպիսի կատարյալ և արդար մարդ, որ երկրի վրա այդ ժամանակ նրան հավասարը չկար։ Սրանք Աստծո տառացի խոսքերն են Հոբի մասին։

Նույնիսկ երբ Հոբը բախվում էր իրար հաջորդող աղետների, Աստված կրկնում է այն, ինչ սկզբում ասել էր Հոբի մասին, որ երկրի վրա նրա նմանը չկա, կատարյալ, արդար, սակայն այս անգամ մի նոր հատված է ավելանում՝ «թեև ուզում էիր Ինձ համոզել, որ նրան զուր տեղը կործանեի» (Հոբ 2.3)։

Ու թեև մենք այստեղ տեսնում ենք Հոբի կատարելության ու արդարության հզոր դրսևորում նրանում, որ նա չի հրաժարվում Աստծուն իր նվիրվածությունից՝ ի հեճուկս այն ամենի, ինչ կատարվում է նրա կյանքում և ի հեճուկս նրա դժբախտ կնոջ ծաղրանքի. «Դեռ քո կատարելությանը կառչա՞ծ ես։ Աստծուն հայհոյի՛ր ու մեռի՛ր» (Հոբ 2.9), գիրքը բացահայտում է Հոբի կյանքի ևս մեկ տեսանկյուն, որը տեղի էր ունեցել նախքան այս դրաման։

`Կարդացե՛ք Հոբ 29.12–16 համարները։ Ի՞նչ է նկարագրված այստեղ, որն ավելի մեծ տեղեկություն է տալիս մեզ Հոբի բնավորության մասին։`

Այստեղ թերևս ամենախորաթափանցը Հոբի հետևյալ խոսքերն են. «Պաշտպանում էի ինձ անծանոթի դատը3» (Հոբ 29.16)։ Այլ խոսքերով, Հոբը չէր սպասում, օրինակ, որ իրեն մոտենա մի մուրացկան և ողորմություն խնդրի։ Ընդհակառակը, նա ակտիվորեն որոնում էր կարիքի մեջ եղող մարդկանց և օգնում էր նրանց։

Էլեն Ուայթը գրում է. «Մի սպասեք, որ նրանք (աղքատները) ձեր ուշադրությունը հրավիրեն իրենց կարիքների վրա։ Գործե՛ք այնպես, ինչպես Հոբն էր գործում։ Նա որոնում էր դեպքեր, որոնց մասին չգիտեր։ Զննողական շրջայց կատարեք և տեղեկացեք, թե ինչի կարիք կա, և ինչպես է հնարավոր հոգալ այդ կարիքները»։ Վկայություններ եկեղեցու համար, հատոր 5, էջ 151։ Փողի կառավարման և Աստծո ռեսուրսների տնտեսվարման այսպիսի մակարդակն այսօր Աստծո զավակներից շատերի կենսակերպում տեղ չի գտնում:

`Կարդացե՛ք Եսայի 58.6–8 համարները։ Ինչպե՞ս կարող ենք շատ ժամանակներ առաջ գրված այս տեքստերը կյանքի կոչել մեր կյանքում այսօր։`