---
title:  Զակքեոս
date:  15/02/2023
---

Զակքեոսը հարուստ հրեա էր, ով իր հարստությունը կուտակել էր հրեաներին ատելի հռոմեացիների համար որպես մաքսավոր աշխատելով։ Հենց այդ պատճառով, ինչպես նաև այն պատճառով, որ Զաքեոսն ու մյուս մաքսավորները մարդկանցից հարկում էին ավելի շատ գումար, քան իրական հարկի չափն էր, նրան ատում էին ու անվանում «մեղավոր»։

Զակքեոսն ապրում էր Երիքովում, որը գտնվում էր առևտրական ճանապարհների խաչմերուկում, և այնտեղ տեղի էին ունենում բազմաթիվ առևտրական գործարքներ։ Զակքեոսի ու Հիսուսի հանդիպումը պատահականություն չէր։ Հավանաբար Զակքեոսը գիտակցել էր իր մեղքը և կամենում էր իր կյանքը փոխել։ Նա լսել էր Հիսուսի մասին և կամենում էր տեսնել Նրան։ Ըստ ամենայնի, արդեն հայտնի էր դարձել, որ այն խումբը, որի հետ Հիսուսը ճամփորդում էր, այդ օրը պետք է գար Երիքով։ Հիսուսը Երիքով էր մտնելու Գալիլեայի կողմից՝ դեպի Երուսաղեմ կատարվող Իր վերջին ճամփորդության ընթացքում։ Զակքեոսին ուղղված Քրիստոսի առաջին իսկ խոսքերը համոզեցին նրան, որ Հիսուսն իր մասին ամեն ինչ գիտեր նույնիսկ քաղաք մտնելուց առաջ։

`Կարդացե՛ք Ղուկաս 19.1–10 համարները։ Ո՞րն էր Զակքեոսի և հարուստ երիտասարդի՝ Հիսուսի հետ ուեցած փորձառությունների տարբերությունը։`

Զակքեոսը և հարուստ երիտասարդը որոշ ընդհանրություններ ունեին։ Երկուսն էլ հարուստ էին, երկուսն էլ ուզում էին տեսնել Հիսուսին, և երկուսն էլ ուզում էին հավիտենական կյանք ժառանգել։ Սակայն ընդհանրություններն այսքանով ավարտվում են։

Ուշադրությո՛ւն դարձրեք, որ երբ Զակքեոսն ասում է «իմ ունեցվածքի կեսն աղքատներին կտամ» (Ղուկաս 19.8), Հիսուսն այս քայլն ընդունում է որպես ճշմարիտ դարձի փորձառություն։ Նա նրան չասաց. «Գիտես ինչ, Զակքե՛ոս, պետք է ողջ ունեցածդ բաժանես, կեսը չի ընդունվում»։ Ի՞նչ եք կարծում՝ ինչո՞ւ։ Հավանաբար, որովհետև ճիշտ է, Զակքեոսն իսկապես սիրում էր իր ունեցվածքը, սակայն այդ ունեցվածքը նրա համար աստված չէր, ինչպես հարուստ երիտասարդի համար։ Իրականում, մենք չգիտենք, թե Հիսուսը նրան ինչ է ասում, սակայն աղքատներին փող բաժանելու մասին առաջինը խոսում է հենց Զակքեոսը։ Հակառակ այս դեպքին, հարուստ երիտասարդին Հիսուսը ստիպված էր ասել, որ նա պետք է վաճառի ողջ ունեցվածքը, այլապես այն նրան կկործաներ։ Թեև Զակքեոսը, ինչպես ցանկացած հարուստ մարդ, պետք է զգուշանար հարստության վտանգներից, ակնհայտ է, որ նրա համար այդ հարստությունը կուռք չէր, ինչպես երիտասարդի համար։

«Երբ հարուստ երիտասարդ իշխանը հեռացավ Հիսուսից, աշակերտները զարմացան իրենց Տիրոջ խոսքերից. «Որքա՜ն դժվար է, որ հարստության վրա հուսացողները Աստծո արքայությունը մտնեն»: Նրանք տարակուսանքով հարցրին իրար. «Հապա ո՞վ կարող է փրկվել»: Հիմա նրանք տեսան, որ Քրիստոսն իրավացի էր` ասելով. «Այն բաները, որ անկարելի են մարդկանց, հնարավոր են Աստծո համար» (Մարկոս 10.24,26, Ղուկաս 18.27): Նրանք հասկացան, թե ինչպես կարող էր Աստծո շնորհի միջոցով հարուստ երիտասարդը արքայություն մտնել»։ Էլեն Ուայթ, Դարերի փափագը, էջ 555։