---
title:  Հիսուսի կյանքն ու ծառայությունը
date:  12/02/2023
---

Հիսուսն Իր ծառայության վաղ շրջանում գնաց Նազարեթ Գալիլեայի շրջան։ Դա Նրա հայրենի քաղաքն էր, և տեղի բնակիչներն արդեն հասցրել էին լսել Նրա գործերի ու հրաշքների մասին։ Իր սովորության համաձայն՝ Հիսուսն այցելեց շաբաթօրյա ծառայությանը ժողովարանում։ Ու թեև Հիսուսը ծառայող ռաբբին չէր, ծառայողը Նրան հանձնեց Եսայի մարգարեի մագաղաթը և խնդրեց կարդալ։ Հիսուսը կարդաց Եսայի 61.1, 2 համարները։

`Կարդացե՛ք Ղուկաս 4.16–19 համարներն ու համեմատե՛ք դրանք Եսայի 61.1, 2 համարների հետ (տե՛ս նաև Ղուկաս 7.19–23)։ Ըստ ձեզ՝ ինչո՞ւ Հիսուսն ընտրեց հենց այդ տեքստերը։ Ինչո՞ւ Եսայի մարգարեության այս տեքստերը կարող են համարվել մեսիական։ Ի՞նչ են դրանք բացահայտում Մեսիայի աշխատանքի մասին։`

Քանի որ կրոնական առաջնորդներն ակնհայտորեն ոչ պատշաճ լրջությամբ էին մոտեցել տառապող Մեսիայի մասին պատմող մարգարեություններին և Մեսիայի կյանքին սխալմամբ վերագրել այն մարգարեությունները, որոնք մատնանշում էին Նրա երկրորդ գալստյան փառքը (ինչը պետք է մեզ հիշեցնի այն մասին, թե իրականում որքան կարևոր է հասկանալ մարգարեությունը), մարդկանց մեծ մասը հավատում էր այն սխալ գաղափարին, թե Մեսիայի առաքելությունն Իսրայելն իր նվաճողներից և ճնշողներից՝ հռոմեացիներից ազատագրել էր: Միտքն այն մասին, որ Մեսիայի իրական առաքելությունն հենց այն էր, ինչը ներկայացված էր Եսայի 61.1, 2 համարներում, պետք է որ իսկական շոկ լիներ նրանց համար։

Աղքատներին սովորաբար քամահրանքով էին վերաբերվում անբարեխիղճ պաշտոնյաները, ինչպիսիք էին, օրինակ, մաքսավորները կամ գործարար մարդիկ և նույնիսկ նրանց սեփական հարևանները։ Համարվում էր, որ աղքատությունն Աստծո անեծքն էր, և որ այդ մարդկանց դժբախտ իրավիճակն իրենց իսկ մեղքով էր։ Հասարակության մեջ տիրում էր նման մտածելակերպ, և շատ քիչ մարդիկ էին անհանգստանում աղքատների ու նրանց ծանր վիճակի մասին։

Սակայն աղքատների հանդեպ ցուցաբերած Հիսուսի սերը Նրա մեսիական առաքելության ամենամեծ ապացույցներից մեկն է։ Դա կարող ենք տեսնել Հովհաննես Մկրտչին տված Նրա պատասխանի մեջ, որտեղ Նա հաստատում է, որ Ինքն է Մեսիան (տե՛ս Մատթեոս 11.1–6)։ «Հովհաննես Մկրտիչը, Փրկչի աշակերտների նման, չէր հասկանում Քրիստոսի թագավորության բնույթը: Նա ակնկալում էր, որ Հիսուսը կգրավի Դավթի աթոռը: Ժամանակն անցնում էր, իսկ Փրկիչն Իր թագավորական իշխանության համար ոչ մի պահանջ չէր ներկայացնում, և դա զարմացնում ու շփոթեցնում էր Հովհաննեսին»։ Էլեն Ուայթ, Դարերի փափագը, էջ 215։

`«Սուրբ և անարատ կրոնասիրությունն Աստծու ու Հոր առաջ այս է՝ որբերին և այրիներին նրանց նեղության ժամանակ այցելել և ինքն իրեն աշխարհից անարատ պահել» (Հակոբոս 1.27)։ Ինչպե՞ս պետք է այս տեքստն օգնի մեզ դնել մեր կրոնական առաջնահերթությունները։`