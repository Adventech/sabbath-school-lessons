---
title:  Հարուստ երիտասարդը
date:  14/02/2023
---

Մենք շատ բան չգիտենք հարուստ երիտասարդի մասին, միայն այն, որ նա երիտասարդ էր, իշխանավոր և հարուստ։ Նա հետաքրքրված էր հոգևոր հարցերով այնքան, որ վազելով եկավ Հիսուսի մոտ (Մարկոս 10.17)։ Նա չէր համբերում րոպե առաջ հավիտենական կյանքի մասին իմանալ։ Այս պատմությունն այնքան կարևոր է, որ գրի է առնված բոլոր երեք սինոպտիկ Ավետարաններում՝ Մատթեոս 19.16–22, Մարկոս 10.17–22 և Ղուկաս 18.18–23։

`Կարդացե՛ք Մատթեոս 19.16–22 համարները։ Ի՞նչ նկատի ուներ Հիսուսը, երբ նրան ասաց. «Եթե ուզում ես կատարյալ լինել, գնա վաճառի՛ր ունեցվածքդ ու տո՛ւր աղքատներին և երկնքում գանձ կունենաս. ու եկ Ի՛նձ հետևիր» (Մատթեոս 19.21)։`

Հիսուսը ոչ բոլորին է հորդորում վաճառել ողջ ունեցվածքը և բաժանել աղքատներին։ Ըստ ամենայնի, փողն այս երիտասարդի աստվածն էր, ու թեև Հիսուսի պատասխանը կարող է բավականին խիստ թվալ, Նա գիտեր, որ դա էր այդ մարդու փրկության միակ ճանապարհը։

Աստվածաշունչն ասում է, որ այս երիտասարդը տրտմած հեռացավ, քանի որ շատ ունեցվածք ուներ, ինչն էլ ապացուցում է, որ նա իսկապես երկրպագում էր իր ունեցվածքը։ Նրան առաջարկվեց հավիտենական կյանք ու տեղ Հիսուսի մտերիմների շրջանակում («Ե՛կ, հետևի՛ր Ինձ». այս նույն արտահայտությունը Հիսուսն օգտագործում է Իր 12 աշակերտներին կանչելիս)։ Սակայն մենք այլևս չեք լսում այս մարդու մասին։ Նա փոխեց հավիտենությունն իր երկրային հարստություններով։

Ինչպիսի՜ ողբերգական փոխանակում, այնպես չէ՞։ «Հետաձգված պարգևատրմանը» (տե՛ս անցած շաբաթվա դասը) չհետևելու ինչպիսի տխուր օրինակ։ Այս մարդու ընտրությանը հետևելը կատարյալ մոլորություն է, քանի որ կարևոր չէ, թե ներկան որքան մեծ հարստություններ է մեզ առաջարկում, վաղ թե ուշ մենք բոլորս մահանալու ենք և կանգնելու ենք հավիտենության հեռանկարի առաջ։ Շատ հարուստ մարդիկ են եկել այն գիտակցմանը, որ հարստությունն իրենց չի տվել այն խաղաղությունն ու երջանկությունը, որի հույսը նրանք փայփայել են. իսկապես, շատ դեպքերում թվում է, թե հակառակն է տեղի ունեցել։ Բազում հարուստ մարդկանց կենսագրություններ են գրվել, որոնք ցույց են տվել, թե որքան դժբախտ են եղել նրանք: Իրականում, ողջ պատմության մեջ երբևէ եղած լավագույն պատկերներից մեկն այն մասին, թե որքան ունայն կարող է լինել հարստությունն ինքնին, գտնում ենք Ժողովող գրքում: Բազում դասերի կողքին, որ հնարավոր է քաղել այս գրքից, շատ հստակորեն տրված է մի գաղափար՝ փողով հնարավոր չէ գնել խաղաղություն և երջանկություն:

`«Որովհետև ով ցանկանա իր կյանքը փրկել, կկորցնի այն, իսկ ով իր կյանքը Ինձ համար ու Ավետարանի համար կորցնի, նա կփրկի այն։ Ի՞նչ օգուտ է մարդուն, եթե այս ամբողջ աշխարհը շահի, բայց իր կյանքը կորցնի. որովհետև մարդն իր կյանքի համար ի՞նչ հատուցում կտա» (Մարկոս 8.35–37)։ Ի՞նչ է նշանակում Ավետարանի համար կորցնել սեփական կյանքը։`