---
title:  Աղքատներին վերաբերող Աստծո կանոնները
date:  13/02/2023
---

Աստվածաշնչի հեղինակներն իրենց գրվածքներում ներառել են աղքատներին, օտարականներին, այրիներին ու որբերին վերաբերող Աստծո սահմանած շատ կանոններ։ Դեռևս Սինա լեռան վրա Աստված տվեց հետևյալ կանոնը. «Վեց տարի ցանի՛ր քո հողը և հավաքի՛ր դրա բերքը. բայց յոթերորդ տարում մի՛ մշակիր և թո՛ղ այն, որպեսզի քո ժողովրդի աղքատներն ուտեն, իսկ դրանից ավելացածը դաշտի անասուններն ուտեն։ Այդպես կանես նաև քո այգու և քո ձիթաստանի հետ» (Ելք 23.10, 11)։

`Կարդացե՛ք Ղևտական 23.22 և Բ Օրենք 15.11 համարները։ Որքան էլ որ այն ժամանակների ենթատեքստը տարբեր լինի մեր կյանքից այսօր, ի՞նչ սկզբունքներ պետք է քաղենք այս տեքստերից։`

«Եղբայր» բառն այս համատեքստում հասկացվում է որպես իսրայելացի կամ հավատակից։ Այս բառի տակ կարող ենք հասկանալ նաև այն աղքատներին, որոնք այդ իրավիճակում հայտնվելու համար մեղքի բաժին չունեն, ինչպես նաև «Իմ այս փոքր եղբայրներից մեկը»։ Սաղմոսներում մենք գտնում ենք ցուցումներ, թե ինչպես պետք է վերաբերվենք կարիքի մեջ գտնվողներին։ «Աղքատի և որբի իրավունքը պաշտպանե՛ք, արդարացրե՛ք խեղճին և աղքատին։ Փրկեցե՛ք աղքատին և խեղճին, ազատեցե՛ք նրանց ամբարիշտների ձեռքից» (Սաղմոսներ 82.3, 4)։ Այս հատվածը ներկայացնում է, թե է՛լ ինչ մենք պետք է անենք, բացի սնունդ մատակարարելուց։

Խոստումներ կան ուղղված այն մարդկանց, որոնք օգնում են կարիքավորներին։ «Աղքատին տվողը կարիքի մեջ չի լինի» (Առակներ 28.27)։ «Աղքատներին ճշմարտությամբ դատող թագավորի աթոռը մշտապես հաստատուն կմնա» (Առակներ 29.14)։ Իսկ Դավիթ թագավորը նշում է. «Երանի՜ նրան, որ հոգ է տանում աղքատի համար. նեղության օրը Տերը կփրկի նրան» (Սաղմոսներ 41.1)։ Խոցելի դասակարգի նկատմամբ նման վերաբերմունքը մշտապես առաջնահերթ է եղել հին Իսրայելում, թեև ժամանակ առ ժամանակ դրա մասին մոռացվում էր։

Դրան հակառակ, ժամանակակից աշխարհում, հատկապես Անգլիայում, «Սոցիալական դարվինիզմի» ազդեցության ներքո շատերը սկսեցին կարծել, թե ոչ միայն ոչ մի բարոյական պարտավորվածություն չունեն աղքատներին օգնելու, այլև այդպես անելը պարզապես սխալ է։ Փոխարենը, հետևելով բնության ուժերին, որտեղ ուժեղները գոյատևում են թույլերի հաշվին՝ «Սոցիալական դարվինիզմը» հավատում էր, որ հասարակության համար կործանարար կլինի աղքատներին, հիվանդներին ու ընչազուրկներին օգնելը, որովհետև եթե նրանք բազմանան, ապա ընդհանուր առմամբ կթուլացնեն ազգի հասարակական կարգը։ Որքան էլ դաժան թվա այս մտածելակերպը, այն էվոլյուցիոն տեսությանը և դրա հռչակած կեղծ փիլիսոփայությանը հավատալու տրամաբանական հետևանքն էր։

`Ինչպե՞ս պետք է Ավետարանը, այն գաղափարը, որ Քրիստոսը մահացել է բոլորի համար, ազդի բոլորի նկատմամբ մեր վերաբերմունքի վրա, անկախ այն փաստից, թե ովքեր են նրանք։`