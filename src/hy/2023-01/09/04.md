---
title:  Հուդայի սիրտը
date:  28/02/2023
---

Աստվածաշնչում ներկայացված ամենաողբերգական պատմություններից մեկը Հուդա Իսկարիովտացու պատմությունն է։ Այս մարդուն տրված էր այնպիսի հնարավորություն, որն աշխարհի ողջ պատմության ընթացքում տրված էր բացառապես 12 հոգու՝ լինել Հիսուսի հետ Նրա ողջ ծառայության ընթացքում և անմիջապես Վարդապետից սովորել հավիտենական ճշմարտությունները։ Որքան տխուր է, որ շատ մարդիկ, որոնց տրված հնարավորությունները նույնիսկ թեթևակի կերպով մոտ չեն եղել նրան, ինչը տրված է եղել Հուդային, կփրկվեն, իսկ Հուդան, ինչպես արդեն գիտենք, դատապարտված է հավիտենական կործանման։

Ի՞նչ պատահեց։ Պատասխանը կարող ենք գտնել մեկ բառում՝ ագահություն. սա էր նրա սրտի փափագը։

`Կարդացե՛ք Հովհաննես 12.1–8 համարները։ Ի՞նչ արեց Մարիամը, ինչն այդքան մեծ ուշադրություն գրավեց խնջույքի ժամանակ։ Ինչպե՞ս արձագանքեց Հուդան։ Ինչո՞ւ։ Ի՞նչ պատասխանեց Հիսուսը։`

Փրկչի մեղմ հանդիմանությունը Հուդայի ագահ դիտողությանը ստիպեց վերջինիս լքել խնջույքը և գնալ ուղիղ քահանայապետի պալատ, որտեղ հավաքված էին Հիսուսի թշնամիները։ Նա նրանց առաջարկեց Հիսուսին նրանց ձեռքը մատնել Մարիամի նվերի գումարից անհամեմատ ավելի փոքր գումարով (տե՛ս Մատթեոս 26.14–16)։

Ի՞նչ պատահեց Հուդային։ Ունեցած լինելով այդքան շատ հրաշալի հնարավորություններ, այդքան հազվադեպ առավելություններ՝ ինչո՞ւ պետք է նա այդքան չար մի բան աներ։ Ըստ Էլեն Ուայթի խոսքերի՝ Հուդան «սիրեց Մեծ Ուսուցչին և ցանկացավ միանալ Նրան: Նա ձգտեց փոխվել բնավորությամբ ու կյանքով, և հույս ուներ հասնել դրան` կապելով իրեն Հիսուսի հետ: Փրկիչը չմերժեց Հուդային: Նա տեղ տվեց նրան տասներկուսի մեջ: Նա վստահեց նրան ավետարանչության գործը, օժտեց նրան զորությամբ` բուժելու հիվանդներին և հանելու դևերին: Բայց Հուդան այդպես էլ ամբողջությամբ չհանձնվեց Քրիստոսին»։ Դարերի փափագը, էջ 717։

Ի վերջո, մենք բոլորս ունենք բնավորության արատներ, որոնք կարող ենք հաղթահարել մեր մեջ գործող Աստծո զորությամբ, եթե հանձնվենք այդ զորությանը։ Բայց Հուդան ամբողջությամբ չհանձնվեց Քրիստոսին, և ագահության մեղքը, որը նա կարող էր հաղթահարել Քրիստոսի զորությամբ, հաղթեց իրեն, ինչը և հանգեցրեց ողբերգական հետևանքի։

Մեզնից ո՞վ չի պայքարում այս կամ այն բանի հանդեպ իր իսկ ագահության դեմ։ Հուդան ագահորեն փափագում էր փող, և նրա սրտի խնդիրը հանդիսացող այդ ագահությունը նրան դրդում էր գողության (Հովհաննես 12.6), ինչն էլ վերջում հանգեցրեց նրան, որ նա մատնեց Հիսուսին։

Ինչպիսի սարսափելի դաս է սա բոլորիս համար այն մասին, թե ինչ վտանգների կարող է հանգեցնել ագահությունը։ Այն, ինչն ասես աննշան մի բան է, սրտի պարզ ցանկություն, կարող է տանել աղետի ու հավիտենական կորստի։