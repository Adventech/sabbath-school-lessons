---
title:  Նզովված բան բանակատեղիում
date:  27/02/2023
---

Հավանաբար սա Իսրայելի պատմության ամենակարկառուն ժամանակաշրջաններից մեկն էր։ Անապատում 40 տարի դեգերելուց հետո, իսրայելացիները վերջապես մտնում էին խոստացված երկիր։ Վառ արտահայտված հրաշքի շնորհիվ Իսրայելի որդիներն անցան Հորդանան գետի չոր հատակով գետի ամենավարար շրջանում։ Վարար գետի չոր հատակով այս անցումն այնքան տպավորիչ էր, որ քանանացի հեթանոս թագավորների սրտերը հալվեցին, և նրանց մեջ իսրայելացիների դեմ դուրս գալու հոգի չմնաց (Հեսու 5.1)։

Քանանը գրավելու առաջին իրական մարտահրավերը պարսպապատ ու ամրակուռ Երիքով քաղաքն էր։ Ոչ ոք, նույնիսկ Հեսուն, չգիտեր ինչ անել՝ Երիքովի բնակիչներին պարտության մատնելու համար։ Ի պատասխան Հեսուի աղոթքին՝ Աստված բացահայտեց քաղաքի կործանման ծրագիրը, որին և ժողովուրդը հետևեց։ Սակայն այնուհետև իրերը վատ շրջադարձ ստացան։

`Կարդացե՛ք Հեսու 7-րդ գլուխը։ Երիքովում տարված հզոր հաղթանակից հետո ի՞նչ տեղի ունեցավ, և ի՞նչ դաս մենք պետք է քաղենք այս պատմությունից։`

Երբ Աքարը հանդիմանվեց, ընդունեց իր արարքն՝ ասելով. «Ցանկանալով՝ վերցրի դրանք»։ Օգտագործված եբրայերեն բառը, որը թարգմանվում է «ցանկանալ» խամադ, Աստվածաշնչի որոշ այլ տեքստերում օգտագործվում է բավականին դրական երանգով։ Միևնույն բառարմատը հանդիպում է Դանիել 9.23 համարում, երբ Գաբրիելն ասում է Դանիելին. «Դու սիրելի ես»։

Այս դեպքում, սակայն, այս խամադ բառը վատ լուր է բերում։ Ի հեճուկս այն հստակ պատվերի, որ չէր կարելի յուրացնել գրավված քաղաքների ավարը (Հեսու 6.18, 19)՝ Աքարն արեց հենց այդ արգելված բանը՝ վատ համբավ բերելով ամբողջ ազգի վրա։ Իրականում, Գայիի մոտ պարտությունից հետո, Հեսուն վախենում էր, որ «քանանացիներն ու երկրի բոլոր բնակիչները, այդ լսելով, կպաշարեն մեզ և մեր անունը ամբողջովին կջնջեն երկրի երեսից։ Այն ժամանակ ի՞նչ պիտի անես Քո մեծ անվան համար» (Հեսու 7.9)։ Այլ խոսքերով, Տերը կամենում էր օգտագործել այս մեծագույն հաղթանակները, որպեսզի շրջապատող ազգերին ցույց տար Իր զորությունը և այն, որ Ինքը ներկա է Իր ժողովրդի մեջ։ Նրանց նվաճումներն ազգերի համար պետք է լինեին Յահվեի զորության վկայություն։ Բնականաբար, Գայիի պարտությունից հետո, բացի մարդկային կյանքերի կորուստը, այդ վկայությունը վտանգի տակ դրվեց։

`Խորհե՛ք այն մասին, թե որքան հեշտությամբ Աքարը կարող էր արդարացնել իր արարքը՝ Իմ վերցրածն այնքան քիչ բան է՝ համեմատած մնացած ավարի հետ։ Ոչ ոք նույնիսկ չի էլ նկատի, և ո՞ւմ կարող է այն վնաս բերել։ Բացի այդ, իմ ընտանիքին գումար է հարկավոր։ Ինչպե՞ս կարող ենք պաշտպանվել նման վտանգավոր մտածելակերպից։`