---
title:  Հաղթահարելով ագահությունը
date:  02/03/2023
---

Ագահությունը սրտի վիճակ է, և ինչպես հպարտությունն ու եսասիրությունը, հաճախ աննկատ է մնում։ Սա է պատճառը, որ այն կարող է լինել այդքան սարսափելի ու մոլորեցնող։ Բավականին բարդ է հաղթահարել տեսանելի ու ակնհայտ մեղքերը, ինչպես, օրինակ, ստելը, շնանալը, գողանալը, կռապաշտությունը, շաբաթը խախտելը։ Սակայն սրանք արարքներ են, որոնք անելուց առաջ հնարավորություն ունենք մտածելու։ Սակայն հաղթահարել սխալ մտքերը… Սա պետք է որ իսկապես բարդ լինի։

`Կարդացե՛ք Ա Կորնթացիներին 10.13 համարը։ Ի՞նչ խոստում է տրված այստեղ, և ինչո՞ւ է այդքան կարևոր հասկանալ այն ագահության համատեքստում։`

Եվ ուրեմն, ինչպե՞ս կարող ենք Աստծո զորությամբ հեռու մնալ այս վտանգավոր ու մոլորեցնող մեղքից։

1. Որոշում կայացրեք ծառայել Աստծուն, կախված լինել միայն Նրանից և դառնալ Նրա ընտանիքի մի մասը։ «Ընտրե՛ք այսօր, թե ո՛ւմ եք ծառայելու…։ Բայց ես և իմ տունը Տիրոջն ենք պաշտելու» (Հեսու 24.15)։

2. Ամեն օր աղոթք արեք և այդ աղոթքում ներառեք նաև Մատթեոս 6.13 համարում հնչող բառերը. «Եվ մի՛ տար մեզ փորձության, այլ ազատի՛ր մեզ չարից, որովհետև Քոնն է արքայությունը, և զորությունը, և փառքը, ամեն»։ Երբ ագահության զգացումով եք լցվում մի բանի նկատմամբ, ինչը, համոզված եք, որ երբեք չեք ունենա, աղոթեք և խնդրեք, որ ձեր կյանքում իրականանան հաղթանակի մասին Աստվածաշնչում (օրինակ՝ Ա Կորնթացիներին 10.13 համարում) տրված խոստումները։

3. Կանոնավոր կերպով ուսումնասիրեք Աստվածաշունչը։ «Իմ սրտում թաքցրի Քո խոսքերը, որ չմեղանչեմ Քո դեմ» (Սաղմոսներ 119.11)։

Հիսուսը լուծեց մարդու՝ մեղքի առաջացրած խնդիրը։ Նա փորձվեց այն բոլոր բաներում, որոնցում մենք ենք փորձվում։ Այդ փորձությունները հաղթահարելու համար Նա ամբողջ գիշերներ էր անցկացնում աղոթքի մեջ՝ հաղորդակցվելով Իր Հոր հետ։ Եվ Նա չլքեց այս երկիրը, մինչև որ Իր օրինակով ճանապարհ չհարթեց և հետո զորություն խոստացավ, որով յուրաքանչյուր մարդ հնարավորություն կունենար հավատի ու հնազանդության կյանքով ապրել և այդպիսով քրիստոսանման բնավորություն զարգացնել։

«Փնտրե՛ք Տիրոջը, քանի որ Նա գտնվում է, կանչե՛ք Նրան, մինչ Նա մոտ է։ Թող ամբարիշտը թողնի իր ճանապարհը, իսկ անօրեն մարդը՝ իր խորհուրդները ու վերադառնա Տիրոջը, և Նա կգթա նրան. մեր Աստծուն, որովհետև նա առատապես կների» (Եսայի 55.6, 7)։

`Եղե՞լ են արդյոք ձեր կյանքում ագահությունից բխած հետևանքներ։ Ի՞նչ դասեր եք քաղել դրանցից։ Ի՞նչ դասեր դեռևս կարող եք քաղել։`