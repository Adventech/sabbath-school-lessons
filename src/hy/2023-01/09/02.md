---
title:  Սկզբնական մեծագույն մե՞ղքը
date:  26/02/2023
---

Հաճախ է հարց առաջանում և հասկանալի է, թե ինչու, թե ինչպես մեղքը ծագեց Աստծո արարած կատարյալ տիեզերքում։ Մենք հասկանում ենք, թե ինչու, գոնե քիչ թե շատ։ Ըստ էության այն ծագեց հենց ագահության պատճառով։ Ուրեմն գուցե ագահությունը սկզբնական գերագույն մե՞ղքն է։

`Կարդացե՛ք Եսայի 14.12–14 համարները։ Արուսյակի անկման մասին ի՞նչ ակնարկներ են տրված այստեղ։ Ագահությունն ինչպե՞ս ճակատագրական դեր խաղաց այդ անկման մեջ։`

«Չբավարարվելով իր դիրքով, թեև վեր էր դասված բոլոր երկնային էակներից, նա համարձակվեց հավակնել այն պատվին, որին արժանի էր բացառապես Արարիչը։ Բոլոր երկնային էակների սերն ու հավատարմությունն Աստծուն ուղղելու փոխարեն՝ նա ջանում էր իրեն ծառայեցնել ու իրեն հավատարիմ դարձնել նրանց։ Փափագելով այն փառքը, որով անսահման Հայրը շրջապատել էր Իր Որդուն՝ հրեշտակների այս իշխանը հավակնեց այն իշխանությանը, որը միմիայն Քրիստոսի բացառիկ իրավունքն ու արտոնությունն էր»։ Էլեն Ուայթ, Նահապետներ և մարգարեներ, էջ 35։

`Կարդացե՛ք Եփեսացիներին 5.5 և Կողոսացիներին 3.5 համարները։ Պողոսն ինչի՞ն է հավասարեցնում ագահությունը և ինչո՞ւ։`

Հետաքրքրական է, որ Պողոսն ագահությունը երկու անգամ հավասարեցնում է կռապաշտությանը։ Մարդիկ կռապաշտության մեջ են, եթե երկրպագում են, այսինքն իրենց կյանքը նվիրում են ոչ թե Աստծուն, այլ որևէ այլ բանի, ոչ թե Արարչին, այլ արարված որևէ բանի (Հռոմեացիներին 1.25)։ Կարո՞ղ է այդ դեպքում ագահություն լինել այն, որ մենք ուզում ենք արգելված մի բան, և ուզում ու փափագում ենք դա այնքան ուժգին, որ մեր մտքերը Տիրոջ վրա կենտրոնանալու փոխարեն լցված են բացառապես մեր ցանկության առարկայով։

Կասկածից վեր է այն փաստը, որ Արուսյակը սկզբում չգիտեր, թե ուր են իրեն տանելու իր սխալ ցանկությունները։ Դա կարող է պատահել նաև մեզ հետ։ Ագահության դեմ խոսող պատվիրանը, որը միակն է, որ գործ ունի մարդու մտքերի հետ, կարող է հետ պահել մեզ այնպիսի արարքներից, որոնք կարող են տանել մեզ մյուս պատվիրանների խախտմանը ևս (տե՛ս, օրինակ, Բ Թագավորների 11-րդ գլուխը)։

`Կարդացե՛ք Ա Տիմոթեոսին 6.6, 7 համարները։ Պողոսի այս խոսքերի մասին խորհելն ինչպե՞ս կարող է պաշտպանել մեզ ագահությունից։`