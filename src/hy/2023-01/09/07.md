---
title:  Հետագա ուսումնասիրության համար
date:  03/03/2023
---

Երիքովը նվաճելիս Աքարը միակը չէր, որ ոսկի ու արծաթ էր տարել Իսրայելի բանակատեղի։ Հեսուն բոլորին ասաց հետ բերել Տիրոջ տան գանձարան ոսկին, արծաթն ու պղնձե և երկաթե ամանները (Հեսու 6.19, 24)։ Մնացած ամեն ինչ պետք է այրվեր։ Սակայն Աքարը միակն էր, ով իր համար որոշ բաներ պահեց։ «Միլիոնավոր իսրայելացիներից միայն մեկ մարդ հաղթանակի ու դատաստանի այդ հանդիսավոր պահին համարձակվեց խախտել Աստծո պատվերը։ Աքարի ագահությունը բորբոքվեց, երբ նա տեսավ Սենեարի թանկարժեք վերարկուն։ Նույնիսկ այն դեպքում, երբ այդ հանդերձը նրան կանգնեցրեց մահվան հետ դեմ առ դեմ, նա այն անվանեց «Սենեարի մի գեղեցիկ վերարկու»։ Մի մեղքն իր հետ մեկ այլ մեղք բերեց։ Նա յուրացրեց Աստծո գանձատան համար նախատեսված ոսկին ու արծաթը։ Նա կողոպտեց Աստծուն Քանանի երախայրիներից»։ Էլեն Ուայթ, Նահապետներ և մարգարեներ, էջ 496։

Վերջին ժամանակների նշանների Պողոսի ներկայացրած ցուցակում առաջին երկու տեղն զբաղեցնում է մեր դիրքորոշումը փողի և ունեցվածքի նկատմամբ։ «Իմացի՛ր սա. վերջին օրերին չար ժամանակներ կգան, որովհետև մարդիկ կլինեն եսասեր, արծաթասեր (ագահ)» (Բ Տիմոթեոսին 3.1, 2)։ Եսասիրությունն ու արծաթասիրությունը մարդկության ակնառու բնութագիրը կլինի վերջին ժամանակներում՝ մեր ժամանակներում։

**Հարցեր քննարկման համար**

`Կարդացե՛ք Ա Տիմոթեոսին 6.6–10 համարները. «Սակայն աստվածապաշտությունը գոհունակության հետ միասին մեծ շահ է։ Որովհետև ոչինչ չենք բերել այս աշխարհ և ոչինչ էլ չենք կարող տանել։ Ուտելիք և հագուստ ունենք, դրանցով բավարարվենք։ Իսկ ովքեր ուզում են հարստանալ, փորձության, որոգայթի և բազում անմիտ, վնասակար ցանկությունների մեջ են ընկնում, որոնք մարդկանց ընկղմում են կործանումի և կորստյան մեջ։ Որովհետև արծաթասիրությունը բոլոր չարիքների արմատն է, որին ձգտելով՝ ոմանք հավատից մոլորվեցին ու իրենք իրենց բազում ցավեր պատճառեցին»։ Դասարանում քննարկե՛ք այն օրինակները, որտեղ մարդիկ արծաթասիրության պատճառով «իրենք իրենց (ուրիշներին ևս) բազում ցավեր պատճառեցին»։ Բազում օրինակներ կան, այնպես չէ՞։ Ինչպե՞ս կարող ենք ճիշտ բալանսը գտնել. հասկանանք, որ մեզ ապրուստի համար գումար է հարկավոր, սակայն չընկնենք այն ծուղակը, որի մասին նախազգուշացնում է Պողոսը։`

`Բացի փողից, ուրիշ ինչո՞ւմ կարող ենք ագահ գտնվել։`

`Ո՞րն է ինչ-որ բան տեղին ցանկանալու և ագահության միջև տարբերությունը։ Ե՞րբ կարող է ինչ-որ բան տեղին ցանկանալը վերածվել ագահության։`