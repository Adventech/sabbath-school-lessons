---
title:  Անանիա և Սափիրա
date:  01/03/2023
---

Եկեղեցու անդամների համար ոգևորիչ ժամանակներ էին։ Պենտեկոստեի օրը Սուրբ Հոգու մեծ հեղումից հետո առաքյալները մեծ զորությամբ քարոզում էին Ավետարանը, և հազարավոր մարդիկ միանում էին եկեղեցուն։

«Նրանց աղոթելուց հետո շարժվեց այն տեղը, որտեղ հավաքված էին, և բոլորը լցվեցին Սուրբ Հոգով ու Աստծու խոսքն էին քարոզում համարձակությամբ։ Եվ հավատացյալների բազմությունը մեկ սիրտ ու մեկ հոգի էր. ոչ ոք չէր ասում, թե իր ունեցածներից ինչ-որ բան իրենն է, այլ ամեն ինչ նրանց համար ընդհանուր էր» (Գործք առաքելոց 4.31, 32)։

Ինչպիսի՜ առավելություն էր տրված Անանիային և Սափիրային՝ լինել վաղ եկեղեցու անդամներ, տեսնել, թե ինչպես է այն աճում, տեսնել Սուրբ Հոգու ներկայությունն այդքան ընգծված կերպով։ «Նրանց մեջ ոչ ոք որևէ բանի կարոտ չէր, քանի որ նրանք, ովքեր ագարակների կամ տների տեր էին, վաճառում էին դրանք և վաճառվածի գումարը առաքյալների տրամադրության տակ էին դնում, և յուրաքանչյուրին բաշխվում էր ըստ իր ունեցած կարիքի» (Գործք առաքելոց 4.34, 35)։

Այս պայմաններում էր, որ Անանիան ու Սափիրան, հավանաբար խիստ տպավորված տեղի ունեցողով ու կամենալով լինել դրա մի մասը, որոշեցին վաճառել իրենց ունեցվածքի որոշ մասը և ստացված գումարը նվիրաբերել եկեղեցուն։ Մինչ այս պահը ամեն ինչ լավ է։

`Կարդացե՛ք Գործք առաքելոց 5.1–11 համարները։ Ըստ ձեզ՝ ո՞րն է ավելի վատ, գումարի մի մասը պահե՞լը, թե՞ ստելը։ Ինչո՞ւ նրանց այդքան խիստ պատիժ բաժին հասավ։`

Սկզբում թվում էր, թե նրանք անկեղծորեն կամենում են գումար նվիրաբերել գործի առաջընթացի համար։ Սակայն «հետո, Անանիան ու Սափիրան տրտմեցրին Սուրբ Հոգուն՝ տեղի տալով ագահության զգացողությանը։ Նրանք զղջացին իրենց խոստման համար և շուտով կորցրին այն օրհնության քաղցր ազդեցությունը, որը նրանց սրտերը լցրել էր Քրիստոսի համար մեծամեծ բաներ գործելու փափագով»։ Էլեն Ուայթ, Գործք առաքելոց, էջ 72։ Այլ խոսքերով, թեև նրանք սկսել էին լավագույն դրդապատճառներով, սակայն նրանց ագահությունը նրանց ստիպեց ձևանալ այնպիսի մարդիկ, ինչպիսիք իրականում չէին։

`«Եվ մեծ ահ պատեց ամբողջ եկեղեցուն և բոլոր նրանց, ովքեր այս լսեցին» (Գործք առաքելոց 5.11)։ Այս միջադեպից հետո, մարդիկ հաստատապես պետք է որ ավելի զգույշ լինեին տասանորդը վերադարձնելու հարցում։ Սակայն այս տխրահռչակ պատմությունն Աստվածաշնչում տեղ է գտել ոչ որպես զգուշացում, որ մարդիկ տասանորդի հարցում հավատարիմ լինեն։ Ի՞նչ է այս պատմությունը սովորեցնում մեզ այն մասին, թե մարդուն ուր կարող է հասցնել ագահությունը։`