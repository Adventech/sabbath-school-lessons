---
title:  Աշխատանքի օրհնությունը
date:  20/02/2023
---

Եթե դուք չեք ծնվել հարուստ ընտանիքում կամ չեք օգտվում այն ավանդների տոկոսներից, որոնք ձեր ծնողները ժամանակին ներդրել են ձեզ համար, որպեսզի մեկ օր անգամ չաշխատեք (եթե կարդաք նման երեխաների կյանքի մասին, այն գումարը, որը նախատեսված է եղել նրանց կյանքում օրհնություն բերելու համար, հաճախ հանգեցրել է ողբերգության հասուն տարիքում), ապա վաղ թե ուշ ստիպված եք լինելու աշխատել։ Կատարյալ տարբերակը, իհարկե, կլինի գտնել մի այնպիսի զբաղմունք, որը դուք կանեք հաճույքով, վարժվել դրա մեջ, գտնել համապատասխան աշխատանք, որը նաև կապահովի ձեզ լավ եկամտով։ Սա բնականաբար կատարյալ տարբերակն է, սակայն միշտ չէ, որ ամեն ինչ հենց այս կերպ է դասավորվում։

`Կարդացե՛ք Ծննդոց 2.15 համարը (տե՛ս նաև Ժողովող 9.10 և Բ Թեսաղոնիկեցիներին 3.8–10): Ո՞րն է այն փաստի նշանակությունը, որ նույնիսկ մինչև մեղքը, Ադամին (բնականաբար Եվային նույնպես) հանձնարարված էր աշխատել։ Ինչպե՞ս կարող է այս փաստն օգնել բացատրելու այն երևույթը, որ, ինչպես նշված է վերևում, այն մարդկանց իրավիճակը, ովքեր ստիպված չեն եղել երբևէ աշխատել, ավելի շատ անեծքի է վերածվել, քան օրհնության։`

Այս աշխատանքը, բնականաբար, պատիժ չէր։ Այն նախատեսված էր Ադամի ու Եվայի բարօրության համար։ Այլ խոսքերով, Աստված գիտեր, որ նույնիսկ դրախտում, մի տեղ, ուր չկար մեղք, մահ ու տառապանք, մարդ արարածն աշխատելու կարիք ունի։

«Ադամին հանձնարարվեց Պարտեզի խնամքի աշխատանքը։ Արարիչը գիտեր, որ Ադամը չի կարող երջանիկ լինել առանց աշխատանքի։ Պարտեզի գեղեցկությունը հմայում էր նրան, սակայն դա բավարար չէր։ Նա պետք է աշխատանք ունենար, որպեսզի գործի դներ իր մարմնի հիանալի օրգանները։ Եթե մարդը երջանկություն գտներ ոչինչ չանելու մեջ, ապա նրան ոչինչ չէր հանձնարարվի իր սուրբ անմեղության վիճակում։ Սակայն մարդու Արարիչը գիտեր, թե ինչ է անհրաժեշտ մարդուն երջանկության համար, ուստի մարդու արարումից անմիջապես հետո Նա նրան աշխատանք հանձնարարեց։ Ապագա փառքի խոստումը, ինչպես նաև այն որոշումը, որ մարդը պետք է իր քրտինքով իր հացը վաստակի, իջան միևնույն գահից»։ Էլեն Ուայթ, Մեր բարձր կանչվածությունը, էջ 223։

Այդուհանդերձ, նույնիսկ մեղանչումից հետո, երբ մեղքն արատավորեց աշխատանքը, ինչպես ամեն ինչ այս երկրի վրա, Աստված Ադամին ասաց. «Անիծյալ լինի երկիրը քո պատճառով. նեղությամբ ուտես դրանից քո կյանքի բոլոր օրերին» (Ծննդոց 3.17)։ Ուշադրությո՛ւն դարձրեք, Աստված անիծեց հողը «քո պատճառով», այսինքն՝ Ադամի պատճառով, և դրա իմաստն այն էր, որ մարդը՝ որպես մեղավոր էակ, միշտ աշխատանքի կարիք է ունենալու։

`Ի՞նչ կա աշխատանքի բնույթի մեջ, որն այն մարդու համար օրհնություն է դարձնում։`