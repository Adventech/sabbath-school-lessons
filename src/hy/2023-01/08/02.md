---
title:  Նախ կարևորի մասին
date:  19/02/2023
---

`Կարդացե՛ք Ժողովող 12.1 համարը։ Ի՞նչ ուղերձ կա այստեղ մեզ համար։`

Հասուն մարդ դառնալով՝ մենք սկսում ենք մտահոգվել մեր հիմնական կարիքները հոգալու մասին՝ սնունդ, հագուստ և կացարան: Հիսուսն Ինքը մեզ առաջարկեց հետևյալ առաջնահերթությունը, երբ ասաց. «Դուք նախ Աստծու արքայությունն ու Նրա արդարությո՛ւնը փնտրեք, և այդ ամենը ավելիով ձեզ կտրվի» (Մատթեոս 6.33): Իհարկե, երիտասարդ տարիքում Հիսուսին չընտրած ավելի տարեց մարդկանց համար դեռևս կա տնտեսվարության վերաբերյալ ճիշտ որոշումներ կայացնելու ժամանակ:

Ինչպես տեսնում ենք Ծննդոց 28.20–22 համարներում, Հակոբը հոգևոր և ֆինանսական կարևորագույն որոշումներ կայացրեց։ Տեսիլքում Տերը Հակոբին ներկայացավ որպես «քո հայր Աբրահամի Աստվածը և Իսահակի Աստվածը» (Ծննդոց 28.13)։ Այնուհետև, որպես Աստծուն տրված իր երդման մի մաս՝ Հակոբն ասաց. «Տերն ինձ համար Աստված լինի» (Ծննդոց 28.21)։

`Կարդացե՛ք Ծննդոց 29.9–20 համարները։ Այս իրադարձության ժամանակն ի՞նչ կարևոր դեր ուներ Հակոբի կյանքում։`

Այն բանից հետո, երբ Հակոբն Աստծո առաջ հոգևոր և ֆինանսական պարտավորություններ ստանձնեց, Տերը նրան առաջնորդեց դեպի ջրհոր՝ Ռաքելի մոտ (տե՛ս Ծննդոց 29.9–20)։ Ճիշտ կլինի հոգևոր, ինչպես նաև կյանքի գործի որոշումները կայացնել ամուսնությունից առաջ։ Այդ դեպքում ձեր ապագա կողակիցը կիմանա, թե ինչ է իրեն սպասվում ամուսնական կյանքում։ Արդյո՞ք այս մարդը հավատարիմ քրիստոնյա է։ Ի՞նչ աշխատանքով է նա զբաղվելու։ Նա ուսուցի՞չ է լինելու, բուժաշխատո՞ղ, իրավաբա՞ն, բանվո՞ր, թե՞ որևէ այլ բան։ Ինչպիսի՞ կյանքի եմ ես համաձայնում նրա հետ։ Ամուսնությունից առաջ պատասխան ակնկալող են նաև հետևյալ հարցերը՝ ի՞նչ մակարդակի կրթություն ունի իմ ապագա կողակիցը։ Որքա՞ն պարտք ի հայտ կգա մեր ապագա ընտանեկան բյուջեում։ Պատրա՞ստ եմ արդյոք ես կիսել այդ պատասխանատվությունը։

`Կարդացե՛ք Բ Կորնթացիներին 6.14, 15 համարները։ Ինչո՞ւ է այս սկզբունքն այդքան կարևոր կյանքի կողակից փնտրելիս։ Թեև այն չի կարող հաջող ամուսնություն երաշխավորել, ինչո՞ւ կարող է մեծացնել հաջող ամուսնություն ունենալու շանսերը։`