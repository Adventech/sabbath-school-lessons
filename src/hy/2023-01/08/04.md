---
title:  Վաստակի տարիներ
date:  21/02/2023
---

Ինչպես տեսանք, Աստված մարդկանց տարատեսակ աշխատանք է հանձնարարել։ Մեր կյանքի այս շրջանը (աշխատունակության տարիները) սովորաբար մոտ 40 տարի է տևում։ Շատ մարդիկ հենց այս տարիների ընթացքում են դաստիարակում ու կրթության տալիս իրենց երեխաներին, գնում տուն կամ անում այլ մեծ գնումներ։ Այս ժամանակահատվածը կարող է լինել շատ լարված ինչպես ֆինանսական, այնպես էլ հուզական առումով, քանի որ այս ընթացքում է ընտանիքը սովորում համատեղ գործել, և նրա անդամները կապվում են մի ամբողջ կյանք տևող կապերով։ Ֆինանսական սթրեսն այս ընթացքում կարող է քայքայել ընտանիքը, ու հաճախ այդպես էլ լինում է։ Անհամեմատ ավելի կայուն են այն ընտանիքները, որտեղ և՛ ամուսինը, և՛ կինը քրիստոնյաներ են և պատրաստակամ են հետևելու աստվածաշնչյան սկզբունքներին։

`Կարդացե՛ք Ա Տիմոթեոսին 5.8, Առակներ 14.23 և Կողոսացիներին 3.23, 24 համարները։ Ի՞նչ կարևոր դասեր կարող ենք քաղել այս տեքստերից ընտանեկան ֆինանսների վերաբերյալ։`

Մեծամասամբ տան հիմնական կերակրողն ամուսինն է, չնայած որ հաճախ աշխատում են թե՛ ամուսինը, թե՛ կինը։ Բնականաբար, կարող են ծագել չնախատեսված հանգամանքներ՝ հիվանդություն, տնտեսական ճգնաժամ կամ որևէ այլ բան, որոնք կարող են կոտրել այս կատարելատիպը։ Նման դեպքերում մարդիկ պետք է հարմարվեն նոր պայմաններին։

Կյանքի այս շրջանում ծնված երեխաներն անվանվում են «Տիրոջ ժառանգություն» (Սաղմոսներ 127.3)։ Մենք պետք է հիշենք, որ երեխաներն իրենց հետ ահռելի մեծ պատասխանատվություն են բերում։ Քրիստոնյա ծնողների նպատակը պետք է լինի դաստիարակել իրենց երեխաներին այնպես, որ նրանք դառնան անկախ հասուն մարդիկ այս կյանքում և ժառանգեն գալիք կյանքը։ Ստորև ներկայացված են երեք կետեր, որոնք կօգնեն ծնողներին.

1. Քրիստոնեական մթնոլորտ ստեղծեք տանը։ Դա կարող է բովանդակել պարբերաբար կազմակերպվող ընտանեկան երկրպագություն, շաբաթօրյա դպրոցի ձեռնարկի ուսումնասիրություն, այցելություն եկեղեցի, ինչպես նաև հավատարմություն տասանորդի ու ընծաների հարցում։ Սրանք հիանալի սովորություններ են, որոնք կարող են ձևավորվել դեռ վաղ հասակից։

2. Սովորեցրեք երեխաներին պատրաստակամորեն աշխատել և գնահատել այդ աշխատանքը։ Երեխաներն իրենց համար կբացահայտեն, որ ջանասեր ու բարեխիղճ աշխատանքը միշտ նկատվում, գնահատվում և պարգևատրվում է։ Նրանք կսովորեն, որ մենք գումար ստանում ենք ուրիշներին մեր ժամանակը տրամադրելու և նրանց համար կարևոր գործեր իրականացնելու շնորհիվ։

3. Օգնեք երեխաներին լավ կրթություն ստանալ։ Կրթությունն այսօր թանկ հաճույք է, հատկապես մասնավոր քրիստոնեական դպրոցների կրթությունը։ Սակայն այն ծնողները, ովքեր անհանգստանում են իրենց երեխաների ոչ միայն այս, այլև գալիք կյանքի համար, չեն խնայի կրթության վրա։

`Բնականաբար, անկախ նրանից, թե ինչեր են ծնողներն անում իրենց երեխաների համար, ոչ ոք ոչ մի երաշխիք չունի, թե ինչ ճանապարհով կգնան իրենց երեխաները։ Ինչո՞ւ է ծնողների համար կարևոր չմեղադրել իրենց այն սխալ ընտրությունների համար, որ կարող են կատարել երեխաներն արդեն հասուն տարիքում։`