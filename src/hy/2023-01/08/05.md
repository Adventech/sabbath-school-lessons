---
title:  Ազնվություն աշխատանքի մեջ
date:  22/02/2023
---

«Հաջող» կյանքի մեկ այլ փուլ՝ վերջին փուլը, ունի ամենահաճելին լինելու բոլոր հնարավորությունները, եթե ավելի վաղ տարիներին կայացրած որոշումները եղել են իմաստուն և չեն փլուզվել անսպասելի իրադարձությունների պատճառով։ Նման իրավիճակում ծնողները սովորաբար արդեն մեծացրել են իրենց զավակներին, ձեռք են բերել բնակարան, ունեն մեքենա, չունեն պարտքեր և ունեն բավարար եկամուտ՝ ընտանիքի կարիքները հոգալու համար։

Աստված Իր զավակների կոչ է անում հետևել ավելի բարձր չափանիշների ինչպես աշխատանքի մեջ, այնպես էլ կյանքում։ Այդ չափանիշը մեր սրտում գրված Աստծո օրենքն է (տե՛ս Երեմիա 31.33), որն արտացոլվում է մեր բնավորության մեջ։ Քանի որ հասարակությունը գնալով քայքայվում է, իսկ քրիստոնեական ուսմունքի ազդեցությունը հասցվում նվազագույնի, ավելի ու ավելի կարևոր է դառնում քրիստոնյաների համար ապրել ու աշխատել անբասիր կերպով։ Աստվածաշունչն ասում է. «Բարի անունը մեծ հարստությունից նախընտրելի է, շնորհքն արծաթից ու ոսկուց ավելի լավ է» (Առակներ 22.1)։

Աստվածաշնչում ներկայացված են դեպքեր, որտեղ գործատուները խոստովանում են, որ օրհնվում են իրենց բարեպաշտ աշխատողների շնորհիվ։ Երբ Հակոբը կամենում էր լքել իր աներ Լաբանին և իր ընտանիքի հետ վերադառնալ իր հայրենի երկիր, Լաբանը խնդրում է նրան չգնալ՝ ասելով. «Աղաչում եմ քեզ, եթե քո առաջ շնորհ գտա, փորձով իմացա, որ Տերն ինձ օրհնում է քո պատճառով» (Ծննդոց 30.27)։ Եվ երբ Հովսեփը ստրկության վաճառվեց Եգիպտոս, նրա տերը՝ Պետափրեսը, նմանատիպ դիտարկում արեց Հովսեփի աշխատանքում և նրան համապատասխան կերպով պարգևատրեց։

`Կարդացե՛ք Ծննդոց 39.2–5 համարները։ Թեև տեքստերը չեն մանրամասնում, ըստ ձեզ՝ ի՞նչ էր անում Հովսեփը, ինչն ստիպեց նրան շնորհ գտնել իր տիրոջ առաջ։`

«Ուրեմն ուտեք թե խմեք, ինչ գործ էլ որ անեք, ամեն բան Աստծու փառքի համա՛ր արեք» (Ա Կորնթացիներին 10.31)։ Մեր աշխատանքը, ֆինանսների կառավարում, առհասարակ այն ամենը, ինչ անում ենք, պետք է անենք Աստծո փառքի համար։ Նա Միակն է, Ով մեզ տալիս է կյանքում հաջողակ լինելու համար անհրաժեշտ գիտություն և ուժ։ «Քոնն են, ո՛վ Տեր, մեծությունը, զորությունը, փառքը, հաղթությունը, մեծափառությունը և երկնքում ու երկրի վրա եղած ամեն բան։ Քոնն է, ո՛վ Տեր, թագավորությունը, որովհետև Դու բարձրացած ես ամենից վեր իբրև գերիշխան։ Քեզանից են հարստությունն ու պատիվը, և Դու ես ամենի վրա տիրողը, Քո ձեռքում են զորությունն ու կարողությունը, և Քո ձեռքում է ամենքին մեծացնելն ու հզորացնելը» (Ա Մնացորդաց 29.11, 12)։

`Ի՞նչ սկզբունքների եք հետևում ոչ միայն աշխատանքի մեջ, այլև կյանքում առհասարակ։ Ի՞նչ փոփոխությունների կարիք կա ձեր կյանքում։`