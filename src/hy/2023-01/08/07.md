---
title:  Հետագա ուսումնասիրության համար
date:  24/02/2023
---

«Ոչ մի գործնական ծրագիր կամ կյանքի պլան չի կարող լինել ամուր և լիարժեք, եթե այն հաշվարկված է միայն այս ներկա կյանքի կարճ տարիների համար և իր մեջ ոչ մի հղում չունի ապագա հավիտենական կյանքին։ … Ոչ մի մարդ չի կարող գանձեր դիզել երկնքում, եթե չվեհացնի ու չհարստացնի իր կյանքն այս երկրի վրա»։ Էլեն Ուայթ, Դաստիարակություն, էջ 145։

«Գործնական ազնվության ու ճշմարիտ հաջողության հիմքում ընկած է այն, որ մենք ընդունենք, որ ամեն ինչի սեփականատերն Աստված է։ Որպես ամեն բանի Արարիչ՝ Աստված ամեն ինչի իրական սեփականատերն է։ Մենք Նրա կառավարիչներն ենք։ Այն ամենը, ինչ մենք ունենք, Նրա կողմից մեզ վստահված ունեցվածք է, որը և պետք է օգտագործվի՝ համաձայն Նրա կողմից տրված ցուցումների»։ Դաստիարակություն, էջ 137։

Մեր ընտանիքների կարիքները հոգալու հարցի ճնշման պատճառով շատ հաճախ կարծում ենք, թե մեր աշխատանքը պարզապես եկամուտ ապահովելու միջոց է։ Բայց որպես քրիստոնյաներ՝ մենք նաև պետք է կատարենք մեր դերը այն մեծ հանձնարարության մեջ, որը Հիսուսը տվեց Իր բոլոր հետևորդներին: Մարկոս 16.15 համարում արձանագրված այս հանձնարարությունը մեջբերելուց հետո Էլեն Ուայթը գրել է. «Ոչ բոլորն են կանչված լինելու իբրև ծառայողներ կամ միսիոներներ այդ բառի բուն իմաստով։ Սակայն բոլորը կարող են համագործակցել Նրա հետ՝ իրենց դրացիներին «բարի լուրը» հաղորդելու գործում: Հրամանը տրված է բոլորին՝ մեծ թե փոքր, գիտուն թե տգետ, ծեր թե երիտասարդ»։ Դաստիարակություն, էջ 264։

«Մենք պետք է ավելի մեծ ուշադրությամբ հետևենք մեր կյանքում Աստծո ծրագրին, անենք ամեն հնարավորը մեզ ամենամոտը գտնվող գործն անելու համար, հանձնենք մեր ճանապարհներն Աստծուն և հետևենք Նրա առաջնորդության նշաններին։ Սրանք են այն կանոնները, որոնք կերաշխավորեն ապահով առաջնորդություն զբաղմունքի ընտրության հարցում»։ Դաստիարակություն, էջ 267։

**Հարցեր քննարկման համար**

`Որպես քրիստոնյաներ՝ ինչպե՞ս ենք սահմանում «հաջող» կյանքը։ Ի՞նչ տարբերություն կա «հաջող» կյանքի՝ աշխարհի սահմանման և այն սահմանման միջև, որը մենք՝ որպես քրիստոնյաներ, պետք է տանք։ Դիտարկե՛ք, օրինակ, Հովհաննես Մկրտչի կյանքը։ Ինչպե՞ս կբնութագրեիք նրա կյանքը, որն անփառունակ վախճան ունեցավ չարամիտ կնոջ քմահաճույքի պատճառով։ Կանվանեի՞ք արդյոք այն հաջող կյանք։ Ինչպե՞ս կհիմնավորեք ձեր պատասխանը։`

`Ինչպե՞ս կբացատրեք այն փաստը, որ ֆինանսների կառավարմանը կամ առհասարակ կյանքին վերաբերող աստվածաշնչյան սկզբունքներին չհետևող շատ մարդիկ շատ «հաջողակ» են։ Իսկ ի՞նչ կասեք նրանց մասին, ովքեր փորձում են հետևել այդ սկզբունքներին, սակայն ոչ մի կերպ հաջողության չեն հասնում։ Նրանք հիվանդանում են կամ աղետների զոհեր են դառնում։ Ինչպե՞ս պետք է հասկանանք այս իրավիճակները։`