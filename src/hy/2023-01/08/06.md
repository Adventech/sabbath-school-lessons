---
title:  Որոնելով բարեպաշտ խորհուրդ
date:  23/02/2023
---

Աշխարհում գոյություն ունեն հազարավոր մարդիկ, ովքեր ներկայանում են որպես ֆինանսների կառավարման գուռուներ, սակայն Աստված զգուշացրել է չդիմել նման մարդկանց՝ մեզ վստահած Իր միջոցների կառավարման վերաբերյալ խորհուրդներ ստանալու։ «Երանելի է այն մարդը, որ ամբարիշտների խորհրդի համաձայն չի գնում և մեղավորների ճանապարհի մեջ չի կանգնում և ծաղր անողների աթոռի վրա չի նստում, այլ նրա հաճույքը Տիրոջ օրենքի մեջ է, և ցերեկ ու գիշեր մտածում է Նրա օրենքի մասին։ Նա ջրերի հոսանքի մոտ տնկված ծառի պես է, որ իր պտուղը տալիս է իր ժամանակին, և նրա տերևը թառամելով չի թափվում, և ամեն ինչ, որ անում է, հաջողվում է նրան» (Սաղմոսներ 1.1–3)։

Այսպիսով, կօրհնվի այն մարդը, ում հաճույքը Տիրոջ օրենքի մեջ է («օրենք» բառն այստեղ կարելի է հասկանալ ավելի լայն իմաստով, այն է՝ որպես Աստծո Խոսք)։ Նա կբարգավաճի, հաջողակ կլինի։ Որքան պարզ է, այնպես չէ՞։

`Կարդացե՛ք Առակներ 3.5–8 համարները։ Ինչպե՞ս կարող ենք կիրառել այս սկզբունքը մեր հիմնական ֆինանսական հարցերում։`

Ֆինանսական կառավարման վերաբերյալ աստվածաշնչյան խորհըրդի ուսումնասիրությունը մեզ շատ արժեքավոր եզրակացությունների է հանգեցնում, որոնց արժե հետևել: Դիտարկե՛նք դրանցից յոթը.

1. Եղե՛ք կազմակերպված։ Մշակե՛ք ծախսերի պլան (Առակներ 27.23, 24)։ Շատ ընտանիքներ գոյություն են պահպանում աշխատավարձից աշխատավարձ։ Վաստակած, ծախսվող և խնայվող գումարների պարզ ու հասարակ պլան չունենալը կյանքն ավելի սթրեսային է դարձնում։

2. Ծախսե՛ք վաստակածից քիչ։ Որոշո՛ւմ կայացրեք ապրել ձեր միջոցների սահմաններում (Առակներ 15.16)։ Արևմտյան երկրներում շատ ընտանիքներ իրականում ծախսում են ավելի շատ, քան վաստակում են։ Սա հնարավոր է դառնում վարկերի ու պարտքով վերցված գումարի շնորհիվ։ Պարտքեր ունեցող մարդկանց մոտ բազում խնդիրներ են առաջանում։

3. Յուրաքանչյուր աշխատավարձից որոշակի գումա՛ր խնայեք (Առակներ 6.6–8)։ Խնայողություններն օգնում են հետագայում ավելի մեծ գնումներ կատարել, ինչպես նաև հոգալ չնախատեսված ծախսերը, ինչպիսիք են, օրինակ, պատահարներն ու հիվանդությունները։ Խնայողությունները կարող են հեշտացնել կյանքն այն տարիքում, երբ դուք այլևս չեք կարող աշխատել ու գումար վաստակել։

4. Խուսափե՛ք պարտքերից (Առակներ 22.7)։ Վճարվող տոկոսադրույքներն այն տեսակի ծախսերից են, առանց որոնց հաստատ կարող եք ապրել։ Պարտքով վերցված գումարով ապրող մարդիկ կամ ընտանիքներն այսօր ապրում են այն գումարով, որը հույս ունեն վաստակել ապագայում։ Եթե նրանց կյանքում որևէ փոփոխություն տեղի ունենա, ապա դա կարող է այդ մարդկանց լուրջ ֆինանսական խնդիրների առաջ կանգնեցնել։

5. Աշխատե՛ք ջանասիրաբար։ «Ծույլի անձը փափագում է և ոչինչ չունի, իսկ աշխատասերների հոգին կհագենա» (Առակներ 13.4)։

6. Ֆինանսական հարցերում հավատարիմ եղեք Աստծուն (Բ Օրենք 28.1–14)։ Ոչ մի ընտանիք չի կարող ապրել առանց Աստծո օրհնության։

7. Հիշե՛ք, որ այս երկիրը մեր իրական տունը չէ։ Մեր մոտեցումը ֆինանսների կառավարմանը հստակորեն ցույց է տալիս, թե որտեղ են մեր իրական առաջնահերթությունները (տե՛ս Մատթեոս 25.14–21)։