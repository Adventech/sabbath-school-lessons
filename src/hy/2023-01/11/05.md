---
title:  Առաջնահերթություններ
date:  15/03/2023
---

Հիսուսի առակներն ու դասերը, աստվածաշնչյան հերոսների մասին պատմող պատմությունները, ինչպես նաև Էլեն Ուայթի խորհուրդները հստակորեն ցույց են տալիս, որ չկա Աստծուն կիսատ նվիրվելու ճանապարհ։ Մենք կա՛մ Տիրոջ կողմն ենք, կա՛մ Նրա դեմ։

Երբ դպիրը Հիսուսին հարցրեց, թե որ պատվիրանն է ամենամեծը, Հիսուսը պատասխանեց. «Եվ սիրի՛ր քո Տեր Աստծուն քո ամբողջ սրտով, ամբողջ հոգով, ամբողջ մտքով ու ամբողջ զորությամբ» (Մարկոս 12.30)։ Երբ մենք ամեն ինչ տալիս ենք Քրիստոսին, մեկ այլ տիրոջ համար ոչինչ չի մնում։ Ահա թե ինչպես պետք է ամեն ինչ լինի։

`Կարդացե՛ք Մատթեոս 6.24 համարը։ Սեփական փորձով զգացե՞լ եք արդյոք այս բառերի ճշմարտացիությունը։`

Ուշադրությո՛ւն դարձրեք, որ Հիսուսը չի ասում, թե Աստծուն ու փողին միաժամանակ ծառայելը բարդ է, կամ որ մենք այդ անելիս պետք է շատ զգույշ լինենք։ Նա ասում է՝ դա անելն անհնար է։ Վերջակետ։ Այս միտքը պետք է որ մեր սրտերն ահով ու դողով լցնի (Փիլիպպեցիներին 2.12)։

`Կարդացե՛ք Ա Հովհաննես 2.15–17 համարները։ Ինչպե՞ս են այս երեք բաները դրսևորվում մեր աշխարհում, և ինչո՞ւ է դրանց ներկայացրած վտանգը երբեմն ավելի աննկատ, քան մենք պատկերացնում ենք։`

Զարմանալի չէ, որ Պողոսը գրել է. «Վերևում եղած բաների մասի՛ն մտածեք և ոչ թե այն, ինչ երկրի վրա է» (Կողոսացիներին 3.2): Իհարկե, դա ավելի հեշտ է ասել, քան անել, որովհետև աշխարհի բաներն ամեն օր մեր աչքի առջև են: «Այն ամենի» հրապույրը, «ինչ աշխարհի մեջ է», շատ ուժեղ է, արագ հաճույքի ձգողականությունը միշտ շշնջում է մեր ականջներին կամ քաշում մեր ձեռքից, կամ՝ երկուսն էլ: Մի՞թե ամենահավատարիմ քրիստոնյան անգամ որոշակի սեր չի զգացել աշխարհի բաների հանդեպ։ Նույնիսկ ունենալով այն գիտակցումը, որ մի օր ամեն ինչ կավարտվի՝ մենք դեռ զգում ենք այդ փափագը, այնպես չէ՞: Սակայն բարի լուրն այն է, որ մենք չպետք է թույլ տանք, որ այն մեզ հեռացնի Տիրոջից:

`Կարդացե՛ք Բ Պետրոս 3.10–14 համարները։ Պետրոսի այս ասածներն ինչպե՞ս պետք է ազդեն մեր ապրած կյանքի վրա, ներառյալ այն, թե ինչպես ենք մենք վարվում մեր ռեսուրսների հետ։`