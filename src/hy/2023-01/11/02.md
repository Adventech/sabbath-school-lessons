---
title:  Աստծուն դնել առաջին տեղում
date:  12/03/2023
---

`Կարդացե՛ք Բ Մնացորդաց 20.1–22 համարները։ Ի՞նչ կարևոր հոգևոր սկզբունքներ կարող ենք քաղել այս պատմությունից, ինչ պայքարի մեջ էլ որ լինենք։`

Հոսափատի թագավորության ավարտին Հուդայի թագավորության վրա հարձակում կատարվեց։ Հոսափատը քաջ ու խիզախ մարդ էր։ Տարիներ շարունակ նա զորացնում էր իր զորքերն ու ամրակուռ քաղաքները։ Նա լավ պատրաստված էր գրեթե ցանկացած թշնամու դիմավորելու համար, սակայն այս ճգնաժամի մեջ չապավինեց իր ուժերին, այլ վստահեց Աստծո զորությանը: Նա փնտրեց Տիրոջը և ծոմ հայտարարեց ամբողջ Հուդայում։ Բոլորը հավաքվեցին տաճարի բակում, ինչպես Սողոմոնն աղոթել էր, որ անեն վտանգի բախվելիս։ Հուդայի բոլոր մարդիկ կանգնած էին Տիրոջ առաջ իրենց երեխաներով և կանանցով։ Նրանք աղոթում էին, որ Աստված շփոթեցնի իրենց թշնամիներին, որպեսզի Նրա անունը փառավորվի: Այնուհետև թագավորն աղոթեց. «Մենք զորություն չունենք դեմ կանգնելու այս մեծ բազմությանը, որ եկել է մեզ վրա, և մենք չգիտենք, թե ի՛նչ անենք, որովհետև մեր աչքերը Քեզ են ուղղված» (Բ Մնացորդաց 20.12):

Երբ նրանք այս կերպ հանձնվեցին Աստծուն, Տիրոջ Հոգին եկավ Աստծո մարդու վրա, ով ասաց. «Մի՛ վախեցեք և մի՛ զարհուրեք այս մեծ բազմությունից, որովհետև պատերազմը ձերը չէ, այլ՝ Աստծունը։ … Դուք այս անգամ չեք պատերազմելու. դուք մնացե՛ք ձեր տեղում, սպասե՛ք և կտեսնեք Տիրոջ փրկությունը ձեզ համար» (Բ Մնացորդաց 20.15-17)։

Հաջորդ օրը վաղ առավոտյան թագավորը հավաքեց ժողովրդին, որի առաջին շարքերում կանգնած էր ղևտացիների երգչախումբը և օրհներգում էր Աստծուն։ Այնուհետև նա հորդորեց ժողովրդին. «Հավատացե՛ք ձեր Տեր Աստծուն և հաստատ կմնաք, հավատացե՛ք Նրա մարգարեներին և հաջողություն կունենաք» (Բ Մնացորդաց 20.20)։ Ապա երգչախումբը սկսեց երգել, և նրանց թշնամիներն սկսեցին ոչնչացնել մեկը մյուսին, և «ոչ ոք չկար ազատված» (Բ Մնացորդաց 20.24)։ Ավարն այնքան շատ էր, որ Հուդայի ժողովուրդը երեք օր հավաքեց այն, և չորրորդ օրը նրանք երգելով վերադարձան Երուսաղեմ։

Բնականաբար, նրանց ազատագրող Աստվածը այն նույն Աստվածն է, Ում մենք սիրում ու երկրպագում ենք, և Նրա զորությունը նույնքան մեծ է այսօր, որքան մեծ էր այն ժամանակներում։ Մեզ համար մարտահրավերը Նրան ու Նրա առաջնորդությանը վստահելն է։

`Կարդացե՛ք Բ Մնացորդաց 20.20 համարը։ Ի՞նչ յուրահատուկ նշանակություն պետք է ունենա այս տեքստը Յոթերորդ օրվա ադվենտիստների համար։`