---
title:  Հեշտացնելու ժամանա՞կ
date:  14/03/2023
---

Ի՞նչ պետք է անի Յոթերորդ օրվա ադվենտիստ քրիստոնյան՝ որպես արձագանք դժվարին ժամանակներին։ Ճի՞շտ է արդյոք անցնել գոյատևման ռեժիմին։ Ո՛չ, պետք է անենք ճիշտ հակառակը։ Քանի որ մենք գիտենք, որ աշխարհի վերջն ու Քրիստոսի երկրորդ գալուստը մոտ են, պետք է օգտագործենք մեր ֆինանսական միջոցները՝ պատմելու ուրիշներին բարի լուրը և այն, թե ինչ է Աստված պատրաստել Իրեն սիրողների համար։ Մենք քաջ գիտակցում ենք, որ մի օր շատ շուտով այս երկրի վրա ամեն ինչ կվառվի ու կմոխրանա։

`Կարդացե՛ք Բ Պետրոս 3.3–12 համարները։ Պետրոսն ի՞նչ է ասում մեզ այս խոսքերով։`

Աստծո Խոսքից մենք հասկանում ենք, որ Աստված բեռնատար մեքենաներ չի ուղարկելու, որ մեր ունեցվածքը երկինք տեղափոխենք։ Մեր ամբողջ ունեցածը կվառվի վերջին մեծագույն հրդեհի ժամանակ, երբ մեղքի ու չարի բոլոր հետքերը, բացի Քրիստոսի ձեռքերի սպիներից, հավիտենապես ոչնչանան։

Ապա ինչպե՞ս պետք է վարվենք մեր ունեցվածքի հետ։ «Հիմա է ժամանակը, երբ մեր եղբայրները պետք է սկսեն նվիրաբերել իրենց ունեցվածքից, ոչ թե անհանգստանան այն շատացնելու մասին։ Մենք ավելի լավ վայր՝ երկինք տեղափոխվելու ճանապարհին ենք, ուրեմն եկե՛ք չլինենք կառչած այս երկրին և մեր համար պահենք այնքան համեստ ունեցվածք, ասես ուր որ է ճանապարհ ենք ընկնում»։ Էլեն Ուայթ, Խորհուրդներ տնտեսվարության մասին, էջ 59։

Բնականաբար նա այս խոսքերը գրել է մեկ հարյուրամյակից ավելի առաջ։ Սակայն սկզբունքը դեռևս արդիական է. ժամանակը միշտ էլ շատ կարճ է, որովհետև մեր կյանքն է շատ կարճ։ Ի՞նչ է 60 տարին կամ 80-ը, կամ նույնիսկ հրաշալի գեներ ու առողջություն ունենալու դեպքում՝ 100 տարին՝ համեմատած հավերժության հետ։

Որպես Յոթերորդ օրվա ադվենտիստ քրիստոնյաներ՝ մենք պետք է միշտ ապրենք հավերժության մտքով։ Բնականաբար մենք պետք է աշխատենք մեր ու մեր ընտանիքների կարիքները հոգալու համար, և եթե օրհնված ենք հարստությամբ, ոչ մի վատ բան չկա այն այժմ վայելելու մեջ, միայն եթե դա մեզ ագահ չի դարձնում, և մենք առատաձեռն ենք կարիքավորների նկատմամբ։ Եվ այդուհանդերձ մենք պետք է մշտապես հիշենք, որ ինչ էլ որ կուտակենք այս կյանքում, այդ ամենն անցողիկ է, և եթե հանկարծ զգույշ չլինենք, կարող է նաև հոգևորապես այլասերել մեզ։

`Եթե իմանայիք, որ Հիսուսն առաջիկա տասը, հինգ կամ երեք տարվա մեջ գալու է, ինչպե՞ս կփոխեիք ձեր կյանքը։`