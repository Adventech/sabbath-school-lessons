---
title:  Երբ ոչ ոք չի կարող գնել կամ վաճառել
date:  16/03/2023
---

Աստվածաշունչը պատկերում է աշխարհի շատ ցավալի մի տեսարան Քրիստոսի երկրորդ գալուստից առաջ։ Դանիել մարգարեն ասում է. «Տագնապի ժամանակ կլինի, որպիսին չի եղել ազգի գոյանալուց մինչ այդ ժամանակը» (Դանիել 12.1)։ Եթե հաշվի առնենք անցյալի տագնապալի որոշ ժամանակաշրջաններ, ապա այն, ինչի մասին խոսում է Դանիել մարգարեն, պետք է որ բավականին բարդ լինի։

Հայտնություն գիրքը ևս խոսում է Քրիստոսի վերադարձին նախորդող տագնապի ժամանակի մասին։

`Կարդացե՛ք Հայտնություն 13.11–17 համարները։ Ինչպե՞ս են ֆինանսական հարցերը տեղավորվում վերջին ժամանակների հալածանքների թեմայի մեջ։`

Չեք կարող գնել կամ վաճառե՞լ։ Ինչքա՞ն շատ է մեր կյանքն այսօր կապված առքուվաճառքի հետ։ Որոշ իմաստով առքուվաճառք է նաև մեր աշխատանքը՝ մենք վաճառում ենք ժամանակ ու հմտություններ նրանց, ովքեր կամենում են դրանք գնել։ Առքուվաճառքի հնարավորություն չունենալը նշանակում է զրկվել հասարակության մեջ գործելու հնարավությունից։ Աստծուն հավատարիմ մնացողների վրա այդ ժամանակ ճնշումն ահռելի կլինի։ Բացի այդ, որքան շատ փող ունենա մարդը, այնքան մեծ կլինի նրա դիրքն այս աշխարհում, հետևաբար նրա վրա ճնշումը շատ մեծ կլինի՝ նրան հարմարեցնելու աշխարհի թելադրանքին։

Իսկ սրան ինչպե՞ս պատրաստվենք։ Հարկավոր է պատրաստվել այսօրվանից՝ Աստծո շնորհով հավաստիանալով, որ ո՛չ մեր փողերի, ո՛չ էլ աշխարհի բաների ստրուկը չենք։ Եթե դրանց կառչած չենք այժմ, կառչած չենք լինի նաև այն ժամանակ, երբ հավատարիմ մնալու համար հարկավոր կլինի հրաժարվել այդ ամենից։

`Կարդացե՛ք Բ Օրենք 14.22 համարը և 23 համարի վերջին մասը։ Ի՞նչ պետք է աներ Աստծո ժողովուրդն իր եկամտից ամեն տարի։ Ինչո՞ւ էր Աստված նրանց ասում անել դա։`

Մովսեսի միջոցով Աստված բացատրեց, որ տասանորդի համակարգը հիմնելու պատճառներից մեկն էլ այն էր, որ «սովորես վախենալ քո Տեր Աստծուց ամեն ժամանակ» (Բ Օրենք 14.23)։ Սաղմոսներ 31.19 համարի պոետիկ զուգահեռության մեջ տեսնում ենք, որ վախը հոմանիշ է վստահությանը։

Որքա՜ն մեծ է Քո բարությունը,

Որ պահեցիր Քեզնից երկյուղածների համար

Եվ անում ես նրանց համար, որոնք հուսացել են Քեզ։

Այս զուգահեռ տողերը ցույց են տալիս, որ վախենալ Տիրոջից՝ նշանակում է վստահել Նրան։ Այսպիսով մենք հասկանում ենք, որ Աստված հիմնել է տասանորդի համակարգը, որպեսզի պաշտպանի մեզ եսասիրությունից ու խրախուսի մեզ վստահել Իրեն մեր կարիքները հոգալու հարցում։ Թեև տասանորդի հարցում հավատարիմ լինելը երաշխիք չէ, որ մարդը մինչև վերջ հավատարիմ կմնա, բայց նրանք, ովքեր հավատարիմ չեն, հաստատապես իրենց լուրջ խնդիրների առաջ են դնում։