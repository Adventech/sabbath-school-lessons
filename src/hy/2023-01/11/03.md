---
title:  Վստահե՛ք Աստծուն, ոչ ձեր ռեսուրսներին
date:  13/03/2023
---

Դավիթ թագավորն իր լավագույն ընկերոջ՝ Հովնաթանի փորձառությունից պետք է որ շատ լավ իմանար, որ երբ մարդ Աստծո հետ ուխտի հարաբերությունների մեջ է, կարևոր չէ՝ նրա մարդիկ շատ են, թե քիչ, Աստված կարող է նրան հաղթանակ շնորհել։ Ա Թագավորների 14.1–23 համարներում Աստվածաշունչը պատմում է այն մասին, թե ինչպես Սավուղի որդի Հովնաթանը և նրա զինակիր պատանին Աստծո օգնությամբ պարտության մատնեցին փղշտացիների պահապան զորքին։ Սակայն ի հեճուկս այս ու Աստծո ժողովրդի պատմության մեջ կատարված բազում այլ վկայությունների՝ երբ Դավիթ թագավորի կյանքում դժվարին ժամանակներ էին, նա թույլ տվեց սատանային գայթակղեցնել իրեն՝ վստահելու իր սեփական ուժին ու հնարամտությանը։

`Կարդացե՛ք Ա Մնացորդաց 21.1–14 համարները։ Ինչո՞ւ Դավիթը որոշեց մարդահամար անցկացնել Իսրայելում և հաշվել զորքը։ Ինչո՞ւ էր նրա հրամանատար Հովաբը դեմ այդ գաղափարին։`

Ուշադրությո՛ւն դարձրեք, որ զինվորներին հաշվելը սատանայի գաղափարն էր։ Նա Դավթին դրդեց ընկնել սեփական ուժին վստահելու մեղքի մեջ և կախված չլինել Աստծո նախախնամությունից իր պաշտպանության համար։ Հովաբը՝ Իսրայելի բանակի հրամանատարը, փորձեց համոզել Դավթին մարդահամար չանցկացնել Իսրայելում, որովհետև նա տեսել էր Իսրայելի համար արված Աստծո գործերը, սակայն Դավիթը պահանջեց, որ մարդահամարը, այնուամենայնիվ, անցկացվի։ Ինչպես տեսնում ենք պատմության շարունակության մեջ, նրա այդ արարքը աղետ բերեց ազգի գլխին։

Ոչ ոքի վստահությունն առ Աստված երբեք զուր տեղը չի անցել։ Եթե Աստծո համար պատերազմ եք մղում, պատրաստվե՛ք։ Շա՛տ լավ պատրաստվեք։ Անգլիացի զորավար Օլիվեր Կրոմվելին (1599–1658թթ.) վերագրում են հետևյալ խոսքերը, ով ճակատամարտից առաջ ասում է իր բանակին. «Որդյակնե՛ր իմ, վստահե՛ք Աստծուն, բայց և վառոդը չո՛ր պահեք»։ Այլ խոսքերով, հաջողության համար ջանք մի՛ խնայեք, սակայն գիտակցե՛ք, որ բացառապես Աստված է ձեզ հաղթանակ տվողը։

Մեր թեմայի համատեքստում շատ գայթակղիչ է վստահել մեր կառավարությանը կամ մեր բանկային հաշիվներին, սակայն Աստվածաշնչում արձանագրված բոլոր ճգնաժամերի դեպքում, երբ ժողովուրդը վստահել է Աստծուն, Նա պատվել է նրանց վստահությունը, ազատել է նրանց ու լուծել նրանց խնդիրը։

Մեզ տրված այս ժամանակը հարկավոր է օգտագործել Աստծո հետ հարաբերություններ կառուցելու ու շտկելու, պարտքերից ազատվելու և մեզ տրված օրհնություններից առատորեն տալու համար։ Հին հոգևոր մի երգ ասում է. «Եթե մենք նախկինում ունեցել ենք Աստծո կարիքը, ապա հիմա ավելի շատ ունենք Նրա կարիքը»։

`Ինչպե՞ս գտնենք ճիշտ բալանսն Աստծուն լիարժեքորեն վստահելու, բայց միևնույն ժամանակ, օրինակ, ֆինանսական ապահովվածության համար ոչ մի ջանք չխնայելու միջև։`