---
title:  Ղովտի սխալ որոշումը
date:  07/02/2023
---

Երբ հնազանդվելով Աստծո կանչին՝ Աբրամը լքեց իր հայրենի երկիրը, նրա եղբորորդի Ղովտը կամեցավ նրա հետ ճանապարհ ընկնել։ Ծննդոց 13-րդ գլուխն արձանագրում է, որ Աստված այնքան էր օրհնել Աբրամին, որ վերջինս «հարուստ էր անասուններով (այն ժամանակների համար հարստության չափանիշը), արծաթով և ոսկով» (Ծննդոց 13.2)։ Ղովտը ևս «ուներ ոչխարներ, արջառներ ու վրաններ» (Ծննդոց 13.5)։ Նրանք երկուսն էլ այնքան հարստացան և այնքան շատ հոտեր ունեին, որ այլևս միմյանց մոտակայքում ապրել չէին կարող։ Իրենց խաշնարածների միջև կոնֆլիկտներից խուսափելու համար Աբրամը Ղովտին առաջարկեց ընտրել, թե որտեղ նա կուզեր բնակվել։ Իհարկե, Ղովտը պետք է Աբրամին զիջեր ընտրության իրավունքը՝ որպես մեծի, ինչպես նաև հաշվի առնելով այն փաստը, որ իր բարգավաճման համար ինքը պարտական է հենց Աբրամի հետ իր կապին։ Սակայն նա իր բարերարին երախտիքի ոչ մի նշույլ չհայտնեց և եսասիրաբար իր համար ընտրեց այն տարածքը, որը համարեց հասանելի հողատարածքներից լավագույնը։

`Կարդացե՛ք Ծննդոց 13.10–12 համարները։ Ի՞նչ ռացիոնալ գործոններ կարող էին մղել Ղովտին կայացնել հենց այդպիսի որոշում։`

Որքան էլ արժանահավատ ու ծանրակշիռ հիմնավորումեր Ղովտը բերեր քաղաք տեղափոխվելու իր որոշումն արդարացնելու համար, իրերն այնտեղ նրա համար այդքան լավ չդասավորվեցին, և երբ Աբրամը լսեց, թե ինչ է պատահել նրա հետ, նա չասաց. «Շատ եմ ցավում,Ղո՛վտ, բայց դու հնձում ես քո իսկ ցանածը»։ Դրա փոխարեն նա շտապեց Ղովտին ազատագրելու (տե՛ս Ծննդոց 14-րդ գլուխը)։

Ավելիին ձգտելու մեր ճանապարհին մենք երբեմն լավ չենք յուրացնում անցած դասերը։ Ղովտը նորից վերադարձավ Սոդոմ։ Սակայն Իր ողորմության համաձայն՝ Աստված նախազգուշացնող լրաբերներ ուղարկեց Ղովտին ու նրա ընտանիքին՝ տեղեկացնելու նրանց այս քաղաքների վրա ծառացած մոտալուտ կործանման մասին։

`Կարդացե՛ք Ծննդոց 18.20–33 համարները։ Ըստ Աբրահամին ասված Աստծո խոսքերի՝ ո՞րն էր երկիր այցելելու Վերջինիս նպատակը։ Ո՞րն էր Աբրահամի արձագանքն այն լուրին, որ Աստված պատրաստվում էր կործանել այս չար քաղաքները։`

Քանի որ Աբրահամն անհանգստանում էր Ղովտի ընտանիքի համար, սկսեց սակարկել Աստծո հետ, որպեսզի Աստված խնայեր այդ քաղաքները, եթե դրանցում գտնվեին արդար մարդիկ։ Նա սկսեց 50 հոգուց, հասավ մինչև 10-ը: Հավատարիմ Իր սիրող բնավորությանը՝ Աստված չդադարեց ողորմություն ցուցաբերելուց, մինչև որ Աբրահամն ինքը դադարեց խնդրել: Աստված և երկու հրեշտակներն անձամբ ազատեցին Ղովտին, նրա կնոջն ու երկու դուստրերին։ Բայց նրա կինը հետ նայեց և աղի արձան դարձավ։ Ղովտը Սոդոմում բնակություն հաստատեց որպես մի հարուստ մարդ և դուրս եկավ այնտեղից գրեթե ոչնչով։ Որքա՜ն զգույշ պետք է լինենք որոշումներ կայացնելիս, չկենտրոնանանք կարճաժամկետ օգուտի վրա և աչքաթող անենք ընդհանուր պատկերը (տե՛ս Մարկոս 8.36, 37)։