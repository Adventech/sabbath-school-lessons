---
title:  Խաբեբայից մինչև իշխան
date:  08/02/2023
---

Լինելով Աստծուն սիրող ու Աստծուց վախեցող պատանի՝ Հակոբը, այնուամենայնիվ, այնքան իջավ, որ իր մոր՝ Ռեբեկայի հետ դավադրություն կազմակերպեց՝ իր հորը խաբելու և նրա օրհնությունը ստանալու համար: Հետևանքը եղավ այն, որ հասուն տարիքում նա սկսեց սխալ ճանապարհով գնալ. ստիպված էր փախչել կամ էլ, հավանաբար, վաղաժամ մահվան կբախվեր, եթե հանդիպեր իրեն սպանել ցանկացող մոլեգնած եղբորը։ Ռեբեկան Հակոբին ասաց. «Փախիր գնա՛ … Լաբանի մոտ։ Նրա մոտ բնակվի՛ր միառժամանակ, մինչև որ քո եղբոր զայրույթը մեղմանա…։ Ես մարդ կուղարկեմ և կվերադարձնեմ քեզ այնտեղից» (Ծննդոց 27.43-45): Հակոբն իրականում 20 տարի մնաց Լաբանի մոտ և այլևս երբեք չտեսավ իր մորը։

`Կարդացե՛ք Ծննդոց 32.22-31 համարները։ Ի՞նչ է պատահում այստեղ Հակոբի հետ, և ի՞նչ հոգևոր դաս կարող ենք քաղել այս պատմությունից Աստծո շնորհի մասին նույնիսկ այն ժամանակ, երբ սխալ որոշումներ ենք կայացնում։`

«Նվաստացման, ապաշխարության և ինքնուրացման միջոցով այս մեղավոր, մոլորյալ մահկանացու մարդը հաղթեց երկնքի Մեծությանը: Իր դողացող ձեռքերով նա կառչել էր Աստծո խոստումներին, և Անսահման Սիրո սիրտը չէր կարող մերժել մեղավորի խնդրանքը: Հակոբին արդեն պարզ ու հստակ կերպով հասկանալի էր այն սխալը, որը հանգեցրել էր իրեն խարդախությամբ առաջնեկության իրավունք ստանալու մեղքին։ Նա չէր վստահել Աստծո խոստումներին, այլ իր ջանքերով փորձել էր իրականացնել այն, ինչ Աստված պետք է իրագործեր Իր որոշած ժամանակին և Իր ձևով: … Հակոբն ստացավ այն օրհնությունը, որը փափագում էր նրա հոգին: Նենգությամբ վարվելու ու խաբելու նրա մեղքը ներում ստացավ»։ Էլեն Ուայթ, Նահապետներ և մարգարեներ, էջ 197, 198։

`Կարդացե՛ք Ծննդոց 49.29-33 համարները։ Թեև Հակոբն այլևս ոչ մի ունեցվածք չուներ Քանանում, ի՞նչ հանձնարարություն տվեց իր որդիներին իր թաղման վերաբերյալ։ Ովքե՞ր են թաղված այդ նույն քարայրում ևս։ Ըստ ձեզ՝ ինչո՞ւ Հակոբն արեց այս խնդրանքը։`

Աստվածաշունչը տեղեկացնում է մեզ, որ բոլոր երեք նահապետներն ու նրանց կանայք թաղված են այդ նույն քարայրում։ Հակոբի վստահությունն առ Աստված շատ ուժեղ էր, և նա իրեն այս երկրի վրա օտարական ու պանդուխտ էր համարում (տե՛ս Եբրայեցիներին 11.13)։ Ի հեճուկս իր արած սխալների՝ նա տունը լքեց ոչնչով, սակայն Քանան եկավ որպես հարուստ մարդ։

`Ի հեճուկս մեր սխալների՝ Աստված, միևնույն է, կարող է մեզ օրհնել։ Այդուհանդերձ, որքա՜ն լավ կլինի ի սկզբանե խուսափել սխալներից։ Ի՞նչ ընտրության առաջ եք հիմա կանգնած և ինչպե՞ս կարող եք խուսափել սխալ ընտրություն կատարելուց։`