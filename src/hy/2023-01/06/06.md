---
title:  Մովսեսը Եգիպտոսում
date:  09/02/2023
---

Մովսեսը սրբազան պատմության առաջին գրքերի գլխավոր հերոսն է։ Նա ողջ մնաց Աստծո նախախնամությամբ, Ով գործում էր նրա նախաձեռնող մոր և հոգատար քրոջ միջոցով։ Երբ փարավոնի դուստրը գտավ եղեգնյա տապանակի մեջ դրված փոքրիկ Մովսեսին, խնդրեց մի եբրայեցի կնոջ (ով իրականում նրա հարազատ մայրն էր) հոգ տանել փոքրիկի մասին, և վճարում էր նրան այդ ծառայութան համար։ Ինչպիսի՜ օրհնյալ մարտահրավեր երիտասարդ մոր համար, ով գերի ու ստրուկ էր։ Իր երեխային աղոթել, Աստծուն վստահել ու պատվել սովորեցնելու, ինչպես նաև նրա մեջ ծառայության բնավորություն կերտելու համար Յոհեբեդն ուներ ընդամենը 12 տարի։ Այնուհետև երկար տարիներ Մովսեսը կրթվեց ու դաստիարակվեց Եգիպտոսի արքայական պալատում։ «Մովսեսը կրթվեց եգիպտացիների ողջ իմաստությամբ և զորավոր էր իր խոսքերով ու գործերով» (Գործք առաքելոց 7.22)։ Հասուն տղամարդ դառնալով՝ Մովսեսը գիտակցված որոշում կայացրեց, որը փոփոխեց ինչպես նրա կյանքը, այնպես էլ պատմության ընթացքը։

`Կարդացե՛ք Եբրայեցիներին 11.24–29 համարները։ Խորհե՛ք այն մասին, թե Մովսեսն ինչ թողեց հետևում և փոխարենն ինչերի պետք է բախվեր։ Փորձե՛ք այդ իրավիճակը դիտարկել հենց Մովսեսի տեսանկյունից, նախքան նա կաներ իր ընտրությունը։ Ինչի՞ց էր Մովսեսը հրաժարվում և փոխարենն ի՞նչ էր ընդունում։`

Եգիպտոսն այն ժամանակներում Հին աշխարհի ամենահզոր տերություններից մեկն էր, եթե ոչ ամենահզորը։ Նեղոս գետն այնպիսի բերրիություն էր տարածում իր շուրջը, որ հացահատիկով լի Եգիպտոսը հարուստ ու հզոր երկիր էր, իսկ Մովսեսը կարող էլ լինել այդ թագավորության կառավարիչը։ Բարդ է երևակայել, թե երիտասարդ Մովսեսի համար որքան գայթակղիչ կարող էին լինել Եգիպտոսն ու նրա բոլոր գանձերը, հաճույքներն ու հարստությունները, ինչպես նաև այն փաստը, որ նա սիրված էր այնտեղ։ Անկասկած, նա շատ հեշտությամբ կարող էր արդարացնել Եգիպտոսում իր մնալու որոշումը՝ մի խումբ ատելի ստրուկների հետ իր ճակատագիրը կիսելու փոխարեն։

Եվ ի՞նչ։ Ինչպես Սուրբ Գիրքն է ասում, նա նախընտրեց «Աստծու ժողովրդի հետ չարչարվել, քան թե միառժամանակ մեղսավոր վայելքներ ունենալ» (Եբրայեցիներին 11.25)։ Ի դեպ՝ չարչարանքների մասին։ Ելք գրքի մեծ մասը պատմում է Մովսեսի պայքարի, մաքառումների ու փորձությունների մասին, ով, նույնիսկ այն ամենից հետո, ինչի միջով անցավ, միևնույն է, խոստացված երկրի սահմանը հատելու իրավունք չստացավ (տե՛ս Թվեր 20.12)։ Սակայն մենք բոլորս գիտենք, որ Մովսեսը ճիշտ ընտրություն կատարեց, նույնիսկ եթե ժամանակ առ ժամանակ ինքն իրեն հարց տար, թե արդյո՞ք ճիշտ ընտրություն էր կատարել։

`Աշխարհի տեսանկյունից Մովսեսը ճիշտ վարված կլիներ, թե մնար Եգիպտոսում։ Սակայն որպես քրիստոնյաներ՝ մեզ տրվել է այս աշխարհի սահմաններն անցնող իրողությունը տեսնելու հնարավորություն։ Երբ մեզ գայթակղում է աշխարհը, ինչպե՞ս կարող ենք մշտապես մեր աչքի առջև պահել ընդհանուր պատկերը։ Ինչո՞ւ է դա անելն այդքան կարևոր։`