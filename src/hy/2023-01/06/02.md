---
title:  Նոյը շնորհ գտավ
date:  05/02/2023
---

Նշանակալից է այն փաստը, որ մարդիկ, ովքեր երկնային գանձեր են փնտրում, հաճախ կանչվում են Աստծո կողմից երկրային կյանքում մեծագույն փոփոխություններ անելու։ Պատրա՛ստ եղեք հանդիպելու միևնույն բանին, եթե անհրաժեշտ լինի։

`Կարդացե՛ք Ծննդոց 6.5–14 համարները։ Ի՞նչ արմատական փոփոխություններ տեղի ունեցան Նոյի մեջ Աստծուն հնազանդ լինելու շնորհիվ։ Ի՞նչ սկզբունքներ կարող ենք գտնել այստեղ մեզ համար, որ աշխարհին նախազգուշացնենք վրա հասնող աղետի մասին։`

Նոյը կարող էր իր ժամանակն ու ռեսուրսները ծախսել իր համար տուն կառուցելու վրա, սակայն նախընտրեց վճռական փոփոխություն կատարել իր կյանքում և այդ կյանքի հետագա 120 տարիները նվիրել տապան կառուցելու Աստծո կոչին։

Այսօր շատ սկեպտիկներ ջրհեղեղի պատմությունը համարում են առասպել, որը հաճախ հիմնված է բնության հայտնի օրենքների մասին գիտական ենթադրությունների վրա։ Սա նորություն չէ։ «Ջրհեղեղից առաջ աշխարհը ենթադրում էր, որ դարեր շարունակ բնության օրենքներն անփոփոխ են եղել։ Տարվա կրկնվող եղանակները հերթականությամբ հաջորդում էին միմյանց։ Մինչ այդ անձրև երբեք չէր տեղացել. երկիրը ոռոգվում էր մշուշով կամ ցողով: Գետերը դեռ երբեք չէին անցել իրենց սահմանները, այլ իրենց ջրերն ապահով կերպով հասցնում էին դեպի ծով: Անխախտ օրենքները պահում էին ջրերն իրենց ափերի սահմաններից ներս»։ Էլեն Ուայթ, Նահապետներ և մարգարեներ, էջ 96։ Նախքան ջրհեղեղը, հիմնվելով իրականության սխալ ընկալման վրա, մարդիկ պնդում էին, թե այն երբեք տեղի չի ունենա. ջրհեղեղից հետո, հիմնվելով իրականության սխալ ընկալման վրա, նրանք պնդում են, որ այն երբեք չի էլ եղել:

Աստվածաշունչը տեղեկացնում է, որ մարդիկ սկեպտիկ վերաբերմունք կցուցաբերեն նաև վերջին ժամանակների իրադարձությունների նկատմամբ, ճիշտ ինչպես դա անում էին ջրհեղեղի ժամանակ ապրող մարդիկ ջրհեղեղի իրականության նկատմամբ (տե՛ս Բ Պետրոս 3.3–7)։ Այդ դեպքում ինչպե՞ս կարող ենք նախապատրաստվել գալիք կործանմանը։ Գոյություն ունի գիտակցված որոշում, որը կոչվում է «հետաձգված պարգևատրում»։ Սա ըստ էության նշանակում է, որ մենք պետք է համբերատարությամբ անենք այն գործը, որն Աստված կանչել է մեզ անելու՝ հույս ունենալով ապագա ավելի փառահեղ պարգևատրման։ Մենք չգիտենք, թե երբ է Քրիստոսը վերադառնալու։ Ինչ-որ իմաստով դա այդքան էլ կարևոր չէ։ Փոխարենը կարևորն այն է, որ, Նոյի նման, այս ընթացքում անենք այն, ինչ Աստված խնդրում է մեզ անել, նույնիսկ եթե Աստծո կանչին հնազանդվելը, ինչպես Նոյի կյանքում, մեզնից արմատական փոփոխություններ պահանջի։

`Որքա՞ն պատրաստակամ եք Աստծո համար ձեր կյանքում մեծ փոփոխություններ անել, եթե, ինչպես Նոյը, կանչված լինեիք անելու Աստծո հանձնարարությունը (տե՛ս Ղուկաս 16.10)։`