---
title:  Աբրամը՝ հավատարիմների հայրը
date:  06/02/2023
---

Աստված կոչ արեց Աբրամին լքել իր հայրենի երկիրն ու իր հարազատներին և գնալ այն երկիրը, որն Ինքը ցույց կտար նրան։ Մեզ շատ տվյալներ տրված չեն, բայց մենք գիտենք, որ այդ երկիրն Աբրամի ծննդավայրն էր։ Բնականաբար, դա հեշտ որոշում չէր, և կասկած լինել չի կարող, որ Աբրամը հրաժարվեց որոշ երկրային հաճույքներից և հարմարություններից՝ Աստծո կանչին հնազանդվելու համար։

`Կարդացե՛ք Ծննդոց 12.1–3 համարները։ Ինչպե՞ս «աշխարհի բոլոր ազգերը … կօրհնվեն» այս խոստման և այն ընդունելու շնորհիվ։`

Աբրամի և նրա ընտանիքի համար սա խոշոր, շրջադարձային իրադարձություն էր։ «Հավատով Աբրահամը հնազանդվեց, երբ կանչվեց գնալու այն տեղը, որն իբրև ժառանգություն էր ստանալու։ Նա ելավ գնաց՝ առանց իմանալու, թե ո՛ւր է գնում» (Եբրայեցիներին 11.8)։ «Աբրահամի աներեր հնազանդությունն ամբողջ Աստվածաշնչում հանդիպող հավատի ամենացնցող ապացույցներից մեկն է»։ Էլեն Ուայթ, Նահապետներ և մարգարեներ, էջ 126։

Մեզնից շատերը ուրախություն չեն զգա այն մտքից, որ պետք է լքեն իրենց հայրենի քաղաքը, ընկերներին, ընտանիքի անդամներին։ Բայց Աբրամն արեց դա։ Աբրամը գոհանում էր նրանով, որ այնտեղ է, ուր Աստված է կամենում իրեն տեսնել։ Որքան էլ որ տարօրինակ է, ո՛չ Աբրամը, ո՛չ Իսահակը, ո՛չ Հակոբը երբեք չստացան այդ հողն իրենց կենդանության օրոք, սակայն, այնուամենայնիվ, հավատարիմ մնացին Աստծուն, քանի որ գիտեին որ իրենցից ազգ է դուրս գալու Տիրոջ կամքով։

`Կարդացե՛ք Եբրայեցիներին 11.8–13 համարները։ Մեզ համար արդիական ի՞նչ լուր կարող ենք քաղել այստեղից։`

Աբրամն իրեն շրջապատող մարդկանց շրջանում հայտնի էր որպես իշխան։ Նրան ճանաչում էին որպես առատաձեռն, քաջարի, հյուրասեր մեկը, ինչպես նաև մարդ, որը ծառայում էր Բարձրյալին։ Նրա վկայությունն Աստծո մասին օրինակելի էր։ Աստծո շնորհով մենք ժառանգներ ենք Աբրահամի հետ։ «Այդպես Աբրահամն Աստծուն հավատաց, և դա նրա համար արդարություն համարվեց, ուրեմն իմացե՛ք, որ նրանք, ովքեր հավատից են, նրանք են Աբրահամի որդիները» (Գաղատացիներին 3.6, 7)։ «Եվ եթե դուք Քրիստոսինն եք, ուրեմն Աբրահամի սերունդն եք ու խոստման համաձայն՝ ժառանգներ» (Գաղատացիներին 3.29)։

Ինչպես Նոյի կյանքում, Աբրահամի կյանքում ևս մենք տեսնում ենք, որ տեղի են ունենում խոշոր, շրջադարձային փոփոխություններ՝ որպես Աստծուն հնազանդվելու արդյունք։

`Կարդացե՛ք Բ Կորնթացիներին 4.18 համարը։ Ինչպե՞ս պետք է այս տեքստի լուրն ազդի մեր կողմից կայացվելիք հոգևոր որոշումների վրա։ Ինչպե՞ս Մովսեսն ու Աբրահամը հետևեցին միևնույն այդ սկզբունքին։`