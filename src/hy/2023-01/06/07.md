---
title:  Հետագա ուսումնասիրության համար
date:  10/02/2023
---

Աստված ցուցաբերեց Իր հավատարմությունն ուխտին՝ օրհնելով Աբրահամին։ Իսկ Աբրահամը պատվեց Աստծուն՝ այս երկրի վրա գանձեր չկուտակելով։ «Այն ժառանգությունը, որ Աստված խոստացել է Իր ժողովրդին, այս երկրի վրա չէ։ Աբրահամն այս երկրի վրա գանձեր չուներ, «ոչ էլ անգամ մի ոտնաչափ հող» (Գործք առաքելոց 7.5)։ Նա ուներ մեծ ունեցվածք, որն օգտագործում էր Աստծո փառքի ու իր դրացիների բարօրության համար, սակայն նա այս երկիրն իր տունը չէր համարում։ Տերը կանչել էր նրան թողնել իր կռապաշտ հայրենակիցներին՝ նրան խոստանալով Քանանի երկիրը՝ որպես հավիտենական ժառանգություն։ Սակայն ո՛չ Աբրահամը, ո՛չ նրա որդին, ո՛չ էլ նրա որդու որդին այդ երկիրը որպես ժառանգություն չստացան։ Երբ Աբրահամին Սարայի թաղման համար տեղ հարկավոր եղավ, նա այդ տարածքը քանանացիներից գնեց։ Խոստացված երկրում նրա միակ ունեցվածքը Մաքփելայի քարայրում փորված գերեզմանն էր»։ Էլեն Ուայթ, Նահապետներ և մարգարեներ, էջ 169։

Մեր կյանքն ապրելիս երբեմն գայթակղություն ենք ունենում ձգտել հարստության և անհոգության։ Ուժգին հավատ է հարկավոր «հետաձգված պարգևատրմանը» հավատարիմ մնալու համար։ «Փարավոնի հոյակերտ ու վեհաշուք պալատը, ինչպես նաև միապետի գահը պահված էին որպես խայծ Մովսեսի համար, սակայն նա գիտեր, որ արքայական դղյակներում բուն են դրել մեղսավոր հաճույքներ, որոնք ստիպում են մարդկանց մոռանալ Աստծուն։ Նա նայում էր հոյակերտ պալատից, միապետի թագից անդին, դեպի այն բարձր պատիվը, որը կթափվեր Բարձրյալի սուրբերի վրա մեղքով չապականված թագավորությունում։ Հավատով նա տեսավ այն անապականելի պսակը, որ երկնքի Թագավորը պետք է դներ հաղթողի ճակատին։ Այս հավատը նրան հնարավորություն տվեց հրաժարվելու այս աշխարհի մեծամեծներից և միանալ խոնարհ, աղքատ ու արհամարհված ազգին, որը մեղքին ծառայելու փոխարեն ընտրել էր Աստծուն հնազանդ լինելը»։ Նահապետներ և մարգարեներ, էջ 246։

**Հարցեր քննարկման համար**

`Ի՞նչ կպատահի ձեր ունեցվածքի հետ, երբ Հիսուսը գա (տե՛ս Բ Պետրոս 3.10)։ Իրականում, ի՞նչ կարող է պատահել դրան նույնիսկ Հիսուսի գալուստից առաջ (տե՛ս Մատթեոս 6.20)։ Այդ դեպքում ինչո՞ւ է միշտ շատ կարևոր ճիշտ առաջնահերթություններ դնել։`

`Հիսուսը կոչ արեց զգուշանալ «հարստության պատրանքից» (Մարկոս 4.19)։ Ինչի՞ մասին է Նա խոսում այստեղ։ Ինչպե՞ս կարող է հարստությունը մոլորեցնել մեզ։`

`Դասարանում քննարկե՛ք այն տարբերակները, որոնք Մովսեսը կարող էր օգտագործել՝ արդարացնելու Եգիպտոսում մնալու, ոչ թե ամեն ինչ թողնելու և մի խումբ ստրուկների հետ չոր ու ցամաք անապատ փախչելու իր որոշումը։ Ի վերջո ի՞նչը կարող էր Մովսեսին ստիպել կայացնել այն որոշումը, որը նա կայացրեց։`