---
title:  Տասանորդի վերադարձ հարկերի գանձումից առա՞ջ, թե՞ հետո ստացված եկամտից
date:  18/01/2023
---

Մենք հաշվարկում ենք մեր տասանորդը մեր «եկամտի» հիման վրա, եթե աշխատում ենք ժամավճարով կամ ստանում ենք ամսական աշխատավարձ, և կամ վճարում ենք «շահույթից», եթե ինքնազբաղված անձինք ենք կամ մեր սեփական բիզնեսն ունենք։ Շատ երկրներում կառավարությունը հարկեր է գանձում մարդկանց աշխատավարձերից՝ հոգալու այնպիսի ծառայությունների ծախսեր, ինչպիսիք են, օրինակ անվտանգությունը, ճանապարհների ու կամուրջների շինությունը, գործազրկության նպաստները և այլն։ Հաշվարկված կամ զուտ աշխատավարձին վերաբերող առաջնային հարցը հետևյալն է՝ մենք տասանորդը վերադարձնում ենք մեր եկամտից նման հարկերի գանձումից առա՞ջ, թե՞ հետո։ Բիզնես վարող անձինք կարող են հանել օրենքով սահմանված հարկերը, որպեսզի պարզեն իրենց իրական շահույթը՝ նախքան իրենց անձնական հարկերի գանձվելը։

Եկեղեցու անդամների՝ տասանորդը վերադարձնելու սովորությունների ուսումնասիրությունները ցույց են տվել, որ Յոթերորդ օրվա ադվենտիստների մեծ մասը տասանորդը վերադարձնում է հաշվարկված աշխատավարձից, այսինքն նախքան հարկերի գանձումը։ Իրականում, համաձայն 1990 թվականին Գլխավոր Վեհաժողովում հրատարակված Տասանորդը վերադարձնելու սկզբունքներն ու ուղեցույցները գրքի՝ «Տասանորդը պետք է հաշվարկվի աշխատավարձից կամ եկամտից՝ նախքան հարկերի գանձումը։ Այս հարկերը ներառում են դաշնային և պետական եկամտահարկերը, որոնք ուղղվում են պատասխանատու քաղաքացիության ծառայություններին ու այլ առավելություններին։ Սոցիալական ապահովությանն ուղղված ներդրումները կարող են հանվել (տե՛ս Ուղեցույցներ 111-F)»։ Էջ 22։

`Կարդացե՛ք Գ Թագավորների 17.9–16 համարները։ Ինչպիսի՞ն էր այրու վիճակը՝ նախքան Եղիայի՝ նրա մոտ գալը։ Մարգարեն ի՞նչ խնդրեց նրան անել՝ նախքան իր և իր որդու մասին հոգ տանելը։ Դիտարկվող հարցի վերաբերյալ ի՞նչ կարող ենք սովորել այս պատմությունից։`

Սարեփտայի որբևայրի կնոջն Աստված ասել էր, որ նրան այցելության է գալու Աստծո մարդը (Գ Թագավորների 17.9)։ Երբ Եղիան եկավ, կինը բացատրեց նրան իր սարսափելի վիճակը։ Եղիան նախ խնդրեց իրեն խմելու ջուր տալ, ապա ավելացրեց. «Մի՛ վախենա, գնա՛ և արա՛ ասածիդ պես, միայն թե առաջ ինձ համար մի փոքրիկ շո՛թ շինիր նրանից և բե՛ր ինձ համար, հետո կպատրաստես քեզ ու քո որդու համար։ Որովհետև այսպես է ասում Իսրայելի Տեր Աստվածը. «Սափորի մեջ ալյուրը չպիտի վերջանա, և յուղը չպիտի պակասի կճուճից մինչև այն օրը, որ Տերն անձրև տա երկրի երեսին»» (Գ Թագավորների 17.13, 14)։

Արդյո՞ք սա եսասիրություն էր Եղիայի կողմից, թե՞ նա պարզապես փորձում էր կնոջ հավատը՝ դրանով իսկ հնարավորություն տալով նրան ի ցույց դնել այն։ Պատասխանը պետք է որ ակնհայտ լինի։

Ինչպես որ մեզ ասվել է. «Յուրաքանչյուր ոք պետք է լինի իր սեփական գնահատողը, և նրան տրված է հնարավորություն տալու այն, ինչը նա որոշել է իր իսկ սրտում»։ Էլեն Ուայթ, Վկայություններ եկեղեցու համար, հատոր 4, էջ 469։

`Երբեք տասանորդ չվերադարձրած մեկին ինչպե՞ս եք բացատրում օրհնությունները, որոնք գալիս են այն վերադարձնելուց։ Ի՞նչ օրհնություններ են դրանք, և ինչպե՞ս է տասանորդ վերադարձնելն ամրացնում ձեր հավատը։`