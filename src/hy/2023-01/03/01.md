---
title:  Տասանորդի պայմանագիրը
date:  14/01/2023
---

### Այս շաբաթվա ուսումնասիրության համար կարդացե՛ք.
Ծննդոց 14.18–20, Մաղաքիա 3.10, Բ Օրենք 12.5–14, Ղևտական 27.30, Գ Թագավորների 17.9–16, Ա Կորնթացիներին 4.1, 2։

> <p>Հիշելու համարը.<p>
> «Ամբողջ տասանորդը գանձատո՛ւն տարեք, որպեսզի Իմ տան մեջ պաշար լինի, և սրանով Ինձ փորձե՛ք,- ասում է Զորքերի Տերը,- թե արդյոք ձեզ համար չե՞մ բացելու երկնքի պատուհանները և օրհնություն հեղելու ձեզ վրա, այնքան շատ, որ բավարար տեղ չլինի» (Մաղաքիա 3.10)։

Ծննդոց 14-րդ գլխում Աբրամը վերադարձել էր գերիներին ազատագրելու հաջող առաքելությունից, որի ժամանակ փրկել էր իր եղբորորդի Ղովտին, նրա ընտանիքին և Սոդոմից վերցված մյուս մարդկանց։ Ի երախտագիտություն՝ Սոդոմի թագավորն Աբրամին առաջարկեց ճակատամարտում ձեռք բերված ողջ ավարը։ Աբրամը ոչ միայն մերժեց թագավորի ընծան, այլև ինքն իր ողջ ունեցվածքից տասանորդ տվեց Մելքիսեդեկին։

Տասանորդ տալու Աբրամի փորձառությունից անմիջապես հետո Տերն ասաց. «Մի՛ վախեցիր, Աբրա՛մ, Ես քեզ համար վահան եմ, և քո վարձը խիստ շատ է» (Ծննդոց 15.1)։ Փաստացի Տերն Աբրամին ասում էր. «Մի՛ անհանգստացիր։ Ես կլինեմ քո պաշտպանն ու մատակարարը»։ Այնուհետև, շատ տարիներ անց, Մովսեսն ասաց Իսրայելին, երբ նրանք պատրաստվում էին մտնել Քանանի երկիր. «Ամեն տարի քո ցանած արտից դուրս ելած արմտիքներից անպատճառ տասանորդ կտաս։ … Որպեսզի սովորես վախենալ քո Տեր Աստծուց ամեն ժամանակ» (Բ Օրենք 14.22, 23)։

Էլեն Ուայթը գրում է. «Մարդկանցից հոգևոր նկատառումներով պահանջվում էր Աստծուն ընծաներ մատուցել Մովսեսին հստակ համակարգ տալուց դեռ շատ առաջ, ընդհուպ մինչև Ադամի ժամանակներում»։ Վկայություններ եկեղեցու համար, հատոր 3, էջ 393։

Ի՞նչ նշանակություն ունի այս ամենը մեզ համար այսօր։