---
title:  Ազնիվ կամ հավատարիմ տասանորդ
date:  19/01/2023
---

`Կարդացե՛ք Ա Կորնթացիներին 4.1, 2 համարները։ Որպես Աստծո զավակներ և Նրա օրհնությունների տնտեսներ՝ մենք ինչպիսի՞ մարդիկ պետք է լինենք։`

Ի՞նչ է նշանակում լինել հավատարիմ տասանորդի հարցում։ Այս շաբաթ մենք ուսումնասիրեցինք տասանորդի մի քանի բաղկացուցիչ տարրեր՝

Մեր եկամտի կամ շահույթի տասներորդ մասը, որը կազմում է դրա տասը տոկոսը։

Այն պետք է տարվի գանձատուն՝ այնտեղ, որտեղից վճարվում են Ավետարանի ծառայողները։

Տասանորդը մեր եկամտից հարկավոր է առանձնացնել առաջին հերթին, ոչ թե բոլոր ծախսերից հետո։

Օգտագործվում է ճիշտ նպատակի՝ ծառայությունների աջակցության համար։

Որպես եկեղեցու անդամներ՝ մեր պարտականությունն է կատարել առաջին երեք կետերը, իսկ գանձատան կառավարիչների պարտականությունն է՝ հավաստիանալ, որ տասանորդից ստացված միջոցներն օգտագործվում են ճիշտ նպատակի համար։

Ի տարբերություն ընծաների՝ տասանորդը թողնված չէ մեր հայեցողությանը։ Ե՛վ տասներորդ մասը, և՛ գանձատունը մեր պարտականություններն են։ Պարամետրերը սահմանում ենք ոչ թե մենք, այլ Աստված։ Եթե ես չեմ վերադարձնում իմ եկամտի լիարժեք տասը տոկոսը, ես տասանորդ չեմ վերադարձնում, և եթե ես վերադարձնում եմ լիարժեք տասը տոկոսը, սակայն այն տանում եմ ոչ գանձատուն, ոչ էլ այս դեպքում եմ ես տասանորդ վերադարձնում։

`Կարդացե՛ք Մատթեոս 25.19–21 համարները։ Ե՞րբ է պահանջվելու մեզնից հաշվետվություն ներկայացնել այն մասին, թե ինչպես ենք տնտեսվարել Աստծո ունեցվածքը։ Ի՞նչ է ասվում ֆինանսապես հավատարիմ գտնվածներին։`

«Աստծո պատվերը հետևյալն է՝ «Ամբողջ տասանորդը գանձատո՛ւն տարեք» (Մաղաքիա 3.10)։ Երախտագիտության կամ առատաձեռնության հորդոր չի արվում։ Սա հասարակ ազնվության հարց է։ Տասանորդը Տիրոջն է, և Նա կոչ է անում մեզ Իրեն վերադարձնել այն, ինչն Իր սեփականությունն է»։ Էլեն Ուայթ, Դաստիարակություն, էջ 138։ Աստծո տնտեսներ լինելը եզակի առավելություն է, ինչպես նաև պատասխանատվություն։ Նա օրհնում և պահում է մեզ և խնդրում է Իրեն վերադարձնել միմիայն տասներորդ մասը։ Այնուհետև Նա օգտագործում է տասանորդից կուտակված ռեսուրսները՝ ծառայողների կարիքները հոգալու համար, ինչպես Նա դա անում էր Ղևիի ցեղի համար հին Իսրայելի ժամանակներում։

`Ոմանք պնդում են, թե տասանորդ չեն վերադարձնում կամ այն հենց գանձատուն չեն բերում անվստահ լինելով, որ գանձատանն այդ գումարները ճիշտ նպատակի են ծառայում։ Այդուհանդերձ, կա՞ արդյոք այնպիսի տեքստ Աստվածաշնչում, որտեղ Աստված ասի. «Տասանորդը գանձատուն բերեք միայն այն դեպքում, երբ վստահ լինեք, որ գանձատանն այն ճիշտ է օգտագործվում»։`