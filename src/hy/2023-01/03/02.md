---
title:  Տասանորդը մեկ տասներորդ մասն է
date:  15/01/2023
---

Բառարաններում «տասանորդ» բառը բացատրվում է որպես «ինչ-որ բանի տասներորդ մասը» կամ «տասը տոկոս»։ Հավանաբար այս սահմանումը վերցվել է հենց Աստվածաշնչից։ Տասանորդը մեր եկամտի կամ շահույթի տասը տոկոսն Աստծուն վերադարձնելն է։ Մենք գիտակցում ենք, որ այն ամենը, ինչ ունենք, պատկանում է Աստծուն։ Սինա լեռան վրա Իսրայելին տրված տասանորդի օրենքը մատնանշում է, որ տասանորդը սուրբ է և պատկանում է Աստծուն (տե՛ս Ղևտական 27.30, 32)։ Աստված պահանջում է բացառապես Իր տասը տոկոսը։ Իսկ երախտագիտության մեր ընծաները առանձին են տասանորդից և համալրում են այն։ Տասանորդը մեր քրիստոնեական հանձնառության նվազագույն վկայությունն է։ Աստվածաշնչում ոչ մի տեղ չենք գտնում ցուցումներ այն մասին, որ Աստծո բաժինը մեկ տասներորդ մասից քիչ է։

`Կարդացե՛ք Ծննդոց 14.18–20 և Եբրայեցիներին 7.1–9 համարները։ Ո՞րն էր Մելքիսեդեկին հանդիպելու Աբրամի արձագանքը։ Ի՞նչ է սա մեզ սովորեցնում այն մասին, թե տասանորդի պրակտիկան որքան հին արմատներ ունի։`

Աստվածաշնչում առաջին անգամ տասանորդի մասին հիշատակվում է Ծննդոց 14-րդ գլխում, որը պատմում է Մելքիսեդեկի և Աբրամի հանդիպման պատմությունը։ Տասանորդի մասին աստվածաշնչյան վերջին մեջբերման մեջ հիշատակվում է միևնույն հանդիպումը, սակայն այստեղ «տասներորդ մաս» և «տասանորդ» օգտագործվում են փոխ առ փոխ (տե՛ս Եբրայեցիներին 7.1–9)։ Ուշադրություն դարձրե՛ք, որ Եբրայեցիներին ուղղված թղթում ներկայացված պատմության մեջ ո՛չ Մելքիսեդեկը, ո՛չ Քրիստոսը Ղևիի ցեղից չէին, ուստի տասանորդը օրինական է և ուժի մեջ է մնում ինչպես Ղևիի ցեղի ծառայությունից առաջ, այնպես էլ հետո։ Տասանորդը բացառապես հրեական ավանդույթ չէ և սկիզբ չի առել Սինա լեռան վրա գտնվող հրեաներից։

`Կարդացե՛ք Ծննդոց 28.13, 14, 20–22 համարները։ Աստված ի՞նչ խոստացավ անել Հակոբի համար, և ո՞րն էր Հակոբի պատասխանն Աստծուն։`

Երբ Հակոբը լքեց տունը՝ փախչելով իր բարկացած եղբորից՝ Եսավից, մի գիշեր երազում տեսավ երկրից մինչև երկինք բարձրացող սանդուղք։ Հրեշտակները դրա վրայով վերուվար էին անում։ Իսկ Աստված կանգնած էր վերևում և խոստանում էր լինել Հակոբի հետ և մի օր նրան հետ տանել տուն։ Այս միայնակ երիտասարդն իրական դարձ վերապրեց և ասաց. «Տերն ինձ համար Աստված լինի։ … Եվ այն ամենից, ինչ որ Դու ինձ տաս, ես Քեզ տասանորդ կտամ» (Ծննդոց 28.21, 22)։

`Ինչո՞ւ է կարևոր հասկանալ, որ տասանորդը, ինչպես և շաբաթը, սկիզբ չեն առել հին Իսրայելի օրենսդրական և նույնիսկ կրոնական համակարգում։ Մենք, որ ապրում ենք խաչից հետո, ի՞նչ դաս պետք է քաղենք այս ճշմարտությունից։`