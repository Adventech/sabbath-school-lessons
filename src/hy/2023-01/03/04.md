---
title:  Տասանորդի նպատակը
date:  17/01/2023
---

`Կարդացե՛ք Ղևտական 27.30 և Թվեր 18.21, 24 համարները։ Աստված ի՞նչ է առաջարկում անել տասանորդի հետ։`

Քանի որ Աստված ամեն ինչի սեփականատերն է (Սաղմոսներ 24.1), բնականաբար Նրան փող հարկավոր չէ։ Եվ քանի որ տասանորդը պատկանում է Նրան, Նա մեզ ասում է ինչ անել դրա հետ. օգտագործել Իր տասանորդը Ավետարանի ծառայության աջակցման համար։ Ուստի և ծառայողների կարիքների մասին հոգ է տարվում Աստծո տասանորդով։

Ղևիի ցեղին՝ հինկտակարանյան ծառայողներին, լայնատարած կալվածքներ չէին տրվում, ինչպես մյուս ցեղերին։ Ղևիին տրվեցին որոշակի քաղաքներ, ներառյալ ապաստանի քաղաքները, որոնց շուրջը կար բավականաչափ հողատարածք՝ այգիներ տնկելու համար։ Նրանք իրենց կյանքի ծախսերի համար գումար էին ստանում ժողովրդի տասանորդից, և իրենք էլ իրենց հերթին տասանորդ էին վճարում իրենց եկամտից։

`Կարդացե՛ք Գործք առաքելոց 20.35 համարը։ Ի՞նչ լուր է փոխանցում այս տեքստը և ի՞նչ առնչություն ունի տասանորդի հարցի հետ։`

Տասանորդը վերադարձնելը կարևոր է, քանի որ այն օգնում է մեզ Աստծո հետ վստահության հարաբերություններ կառուցել։ Վերցնել սեփական եկամտի տասը տոկոսը և «պարզապես այն տալ» (թեպետ, միևնույն է, այն պատկանում է Աստծուն) իսկապես հավատ է պահանջում, և միայն վարժեցնելով է հնարավոր հավատի աճը։

Մի պահ խորհեք վերջին ժամանակների մասին, երբ հավատարիմները չեն կարողանալու առնել կամ ծախել, ինչպես նկարագրվում է Հայտնություն 13, 14 գլուխներում (տե՛ս 11-րդ շաբաթվա դասը)։ Աստծո և Նրա հոգատարության, Նրա զորության և սիրո նկատմամբ վստահություն զարգացնելն աննկարագրելի մեծ կարևորություն կունենա այն ժամանակ, երբ թվա, թե ողջ աշխարհն է մեզ դեմ։ Տասանորդը հավատարմորեն վերադարձնելը բնականաբար կօգնի զարգացնել այս վստահությունը։ Նույնիսկ նախքան այդ ժամանակների վրա հասնելը որքան կարևոր է բոլորիս համար սովորել վստահել Աստծուն՝ անկախ մեր իրավիճակից։

Ֆինանսական հավատարմության երկրորդ մեծ պատճառը Աստծո խոստացած շոշափելի օրհնություններն ստանալն է։ Որպես տասանորդի պայմանագրի մաս՝ Աստված խոստացել է այնքան շատ օրհնություններ, որ մենք դրանք բոլորն ընդունելու տեղ անգամ չենք ունենա։ Եվ այդ ավելացածով կարող ենք օգնել ուրիշներին, ինչպես նաև աջակցել Աստծո գործի առաջխաղացմանը մեր ընծաներով։

`Ինչպե՞ս եք զգացել այն մեծագույն ճշմարտությունը, որ իսկապես «ավելի երանելի է տալը, քան առնելը»։`