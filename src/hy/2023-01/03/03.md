---
title:  Որտե՞ղ է գանձատունը
date:  16/01/2023
---

`Կարդացե՛ք Մաղաքիա 3.10 համարը։ Ի՞նչ կարող ենք սովորել այս տեքստից այն մասին, թե ուր պետք է ուղղվի մեր տասանորդը։`

Թեև տեքստում հատուկ ցուցումներ տրված չեն, այնուամենայնիվ ակնհայտ է, որ Աստծո ժողովուրդը գիտեր, թե ինչ նկատի ուներ Աստված «գանձատուն» ասելով։ Աստված Իր ցուցումներում ասում է. «որպեսզի Իմ տան մեջ պաշար լինի»։ Նրա ժողովուրդը հասկանում էր, որ Աստծո տունն ի սկզբանե սրբարանն էր՝ Սինա լեռան վրա Մովսեսին տրված հատուկ ցուցումների համաձայն մանրակրկիտ կերպով կառուցված խորանը։ Հետագայում, երբ Իսրայելի ժողովուրդն ապրում էր խոստացված երկրում, գանձատունը սկզբում Սիլոմում էր, հետո մշտական հիմունքներով տեղափոխվեց Երուսաղեմի տաճար։

`Կարդացե՛ք Բ Օրենք 12.5–14 համարները։ Այս տեքստերը չեն խոսում այն մասին, որ Աստծո զավակները կարող էին իրենց հայեցողությամբ տասանորդը տանել ուր ուզեին։ Ի՞նչ սկզբունքներ կարող ենք քաղել այս տեքստերից մեզ համար այսօր։`

Որպես Աստծո ընտանիքի անդամներ՝ մենք կամենում ենք հասկանալ Աստծո կամքը տասանորդի վերաբերյալ և այդ հարցում վարվել Նրա կամքի համաձայն։ Աստվածաշնչյան պատմություններից տեղեկանում ենք, որ տարին երեք անգամ՝ Բաղարջակերաց, Երախայրիքի և Բերքահավաքի տոներին (Ելք 23.14–17), Աստծո ժողովուրդը պետք է գնար Երուսաղեմ՝ անձամբ իր տասանորդն ու ընծաները մատուցելու, ինչպես նաև Աստծուն փառաբանելու ու երկրպագելու։ Այնուհետև ղևտացիները տասանորդը բաժանում էին Իսրայելի ողջ երկրով մեկ ապրող իրենց եղբայրներին (տե՛ս Բ Մնացորդաց 31.11–21, Նեեմիա 12.44–47, Նեեմիա 13.8–14)։ Աստվածաշնչյան կենտրոնական գանձատան այս սկզբունքի հետ համահունչ՝ Յոթերորդ օրվա ադվենտիստական եկեղեցին սահմանել է տեղական միությունները, առաքելությունները և միավորումները՝ որպես գանձատներ համաշխարհային եկեղեցու համար, որից և վճարվում են ծառայողները։

Եկեղեցու անդամների հարմարավետության համար տասանորդը բերվում է տեղական եկեղեցի, որտեղ որպես երկրպագության մաս՝ անդամները բերում են իրենց տասանորդներն ու ընծաները, ոմանք էլ առցանց նվիրատվության ձևն են օգտագործում։ Այնուհետև տեղի գանձապահները տասանորդն ուղարկում են միության գանձատուն։ Տասանորդի կառավարման նման համակարգը, որը սահմանվել և կարգվել է Աստծո կողմից, հնարավորություն է տվել Յոթերորդ օրվա ադվենտիստական եկեղեցուն համաշխարհային և հարաճուն ազդեցություն ունենալ աշխարհում։

`Պատկերացրե՛ք, որ յուրաքանչյուր ոք որոշի իր տասանորդը տալ նրան, ում ինքը կցանկանա, և դա անի Ադվենտիստական եկեղեցու հաշվին։ Ի՞նչ կպատահի մեր եկեղեցու հետ։ Ինչո՞ւ այդ պրակտիկան լավ գաղափար չէ, և ինչո՞ւ է այն հակասում Սուրբ Գրքին։`