---
title:  Պատվել Տիրոջը
date:  10/01/2023
---

Առակների գիրքը ոչ այնքան ճշտի ու սխալի, որքան իմաստության ու հիմարության մասին է։ Գիրքն ընթերցելիս կարելի է տեսնել իմաստության առավելությունները և հիմարության լարած ծուղակները։

`Կարդացե՛ք Առակներ 3.1–10 համարները։ Ի՞նչ հրաշալի խոստումներ են տրված այստեղ։ Բացի այդ, ի՞նչ է նշանակում «քո բոլոր բերքերի երախայրիքից»։`

Աստված կամենում է, որ մենք Իրեն առաջին տեղում դնենք մեր ունեցվածքի տնտեսվարման մեջ՝ որպես նշան, որ գիտակցում ենք, որ ամեն բան Իրեն է պատկանում և հավատում, որ ամեն բան Ինքն է մեզ տալիս։ Սակայն դեռ ավելին, Նա ասում է, որ եթե մենք Իրեն մեր կյանքում առաջին տեղը տանք, ապա հաջորդիվ եկող ամեն բան Ինքը կօրհնի։ Քանի որ եթե Նրան մեր կյանքում առաջին տեղը հատկացնենք, մեր կողմից դա հավատի ու վստահության դրսևորում կլինի, Տիրոջը մեր ամբողջ հոգով վստահելու և մեր հասկացողությանը չապավինելու (ինչը հատկապես կարևոր է, քանի որ այնքան հաճախ են տեղի ունենում այնպիսի բաներ, որոնք մենք չենք կարող հասկանալ կամ իմաստ տեսնել դրանց մեջ) դրսևորում։

Այդուհանդերձ, ուրիշ ոչինչ չպետք է ավելի շատ դրդի մեզ վստահել Աստծուն ու մեր նկատմամբ Նրա սիրուն, քան խաչը։ Երբ գիտակցում ենք, թե մեզնից յուրաքանչյուրին ինչ է տրվել Հիսուսի մեջ որպես ոչ միայն մեր Արարիչ (Հովհաննես 1.1-4) և Պահպանող (Եբրայեցիներին 1.3), այլև մեր Փրկիչ (Հայտնություն 5.9), Աստծուն մեր ունեցած ամեն ինչի երախայրիքը վերադարձնելն իսկապես որ նվազագույնն է, ինչ մենք կարող ենք անել։

«Աստված ոչ միայն հայտարարում է, որ տասանորդն Իրենն է, այլև տեղեկացնում է մեզ, թե ինչպես է հարկավոր այն պահել Իր համար։ Նա ասում է. «Տիրոջը պատվի՛ր քո ունեցվածքից և քո բոլոր բերքերի երախայրիքից» (Առակներ 3.9)։ Այս տեքստը բնավ չի խոսում այն մասին, որ մենք պետք է մեր միջոցները ծախսենք մեր կարիքների վրա, իսկ Տիրոջը բերենք մնացածը, նույնիսկ եթե այդ մնացածից ազնիվ տասանորդ վերադարձնենք։ Տիրոջ հասանելիքը հարկավոր է նախօրոք առանձնացնել»։ Էլեն Ուայթ, Խորհուրդներ տնտեսվարության վերաբերյալ, էջ 81։

Աստված ասում է, որ եթե մենք Իրեն հատկացնենք առաջին տեղը, ապա մեր «շտեմարաններն առատությամբ կլցվեն» (Առակներ 3.10)։ Այնուամենայնիվ, սա տեղի չի ունենա հրաշքով, դուք մի օր չեք արթնանա և ձեր շտեմարաններն ու հնձանները հանկարծակի առատությամբ լցված չեք գտնի։

Փոխարենը Աստվածաշունչը լի է լավ տնտեսվարության, մանրակրկիտ ծրագրավորման և ֆինանսական պատասխանատվության մասին սկզբունքներով, որոնց նկատմամբ ցուցաբերվող հավատարմությունն Աստված կոչ է անում մեզ դարձնել մեր առաջին ու կարևոր պատասխանատվությունը։

`Ինչպե՞ս ենք սովորում վստահել Աստծուն ու Նրա խոստումներին դժվարին ֆինանսական իրավիճակներում, երբ փորձում ենք հավատարիմ լինել, սակայն մեր շտեմարաններն ու հնձաններն այդպես էլ չեն լցվում։`