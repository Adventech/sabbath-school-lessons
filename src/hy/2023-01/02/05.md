---
title:  Տասանորդի պայմանագիրը
date:  11/01/2023
---

Տասանորդ վերադարձնելու և Աստծո հետ ունեցած մեր հարաբերությունների միջև շատ սերտ հոգևոր կապ կա։ Իսրայելացիները բարգավաճում էին, երբ հնազանդ էին Աստծուն և հավատարիմ էին տասանորդի հարցում։ Դրան հակառակ՝ նրանք ծանր դրության մեջ էին հայտնվում, երբ անհնազանդ ու անհավատարիմ էին։ Նրանց պատմությունը կարծես բաղկացած լինի հնազանդության ու բարգավաճման և անհնազանդության ու խնդիրների՝ իրար հաջորդող բոլորաշրջաններից։ Անհավատարմության շրջաններից մեկի ժամանակ էր, որ Աստված Մաղաքիա մարգարեի միջոցով Իր ժողովրդին երկկողմանի պայմանագիր առաջարկեց։

`Կարդացե՛ք Մաղաքիա 3.7–11 համարները։ Ի՞նչ խոստումներ և պարտականություններ են տեղ գտել այս տեքստերում։`

Աստված ժողովրդին խոստացավ, որ եթե նրանք հետ դառնան դեպի Իրեն, Ինքն էլ կդառնա դեպի ժողովուրդը։ Երբ ժողովուրդը հարցնում է, թե ինչ նկատի ունի Նա «հետ դառնալ» ասելով, Աստված հստակորեն պատասխանում է. «Դադարե՛ք կողոպտել Ինձ տասանորդում ու ընծայում»։ Այդ կողոպուտն էր պատճառը, որ նրանք անեծքի տակ էին։ Եվ ահա Աստված այդ անեծքից ազատվելու լուծում է տալիս. «Ամբողջ տասանորդը գանձատո՛ւն տարեք» (Մաղաքիա 3.10)։ Եվ եթե դուք այդ անեք, Ես բացելու եմ ձեր առջև «երկնքի պատուհանները և օրհնություն հեղելու ձեզ վրա, այնքան շատ, որ բավարար տեղ չլինի»։ Իսկ եթե մենք այնքան օրհնվենք, որ այլևս այդ օրհնության համար տեղ չլինի, ապա կարող ենք այդ օրհնությունից օգնել ուրիշներին, ինչպես նաև նպաստել Աստծո գործի առաջխաղացմանը։

«Նա, Ով Իր միածին Որդուն տվեց մեզ համար մեռնելու, մեզ հետ ուխտ է կապել։ Նա մեզ տալիս է Իր օրհնությունները, փոխարենը պահանջում, որ մենք վերադարձնենք տասանորդն ու ընծաները։ Չկա այնպիսի մարդ, ով երբևէ կհամարձակվի ասել, որ ինքը չի հասկանում այս հարցը։ Տասանորդներին ու ընծաներին վերաբերող Աստծո ծրագիրը հստակորեն նշված է Մաղաքիայի գրքի երրորդ գլխում։ Աստված մարդկանց կոչ է անում հավատարիմ մնալ պայմանագրի իրենց մասին, որն Ինքը կնքել է նրանց հետ»։ Էլեն Ուայթ, Խորհուրդներ տնտեսվարության վերաբերյալ, էջ 75։

Իսրայելի պատմության հնազանդության դրական շրջաններից մեկն արձանագրված է Հուդայի բարի Եզեկիա թագավորի օրոք։ Հուդայում իսկական վերածնունդ էր տիրում, և ժողովուրդն սկսեց հավատարմորեն վերադարձնել տասանորդներն ու ընծաները տաճարի գանձատուն։ Հավաքված միջոցներն այնքան շատ էին, որ դրանք կույտերով լցված էին տաճարում։ Բ Մնացորդաց 31.5 համարը պատմում է, թե ինչ պատահեց, երբ Իսրայելի որդիները «առատորեն բերեցին ցորենի, գինու, յուղի, մեղրի և բոլոր անդաստանների բերքերի երախայրիքը. նրանք առատորեն բերեցին նաև ամեն ինչի տասանորդը»։

`Տասանորդ վերադարձնելու (կամ չվերադարձնելու) ձեր փորձառությունն ի՞նչ է ասում ձեր սեփական հոգևորության և Աստծո հետ ունեցած հարաբերությունների մասին։`