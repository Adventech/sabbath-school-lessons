---
title:  Նախ … փնտրեք
date:  12/01/2023
---

Հիսուսի մասին ասվում է, որ «բազմությունը հաճույքով Նրան էր լսում» (Մարկոս 12.37)։ Հիսուսին հետևող և լսող ամբոխների մեծ մասը հասարակ մարդիկ էին, նրանք, ովքեր կերակրվեցին լեռան լանջին և լսեցին Լեռան քարոզը։ Հիսուսը, ըստ էության, նրանց ասում էր. Ես գիտեմ, որ դուք ձեր ընտանիքներն ապահովելու խնդիր ունեք։ Դուք անհանգստանում եք հանապազօրյա ուտելիքի և ըմպելիքի համար, ինչպես նաև հագուստի համար, որը ձեզ տաք կպահի ու կպաշտպանի։ Սակայն ահա Ես ինչ եմ առաջարկում…

`Կարդացե՛ք Մատթեոս 6.25–33 համարները։ Ի՞նչ խոստում է տրվում այստեղ, և ի՞նչ պետք է աներ ժողովուրդն այս խոստումն ստանալու համար։`

Աստծո խոստումներից շատերը երկկողմանի ուխտի տարրեր են պարունակում։ Սա նշանակում է, որ օրհնությունն ստանալու համար, մենք պետք է մեր բաժին պատասխանատվություններն իրականացնենք։

`Կարդացե՛ք Եսայի 26.3 համարը։ Ի՞նչ է պահանջվում մեզնից անել՝ Աստծո խաղաղությունն ունենալու համար։`

`Կարդացե՛ք Ա Հովհաննես 1.9 համարը։ Ի՞նչ կանի Հիսուսը, եթե մենք խոստովանենք մեր մեղքերը։`

`Կարդացե՛ք Բ Մնացորդաց 7.14 համարը։ Ի՞նչ «եթե»-ներ և ի՞նչ «ապա»-ներ է Աստված առաջարկում այստեղ։`

Այս բոլոր տեքստերը և դրանց նման շատ այլ տեքստեր խոսում են այն կարևորագույն փաստի մասին, որ թեև Աստված գերագույն Իշխան է, թեև Նա մեր Արարիչն ու Պահողն է, ու թեև փրկությունը շնորհի պարգև է և ենթակա չէ մեր կողմից վաստակման, մենք դեռևս պետք է խաղանք մեծ պայքարի դրամայում մեզ բաժին ընկած դերն այստեղ՝ այս երկրի վրա։ Օգտագործելով ազատ կամքի և ընտրության իրավունքի սուրբ պարգևը՝ մենք պետք է ընտրենք Սուրբ Հոգու դրդումներին հետևելը և ենթարկվենք նրան, ինչ Աստված մեզ կանչում է անել։ Թեև Աստված առաջարկում է մեզ օրհնություններ և կյանք, մենք կարող ենք ընտրել անեծք և մահ։ Զարմանալի չէ, որ Աստված ասում է. «Ուրեմն ընտրի՛ր կյանքը, որպեսզի ապրես դու և քո սերունդը» (Բ Օրենք 30.19)։