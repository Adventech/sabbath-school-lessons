---
title:  Մեզ հետ կապած Աստծո ուխտերը
date:  07/01/2023
---

### Այս շաբաթվա ուսումնասիրության համար կարդացե՛ք.
Մատթեոս 10.22, Հովհաննես 6.29, Բ Օրենք 28.1–14, Առակներ 3.1–10, Մաղաքիա 3.7–11, Մատթեոս 6.25–33։

> <p>Հիշելու համարը.<p>
> «Եթե ուշադրությամբ հնազանդվես քո Տեր Աստծու ձայնին, որպեսզի զգուշությամբ կատարես նրա բոլոր պատվիրանները, որ ես այսօր պատվիրում եմ քեզ, ապա քո Տեր Աստվածն էլ քեզ երկրի բոլոր ազգերից բարձր կդասի։ Այս բոլոր օրհնությունները քեզ վրա կգան ու կհասնեն քեզ, եթե հնազանդվես քո Տեր Աստծու ձայնին (Բ Օրենք 28.1, 2)։

Բավականին զարմանալի է, բայց Աստված մեզ հետ պայմանագրեր (կամ ուխտեր) է կնքել։ Դրանց մեծ մասը երկկողմանի է, ինչը նշանակում է, որ երկու կողմերն էլ (Աստված և մարդիկ) պատասխանատվություններ ունեն դրանց շրջանակներում։ Երկկողմանի ուխտի օրինակ է. «Եթե դու անես սա, ապա ես կանեմ սա»։ Կամ «Ես կանեմ սա, եթե դու անես սա»։

Ուխտի ավելի հազվադեպ տեսակ է միակողմանի ուխտը։ «Ես կանեմ սա, անկախ այն փաստից՝ դու ինչ-որ բան կանե՞ս, թե՞ ոչ»։ Մարդկության հետ կապած Աստծո ուխտերից մի քանիսը միակողմանի են։ Օրինակ՝ «Նա Իր արեգակը ծագեցնում է և՛ չարերի, և՛ բարիների վրա ու անձրև է բերում և՛ արդարների, և՛ անարդարների վրա» (Մատթեոս 5.45)։ Անենք մենք որևէ բան թե ոչ, կարող ենք վստահ լինել, որ Աստված կտա և՛ արևի լույսը, և՛ անձրևը։ Ջրհեղեղից հետո Աստված խոստացավ մարդկությանը և «երկրի ամեն գազանի», որ այլևս ոչ մի ջրհեղեղ չի ծածկելու ամբողջ երկրագունդը և չի ոչնչացնելու երկիրը (տե՛ս Ծննդոց 9.9–16)՝ անկախ մեր գործողություններից։ Նա խոստացավ նաև. «Այսուհետև, ինչքան ժամանակ որ կլինի երկիրը, չեն դադարի սերմն ու հունձը, ցուրտն ու տոթը, ամառն ու ձմեռը և ցերեկն ու գիշերը» (Ծննդոց 8.22)։ Տարվա եղանակները կհաջորդեն միմյանց՝ անկախ նրանից, թե ինչ ենք մենք անում կամ ինչ չենք անում։

Այս շաբաթ մենք կուսումնասիրենք Աստծո և Նրա զավակների միջև եղած որոշ շատ կարևոր երկկողմանի ուխտեր։ Եկե՛ք աղոթենք, որ Աստծո շնորհով կարողանանք «իրականացնել գործարքի մեր մասը»։