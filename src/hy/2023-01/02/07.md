---
title:  Հետագա ուսումնասիրության համար
date:  13/01/2023
---

«Երբ որ Աստծո ժողովուրդը, աշխարհի պատմության ցանկացած ժամանակահատվածում, ուրախությամբ և պատրաստակամությամբ իրականացրել է Նրա ծրագիրը կանոնավոր բարեգործությամբ (տասանորդների վերադարձ), նվերներով ու ընծաներով, նրանք իրականացնում էին անփոփոխ խոստումն այն մասին, որ իրենց բոլոր գործերը կուղեկցվեն բարգավաճմամբ ճիշտ այնքան, որքան նրանք հնազանդվեն Նրա պահանջներին։ Երբ նրանք ընդունեցին Աստծո պահանջները և հնազանդվեցին դրանց՝ պատվելով Նրան իրենց ունեցվածքով, նրանց շտեմարաններն առատորեն լցված էին։ Սակայն երբ նրանք թալանում էին Աստծուն տասանորդի և ընծայի հարցում իրենց անհավատարմությամբ, ապա ստիպված էին լինում գիտակցել, որ թալանում են ոչ միայն Աստծուն, այլև իրենց, քանի որ Աստված սահմանափակում էր նրանց օրհնությունները ճիշտ այնքան, որքան իրենք սահմանափակում էին Աստծուն բերված իրենց ընծաները»։ Էլեն Ուայթ, Վկայություններ եկեղեցու համար, հատոր 3, էջ 395։

Աստվածաշունչը հստակորեն ասում է, որ մենք փրկվում ենք բացառապես հավատքով, որն Աստծո շնորհի պարգև է։ Աստծո պատվիրաններին մեր հնազանդությունն արձագանք է Աստծո շնորհին, այլ ոչ թե վաստակում է այն (ի վերջո, եթե հնարավոր լիներ այն վաստակել, ապա այն կդադարեր շնորհ լինելուց, տե՛ս Հռոմեացիներին 4.1–4)։

Եվ իսկապես, երբ նայում ենք մեզ հետ կապած Աստծո երկկողմանի ուխտին, կարող ենք տեսնել ինչպես մեր օրհնությունները, այնպես էլ պատասխանատվությունները։ Աստծո՝ մեզ առաջարկածին արձագանքելով՝ մենք Նրա հետ հարաբերություններ ենք հաստատում և, մեծ հաշվով, որոշում մեր սեփական ճակատագիրը։ Հնազանդությունը՝ սիրո ծառայությունն ու հավատարմությունը, իրական աշակերտության նշան է։ Հավատը մեզ չի ազատում հնազանդությունից, ավելին, միմիայն հավատն է, որ մեզ դարձնում է Քրիստոսի շնորհի հաղորդակիցներ և հնարավորություն է տալիս Աստծուն մատուցել այն հնազանդությունը, որը Նա մեզնից պահանջում է։

**Հարցեր քննարկման համար**

`Ասում են, որ եթե յուրաքանչյուր ադվենտիստ հավատարիմ լիներ տասանորդը վերադարձնելու հարցում, ապա մեր եկեղեցին կունենար ավելի քան բավարար միջոցներ՝ լուրը տարածելու հարցում ամեն բան անելու համար։ Տասանորդի ու ընծաների տեսանկյունից, ի՞նչ եք դուք անում՝ օգնելու եկեղեցուն անել այն ամենը, ինչ որ նա կանչվել է անելու։`

`Խորհե՛ք այն գաղափարի շուրջ, թե որքան կարևոր են մեր ընտրություններն ու մեր գործերն Աստծո հետ մեր հարաբերություններում։ Ինչպե՞ս ենք միշտ մեր տեսադաշտում պահում գործի և հնազանդության, տասանորդը վերադարձնելու և բարեխիղճ տնտեսվարության հարցերը, սակայն միևնույն ժամանակ խուսափում օրինապաշտության ծուղակն ընկնելուց։`

`Դասարանում քննարկե՛ք երեքշաբթի օրվա դասի վերջում տրված հարցն այն մասին, որ մենք դժվար ժամանակներից չենք խուսափում, նույնիսկ երբ միշտ հավատարիմ ենք եղել։ Երբ այն տեղի է ունենում մեր կյանքում, ինչպե՞ս ենք դա հասկանում և ինչպե՞ս ենք խուսափում հուսալքվելուց։`