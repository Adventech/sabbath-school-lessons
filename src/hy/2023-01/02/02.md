---
title:  Փրկության ուխտը
date:  08/01/2023
---

Գողգոթայում Քրիստոսի մահը փրկությունը հասանելի դարձրեց բոլոր այն մարդկանց համար, ովքեր երբևէ ապրել են կամ դեռ կապրեն երկրի վրա։ Ի տարբերություն տարվա եղանակների անխախտ ցիկլի խոստման՝ փրկության ուխտը միակողմանի չէ, այն չի տրվում բոլորին՝ անկախ նրանց գործերից ու գործողություններից։ Այն հավատամքը, թե բոլորը պետք է փրկվեն, կոչվում է «ունիվերսալիզմ»։

Սակայն Հիսուսը պարզորոշ կերպով սովորեցնում էր, որ թեև Ինքը մահացել է համայն մարդկության համար, սակայն շատերը նախընտրեցին կործանման ու հավիտենական մահվան ընդարձակ ճանապարհը (Մատթեոս 7.13, 14)։

`Հետևյալ տեքստերն ի՞նչ են ասում այն մասին, թե ինչպես են մարդիկ ստանում փրկության պարգևը Հիսուսի մեջ։`

`Ա Հովհաննես 5.13`

`Մատթեոս 10.22`

`Հովհաննես 6.29`

`Բ Պետրոս 1.10, 11`

Պողոսը շատ լավ էր հասկանում փրկության ուխտի երկկողմանի բնույթը։ Գիտակցելով, որ շուտով պետք է մահապատժի ենթարկվի՝ և ի հեճուկս այն փաստի, որ ընկերներից շատերը լքել էին իրեն՝ Պողոսը վստահաբար ասում է իր թանկագին ընկեր Տիմոթեոսին, որ ինքն իրականացրել է գործարքի իր մասը։ «Քանի որ ես արդեն հեղում եմ իմ արյունը, և իմ մեկնելու ժամանակը հասել է։ Բարի պատերազմ մղեցի, ընթացքը ավարտեցի, հավատը պահեցի։ Այսուհետև ինձ է սպասում արդարության պսակը, որ Տերը՝ արդար դատավորը, կտա ինձ այն օրը. և ոչ միայն ինձ, այլև բոլորին, ովքեր սիրեցին Նրա հայտնությունը» (Բ Տիմոթեոսին 4.6–8)։

Պողոսն ասում է. «Ես պատրաստ եմ, (որովհետև) ես բարի պատերազմ մղեցի, ընթացքը ավարտեցի, հավատը պահեցի»։ Պողոսը միշտ է հստակորեն քարոզել, որ փրկությունը միմիայն հավատով է, ոչ թե օրենքի գործերով, և այստեղ ևս նա իր գործերը կամ ձեռքբերումները բնավ չի ներկայացնում որպես Աստծո առջև իրեն արժանի մեկը դարձնող գործոններ։ Իրեն սպասող «արդարության պսակը» Հիսուսի արդարությունն է, որը Պողոսը հավատով ընդունել է իր համար և դրան կառչած է եղել մինչև իր կյանքի վերջին օրը։

`Թեև փրկությունը պարգև է, որը չենք վաստակում, ո՞րն է տարբերությունն այդ պարգևն ընդունողների և չընդունողների միջև։ Այս պարգևի ընդունումն ի՞նչ է ենթադրում, որ մենք պետք է անենք։`