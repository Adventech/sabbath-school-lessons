---
title:  Ուշադրությամբ հնազանդվել
date:  09/01/2023
---

Բ Օրենք գիրքն անապատում քառասուն տարի դեգերելուց հետո իսրայելացիների երկրորդ սերնդին ուղղված Մովսեսի հրաժեշտի լուրն է։ Այս լուրերը տրվեցին Երիքովից արևելք գտնվող Մովաբի հարթավայրում։ Բ Օրենք գիրքն արդարացիորեն կոչվել է «Հիշատակի գիրք»։

Այս գրքում Մովսեսը վերապատմում է Իսրայելի կյանքում Աստծո արած հավատարմության գործերը։ Նա պատմում է Սինա սարից մինչև խոստացված երկրի սահմանագծին գտնվող Կադես-Բառնեա ճամփորդությունը, ինչպես նաև ապստամբությունն ու քառասուն տարվա դեգերումներն անապատում։ Նա վերահաստատում է Տասը պատվիրանները, տասանորդի ու միակենտրոն երկրպագության ու գանձատան պահանջները։ Սակայն Բ Օրենք գրքի առաջնային նպատակը Աստծուն հնազանդվելու ու Նրա օրհնություններն ստանալու կոչն է։ Մովսեսն Աստծուն նկարագրում է որպես Մեկը, Ով ունի Իր ժողովրդի մասին հոգ տանելու ինչպես ունակություններ, այնպես էլ մեծ ցանկություն։

`Կարդացե՛ք Բ Օրենք 28.1–14 համարները։ Ի՞նչ մեծ օրհնություններ են խոստացված ժողովրդին։ Սակայն դրանք ստանալու համար նրանք ի՞նչ պետք է անեն։`

Մովսեսը փափագում էր, որ ժողովուրդը հասկանար, թե Աստված իրենց համար ինչ հիանալի ու հրաշալի օրհնություններ էր պատրաստել։ «Եթե ուշադրությամբ հնազանդվես» նրա բառերը ժողովրդին տեղեկացնում են, որ խաղասեղանին դրված է իրենց հավիտենական ճակատագիրը։ Ազատ ընտրության իրողության ինչպիսի՜ հզոր դրսևորում։ Իսրայելացիները Նրա ընտրյալ ժողովուրդն էին, մեծագույն օրհնություններ ու խոստումներ ընդունողները, սակայն այդ օրհնություններն ու խոստումներն անպայմանական չէին։ Հարկավոր էր դրանք ընդունել, ստանալ և դրանց համապատասխան գործել։

Եվ Աստված նրանցից ոչ մի բարդ բան չէր պահանջում անել։ «Որովհետև այս պատվիրանը, որ ես այսօր պատվիրում եմ քեզ, դժվար չէ քեզ համար և հեռու չէ։ Նա երկնքում չէ, որ ասես, թե՝ «Ո՞վ երկինք կելնի մեզ համար և այն կբերի մեզ, որպեսզի լսենք ու կատարենք այն»։ Եվ ծովի այն կողմում էլ չէ, որ ասես, թե՝ «Մեզ համար ո՞վ կանցնի ծովի այն կողմը և կբերի մեզ համար, որ լսենք նրան և անենք»։ Այդ խոսքը քեզ շատ մոտիկ է, քո բերանում է, քո սրտում, որպեսզի դու այն կատարես» (Բ Օրենք 30.11–14)։

Եվ բնականաբար, օրհնություններից բացի կային նաև անեծքների նախազգուշացումներ, որոնք կթափվեին նրանց գլխին անհնազանդության դեպքում (Բ Օրենք 28.15–68), այսինքն դրանք կլինեին նրանց մեղքի ու ապստամբության հետևանքները։

`Ի՞նչ է մեզ համար այսօր նշանակում «ուշադրությամբ հնազանդվել» այն ամենին, ինչ Աստված մեզ ասում է։`