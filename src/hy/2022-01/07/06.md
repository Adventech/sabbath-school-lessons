---
title:  Հիսուսը՝ հոգու խարիսխը
date:  10/02/2022
---

Հավատուրացության դեմ իր նախազգուշացումներն ու սիրո և հավատի իր հորդորները Պողոսը եզրափակում է Քրիստոսի հանդեպ ունեցած վստահության գեղեցիկ, վեհ շարադրանքով։

`Կարդացե՛ք Եբրայեցիներին 6.17–20 համարները։ Ինչպե՞ս է Աստված երաշխավորում մեզ տված Իր խոստումները։`

Մեզ տված Իր խոստումներն Աստված երաշխավորել է տարբեր ձևերով։ Նախ, Իր խոստումն Աստված երաշխավորել է (Եբրայեցիներին 6.17)։ Համաձայն Սուրբ Գրքի՝ Աբրահամին ու Դավթին արված Աստծո երդումները դարձան Իսրայելի հանդեպ Աստծո մշտական բարեհաճության վստահության վերջնական հիմքը։ Երբ ոսկե հորթի միջոցով դրսևորված հավատուրացությունից հետո Մովսեսը ձգտում էր ապահովել Աստծո ներումը Իսրայելի համար, նա հիշատակեց Աստծո երդումը Աբրահամին (տե՛ս Ելք 32.11–14, Ծննդոց 22.16–18)։ Նրա խնդրանքի ենթադրյալ ուժը ամփոփվում էր նրանում, որ Աստծո երդումն անդառնալի էր (Հռոմեացիներին 9.4, Հռոմեացիներին 11.28, 29)։

Նույն կերպ, երբ 89-րդ սաղմոսի հեղինակը բարեխոսում էր Աստծո առաջ Իսրայելի համար, նա հղում կատարեց Դավթին տրված Աստծո խոստմանը։ Աստված ասել էր. «Չեմ անարգելու Իմ ուխտը և Իմ շրթունքներից դուրս եկածը չեմ փոխելու։ Մեկ անգամ երդվել եմ սրբությամբ, թե սուտ չպիտի ասեմ Դավթին։ Նրա սերունդը հավիտյան պիտի լինի, և նրա աթոռը՝ ինչպես արեգակն Իմ առջև։ Ինչպես լուսինը, հավիտյան հաստատ պիտի լինի, և հավատարիմ, ինչպես վկան ամպերի մեջ» (Սաղմոսներ 89.34–37)։ Համաձայն Նոր Կտակարանի՝ երկու խոստումներն էլ իրականացան Հիսուսի մեջ, Ով Աբրահամի սերունդն էր, և Ով համբարձվեց և նստեց Դավթի գահի վրա (Գաղատացիներին 3.13–16, Ղուկաս 1.31–33, 54, 55)։

Երկրորդ, Աստված Իր խոստումները երաշխավորել է Հիսուսին Իր աջ կողմում նստեցնելով։ Հիսուսի համբարձումն ունի հավատացյալներին տրված խոստումները հաստատելու նպատակ, քանի որ Հիսուսը համբարձվեց որպես «նախակարապետ» մեզ համար (Եբրայեցիներին 6.20, շեշտադրումը՝ հեղինակի)։ Այսպիսով, համբարձումը մեզ բացահայտում է մեզ տրամադրած Աստծո փրկության հաստատությունը։ Աստված Հիսուսին փառքի առաջնորդեց «մահվան» չարչարանքի միջոցով, որպեսզի Նա «շատ որդիների դեպի փառք առաջնորդի» (Եբրայեցիներին 2.9, 10)։ Հիսուսի ներկայությունը Հոր առջև հոգու «խարիսխ» է (Եբրայեցիներին 6.19), որն ամրացվել է Աստծո գահին։ Աստծո ղեկավարության պատիվն արտահայտվել է մեզ տրված Նրա խոստումների՝ Հիսուսի միջոցով իրականացամբ։ Ավելի մեծ ի՞նչ երաշխիք է մեզ հարկավոր։

`Ի՞նչ եք զգում, երբ մտածում եք այն մասին, որ Աստված ձեզ երդում է արել։ Ինչո՞ւ պետք է բացառապես այդ միտքն օգնի ձեզ ունենալ փրկության վստահություն, նույնիսկ երբ ձեզ անարժան եք զգում։`