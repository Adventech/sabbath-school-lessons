---
title:  Ճաշակելով Խոսքի վայելչությունը
date:  06/02/2022
---

`Կարդացե՛ք Եբրայեցիներին 6.4, 5 համարները։ Ի՞նչ էր տրված հավատացյալներին Քրիստոսի մեջ, երբ նրանք հավատարիմ էին Նրան։`

Լինել «լուսավորված» նշանակում է վերապրած լինել վերստին ծնունդ (Եբրայեցիներին 10.32)։ Դա վերաբերում է նրանց, ովքեր շրջվել են սատանայի իշխանության «խավարից» դեպի Աստծո «լույսը» (Գործք առաքելոց 26.17, 18)։ Այն ենթադրում է ազատագրում մեղքից (Եփեսացիներին 5.11) ու տգիտությունից (Ա Թեսաղոնիկեցիներին 5.4, 5)։ Օգտագործված բայաձևը հուշում է, որ այս լուսավորությունն Աստծո գործ է, որին կարելի է հասնել Հիսուսի՝ «Նրա փառքի լույսի» միջոցով (Եբրայեցիներին 1.3)։

«Ճաշակել երկնային պարգևից» և «Սուրբ Հոգուն հաղորդակից լինել» արտահայտությունները հոմանիշներ են։ Աստծո «պարգևը» կարող է վերաբերել Նրա շնորհին (Հռոմեացիներին 5.15) կամ Սուրբ Հոգուն, Ում միջոցով Աստված տալիս է այդ շնորհը (Գործք առաքելոց 2.38)։ Սուրբ Հոգին «ճաշակածները» (Հովհաննես 7.37–39, Ա Կորնթացիներին 12.13) զգացել են Աստծո «շնորհը», որը ներառում է Նրա կամքն իրականացնելու զորություն (Գաղատացիներին 5.22, 23)։

Ճաշակել «Աստծու խոսքի վայելչությունը» (Եբրայեցիներին 6.5) նշանակում է անձամբ վերապրել Ավետարանի ճշմարտությունը (Ա Պետրոս 2.2, 3)։ «Հանդերձյալ աշխարհի զորությունները» արտահայտությունը վերաբերում է այն հրաշքներին, որոնք Աստված կանի հավատացյալների համար ապագայում. հարություն (Հովհաննես 5.28, 29), մեր մարմինների վերափոխում և հավիտենական կյանք։ Այդուհանդերձ, հավատացյալներն սկսում են դա «ճաշակել» ներկա ժամանակահատվածում։ Նրանք ստացել են հոգևոր հարություն (Կողոսացիներին 2.12, 13), նորոգված միտք (Հռոմեացիներին 12.2) և հավիտենական կյանք Քրիստոսի մեջ(Հովհաննես 5.24)։

Պողոսը հավանաբար նկատի ունի անապատի սերնդին, ով զգաց Աստծո շնորհն ու Նրա փրկությունը։ Անապատի սերունդը «լուսավորվեց» կրակի սյունով (Նեեմիա 9.12, 19, Սաղմոսներ 105.39), վայելեց երկնային մանանայի պարգևը (Ելք 16.15): Նրանք ստացան Սուրբ Հոգին (Նեեմիա 9.20), ճաշակեցին «Աստծո բարի խոսքը» (Հեսու 21.45) և «հանդերձյալ աշխարհի զորությունները» «հրաշքների ու նշանների» տեսքով, որոնք կատարվեցին Եգիպտոսից նրանց դուրս գալու համար (Գործք առաքելոց 7.36)։ Այդուհանդերձ, Պողոսը ենթադրում է, որ ինչպես անապատի սերունդն ուրացավ Աստծուն՝ ի հեճուկս այս բոլոր վկայությունների (Թվեր 14.1–35), այնպես էլ Եբրայեցիներին գրքի հասցեատերերը միևնույն բանն անելու վտանգի մեջ էին՝ հակառակ Աստծո բարեհաճությունն ունենալու այն բոլոր վկայությունների, որոնք իրենք վայելում էին։

`Ո՞րն է եղել ձեր անձնական փորձառությունն այն ամենի, ինչի մասին խոսում են Եբրայեցիներին Թղթի վերը նշված տեքստերը։ Օրինակ, ինչպե՞ս եք վերապրել այն լուսավորությունը, որի մասին նշված է տեքստում։`