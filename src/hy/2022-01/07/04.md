---
title:  Ուրիշ մի զոհ՝ մեղքերի քավության համար
date:  08/02/2022
---

Եբրայեցիներին 6.4–6 համարների նախազգուշացումը հիշեցնում է Եբրայեցիներին 10.26–29 տեքստը։ Պողոսն ընթերցողներին բացատրում է, որ Հիսուսի զոհի մերժումը նրանց կթողնի մեղքերի թողության առանց որևէ միջոցի, քանի որ Հիսուսից բացի չկա թողության ոչ մի այլ միջոց (Եբրայեցիներին 10.1–14)։

`Կարդացե՛ք Եբրայեցիներին 10.26–29 համարները։ Պողոսը երեք տարբեր կերպ է նկարագրում այն մեղքը, որի համար ներում չկա.որո՞նք են դրանք:`

Պողոսը չի ասում, որ ճշմարտությունն ընդունելուց հետո գործած որևէ մեղքի համար քավություն չկա։ Աստված Հիսուսին նշանակել է որպես մեր Բարեխոս (Ա Հովհաննես 2.1)։ Նրա միջոցով մենք ստանում ենք մեղքերի թողություն (Ա Հովհաննես 1.9)։ Այն մեղքը, որի համար չկա ո՛չ զոհ, ո՛չ քավություն, նկարագրված է հետևյալ կերպ. ոտնահարել Աստծո Որդուն և անմաքուր համարել ուխտի արյունը, որով նա սրբվեց, և անարգել շնորհի Հոգուն (Եբրայեցիներին 10.29)։ Եկե՛ք դիտարկենք այս արտահայտությունների իմաստը։

«Աստծո Որդուն ոտնահարել» (Եբրայեցիներին 10.29) արտահայտությունը նկարագրում է Հիսուսի ղեկավարության մերժումը։ «Աստծո Որդի» տիտղոսը լսարանին հիշեցնում է, որ Աստված Հիսուսին դրել է Իր աջ կողմում և խոստացել է Նրա թշնամիներին Նրա ոտքերին «պատվանդան» դնել (Եբրայեցիներին 1.13, տե՛ս նաև Եբրայեցիներին 1.5–12, 14)։ Հիսուսին ոտնահարելը ենթադրում է, որ հավատուրացները Հիսուսի հետ վարվեցին որպես թշնամի։ Թղթի փաստարկի համատեքստում (Եբրայեցիներին 1.13) կարելի է ենթադրել, որ ինչ վերաբերում է հավատուրացի կյանքին, Հիսուսը հեռացվել է գահից (որն այժմ զբաղեցնում է ինքը՝ հավատուրացը) և դրվել է որպես պատվանդան։ Սա հենց այն է, ինչ Արուսյակն ուզում էր անել երկնքում (Եսայի 14.12–14), և ինչ «անօրենության մարդը» կփորձի անել ապագայում (Բ Թեսաղոնիկեցիներին 2.3, 4)։

«Անմաքուր համարել ուխտի արյունը» արտահայտությունը նշանակում է մերժել Հիսուսի զոհը (Եբրայեցիներին 9.15–22)։ Այն ենթադրում է, որ Հիսուսի արյունը զուրկ է մաքրագործող զորությունից։

«Անարգել շնորհի Հոգուն» արտահայտությունը շատ հզոր է։ Հունարեն էնուբրիսաս («վիրավորել», «անպատվել») եզրույթը ենթադրում է մեծամտության դրսևորում, որը նշանակում է «ամբարտավանություն» կամ «գոռոզություն»։ Այս եզրույթը կտրուկ կերպով հակադրվում է Սուրբ Հոգու նկարագրությանը որպես «շնորհի Հոգի»։ Սա նշանակում է, որ հավատուրացը շնորհի Աստծո առաջարկին պատասխանել է վիրավորանքով։

Հավատուրացը գտնվում է անհուսալի կարգավիճակում։ Նա մերժում է Հիսուսին, Նրա զոհն ու Սուրբ Հոգին։