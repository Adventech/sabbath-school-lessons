---
title:  Ավելի լավ բաներ
date:  09/02/2022
---

Եբրայեցիներին 6.4–8 համարներում ներկայացված խիստ ու անկեղծ նախազգուշացումից հետո, Պողոսը վստահություն է հայտնում, որ ընթերցողները ո՛չ հեռացել են Որդուց, ո՛չ էլ ապագայում դա կանեն։ Նա հավատում է, որ իր լսարանը կընդունի նախազգուշացումն ու համապատասխան պտուղներ կտա։ Նրանք նման են «հողի», որը մշակվում է Աստծո կողմից և տալիս այն պտուղները, որոնք Նա ակնկալում է։ Այս մարդիկ կօրհնվեն Աստծո կողմից (Եբրայեցիներին 6.7), այսինքն կստանան «փրկությունը» (Եբրայեցիներին 6.9)։

`Կարդացե՛ք Եբրայեցիներին 6.9–12 համարները։ Թվարկե՛ք այն բարի բաները, որոնք Պողոսի լսարանն արել է և շարունակում է անել, և բացատրե՛ք, թե ինչ են դրանք նշանակում։`

Հավատացյալները ցուցաբերում են իրենց սերն Աստծո «անվան», այսինքն Իր՝ Աստծո հանդեպ սրբերի նկատմամբ իրականացրած իրենց ծառայությամբ։ Սրանք անցյալում արված հատուկենտ գործեր չէին, այլ շարունակական գործեր, որոնք արվում էին նաև ներկա շրջանում։ Հազվադեպ արված գործերը չէ, որ բացահայտում են մարդու իրական բնավորությունը։ Աստծո նկատմամբ սիրո ծանրակշիռ ապացույցը «կրոնական» գործերը չեն, այլ մարդ արարածի հանդեպ դրսևորված սիրո գործերը, հատկապես այն մարդկանց, ովքեր հայտնվել են անբարենպաստ պայմաններում (Մատթեոս 10.42, Մատթեոս 25.31–46)։ Ուստի Պողոսը հորդորում է հավատացյալներին «չմոռանալ» բարին գործել (Եբրայեցիներին 13.2, 16)։

Կարդացե՛ք Եբրայեցիներին 6.12 համարը։ Այն նախազգուշացնում է, որ մարդիկ չդառնան «ծույլ» կամ «դանդաղկոտ», ինչը նկարագրում է նրանց, ովքեր չեն կարողանում հասունանալ և կանգնած են հավատից հեռանալու վտանգի առաջ (Եբրայեցիներին 5.11, Եբրայեցիներին 6.12)։ Հույսը կենդանի է պահվում ոչ թե հավատի մտավոր վարժություններով, այլ սիրո գործերի տեսքով արտահայտված հավատով (Հռոմեացիներին 13.8–10).

Պողոսը կամենում է, որ իր ընթերցողներն ընդօրինակեն նրանց, ովքեր հավատով ու համբերությամբ ժառանգեցին խոստումները։ Նա արդեն ներկայացրել է անապատի սերնդին որպես բացասական օրինակ այն մարդկանց, ովքեր հավատի ու հաստատակամության պակասի պատճառով չժառանգեցին այն, ինչ իրենց խոստացվել էր։ Այնուհետև ներկայացնում է Աբրահամին (Եբրայեցիներին 6.13–15) որպես օրինակ մի մարդու, ով «հավատի ու համբերատարության» շնորհիվ հասավ խոստումին։ Դրական օրինակների ցուցակն ավելի ընդարձակ կերպով ներկայացվում է Եբրայեցիներին 11-րդ գլխում, և Եբրայեցիներին 12-րդ գլխում դրա գագաթնակետը դառնում է Հիսուսը՝ որպես հավատի և համբերության մեծագույն օրինակ (Եբրայեցիներին 12.1–4)։ Հայտնություն 14.12 համարում հավատը, համբերությունն ու պատվիրանները պահելը վերջին օրերի սուրբերի բնութագրական գծերն են։

`Երբեմն մենք պետք է նախազգուշացնենք այն մարդկանց, ում սիրում ենք։ Ի՞նչ կարող ենք սովորել առաքյալից, թե ինչպես կարելի է նախազգուշացնել և խրախուսել ուրիշներին։`