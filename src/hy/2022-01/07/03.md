---
title:  Անհնար է, որ դարձյալ նորոգվեն
date:  07/02/2022
---

`Համեմատե՛ք Եբրայեցիներին 6.4–6, Մատթեոս 16.24, Հռոմեացիներին 6.6, Գաղատացիներին 2.20, Գաղատացիներին 5.24 և Գաղատացիներին 6.14 համարները։ Ըստ այս համեմատության՝ ի՞նչ է նշանակում խաչել Քրիստոսին։`

Հունարեն բնօրինակ տեքստն ընդգծում է «անհնար է» բառը։ Անհնար է, որ Աստված նորոգի նրանց, ովքեր «ընկել են», որովհետև «նրանք Աստծու Որդուն իրենց համար վերստին խաչն են հանում» (Եբրայեցիներին 6.6)։ Պողոսն ուզում է շեշտադրել, որ չկա փրկության որևէ այլ ուղի, քան Քրիստոսի միջոցով (Գործք առաքելոց 4.12)։ Որևէ այլ ճանապարհով փրկությունն այնքան անհնարին է, որքան «Աստծո համար սուտ խոսելը» (Եբրայեցիներին 6.18) կամ «առանց հավատի» Աստծուն հաճո լինելը (Եբրայեցիներին 11.6)։

Աստծո Որդուն վերստին խաչ հանելը փոխաբերական արտահայտություն է, որը նկարագրում է այն, ինչ տեղի է ունենում Հիսուսի ու հավատացյալի միջև գոյություն ունեցող անձնական հարաբերություններում։

Կրոնական առաջնորդները խաչեցին Հիսուսին, քանի որ Հիսուսը վտանգ էր ներկայացնում իրենց գերակայությանն ու հեղինակությանը։ Այդ կերպ նրանք հույս ունեին ասպարեզից հանել Հիսուսին որպես անձ և ոչնչացնել հզոր ու վտանգավոր թշնամու։ Նույն կերպ, Ավետարանը ձեռնոց է նետում անհատի անկախությանն ու ինքնորոշմանը ամենահիմնաքարային մակարդակում։ Քրիստոնեական կյանքի էությունը սեփական խաչն առնելն ու սեփական ես-ը մերժելն է (Մատթեոս 16.24)։ Սա նշանակում է խաչել «աշխարհը» (Գաղատացիներին 6.14), «հին մարդուն» (Հռոմեացիներին 6.6) և մարմինը՝ «կրքերով ու ցանկություններով հանդերձ» (Գաղատացիներին 5.24)։ Քրիստոնեական կյանքի նպատակն այն է, որ մենք մահվան նմանվող մի փորձառություն անցնենք։ Մինչև ես-ի այս «մահը» չվերապրենք, չենք կարող ստանալ այն նոր կյանքը, որն Աստված կամենում է տալ մեզ (Հռոմեացիներին 6.1–11)։

Հիսուսին կամ սեփական ես-ն ընտրելու մարդ արարածի պայքարը մահացու պայքար է (Հռոմեացիներին 8.7, 8, Գաղատացիներին 5.17)։ Սա բարդ ճակատամարտ է, որում հաղթանակը միանգամից ձեռք չի բերվում։ Այս հատվածը չի խոսում այն անհատի մասին, որը երբեմն-երբեմն ձախողում է «հին մարդու» և «մարմնի» դեմ մղվող պայքարը։ Այս մեղքը վերաբերում է այն մարդուն, ով ճշմարիտ փրկությունը և դրանից բխող ամեն ինչ վերապրելուց հետո (Եբրայեցիներին 6.4, 5) խզում է իր հարաբերությունները Հիսուսի հետ, քանի որ որոշում է, որ Հիսուսը սպառնալիք է այն կյանքի համար, որն ինքը նախընտրում է վարել։ Այսինքն, քանի դեռ մարդը չի ընտրել վերջնականապես հեռանալ Քրիստոսից, փրկության հույս դեռ կա։

`Ի՞նչ է նշանակում մահանալ «ես-ի» համար և վերցնել «խաչը»։ Ի՞նչն է ձեզ համար ամենաբարդը Քրիստոսի իշխանությանը հանձնելը։`