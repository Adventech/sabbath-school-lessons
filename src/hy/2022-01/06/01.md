---
title:  Հիսուսը՝ հավատարիմ Քահանան
date:  29/01/2022
---

### Այս շաբաթվա ուսումնասիրության համար կարդացե՛ք.
Եբրայեցիներին 5.1–10, Ծննդոց 14.18–20, Ա Պետրոս 2.9, Եբրայեցիներին 7.1–3, Եբրայեցիներին 7.11–16, 22, 26։

> <p>Հիշելու համարը.<p>
> «Մեզ այսպիսի Քահանայապետ էր պետք՝ սուրբ, անմեղ, անարատ, մեղավորներից զատված ու երկնքից վեր բարձրացած» (Եբրայեցիներին 7.26)։

Աստծո և մեր միջև գոյություն ունեցող անդունդի պատճառը մեղքն էր։ Խնդիրը խորանում էր նաև այն պատճառով, որ մեղքը նաև ենթադրում էր մեր բնույթի ապականությունը։ Աստված սուրբ է, և մեղքը չի կարող գոյություն ունենալ Նրա ներկայությամբ։ Ուստի մեր սեփական ապականված բնույթը բաժանեց մեզ Աստծուց, ինչպես որ երկու մագնիսներ վանում են միմյանց։ Բացի այդ, մեր ապականված բնույթն անհնար դարձրեց մարդ արարածի՝ Աստծո օրենքին հնազանդվելը։ Մեղքն իր մեջ պարունակում է նաև թյուրիմացություն։ Մարդ արարածը դադարեց Աստծուն տեսնել սիրող և ողորմած Աստված և սկսեց տեսնել Նրան որպես ցասումնալից և պահանջկոտ Աստված։

Այս շաբաթ մենք կուսումնասիրենք այն հիասքանչ գործերը, որոնք Հայրն ու Որդին արեցին՝ այդ անդունդը կամրջելու համար։ Եբրայեցիներին 5–7-րդ գլուխները տրամադրում են Հիսուսի քահանայության մանրակրկիտ վերլուծություն։ Պողոսը վերլուծում է դրա ծագումն ու նպատակը (Եբրայեցիներին 5.1–10), այնուհետև հորդորում է ընթերցողներին չարհամարհել այն (Եբրայեցիներին 5.11–6.8), այլ կառչել դրա առաջարկած հույսին (Եբրայեցիներին 6.9–20)։ Պողոսը նաև բացատրում է Հիսուսի քահանայության առանձնահատկությունները (Եբրայեցիներին 7.1–10) և դրա նշանակությունը հավատացյալների հետ ունեցած Աստծո հարաբերություններում (Եբրայեցիներին 7.11–28)։ Այս շաբաթ հատկապես կկենտրոնանանք Եբրայեցիներին 5.1–10 և Եբրայեցիներին 7.1–28 համարների վրա։