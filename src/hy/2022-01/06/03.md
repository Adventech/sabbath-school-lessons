---
title:  Ըստ Մելքիսեդեկի կարգի
date:  31/01/2022
---

`Կարդացե՛ք Ծննդոց 14.18–20 և Եբրայեցիներին 7.1–3 համարները։ Ո՞վ էր Մելքիսեդեկը, և ինչպե՞ս էր նա Հիսուսի նախակերպարը։`

Մելքիսեդեկը և՛ թագավոր էր, և՛ քահանա։ Նա նաև Աբրահամից մեծ էր, քանի որ Աբրահամը նրան տասանորդ էր վերադարձնում։ Նույն կերպ և Հիսուսն է թագավոր և քահանա (Եբրայեցիներին 1.3), սակայն ի տարբերություն Մելքիսեդեկի՝ Հիսուսն անմեղ էր (Եբրայեցիներին 7.26–28)։

Եբրայեցիներին 7.15 համարը բացատրում է, որ Հիսուսը քահանա էր «Մելքիսեդեկի նմանությամբ»։ Ահա թե ինչ է նշանակում Եբրայեցիներին գրքում ավելի վաղ հանդիպող «ըստ Մելքիսեդեկի կարգի» արտահայտությունը (Եբրայեցիներին 5.6)։ Հիսուսը Մելքիսեդեկի հաջորդողը չէր, սակայն Նրա քահանայությունը նման էր Մելքիսեդեկի քահանայությանը։

Օրինակ, Պողոսն ասում է, որ Մելքիսեդեկն անհայր, անմայր է, առանց ազգաբանության. ո՛չ օրերի սկիզբ ունի և ո՛չ կյանքի վերջ։ Ոմանք ենթադրել են, որ Մելքիսեդեկը Հիսուսի մարմնավորումն էր Աբրահամի ժամանակներում։ Բայց այս միտքը չի համապատասխանում Եբրայեցիներին գրքի փաստարկին։ Մելքիսեդեկը «նման» է Հիսուսին, ինչը ենթադրում է, որ նա նույն ինքը Հիսուսը չէր (Եբրայեցիներին 7.3)։

Ենթադրվել է նաև, որ Մելքիսեդեկը երկնային էակ է եղել, սակայն այս ենթադրությունը ևս կփշրեր Եբրայեցիներին գրքի փաստարկը։ Եթե Մելքիսեդեկը լիներ անհայր, անմայր, առանց ազգաբանության. ո՛չ օրերի սկիզբ ունենար և ո՛չ կյանքի վերջ, ապա կլիներ Ինքը Աստված։ Սա մի խնդիր է առաջացնում։ Մելքիսեդեկի երկնային, լիակատար կերպով աստվածային քահանայությունը պետք է նախորդեր Հիսուսի ծառայությանը։ Եթե դա այդպես լիներ, ինչպես ասում է Եբրայեցիներին գիրքը, «էլ ի՞նչ կարիք կա, որ … մի ուրիշ քահանա հանդես գա» (Եբրայեցիներին 7.11)։

Դրա փոխարեն, Եբրայեցիներին գիրքն օգտագործում է Սուրբ Գրքի լռությունը Մելքիսեդեկի ծննդյան, մահվան և ծննդաբանության վերաբերյալ, որպեսզի կառուցի Հիսուսի քահանայական ծառայության (Ծննդոց 14.18–20) տիպաբանություն, խորհրդանիշ, ինչպես նաև բացահայտում է, որ Հիսուսն Ինքը հավիտենական է։ Կարճ ասած, Մելքիսեդեկը քանանացիների տարածքում թագավոր-քահանա էր, որը ծառայեց որպես նախակերպար Քրիստոսի համար։

«Քրիստոսն էր, որ խոսեց Մելքիսեդեկի՝ Բարձրյալ Աստծո քահանայի միջոցով։ Մելքիսեդեկը Քրիստոսը չէր, սակայն Աստծո ձայնն էր աշխարհում, Հոր ներկայացուցիչը։ Եվ անցյալի բոլոր սերունդների միջոցով Քրիստոսը խոսել է, առաջնորդել է Իր ժողովրդին և եղել է աշխարհի լույսը»։ Էլեն Ուայթ, Ընտիր լուրեր, գիրք 1, էջ 409։

`Մելքիսեդեկի մասին բացահայտումն ի՞նչ է սովորեցնում մեզ այն մասին, թե ինչպես է Աստված գործում այն մարդկանց մեջ, ովքեր երբեք ուղարկված ավետարանիչների լսելու հնարավորություն չեն ունեցել:`