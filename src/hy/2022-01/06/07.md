---
title:  Հետագա ուսումնասիրության համար
date:  04/02/2022
---

«Քրիստոսը հետևում է։ Նա տեղյակ է մեր բոլոր բեռներից, մեզ սպառնացող վտանգներից, ինչպես նաև այն դժվարություններից, որոնց մենք բախվում ենք։ Եվ Նա փաստարկներ է ներկայացնում մեր օգտին։ Յուրաքանչյուր մարդու համար Նա բարեխոսում է՝ ըստ տվյալ մարդու կարիքների, ինչպես արեց Պետրոսի դեպքում։ … Մեր Պաշտպանը փաստարկներ է ներկայացնում, որպեսզի Իր փորձված ու գայթակղություններից ուժասպառ ժողովրդին սովորեցնի ամուր կանգնել սատանայի գայթակղությունների դեմ։ Նա հասկանում է թշնամու յուրաքանչյուր շարժում։ Նա կառավարում է իրադարձությունները»։ Էլեն Ուայթ, ՅՕԱ աստվածաշնչյան մեկնաբանություններ, հատոր 7, էջ 931 (նամակ 90, 1906)։

«Սատանայի նպատակն էր մարդուն ընդմիշտ բաժանել Աստծուց, բայց Քրիստոսի միջոցով մենք ավելի ու ավելի ենք մերձենում Աստծուն, քան այն դեպքում, եթե երբեք ընկած չլինեինք: Վերցնելով մեր բնությունը` Քրիստոսն Իրեն մարդկության հետ կապեց այնպիսի շղթաներով, որոնք երբեք չեն փշրվի: … Սա երաշխիք է, որ Աստված կկատարի Իր խոստումը: «Մեզ համար մի մանուկ ծնվեց, մեզ մի որդի տրվեց, և իշխանությունը կլինի նրա ուսի վրա»: Աստված մարդկային բնություն առավ` ի դեմս Իր Որդու, և այդ բնությամբ էլ համբարձվեց ամենավեհ երկինքները: «Մարդու Որդին» է հենց, որ կիսում է տիեզերքի գահը: «Մարդու Որդին» է, որի անունը պետք է կոչվի «Սքանչելի, Խորհրդական, Հզոր Աստված, Հավիտենականության Հայր, Խաղաղության իշխան» (Եսայի 9.6): ԵՍ ԵՄ-ը Աստծո և մարդկության Միջնորդն է, ով Իր ձեռքերը դնում է երկուսի վրա: Նա, ով «սուրբ է, անմեղ, անարատ և մեղավորներից զատված», չի ամաչում մեզ եղբայր կոչել (Եբրայեցիներին 7.26, 2.11): Քրիստոսի միջոցով երկրային ընտանիքը կապվում է երկնայինի հետ: Փառավորված Քրիստոսը մեր եղբայրն է: Երկինքը պարուրված է մարդկային էության մեջ, և մարդկային բնությունն առնված է Անսահման սիրո գիրկը»։ Էլեն Ուայթ, Դարերի փափագը, էջ 25, 26։

**Հարցեր քննարկման համար**

`Հետագա ուսումնասրության համար տրված առաջին մեջբերումն ասում է. «Նա (Հիսուսը) փաստարկներ է ներկայացնում մեր օգտին»։ Ի՞նչ է նշանակում այդ խոստումը ձեզ համար։ Խորհե՛ք այն մասին, թե ինչ է սա մեզ սովորեցնում մեր հանդեպ տածած Աստծո սիրո մասին։ Ինչո՞ւ է այս գաղափարն այդքան քաջալերող։ Ինչո՞ւ է մեզ անհրաժեշտ մեկը, ով մեր օգտին փաստարկներ կներկայացնի։`

`Երկրորդ մեջբերումն ասում է. «Քրիստոսի միջոցով մենք ավելի ու ավելի ենք մերձենում Աստծուն, քան այն դեպքում, եթե երբեք ընկած չլինեինք»։ Ի՞նչ է սա նշանակում։ Ինչպե՞ս կարող ենք զգալ այս մտերմությունը, և ի՞նչ մխիթարություն կարող եք ստանալ այդ փորձառությունից։ Դասարանում քննարկե՛ք, թե ինչ է նշանակում այս մտերմությունը, և ինչի է նման դա վերապրելը։ Ինչպե՞ս են «մեր օգտին բերված» Նրա փաստարկներն օգնում մեզ ունենալ այս փորձառությունը։`