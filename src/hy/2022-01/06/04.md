---
title:  Գործող քահանա
date:  01/02/2022
---

«Եթե կատարելությունը ղևտացիների քահանայության միջոցով էր (որովհետև ժողովուրդը նրա վրա հիմնվելով օրենքն ընդունեց), էլ ի՞նչ կարիք կա, որ Մելքիսեդեկի կարգով մի ուրիշ քահանա հանդես գա Ահարոնի կարգի փոխարեն» (Եբրայեցիներին 7.11)։

Քահանաները միջնորդներ են Աստծո և մարդկանց միջև։ Սակայն Եբրայեցիներին գիրքն ասում է, որ ղևտական քահանաները չէին կարող տրամադրել լիարժեք և համարձակ մուտք դեպի Աստծո գահը, քանի որ չէին կարող տրամադրել կատարելություն (Եբրայեցիներին 7.11, 18, 19)։ Ի վերջո, նրանք իրենք էլ կատարյալ չէին, ինչպե՞ս կարող էին կատարելություն պարգևել ինչ-որ մեկին։

Ոչ էլ կենդանիների զոհն էր ի վիճակի մաքրելու մեղավորի խիղճը։ Դրանց նպատակն էր մատնանշել Հիսուսի գալիք ծառայությունն ու Նրա զոհը, ինչը միայն կարող էր տրամադրել ճշմարիտ մաքրագործում մեղքից (Եբրայեցիներին 9.14, Եբրայեցիներին 10.1–3, 10–14)։ Ղևտական քահանաների ծառայության և նրանց մատուցած զոհերի գործառույթը կրում էր ժամանակավոր և պատկերավոր բնույթ։ Նրանց ծառայությունների միջոցով Աստված կամենում էր ժողովրդին առաջնորդել ապավինելու Հիսուսի՝ Աստծո Գառի ապագա ծառայությանը, «որ Իր վրա է վերցնում աշխարհի մեղքը» (Հովհաննես 1.29)։

`Կարդացե՛ք Եբրայեցիներին 7.11–16 համարները։ Ինչո՞ւ օրենքը փոխելու անհրաժեշտություն կար։`

Եբրայեցիներին 7.12 համարը բացատրում է, որ քահանայության փոփոխությունն անհրաժեշտություն առաջացրեց նաև, որ օրենքը փոխվի։ Ինչո՞ւ։ Որովհետև գոյություն ուներ շատ խիստ օրենք, որն արգելում էր որպես քահանա ծառայել մի մարդու, ով չէր սերվել Ղևիի սերնդի Ահարոնի ճյուղից (Թվեր 3.10, Թվեր 16.39, 40)։ Եբրայեցիներին 7.13, 14 համարները պարզաբանում են, որ Հիսուսը Հուդայի գծից էր, ուստի այս օրենքն արգելում էր Նրան ծառայել որպես ղևտական քահանա։ Այսպիսով, Պողոսը պնդում է, որ Հիսուսի նշանակումը որպես քահանա փաստում է, որ Աստված փոխեց քահանայության օրենքը։

Հիսուսի երկիր գալը փոփոխություն էր ենթադրում նաև զոհաբերական օրենքի մեջ։ Մեղավորներից պահանջվում էր տարբեր տեսակի զոհեր մատուցել՝ քավություն ստանալու համար (Ղևտական 1–7), սակայն այժմ Հիսուսը եկավ և մատուցեց կատարյալ զոհը, և կենդանիներ զոհաբերելու օրենքը ևս կորցրեց իր ուժը (Եբրայեցիներին 10.17, 18) որպես նոր ուխտի և փրկության ծրագրի ավելի լիարժեք բացահայտման արդյունք։

`Խորհե՛ք այն անթիվ-անհամար կենդանական զոհերի մասին, որոնք մատուցվում էին հին աշխարհում, և որոնք բոլորը մատնանշում էին Հիսուսին, սակայն դրանցից և ոչ մեկը չէր կարող ճշմարտապես քավել մեր մեղքերը։ Ինչո՞ւ միայն Հիսուսի մահը կարող էր քավել դրանք։`