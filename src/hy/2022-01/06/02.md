---
title:  Քահանա՝ մարդկանց անունից
date:  30/01/2022
---

`Կարդացե՛ք Եբրայեցիներին 5.1–10 համարները։ Ո՞րն է քահանայության դերը և, համաձայն այս տեքստերի, ինչպե՞ս է Հիսուսն իրականացնում այդ դերը։`

Ղևտական քահանայության հիմնական նպատակը մեղավոր մարդկանց և Աստծո միջև միջնորդի դեր կատարելն էր։ Քահանաները նշանակվում էին Աստծո կողմից, որպեսզի ծառայեին մարդկանց անունից, ուստի նրանք պետք է մարդկային թուլությունների նկատմամբ ողորմած ու ըմբռնող լինեին։

Եբրայեցիներին 5.5–10 համարներում Պողոսը ցույց է տալիս, որ Հիսուսը կատարյալ կերպով իրականացնում է այդ նպատակը. նախ՝ Աստված է նշանակել Նրան (Եբրայեցիներին 5.5, 6), և երկրորդ՝ Հիսուսը հասկանում է մեզ, որովհետև Ինքն էլ է չարչարվել (Եբրայեցիներին 5.7, 8)։

Այդուհանդերձ, կան կարևոր տարբերություններ. Հիուսը «մարդկանց միջից ընտրված» չէ (Եբրայեցիներին 5.1)։ Ընդհակառակը, Նա մարդկային բնույթ հագավ, որպեսզի, ամեն ինչից զատ, ծառայեր որպես քահանա մեր անունից։ Հիսուսն Իր սեփական մեղքերի համար չէր ընծաներ մատուցում (Եբրայեցիներին 5.3), այլ միայն մեր մեղքերի համար, որովհետև Ինքն անմեղ էր (Եբրայեցիներին 4.15, Եբրայեցիներին 7.26–28)։

Եբրայեցիներին գիրքն ասում է, որ Հիսուսն աղոթեց «Նրան, որ կարող էր Իրեն մահից փրկել։ Եվ լսելի եղավ» (Եբրայեցիներին 5.7)։ Այս հատվածը խոսում է երկրորդ մահվան մասին, որից Աստված Հիսուսին փրկեց, երբ հարություն տվեց Նրան (Եբրայեցիներին 13.20)։ Եբրայեցիներին գիրքը նաև ասում է, որ Հիսուսը «չարչարանքներից հնազանդություն սովորեց» (Եբրայեցիներին 5.8)։ Հնազանդությունը նոր էր Հիսուսի համար ոչ այն պատճառով, որ Նա անհնազանդ էր, այլ որովհետև Աստված էր։ Որպես տիեզերքի գերիշխան՝ Հիսուսը ոչ ոքի չէր հնազանդվում, ընդհակառակը, բոլորը Նրան էին հնազանդվում։

Հիսուսի չարչարանքները և խաչի վրա մահը Նրա քահանայական ծառայության կարևոր մասն են կազմում։ Չարչարանքները կատարյալ չդարձրին Հիսուսին այն առումով, որ Նա բարոյական կամ բարոյագիտական առումով ավելի լավը դարձավ։ Չարչարանքները Նրան ավելի ողորմած չդարձրին։ Ընդհակառակը, Հիսուսն այս երկիր եկավ, որովհետև միշտ ողորմած է եղել, ահա թե ինչու է Նա կարեկցանք դրսևորում մեր նկատմամբ (Եբրայեցիներին 2.17)։ Եբրայեցիներին գիրքն ընդամենն ուզում է ասել, որ չարչարանքի միջոցով էր, որ Հիսուսի եղբայրական սիրո իրողությունը, Նրա մարդկային բնույթի իսկությունը և որպես մարդկության ներկայացուցիչ Հոր կամքին Նրա ենթարկվելու խորությունը իսկապես արտահայտվեցին ու բացահայտվեցին։ Նա «կատարյալ դարձավ» այն իմաստով, որ Նրա չարչարանքները որակավորեցին Նրան լինել մեր Քահանայապետը։ Նրա կատարյալ հնազանդությամբ ապրած կյանքն ու խաչի վրա մահն են, որ կազմում են այն զոհաբերական ընծաները, որ Հիսուսը՝ որպես մեր քահանա, ներկայացրեց Հորը։

`Ա Պետրոս 2:9 համարն ասում է, որ մենք «թագավորական քահանայություն» ենք։ Ի՞նչ է Հիսուսի կյանքն ասում ձեզ այն մասին, թե ինչպիսին պետք է լինեն ձեր հարաբերություններն այլ մարդկանց հետ, քանի որ մենք այս սուրբ դերում ենք։`