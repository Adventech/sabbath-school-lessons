---
title:  Անմեղ քահանա
date:  03/02/2022
---

`Կարդացե՛ք Եբրայեցիներին 7.26 համարը։ Հիսուսի ի՞նչ հինգ բնութագրական գծեր են ներկայացվում այս հատվածում։`

Հիսուսը «սուրբ» էր։ Սա նշանակում էր, որ Աստծո հետ հարաբերություններում Հիսուսն անթերի էր (Եբրայեցիներին 2.18, Եբրայեցիներին 4.15, Եբրայեցիներին 5.7, 8)։ Հին Կտակարանի հին հունարեն թարգմանությունն օգտագործում է միևնույն հունարեն եզրույթը՝ նկարագրելու նրանց, ովքեր պահում են ուխտի իրենց հարաբերություններն Աստծո և մարդկանց հետ։

Հիսուսն «անմեղ» էր։ Նա մնաց անարատ, և չարը չդիպավ նրան՝ ի հեճուկս այն փաստի, որ փորձվեց «ամեն բանով» (Եբրայեցիներին 4.15, Եբրայեցիներին 2.18)։ Հիսուսի կատարյալ անմեղությունը կարևոր է Նրա քահանայական ծառայության համար։ Ըստ հին ուխտի՝ զոհաբերվող կենդանին պետք է լիներ «անարատ», որպեսզի ընդունելի լիներ Աստծո կողմից (Ղևտական 1.3, 10 և այլն)։ Իր երկրային կյանքի ընթացքում ցուցաբերած Հիսուսի կատարյալ հնազանդությունը Նրան հնարավորություն տվեց Իրեն առաջարկել որպես Աստծուն ընդունելի զոհ (Եբրայեցիներին 9.14)։

Հիսուսը «մեղավորներից զատված» էր, երբ երկինք համբարձվեց։ Հունարենում օգտագործվող բայաձևը ցույց է տալիս, որ սա Հիսուսի ներկայիս կարգավիճակն է, որն սկսվել է ժամանակի որոշակի պահի։ Իր երկրային կյանքի ընթացքում Հիսուսը դիմանում էր մեղավորների թշնամանքին, սակայն հաղթանակ տարավ և հետագայում նստեց Աստծո աջ կողմում (Եբրայեցիներին 12.2, 3)։ Հիսուսը «մեղավորներից զատված» էր նաև այն առումով, որ կատարելապես անմեղ էր (Եբրայեցիներին 4.15)։

Հիսուսը «երկնքից վեր բարձրացած» էր։ Դա նշանակում է, որ Հիսուսը բարձրացած էր գոյություն ունեցող ամեն ինչից վեր և այդ իսկ պատճառով մեկ է Աստծո հետ։ Սաղմոսներում Աստված է այն Մեկը, Ով բարձրանում է երկնքի վրա (Սաղմոսներ 57.5, 11, Սաղմոսներ 108.5)։

Հիսուսը լիարժեք մարդ էր, սակայն մեզ պես մեղավոր մարդ չէր (Եբրայեցիներին 2.14–16, Եբրայեցիներին 4.15)։ Հիսուսը կատարյալ է ոչ միայն այն պատճառով, որ երբեք մեղք չի գործել, այլև այն պատճառով, որ մեղքը Նրան մեզ պես չէր ապականել։

Այդուհանդերձ, քանի որ Նա լիարժեք մարդ էր, Նա նաև մեր օրինակն է։ Նա մեզ ցույց է տալիս, թե ինչպես ընթանանք մեր կյանքի մրցասպարեզը (Եբրայեցիներին 12.1–4)։ Նա է այն օրինակը, որին մենք պետք է հետևենք (Ա Պետրոս 2.21–23), որովհետև Նա «սուրբ, անմեղ, անարատ, մեղավորներից զատված» է (Եբրայեցիներին 7.26), մեր Փրկիչն է, և մենք ևս կարող ենք արտացոլել Նրա բնավորությանը։

`Չնայած Հիսուսը մեզ պես մարդ էր, Նա երբեք մեղք չգործեց։ Ինչպե՞ս կարող ենք գիտակցել այս զարմանահրաշ ճշմարտությունը։ Խորհե՛ք այն մասին, թե որքան սուրբ Նա պետք է լինի։ Այդ դեպքում խոստումը, թե հավատով Նրա սրբությունը մեզ է վերագրվում, ինչպե՞ս է օգնում մեզ մեր փրկության մեջ։`