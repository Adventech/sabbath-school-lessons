---
title:  Հավիտենական Քահանա
date:  02/02/2022
---

`Կարդացե՛ք Եբրայեցիներին 7.16 համարը։ Ի՞նչ հիմքով Հիսուսը քահանա դարձավ։`

Հիսուսը քահանայությունն ստացավ անվախճան կյանքի հիմունքով և որովհետև հավիտենական ծառայություն է իրականացնում։ Այս փաստերի հետևանքներն ապշեցուցիչ են։ Դա նշանակում է, որ Հիսուսի ծառայությունը երբեք չի գերազանցվի։ Հիսուսը փրկում է լիարժեքորեն, հավիտենապես բոլոր նրանց, «ովքեր իր միջոցով մոտենում են Աստծուն» (Եբրայեցիներին 7.25)։ Հիսուսի տրամադրած փրկությունն ամբողջական ու վերջնական է։ Այն հասնում է մարդկային բնույթի ամենախորն ու նվիրական անկյուններին (Եբրայեցիներին 4.12, Եբրայեցիներին 9.14, Եբրայեցիներին 10.1–4)։ Աստծո առաջ Հիսուսի իրականացրած միջնորդությունը ներառում է նոր ուխտի շրջանակներում շնորհված բոլոր բարիքները։

Այն ներառում է շատ ավելին, քան պարզապես մեղքերի ներում։ Այն ենթադրում է օրենքը մեր սրտում դնելը, մեզ Նրանում նոր մարդիկ դարձնելը և աշխարհում Ավետարանի տարածմանն առաջնորդելը (Եբրայեցիներին 8.10–12)։ Լինելով մեկ Աստծո, ինչպես նաև մարդ արարածի հետ՝ Նա մեզ ներկայացնում է Հոր առաջ։ Որպես Մեկը, Ով Իր կյանքն առաջարկեց որպես զոհ, Հիսուսը վայելում է Աստծո աներեր բարեհաճությունը։

`Կարդացե՛ք Եբրայեցիներին 7.22 համարը։ Ո՞վ է Հիսուսը նոր ուխտի համար։`

Հիսուսը նոր ուխտի երաշխավորն է, որովհետև Աստված երդվել է, որ Հիսուսը «հավիտյան» (Եբրայեցիներին 7.21) քահանա է լինելու։ Շատ հեշտ է այս երդման կարևորությունը չհասկանալ։ Պողոսն արդեն խոսել էր անապատի սերնդին ու Աբրահամին արած Աստծո երդումների մասին (Եբրայեցիներին 3.7–11, Եբրայեցիներին 6.13–15)։ Այդ երդումների և Որդուն արված երդման միջև տարբերությունն այն էր, որ նախկին երկուսն արվել էին մահկանացու մարդկանց։ Երդումներն ուժի մեջ են այնքան ժամանակ, քանի դեռ այդ երդման շահառուները կենդանի են։ Անապատի սերնդին և Աբրահամին արված Աստծո խոստումները գործում էին այնքան ժամանակ, քանի դեռ կար անապատի սերունդ ու կային Աբրահամի ժառանգներ (տե՛ս Գաղատացիներին 3.29)։

Սակայն Որդու դեպքում, Ում կյանքն «անվախճան» է, Նրան արված Աստծո խոստումը հավիտենապես ուժի մեջ կլինի։ Այն մարդը, ով հանդիսանում էր մեկ ուրիշի երաշխավորը, ենթակա էր միևնույն պատժին, ընդհուպ մինչև մահվան, ինչ այն մեկը, ում երաշխավորն էր ինքը։ Այդուհանդերձ, Հայրը Հիսուսին նշանակեց որպես մեր երաշխավոր, քանի որ Հիսուսը չէր ձախողի Նրա խոստումների իրականացումը։ Ահա թե որքան վստահ կարող ենք լինել այն փրկության մեջ, որը մեզ է տրվել Հիսուսով։