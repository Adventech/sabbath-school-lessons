---
title:  Նա Աստծո փառքի լույսն է
date:  11/01/2022
---

`Կարդացե՛ք Եբրայեցիներին 1.2–4 համարները։ Ի՞նչ են սովորեցնում այս տեքստերը մեզ Հիսուսի մասին։`

Այս բաժնում մենք կանգ կառնենք հետևյալ մասի վրա. «Նա է Նրա փառքի լույսն ու Նրա էության արտահայտումը» (Եբրայեցիներին 1.3)։

`Կարդացե՛ք Ելք 24.16, 17, Սաղմոսներ 4.6, Սաղմոսներ 36.9 և Սաղմոսներ 89.15 համարները։ Ինչպե՞ս են այս տեքստերն օգնում մեզ հասկանալ, թե ինչ է Աստծո փառքը։`

Հին Կտակարանում Աստծո փառքը Նրա տեսանելի ներկայությունն է Իր ժողովրդի մեջ (Ելք 16.7, Ելք 24.16, 17, Ղևտական 9.23, Թվեր 14.10)։ Այս ներկայությունը հաճախ նմանեցվում է լույսի կամ ճառագման։

Սուրբ Գիրքը մեզ տեղեկացնում է, որ Հիսուսը լույսն է, որը եկավ այս աշխարհ՝ Աստծո փառքը հայտնելու համար (Եբրայեցիներին 1.3, Հովհաննես 1.6–9, 14–18, Բ Կորնթացիներին 4.6)։ Խորհե՛ք, օրինակ, այն մասին, թե ինչպես Հիսուսը հայտնվեց Այլակերպման սարի վրա։ «Եվ նրանց առաջ այլակերպվեց. Նրա դեմքն արեգակի պես փայլեց, իսկ զգեստները լույսի պես սպիտակ դարձան» (Մատթեոս 17.2)։

Ինչպես որ արեգակն ենք ճանաչում բացառապես դրա լուսարձակությամբ, նույն կերպ էլ Աստծուն ճանաչում ենք Հիսուսի միջոցով։ Մեր տեսանկյունից նրանք երկուսը մեկ են։ Որովհետև Աստծո փառքն ինքն իրենով լույս է. տարբերություն չկա Աստծո և Հիսուսի, իրական լինելիության և բնավորության միջև, ինչպես որ տարբերություն չկա լույսի և դրա լուսարձակման միջև։

Եբրայեցիներին գիրքը նաև ասում է, որ Հիսուսն Աստծո էության «արտահայտումն» է (Եբրայեցիներին 1.3)։ Փոխաբերության իմաստն այն է, որ կատարյալ համապատասխանություն կա Հոր և Որդու լինելիության կամ էության մեջ։ Նկատի ունեցեք, որ մարդ արարածը կրում է Աստծո պատկերը, սակայն ոչ Նրա էությունը (Ծննդոց 1.26)։ Սակայն Որդին կիսում է միևնույն էությունը Հոր հետ։ Զարամանլի չէ, որ Հիսուսն ասաց. «Ով Ինձ տեսավ, նա Հորը տեսավ» (Հովհաննես 14.9)։

`Ինչո՞ւ է այդքան հրաշալի լուր այն, որ Հիսուսը մեզ բացահայտում է Հոր բնավորությունն ու փառքը։ Ի՞նչ է Հիսուսը մեզ ասում այն մասին, թե ինչպիսին է Հայրը։`