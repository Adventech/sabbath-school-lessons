---
title:  Ես այսօր ծնեցի Քեզ
date:  13/01/2022
---

Եբրայեցիներին 1.5 համարում գրի է առնված հետևյալ բառը, որը Հայրը կիրառում է Հիսուսի մասին. «Դու ես Իմ Որդին, Ես այսօր ծնեցի քեզ»։ Ինչ է նշանակում Հիսուսը «ծնվել» է, և երբ է դա տեղի ունեցել։ Արդյո՞ք սա չի նշանակում, թե Հիսուսն ինչ-որ կերպ արարվել է Աստծո կողմից անցյալում ինչ-որ ժամանակ, ինչպես շատերն են հավատացած։

`Կարդացե՛ք Եբրայեցիներին 1.5, Բ Թագավորների 7.12–14, Սաղմոսներ 2.7 և Ղուկաս 1.31, 32 համարները։ Դավթին տրված ի՞նչ խոստում է Եբրայեցիներին գրքում Պողոսը կիրառում Հիսուսի համար։`

Հիսուսը ծնվել է այն իմաստով, որ նշանակվել է կամ «որդեգրվել է» Աստծո կողմից որպես խոստացված տիրակալ՝ Դավթի որդի։ Աստծո կողմից տիրակալի որդեգրման գաղափարը տարածված էր Հունա-հռոմեական աշխարհում, ինչպես նաև Արևելքում։ Այն կառավարչին հաղորդում էր լեգիտիմություն և իշխանություն տվյալ երկրում։

Այդուհանդերձ, Աստված խոստացավ Դավթին, որ նրա Որդին կլինի ազգերի ճշմարիտ օրինական տիրակալը։ Աստված պետք է «որդեգրեր» Դավթի որդուն որպես Իր սեփական Որդի։ Այս գործընթացի ժամանակ Դավթի ցեղից ծնված Թագավորը դառնալու էր Աստծո հովանավորյալն ու Նրա ժառանգորդը։ Ուխտն իրականացավ Հիսուսի միջոցով որպես Դավթի Որդի։ Աստված պետք է պարտության մատներ Նրա թշնամիներին և Նրան տար ազգերին որպես ժառանգություն (Սաղմոսներ 89.27, Սաղմոսներ 2.7, 8)։

Ինչպես տեսնում ենք Հռոմեացիներին 1.3, 4 և Գործք առաքելոց 13.32, 33 համարներում, Հիսուսը հանրայնորեն ներկայացվեց որպես Աստծո Որդի։ Հիսուսի մկրտությունն ու այլակերպումն այն պահերն էին, երբ Աստված նույնականացրեց Իրեն Հիսուսի հետ և հայտարարեց Նրան Իր Որդին (Մատթեոս 3.17, Մատթեոս 17.5)։

Այո, Նոր Կտակարանի համաձայն՝ Հիսուսը «Աստծու Որդի էր սահմանված՝ զորությամբ», երբ մեռելներից հարություն առավ և նստեց Աստծո աջ կողմում։ Հենց այդ պահին էր, որ Աստված իրականացրեց Դավթին տված Իր խոստումը, որ նրա որդին կորդեգրվի որպես Աստծո սեփական Որդի, և ազգերի վրա Նրա գահը կհաստատվի հավիտյան (Բ Թագավորների 7.12–14)։

Այսպիսով, Կեսարը (Հռոմի խորհրդանիշը) չէր «Աստծո օրինական որդին», ազգերի տիրակալը, այլ Հիսուս Քրիստոսն էր։ Հիսուսի «ծնվելը» վերաբերում է ազգերի վրա Նրա ունեցած ղեկավար դերի սկզբին, ոչ թե Նրա գոյության սկզբին, որովհետև Հիսուսը միշտ է գոյություն ունեցել։ Երբեք չի եղել այնպիսի ժամանակ, որ Հիսուսը գոյություն չունենա, որովհետև Նա Աստված է։

Իրականում, Եբրայեցիներին 7.3 համարն ասում է, որ Հիսուսը «ո՛չ օրերի սկիզբ ունի և ո՛չ կյանքի վերջ» (համեմատե՛ք Եբրայեցիներին 13.8 համարի հետ), որովհետև Նա հավիտենական է։ Այսպիսով, որպես Աստծո «միածին Որդի» Հիսուսի գաղափարը չի վերաբերում Քրիստոսի աստվածային բնությանը, այլ վերաբերում է փրկության ծրագրում Նրա ունեցած դերին։ Մարմին առնելով՝ Քրիստոսն իրականացրեց ուխտի բոլոր խոստումները։