---
title:  Հիսուսը՝ խոստացված Որդին
date:  08/01/2022
---

### Այս շաբաթվա ուսումնասիրության համար կարդացե՛ք.
Եսայի 2.2, 3, Եբրայեցիներին 1.1–4, Ելք 24.16, 17, Եսայի 44.24, Եբրայեցիներին 1.10, Ղուկաս 1.31, 32, Եբրայեցիներին 1.5։

> <p>Հիշելու համարը.<p>
> «Այս վերջին օրերին մեզ հետ խոսեց իր Որդու միջոցով, որին ժառանգ նշանակեց ամեն ինչի, և որի միջոցով ստեղծեց տիեզերքը։ Նա, որ լույսն է Նրա փառքի և բուն պատկերը Նրա էության» (Եբրայեցիներին 1.2, 3):

Ադամի և Եվայի մեղանչումից անմիջապես հետո Աստված նրանց «սերունդ» խոստացավ, Որդի, Ով նրանց կազատեր թշնամուց, կվերականգներ կորսված ժառանգականությունը և կիրականացներ այն նպատակը, ինչի համար նրանք արարվել էին (Ծննդոց 3.15)։ Այս Որդին պետք է ինչպես ներկայացներ, այնպես էլ փրկագներ նրանց՝ գրավելով նրանց տեղը և վերջնականապես ոչնչացնելով օձին։

«Առաջին անգամ լսելով խոստումը` Ադամն ու Եվան սկսեցին սպասել դրա շուտափույթ կատարմանը: Նրանք ուրախությամբ ողջունեցին իրենց անդրանիկ որդուն` հուսալով, որ հենց նա պետք է լինի այդ Ազատարարը: Բայց խոստման իրականացումն ուշանում էր»։ Էլեն Ուայթ, Դարերի փափագը, էջ 31։ Հետագայում այս խոստումը հաստատվեց Աբրահամի համար։ Աստված նրան երդում տվեց, որ նա «սերունդ» կունենա, Որդի, Ում միջոցով երկրի բոլոր ազգերը կօրհնվեն (Ծննդոց 22.16–18, Գաղատացիներին 3.16)։ Աստված նույնն արեց նաև Դավթի հետ։ Նա Դավթին խոստացավ, որ նրա սերնդից դուրս եկողն Աստծո կողմից կնշանակվի որպես Աստծո Որդի և կհաստատվի որպես արդար տիրակալ երկրի բոլոր թագավորների վրա (Բ Թագավորների 7.12–14, Սաղմոսներ 89.27–29)։ Ո՛չ Ադամը, ո՛չ Եվան, Աբրահամը կամ Դավիթը երբեք չէին էլ պատկերացնի, որ իրենց Փրկագնող Որդին կլինի Ինքը՝ Աստված։