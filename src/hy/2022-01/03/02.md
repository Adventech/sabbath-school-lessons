---
title:  Այս վերջին օրերին
date:  09/01/2022
---

Եբրայեցիներին գրքի առաջին պարբերությունը ցույց է տալիս, որ Պողոսը հավատացած էր, որ ապրում է վերջին օրերում։ Սուրբ Գրքում օգտագործվում են ապագայի վերաբերյալ երկու արտահայտություններ, որոնք տարբեր իմաստներ ունեն։ Մարգարեները «վերջին օրերը» արտահայտությունն օգտագործում են առհասարակ ապագայի մասին խոսելիս (Բ Օրենք 4.30, 31, Երեմիա 23.20)։ Դանիել մարգարեն օգտագործում է մեկ այլ արտահայտություն՝ «վախճանի ժամանակ» հատկապես երկիր մոլորակի պատմության վերջին օրերի մասին խոսելիս (Դանիել 8.17, Դանիել 12.4)։

`Կարդացե՛ք Թվեր 24.14–19 և Եսայի 2.2, 3 համարները։ Ի՞նչ է Աստված խոստանում անել Իր ժողովրդի համար «վերջին օրերին»։`

Հին Կտակարանի տարբեր մարգարեներ հայտարարել են, որ «վերջին օրերում» Աստված վեր է հանելու Թագավորի, որը կկործանի Իր ժողովրդի թշնամիներին (Թվեր 24.14–19), և որը ազգերին դեպի Իսրայելը կձգի (Եսայի 2.2, 3). Պողոսն ասում է, որ այս խոստումներն իրականացել են Հիսուսի մեջ։ Նա պարտության մատնեց սատանային, և Ավետարանի հռչակման միջոցով դեպի Իրեն է ձգում ազգերին (Կողոսացիներին 2.15, Հովհաննես 12.32)։ Այս իմաստով, «վերջին օրերն» սկսվել են, որովհետև Հիսուսն իրականացրել է Աստծո խոստումները։

Մեր հոգևոր հայրերը հավատով ննջեցին։ Նրանք տեսան և ողջունեցին խոստումները «հեռվից», սակայն չստացան դրանք։ Իսկ մենք դրանց իրականացումը տեսանք Հիսուսի մեջ։

Եկե՛ք մի պահ խորհենք Աստծո խոստումների և Հիսուսի մասին։ Հայրը խոստացավ, որ հարություն կտա Իր զավակներին (Ա Թեսաղոնիկեցիներին 4.15, 16)։ Հրաշալի լուրն այն է, որ Իր զավակների հարությունը Նա սկսեց Հիսուսի հարությամբ (Ա Կորնթացիներին 15.20, Մատթեոս 27.51–53)։ Հայրը խոստացել է նաև նոր արարում (Եսայի 65.17)։ Նա սկսել է իրականացնել այդ խոստումը՝ մեր մեջ նոր հոգևոր կյանք արարելով (Բ Կորնթացիներին 5.17, Գաղատացիներին 6.15)։ Նա խոստացել է, որ կհաստատի Իր վերջնական թագավորությունը (Դանիել 2.44)։ Նա այդ թագավորության հիմնադրումն արդեն սկսել է՝ մեզ սատանայի իշխանությունից ազատագրելով և Հիսուսին որպես մեր տիրակալ նշանակելով (Մատթեոս 12.28–30, Ղուկաս 10:18–20)։ Այդուհանդերձ, սա դեռ սկիզբն է։ Այն, ինչ Հայրն սկսեց անել Հիսուսի առաջին գալուստով, ավարտին կհասցնի Հիսուսի երկրորդ գալուստով։

`Նայե՛ք բոլոր այն խոստումներին, որոնք Աստված իրականացրել է անցյալում։ Ինչպե՞ս պետք է սա մեզ օգնի վստահել Նրան այն խոստումների հարցում, որոնք դեռևս չեն իրականացել։`