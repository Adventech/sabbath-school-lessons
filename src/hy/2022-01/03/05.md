---
title:  Ում միջոցով Նա արարեց տիեզերքը
date:  12/01/2022
---

Եբրայեցիներին գիրքը հաստատում է, որ Աստված արարեց աշխարհը Հիսուսի միջոցով կամ Հիսուսով, և որ Հիսուսը պահում է աշխարհն Իր զորավոր խոսքով։

`Կարդացե՛ք Եսայի 44.24, Եսայի 45.18 և Նեեմիա 9.6 համարները։ Քանի որ Հին Կտակարանում Տերը հաստատում է, որ Ինքն արարել է աշխարհը «մենակ» և որ «միակ Աստվածն է», ինչպե՞ս կարող ենք այս պնդումը համաձայնեցնել նորկատակարանյան այն պնդման հետ, որ Աստված տիեզերքն արարել է Հիսուսի «միջոցով (Եբրայեցիներին 1.2, 3)։`

Ոմանք կարծում են, թե Հիսուսը պարզապես գործիք էր, որի միջոցով Աստված արարեց։ Սա պարզապես անհնար է։ Նախ, ըստ Պողոսի՝ Հիսուսն այն Աստվածն է, որն արարել է աշխարհը. Նա օգնական չէր։ Եբրայեցիներին 1.10 համարն ասում է, որ Հիսուսն այն Աստվածն է, որն արարել է երկիրն ու երկինքները, և Պողոսը Հիսուսի մասին կիրառում է այն, ինչ Սաղմոսներ 102.25–27 համարներն ասում են Եհովայի (Յահվեի) մասին որպես Արարչի։ Եբրայեցիներին 2.10 համարն ասում է, որ տիեզերքն արարվել է Հորով կամ Հոր միջոցով (ճիշտ այն արտահայտությունները, որոնք կիրառվում են Հիսուսի անվան հետ Եբրայեցիներին 1.2 համարում)։ Հայրն արարեց, և Հիսուսն արարեց (Եբրայեցիներին 1.2, 10, Եբրայեցիներին 2.10)։ Կատարյալ համաձայնություն կա Հոր և Որդու նպատակների և գործունեության միջև։ Սա Երրորդության առեղծվածայնության մի մասն է։ Հիսուսն արարեց, և Աստված արարեց, սակայն կա միայն Մեկ Արարիչ՝ Աստված, ինչը ենթադրում է, որ Հիսուսն Աստված է։

Մինչ այդ Եբրայեցիներին 4.13 համարը ցույց է տալիս, որ Հիսուսը նաև Դատավոր է։ Իշխելու և դատելու Նրա հեղինակությունը բխում է այն փաստից, որ Աստված արարել է ամեն բան և պահում է տիեզերքը (Եսայի 44.24–28)։

Եբրայեցիներին 1.3 և Կողոսացիներին 1.17 համարները հաստատում են, որ Հիսուսը նաև պահում է տիեզերքը։ Այս պահելու գործընթացը հավանաբար ներառում է առաջնորդության և ղեկավարման գաղափարը։ Հունարեն ֆերոն (պահել, կրել) բառը օգտագործվում է նավը տեղաշարժող քամին (Գործք առաքելոց 27.15, 17) կամ մարգարեներին առաջնորդող Աստծուն (Բ Պետրոս 1.21) նկարագրելու համար։ Այսպիսով, իրական իմաստով, Հիսուսը ոչ միայն արարել է մեզ, այլև պահում է մեզ։ Ամեն մի շունչ, սրտի ամեն մի բաբախ, մեր գոյության ամեն մի ակնթարթ ամփոփվում է Նրա՝ Հիսուսի՝ ամեն արարվածների Հիմնադրի մեջ։

`Կարդացե՛ք Գործք առաքելոց 17.28 համարը։ Ի՞նչ է դա մեզ ասում Հիսուսի և Նրա զորության մասին։ Այնուհետև խորհե՛ք այդ նույն Հիսուսի՝ մեր մեղքերի համար խաչի վրա մահանալու փաստի նշանակության մասին։ Ի՞նչ է այս ճշմարտությունը մեզ սովորեցնում մեր Տիրոջ ինքնազոհ բնավորության մասին։`