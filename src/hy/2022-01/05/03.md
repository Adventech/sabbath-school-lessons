---
title:  Անհավատության պատճառով
date:  24/01/2022
---

`Կարդացե՛ք Եբրայեցիներին 3.12–19 համարները։ Ինչո՞ւ Իսրայելն ի վիճակի չեղավ մտնել խոստացված հանգստի մեջ։`

Տխուր պատմությունն այն է, որ այն մարդիկ, ովքեր ազատագրվեցին Եգիպտոսից, ի վիճակի չեղան մտնել այն հանգստի մեջ, որն Աստված նրանց խոստացել էր։ Երբ Իսրայելը ժամանեց Կադես-Բառնեա՝ խոստացված երկրի սահմանագիծ, նրանք չդրսևորեցին անհրաժեշտ հավատը։ Թվեր 13-րդ և 14-րդ գլուխները բացատրում են, որ իսրայելացի լրտեսները «երկրի մասին վատ լուրեր հաղորդեցին Իսրայելի որդիներին» (Թվեր 13.33)։ Նրանք հաստատեցին, որ երկիրը լավն էր, սակայն զգուշացրին, որ այդ երկրի բնակիչները ուժեղ էին, իսկ քաղաքները՝ պարսպապատ, և որ իրենք ի վիճակի չէին լինի այն գրավելու։

Հեսուն և Քաղեբը հաստատեցին, որ երկիրը լավն էր և չվիճեցին այն փաստի շուրջ, որ մարդիկ այնտեղ ուժեղ էին, իսկ քաղաքները՝ պարսպապատ։ Սակայն նրանք ասացին, որ Աստված իրենց հետ էր, և որ Նա իրենց բերելու էր այդ երկիր (Թվեր 14.7–9)։ Այդուհանդերձ, այն ժողովուրդը, որը տեսել էր Աստծուն Եգիպտոսը պատուհասների միջոցով կործանելիս (Ելք 7–12), Կարմիր ծովում փարավոնի բանակը ոչնչացնելիս (Ելք 14), երկնքից հաց (Ելք 16) և ապառաժից ջուր մատակարարելիս (Ելք 17), ինչպես նաև տեսել էր Աստծո շարունակական ներկայության և առաջնորդության դրսևորումն ամպի միջոցով (Ելք 40.36–38) չկարողացավ վստահել Աստծուն այժմ։ Ողբերգական հեգնանք է, որ Աստծո զորության այդքան ուժեղ դրսևորումներ տեսած սերունդը դարձավ անհավատության խորհրդանիշ (Նեեմիա 9.15–17, Սաղմոսներ 106.24–26, Ա Կորնթացիներին 10.5–10)։

Աստված Իր զավակներին խոստանում է պարգևներ, որոնք անհասանելի են մարդ արարածին։ Ահա թե ինչու են դրանք հիմնված շնորհի վրա և ընդունելի են բացառապես հավատի միջոցով։ Եբրայեցիներին 4.2 համարը բացատրում է, որ այն խոստումը, որն Իսրայելն ստացավ, նրան «օգուտ չբերեց, քանի որ լսողների մեջ հավատով չներթափանցեց» (Եբրայեցիներին 4.2)։

Իսրայելը հասավ խոստացված երկրի սահմաններին որպես մի ժողովուրդ։ Երբ մարդիկ բախվեցին հակասական զեկույցների, նրանց մեծամասնությունը թերահավատություն դրսևորեց։ Ինչպես հավատը, այնպես էլ դրա բացակայությունը վարակիչ են։ Այդ է պատճառը, որ Եբրայեցիներին գրքում Պողոսը կոչ է անում իր ընթերցողներին միմյանց հորդորել (Եբրայեցիներին 3.13), միմյանց հղել սիրո և բարի գործերի (Եբրայեցիներին 10.24) և զգույշ լինել, որպեսզի որևէ մեկն Աստծո շնորհից չզրկվի (Եբրայեցիներին 12.15)։

`Ինչպե՞ս կարող եք օգնել ամրացնել եղբայր հավատացյալների հավատը։ Ինչպե՞ս կարող եք վստահ լինել, որ երբեք չեք ասում կամ անում այնպիսի բան, ինչը կարող է թուլացնել որևէ մեկի հավատը։`