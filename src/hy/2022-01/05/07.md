---
title:  Հետագա ուսումնասիրության համար
date:  28/01/2022
---

Շատ կարևոր և նշանակալից է այն փաստը, որ Եբրայեցիներին գրքում Պողոսը որպես շնորհով փրկված լինելու խորհրդանիշ, որն Աստված մեզ առաջարկում է, օգտագործում է շաբաթ օրվա, այլ ոչ թե կիրակիի հանգիստը։ Շաբաթ օրվա հանգստի այս կերպ օգտագործումը ենթադրում է, որ շաբաթը պահվում էր հավատացյալների կողմից։ ՔՀ երկրորդ դարից ի վեր, սակայն, մենք տեսնում ենք եկեղեցում տեղի ունեցող վճռական փոփոխության ապացույցներ։ Շաբաթը պահելը դադարեց համարվել փրկության խորհրդանիշ և փոխարենը սկսեց համարվել հավատարմություն հուդայականությանն ու հին ուխտին, ինչից պետք էր խուսափել։ Շաբաթը պահելը դարձել է «հուդայականացնել» բառի համարժեքը։ Օրինակ՝ Իգնատիոս Անտիոքացին2 (մոտավորապես ՔՀ 110թ.) նշել է. «Նրանք, ովքեր ապրում էին հին կարգով, նոր հույս գտան։ Նրանք այլևս չեն պահում շաբաթը, այլ պահում են Տիրոջ օրը, այն օրը, երբ մեր կյանքը հարություն առավ Քրիստոսի հետ»։ Ժակ Դուկան, Իսրայելն ու եկեղեցին. երկու ձայն միևնույն Աստծո համար (Փիբոդի, Մասաչուսեթս, Հենդրիքսոն հրատարակչություն, 2002), էջ 42։ Նույն կերպ Մարկիոնը հրահանգեց իր հետևորդներին ծոմ պահել շաբաթ օրը՝ ի նշան հրեաների և նրանց Աստծո մերժման, իսկ Վիկտորինոս կայսրը չէր կամենում, որպեսզի կարծեին, թե ինքը «պահում էր հրեաների շաբաթը» (տե՛ս Իսրայելն ու եկեղեցին, էջ 41–45)։ Երբ մարդիկ ձախողեցին ըմբռնել, որ շաբաթ օրը պահելը որպես շնորհով փրկության խորհրդանիշ է, քրիստոնեական եկեղեցում դրա նշանակությունը կորավ։

«Շաբաթը մեզ սուրբ դարձնելու Քրիստոսի զորության նշանն է: Եվ այն տրված է բոլոր նրանց, ում Քրիստոսը սրբացնում է: Որպես Նրա սրբագործող զորության նշան` շաբաթը տրված է բոլոր նրանց, ովքեր Քրիստոսի միջոցով դառնում են Աստծո Իսրայելի մի մասը։ …

Շաբաթը նրանց ցույց է տալիս, որ արարչագործությունը Նրա հզոր ուժի վկայությունն է փրկագնման մեջ: Հիշեցնելով Եդեմի կորուսյալ երջանկությունը` այն միաժամանակ պատմում է Փրկչի միջոցով վերականգնվող խաղաղության մասին: Եվ բնության մեջ ամեն բան կրկնում է Նրա հրավերը. «Ինձ մո՛տ եկեք, բոլո՛ր հոգնածներ ու բեռնավորվածներ, և Ես հանգիստ կտամ ձեզ» (Մատթեոս 11.28)»։ Էլեն Ուայթ, Դարերի փափագը, էջ 288, 289

**Հարցեր քննարկման համար**

`Ի՞նչ կապ կա շաբաթը պահելու և հավատով արդարանալու միջև։`

`Ի՞նչ տարբերություն կա շաբաթն իսկապես պահելու և դրա օրինապաշտական դրսևորման միջև։ Ինչպե՞ս կարող ենք ոչ միայն իմանալ այդ տարբերությունը, այլև կիրառել դրա իմացությունը շաբաթը պահելու մեր սեփական դրսևորման ժամանակ։`