---
title:  Մտնելով Նրա հանգստի մեջ
date:  26/01/2022
---

`Կարդացե՛ք Եբրայեցիներին 3.11 և Եբրայեցիներին 4.1, 3, 5, 10 համարները։ Ինչպե՞ս է Աստված բնութագրում այն հանգիստը, որի մեջ Նա մեզ հրավիրում է մտնել։`

Շաբաթի պատվիրանը Ելք 20.8-11 համարներում, ինչպես նաև Մովսեսի կողմից դրա կրկնությունը Բ Օրենք 5.12-15 համարներում, հրավիրում են մեզ հիշել, թե ինչ է Աստված արել մեզ համար։ Ինչպես տեսանք, այն, ինչն Աստված գրեց քարե տախտակների վրա, մեզ ցույց է տալիս Նրա կողմից արարչագործության ընթացքի ավարտը (Ելք 31.18, 34.28)։ Բ Օրենք գրքում Իսրայելի ժողովրդին հրահանգվում է պահել շաբաթը՝ հաշվի առնելով Աստծո կողմից ավարտված Եգիպտոսի գերությունից ազատագրման աշխատանքը։ Ելքը Եգիպտոսից ցույց էր տալիս այն վերջնական ազատագրումը մեղքից, որը Քրիստոսն իրականացրեց խաչի վրա, երբ ասաց «Կատարված է» (Հովհաննես 19.30)։ Այսպիսով շաբաթը կրկնակի օրհնված է և քրիստոնյաների համար յուրահատուկ իմաստ ունի։

`Կարդացե՛ք Եբրայեցիներին 4.9–11, 16 համարները։ Ի՞նչ ենք մենք կանչվում անելու։`

Շաբաթի հանգիստը տոնում է այն փաստը, որ Աստված վերջացրեց կամ ավարտեց արարման (Ծննդոց 2.1–3, Ելք 20.8–11) կամ փրկագնման (Բ Օրենք 12–15) Իր գործը։ Նույն կերպ Հիսուսի գահակալումը երկնային տաճարում տոնում է այն փաստը, որ Նա ավարտել է մեր փրկության համար կատարյալ զոհի մատուցումը (Եբրայեցիներին 10.12–14)։

Ուշադրությո՛ւն դարձրեք, որ Աստված հանգստանում է միայն այն ժամանակ, երբ ապահովել է մեր բարօրությունը։ Արարման ժամանակ Աստված հանգստացավ, երբ ավարտել էր աշխարհի արարչագործությունը։ Ավելի ուշ, Աստված հանգստացավ տաճարում միայն այն ժամանակ, երբ Աբրահամին խոստացված երկրի նվաճումն իրականացվեց Դավթի հաղթանակների միջոցով, և Իսրայելը բնակվում էր ապահով (Գ Թագավորների 4.21–25, համեմատե՛ք Ելք 15.18–21, Բ Օրենք 11.24, Բ Թագավորների 8.1–14)։ Աստված Իր համար տուն պատրաստել տվեց միայն այն ժամանակ, երբ Իսրայելի ժողովուրդն ու թագավորն իրենց համար տներ ունեին։

`Ինչպե՞ս կարող ենք մտնել Նրա հանգստի մեջ հենց հիմա։ Այսինքն, ինչպե՞ս կարող ենք հավատով հանգստանալ փրկության վստահությամբ, որն ունենք Քրիստոսի, այլ ոչ թե մեր մեջ։`