---
title:  Այսօր եթե Նրա ձայնը լսեք
date:  25/01/2022
---

`Կարդացե՛ք Եբրայեցիներին 4.4-8 համարները։ Ո՞րն է «այսօր» հանգստի մեջ մտնելու իմաստը շաբաթը պահելու հետ կապված։`

Անապատի սերնդի անհավատությունը խանգարեց նրանց մտնել Աստծո խոստացած հանգստի մեջ։ Սակայն Աստված շարունակում էր հորդորել Իր ժողովրդին մտնել այդ հանգստի մեջ և չխստացնել իրենց սրտերը։ Պողոսը մի քանի անգամ կրկնում է, որ Աստծո խոստումը «մնում» է (Եբրայեցիներին 4.1, 6, 9)։ Նա օգտագործում է հունարեն կատալեիպո և ապոլեիպո բայերը՝ ընդգծելով, որ «Նրա (Աստծո) հանգստի մեջ մտնելու խոստումը մնում է» (Եբրայեցիներին 4.1)։ Այն փաստը, որ այս հանգստի մեջ մտնելու հրավերը կրկնվել է Դավթի ժամանակներում (Եբրայեցիներին 4.6, 7, հղում է կատարում Սաղմոսներ 95 գլխին) ենթադրում է, որ խոստումը դեռ չի իրականացել, և որ այն դեռևս ուժի մեջ է։ Իրականում Պողոսը ենթադրում է, որ ճշմարիտ շաբաթի հանգստի փորձառությունը հասանելի է եղել դեռևս արարչագործության ժամանակներից (Եբրայեցիներին 4.3, 4)։

Աստված «այսօր» հրավիրում է մեզ մտնել Իր հանգստի մեջ։ «Այսօր» կոնցեպտն առանցքային է ողջ Սուրբ Գրքում։ Երբ Մովսեսը նորոգեց Իսրայելի ուխտն Աստծո հետ խոստացված երկրի սահմանին, նա ընդգծեց «այսօրվա» կարևորությունը (Բ Օրենք 5.3, համեմատե՛ք Բ Օրենք 4.8, Բ Օրենք 6.6 և այլն համարների հետ)։ Դա մտորելու պահ էր՝ գիտակցելու Աստծո հավատարմությունը (Բ Օրենք 11.2–7) և Տիրոջը հնազանդվելու որոշում կայացնելու ժամանակ (Բ Օրենք 5.1–3). նույն կերպ էլ Հեսուն կոչ արեց իր ժամանակի մարդկանց. «ընտրե՛ք այսօր, թե ո՛ւմ եք ծառայելու» (Հեսու 24.15):

Նույն կերպ, «այսօր» մեզ համար որոշում կայացնելու ժամանակ է, հնարավորության, բայց միևնույն ժամանակ վտանգի ժամանակ է, ինչպես որ միշտ է եղել Աստծո ժողովրդի համար (տե՛ս Բ Կորնթացիներին 6.2)։ «Այսօր» բառը Եբրայեցիներին 3-րդ և 4-րդ գլուխներում հանդիպում է հինգ անգամ։ Այն ընդգծում է Աստծո ձայնը լսելու կարևորությունը (Եբրայեցիներին 3.7, 15, 4.7), որովհետև Աստծո խոսքը չլսելը և դրան չհավատալը տանում է անհնազանդության և մեր սրտի խստացման։ Այն կարող է նույնիսկ պատճառ դառնալ ուշացնելու մեր մտնելը երկնային Քանան այնպես, ինչպես անապատի սերունդը չմտավ երկրային Քանան։

Սակայն Հիսուսը ջախջախեց մեր թշնամիներին (Եբրայեցիներին 2.14–16) և սկիզբ դրեց նոր ուխտի (Եբրայեցիներին 8–10)։ Այսպիսով մենք կարող ենք «շնորհի աթոռին համարձակությամբ» մոտենալ (Եբրայեցիներին 4.14–16)։ «Այսօր» կոչը հրավիրում է մեզ ճանաչել, որ Աստված հավատարիմ է եղել մեր նկատմամբ և տրամադրել է ամեն անհրաժեշտ պատճառ՝ առանց ուշացնելու, անհապաղ Իր հրավերն ընդունելու համար։

`Ի՞նչ հոգևոր որոշումներ պետք է կայացնեք «այսօր», այսինքն չթողնեք վաղվան։ Անցյալում ինչպիսի՞ փորձառություններ եք ունեցել այն առումով, երբ, օրինակ, ուշացրել եք մի բան, բայց հստակորեն իմացել եք, որ Աստված կցանկանար դրա անհապաղ կատարումը։`