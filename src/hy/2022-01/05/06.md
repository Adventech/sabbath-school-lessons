---
title:  Նոր արարչագործության կանխավայելում
date:  27/01/2022
---

`Համեմատե՛ք Ելք 20.8–11, Բ Օրենք 5.12–15 և Եբրայեցիներին 4.8–11 համարները։ Շաբաթ օրվա հանգստի իմաստին վերաբերող ի՞նչ տարբերություններ եք գտնում։`

Ինչպես արդեն տեսանք, Ելք և Բ Օրենք գրքերի այս տեքստերը հրավիրում են մեզ նայել անցյալին։ Դրանք մեզ կոչ են անում հանգստանալ շաբաթ օրը, որպեսզի տոնենք արարման և փրկագնման աշխատանքների ավարտն Աստծո կողմից։ Այդուհանդերձ, Եբրայեցիներին 4.9–11 համարները մեզ հրավիրում են նայել ապագային։ Դրանք մեզ տեղեկացնում են, որ Աստված պատրաստել է շաբաթ օրվա հանգիստ, որն ապագայում է։ Այն շաբաթը պահելու նոր մոտեցում է ենթադրում։ Շաբաթի հանգիստը հիշատակում է ոչ միայն Աստծո հաղթանակներն անցյալում, այլև տոնում է ապագայի համար տրված Աստծո խոստումները։

Շաբաթը պահելու ապագային վերաբերող նիստը միշտ առկա է եղել, սակայն հաճախ անտեսվել է։ Մեղքից հետո այն սկսեց ենթադրել այն խոստումը, որ Աստված մի օր կվերականգնի արարչագործությունն իր սկզբնական փառքին Մեսիայի միջոցով։ Աստված պատվիրել է մեզ շաբաթը պահելու միջոցով տոնել փրկագնման Իր գործերը, որովհետև շաբաթը մատնանշում է փրկագնման գագաթնակետը նոր արարչագործության ժամանակ։ Շաբաթը պահելն այս անկատար աշխարհում նշանակում է սպասել երկնքին։

Սա միշտ պարզ է եղել հրեական ավանդույթում։ Ադամի ու Եվայի կյանքը աշխատությունում, որը գրվել է ՔԱ 100թ. և ՔՀ 200թ. միջև (Ջեյմս Հ. Չարլզվորթ, խմբագրություն, Հին Կտակարանի պսևդոէպիգրաֆիկա [Նյու Հեվեն, Լոնդոն, Յեյլի համալսարանի հրատարակչություն, 1985], հատոր 2, էջ 18) ասվում է. «Յոթերորդ օրը հարության նշան է՝ եկող դարաշրջանի հանգիստ»։ Մեկ այլ հին հրեական աղբյուր ասում է. Գալիք դարաշրջանն «այն օրն է, որն ամբողջությամբ շաբաթի հանգիստ է հավիտենության համար»։ Ջեյքոբ Նոյզներ, Միշնա, նոր թարգմանություն (Նյու Հեվեն, Յեյլի համալսարանի հրատարակչություն, 1988), էջ 873։ Ավելի ուշ գրված մի աղբյուր՝ Ռաբբի Ակիբայի Օտիոտը, ասում է. «Իսրայելը Սուրբի առաջ ասաց՝ Օրհնյալ լինի Նա «Երկրի Տիրակալը, եթե մենք պահենք պատվիրանները, ի՞նչ պարգևատրում կստանանք»։ Նա նրանց ասաց. «Գալիք աշխարհը»։ Նրանք պատասխանեցին. «Ցույց տուր մեզ, թե ինչի է դա նման»։ Եվ Նա ցույց տվեց նրանց շաբաթը»։ Թեոդոր Ֆրիդման, «Շաբաթ. փրկագնման կանխավայելումը», Հուդայականություն. եռամսյա հանդես, հատոր 16, էջ 443, 444։

Շաբաթը տոնի, ուրախության և երախտագիտության համար է։ Երբ մենք պահում ենք շաբաթը, ցույց ենք տալիս, որ հավատում ենք Աստծո խոստումներին, որ ընդունում ենք շնորհի Նրա պարգևը։ Շաբաթը մեր կենդանի ու կենսունակ հավատի դրսևորումն է։ Ինչ վերաբերում է գործերին, շաբաթը պահելը հավանաբար ամենալիակատար արտահայտումն է մեր համոզման, որ մենք փրկված ենք շնորհով, Նրան հավատալու միջոցով։

`Ինչպե՞ս կարող եք սովորել պահել շաբաթն այնպես, որ իսկապես երևա, թե մենք հասկանում ենք ինչ է նշանակում հավատով փրկություն, օրենքի գործերից զատ։ Ինչպե՞ս կարող է շաբաթ օրը հանգստանալը լինել շնորհով փրկված լինելու արտահայտում։`