---
title:  Տերը՝ որպես հանգստի վայր
date:  23/01/2022
---

`Կարդացե՛ք Ծննդոց 15.13–21 համարները։ Աստված ի՞նչ խոստացավ Աբրահամին։`

Երբ Աստված Իսրայելին ազատագրեց Եգիպտոսի գերությունից, Նա Իսրայելին խոստացավ բերել Քանանի երկիր, որտեղ ժողովուրդը հնարավորություն կունենար ազատորեն ծառայել և հնազանդվել իրենց Աստծուն (Ելք 8.1, Սաղմոսներ 105.43-45): Սա ներառում էր նաև վայելել շաբաթ օրվա հանգիստը, ինչը փարավոնն արգելել էր (Ելք 5.5)։ Քանանի երկիրն այն ժառանգությունն էր, որն Աստված խոստացել էր ժողովրդի հայր Աբրահամին, քանի որ վերջինս հնազանդ էր գտնվել Աստծո ձայնին և լքել էր իր երկիրը՝ խոստացված երկիր գնալու համար (Ծննդոց 11.31–12.4)։

Երկիրն Իսրայելին հանձնելու Աստծո նպատակն այն չէր, որ ժողովուրդը պարզապես տիրանա այդ երկրին։ Աստված ժողովրդին դեպի Իրեն էր բերում (Ելք 19.4)։ Աստված կամենում էր, որպեսզի նրանք ապրեին այնպիսի երկրում, որտեղ հնարավորություն կունենային առանց որևէ խոչընդոտի վայելելու մտերիմ հարաբերություններ Իր հետ, ինչպես նաև աշխարհի համար վկաներ կլինեին, թե ով էր ճշմարիտ Աստվածը, և ինչ էր Նա առաջարկում Իր ժողովրդին։ Ինչպես և արարչագործության շաբաթը, Քանանի երկիրը ևս համակարգ էր, որը ժողովրդի համար հնարավոր էր դարձնում իրենց Փրկչի հետ մտերիմ հարաբերություններն ու Նրա բարության վայելումը։

Բ Օրենք 12.1–14 համարներում Տերն ասաց ժողովրդին, որ նրանք կհանգստանան ոչ պարզապես երբ երկիր մտնեն, այլ երբ մաքրեն այն կռապաշտությունից։ Դրանից հետո Աստված պետք է նրանց՝ Ընտրյալներին ցույց տար այն տեղը, որտեղ Ինքը կբնակվեր նրանց մեջ։

`Կարդացե՛ք Ելք 20.8–11 և Բ Օրենք 5.12–15 համարները։ Ի՞նչ երկու բան է շաբաթ օրվա հանգիստը հիշատակում, և ինչպե՞ս են դրանք փոխկապակցված։`

Աստված արարչագործության շաբաթը կապեց Եգիպտոսից ազատագրման հետ։ Նա հրահանգեց Իսրայելին պահել շաբաթը որպես արարչագործության և Եգիպտոսից իրենց ազատագրման հիշատակ։ Շաբաթի պատվիրանում ամրագրված են և՛ արարչագործությունը, և՛ փրկագնումը։ Այնպես, ինչպես մենք չենք կարող ստեղծել ինքներս մեզ, չենք կարող և փրկել ինքներս մեզ։ Դա մի բան է, որը միայն Աստված կարող է անել, և հանգստանալով՝ մենք ընդունում ենք Նրանից ունեցած մեր կախվածությունը ոչ միայն մեր գոյության, այլև մեր փրկագնման համար։ Շաբաթը պահելը բացառապես հավատով փրկության հզոր արտահայտում է։

`Ինչպե՞ս պետք է շաբաթը պահելն օգնի մեզ հասկանալ մեր լիակատար կախվածությունն Աստծուց ոչ միայն մեր գոյության, այլև մեր փրկության համար։`