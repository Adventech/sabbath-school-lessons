### Հիսուսը Եբրայեցիների Նամակում

Նա նրան առաջին անգամ հանդիպեց եկեղեցում։ Ինչ-որ հանձնարարությամբ շտապում էր ինչ-որ տեղ՝ խորասուզված մտքերի մեջ, երբ այդ տեսարանն ուշքի բերեց իրեն։ Նկարը համարյա երկու մետր բարձրություն և երեք մետր լայնություն ուներ, սակայն կտավին պատկերված կինը տարօրինակ գերող ազդեցություն ուներ այս երիտասարդի վրա։ Ինչո՞ւ երիտասարդը չէր կարողանում հայացքը կտրել նրանից։ Ի՞նչ էր դա։ Փոքր-ինչ մտորելուց հետո նա հասկացավ, որ պատճառը նրա աչքերն էին։ Նկարում պատկերված էր միայն կնոջ դեմքը, և նա կլանված ինչ-որ բանի էր նայում։ Սակայն՝ ինչի՞, և ինչո՞ւ էր նա այդքան կլանված դրանով։ Շատ երկար ժամանակ երիտասարդը չէր կարողանում մտքից հանել նկարը։

Տարիներ անց նկարիչ Առնոլդ Խիմենեսը իր համար բացահայտեց այդ նկարի որոշ գաղտնիքներ։ Նկարն այնպես էր պատկերված, որ դիտողների ուշադրությունը գրավում էր դեպի կնոջ աչքերը, սակայն իրական գաղտնիքը նրա բիբերն էին։ Նկարին ուշադիր նայելու դեպքում պարզ էր դառնում, որ դրանցում արտացոլվում էր այն, ինչին նայում էր կինը։ Նրա աչքերը հառված էին Հիսուսի խաչին։

Հիսուսի պատկերը՝ ներկայացված Եբրայեցիներին ուղղված թղթում, կարող է նմանատիպ գրավիչ ազդեցություն գործել մեզ վրա։ Հիսուսը նկարագրված է նախ և առաջ որպես տիեզերքի Տիրակալ, Ով գահակալում է Աստծո աջ կողմում։ Անթիվ-անհամար հրեշտակներ փառաբանում, երկրպագում ու ծառայում են Նրան (Եբրայեցիներին 1.5–14, Եբրայեցիներին 12.22–24)։ Նա ձեռք է բերել ղեկավարելու իրավունքը, քանի որ Իր մահվան միջոցով երաշխավորել է չարի կործանումը (Եբրայեցիներին 2.14–16)։ Հիսուսը նաև մեծարված է որպես Քահանայապետ։ Անմեղ ու կատարելապես սուրբ՝ Նա ապրում է հավիտյան, որպեսզի երկնային սրբարանում մեզ համար ծառայություն իրականացնի (Եբրայեցիներին 7.26–8.5)։ Նա այդ անելու իրավունքը ձեռք է բերել, որովհետև առաջարկել է Իրեն որպես կատարյալ, միակ զոհ, որը գործում է բոլորի համար և հավերժ (Եբրայեցիներին 10.1–14)։ Հիսուսը նաև Աստծո և Իր ժողովրդի միջև նոր ուխտի Միջնորդն է, որը կմնա հավիտյան (Եբրայեցիներին 8.6–13)։

Այդուհանդերձ, Հիսուսի պատկերում ընթերցողներին գրավում է ոչ միայն պարզապես այն, ինչ Հիսուսն արել է, այլև այն, թե Ով է Հիսուսը։ Նա, ինչպես և մենք, ծնվել է կնոջից, մեզ նման փորձվել ու ծաղրուծանակի է ենթարկվել։ Այդուհանդերձ, Նա դեռևս մնում է տիեզերքի զորության կենտրոնում։ Երբ փորձում ենք երևակայել երկնային անցուդարձն իր տարբեր ու հիասքանչ երկնային էակներով, մեր աչքերը կանգ են առնում Նրա վրա, Ով այդ ամենի կենտրոնում է, Ով զարմանալիորեն տեսքով մեզ է նման, քանի որ դարձավ մեզանից մեկը։ Հիսուսը՝ մեր Եղբայրը, այնտեղ է՝ երկնքում, ներկայացնում է մեզ՝ ի հեճուկս մեր մեղքի և անկումնային վիճակի ամոթի։

Հիսուսի անձի մեջ հատվում են փրկության պատմության երեք հարթություններ։ Առաջինն անձնական հարթությունն է։ Քրիստոնեական կյանքի նախատինքներից ու դժվարություններից հոգնած (Եբրայեցիներին 10.32–34) ընթերցողների համար Հիսուսը հավատի Զորագլուխն ու Կատարողն է։ Նրանք պետք է նայեն Նրան, Ով նույնպես տառապեց մեղավոր մարդկանց պատճառով (Եբրայեցիներին 12.1–4)։ Երկրորդն ազգային հարթությունն է։ Աստծո ժողովրդի համար, ովքեր ճամփորդում են դեպի Աստծո խոստացած երկիր, Հիսուսը նոր Հեսուն է։ Նրանք պետք է հետևեն Նրա առաջնորդությանը (Եբրայեցիներին 3, 4, 11, 12)։ Երրորդը տիեզերական հարթությունն է։ Հիսուսը նոր Ադամն է՝ Մարդու Որդին, Ում մեջ իրականանում են Աստծո նպատակները մարդկության համար (Եբրայեցիներին 2.5–10, Եբրայեցիներին 12.22–28)։

Մեր հանդեպ ունեցած Աստծո սիրո ողջ լայնությունը, երկարությունը, բարձրությունն ու խորությունն արտացոլող Հիսուսի պատկերը կլինի այս եռամսյակի մեր ուսումնասիրության առարկան։ Եվ ինչպես երիտասարդ կնոջ աչքերում արտացոլված Հիսուսի պատկերը գրավեց երիտասարդ նկարչի հայացքը, թող որ Եբրայեցիներին ուղղված գրքում նկարագրված Հիսուսի պատկերը գրավի ոչ միայն մեր հայացքը, այլև մեր սերն ու հիացմունքը երկնքում գտնվող մեր Եղբոր՝ Հիսուսի նկատմամբ։

Ֆելիքս Կորտեզը Յոթերորդ օրվա ադվենտիստական աստվածաբանական ճեմարանի Նոր Կտակարանի գրականության պրոֆեսոր է Էնդրյուսի համալսարանում։ Նա ամուսնացած է Ալմա Գլորիա Ալվարեսի հետ, ունի երկու երեխա. Հադիդը Նյու Ջերսիի եկեղեցիներից մեկում հովիվ է, իսկ Ալման՝ Էնդրյուսի համալսարանի հնագիտական ֆակուլտետի ուսանող։