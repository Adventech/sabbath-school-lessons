---
title:  Կատարյալ՝ չարչարանքի միջոցով
date:  19/01/2022
---

`Կարդացե՛ք Եբրայեցիներին 2.10, 17, 18 և Եբրայեցիներին 5.8, 9 համարները։ Ո՞րն էր չարչարանքի գործառույթը Հիսուսի կյանքում։`

Առաքյալն ասում է, որ Աստված Հիսուսին կատարյալ դարձրեց չարչարանքների միջոցով։ Այս արտահայտությունը զարմացնող է։ Պողոսը մինչ այդ ասել էր, որ Հիսուսը «Նրա փառքի լույսն ու նրա էության արտահայտումն» է (Եբրայեցիներին 1.3), և որ Նա սուրբ է, անմեղ, անարատ և մեղավորներից զատված (Եբրայեցիներին 4.15, Եբրայեցիներին 7.26–28, Եբրայեցիներին 9.14, Եբրայեցիներին 10.5–10)։ Հիսուսը կարիք չուներ հաղթահարելու որևէ տեսակի բարոյական կամ էթիկական անկատարություն։ Նա կատարյալ էր թե՛ բարոյական, թե՛ բարոյագիտական առումով։

Սակայն, այդուհանդերձ, Եբրայեցիներին գիրքն ասում է, որ Հիսուսը «կատարելագործման» գործընթաց անցավ, որը Նրան տվեց միջոցներ մեր փրկությունը հնարավոր դարձնելու համար։ Հիսուսը կատարելագործվեց այն իմաստով, որ պատրաստվեց դառնալու մեր Փրկիչը։

1. Հիսուսը «կատարյալ դարձավ» չարչարանքի միջոցով, որպեսզի դառնար մեր փրկության Առաջնորդը (Եբրայեցիներին 2.10)։ Հիսուսը պետք է մահանար խաչի վրա որպես զոհ, որպեսզի Հայրը մեզ փրկելու օրինական լծակներ ունենար։ Հիսուսը կատարյալ զոհ էր, միակն էր որպես այդպիսին։ Որպես Աստված՝ Հիսուսը կարող էր դատել մեզ, սակայն Իր զոհի շնորհիվ Նա նաև կարող է փրկել մեզ։

2. Հիսուսը սովորեց հնազանդ լինել չարչարանքի միջոցով (Եբրայեցիներին 5.8)։ Հնազանդությունն անհրաժեշտ էր երկու բանի համար։ Առաջինը, հնազանդությունը Նրա զոհն ընդունելի դարձրեց (Եբրայեցիներին 9.14, Եբրայեցիներին 10.5–10)։ Երկրորդ, չարչարանքները հնարավորություն տվեցին Նրան դառնալ մեր օրինակը (Եբրայեցիներին 5.9)։ Հիսուսը «սովորեց» հնազանդ լինել, քանի որ նախկինում երբեք չէր վերապրել այդ վիճակը։ Նա Աստված էր, ո՞ւմ պիտի հնազանդվեր։ Որպես հավիտենական Որդի և մեկ Աստծո հետ՝ ամեն ինչ և ամեն ոք Նրան էր հնազանդվում իբրև տիեզերքի տիրակալի։ Ուստի և Հիսուսի ճանապարհն անհնազանդությունից հնազանդություն չէր, այլ գերիշխանությունից դեպի ենթարկում ու հնազանդություն։ Աստծո մեծարված Որդին դարձավ մարդու հնազանդ Որդի։

3. Գայթակղությունների չարչարանքն ու դրանց նկատմամբ հաղթանակ տանելը Հիսուսին հնարավորություն տվեցին լինել գթասիրտ և հավատարիմ Քահանայապետ (Եբրայեցիներին 2.17, 18)։ Չարչարանքները Հիսուսին ավելի գթասիրտ չդարձրին։ Ընդհակառակը, հենց սկզբից Նա Իր գթասրտության շնորհիվ կամովի խաչ բարձրացավ և մահացավ որպես զոհ, որպեսզի մեզ փրկեր (Եբրայեցիներին 10.5–10, համեմատե՛ք Հռոմեացիներին 5.7, 8 համարների հետ)։ Այդուհանդերձ, հենց չարչարանքի միջոցով էր, որ Հիսուսի եղբայրական սիրո իրողությունն իսկապես արտահայտվեց ու բացահայտվեց։

`Եթե չարչարվեց անմեղ Հիսուսը, ապա մենք ևս՝ որպես մեղավորներ, անկասկած պետք է չարչարվենք։ Ինչպե՞ս կարող ենք սովորել դիմակայել կյանքի ողբերգություններին և միևնույն ժամանակ հույս և վստահություն ունենալ Տիրոջ նկատմամբ, Ով բազում ձևերով արտահայտել է Իր սերը մեր նկատմամբ։`