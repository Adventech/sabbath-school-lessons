---
title:  Չի ամաչում նրանց եղբայրներ կոչել
date:  17/01/2022
---

Եբրայեցիներին գիրքն ասում է, որ Հիսուսը չամաչեց կոչել մեզ Իր եղբայրները (Եբրայեցիներին 2.11)։ Չնայած որ Նա մեկ էր Աստծո հետ, Հիսուսն ընդունեց մեզ որպես Իր ընտանիքի անդամների։ Այս համերաշխությունը հակադրվում է այն հանրային նախատինքին, որին ենթարկվում էին Եբրայեցիներին գրքի հասցեատերերն իրենց համայնքներում (Եբրայեցիներին 10.33)։

`Կարդացե՛ք Եբրայեցիներին 11.24–26 համարները։ Ինչպե՞ս են Մովսեսի որոշումներն իբրև օրինակ ծառայում, թե ինչ արեց Հիսուսը մեզ համար։`

Երբևէ պատկերացրե՞լ եք, թե ինչ էր նշանակում Մովսեսի համար կոչվել «փարավոնի դստեր որդի»։ Նա հեղինակավոր անձնավորություն էր այն ժամանակների ամենաազդեցիկ կայսրությունում։ Նա ստացել էր ամենաբարձր քաղաքացիական և ռազմական կրթությունը և դարձել նշանակալից անձնավորություն։ Ստեփանոսն ասում է, որ Մովսեսը «զորավոր էր իր խոսքերով ու գործերով» (Գործք առաքելոց 7.22)։ Էլեն Ուայթը նույնպես նշում է, որ նա «եգիպտական բանակի զորավարն էր», և որ փարավոնը «որոշել էր իր որդեգիր թոռանը դարձնել իրեն հաջորդող գահակալը» (տե՛ս Նահապետներ և մարգարեներ, էջ 245)։ Այդուհանդերձ, Մովսեսը թողեց այս բոլոր առավելությունները, երբ որոշեց իրեն նույնականացնել իսրայելացիների հետ՝ ստրուկ ազգ, որը չուներ ո՛չ կրթություն, ո՛չ իշխանություն։

`Կարդացե՛ք Մատթեոս 10.32, 33, Բ Տիմոթեոսին 1.8, 12 և Եբրայեցիներին 13.12–15 համարները։ Ի՞նչ է Աստված խնդրում մեզնից։`

Սա Եբրայեցիներին գրքի հասցեատերերի խնդրի մի մասն էր։ Հալածանքներից ու մերժումներից հետո նրանցից շատերն սկսեցին ամաչել Հիսուսից։ Իրենց արարքներով նրանք Հիսուսին պատվելու փոխարեն Նրան «խայտառակելու» վտանգի մեջ էին (Եբրայեցիներին 6.6)։ Ուստի և Պողոսը շարունակ կոչ է անում նրանց «ամուր պահել» իրենց հավատի «դավանությունը» (Եբրայեցիներին 4.14, Եբրայեցիներին 10.23)։

Աստված կամենում է, որ մենք Հիսուսին ճանաչենք որպես մեր Աստված և մեր եղբայր։ Որպես մեր Փրկագնող՝ Հիսուսը վճարել է մեր պարտքը, որպես մեր եղբայր՝ Հիսուսը մեզ ցույց տվեց այն կենսակերպը, որը պետք է ապրենք, որպեսզի կերպարանակից լինենք «Իր Որդու պատկերին, որպեսզի Նա անդրանիկը լինի բազում եղբայրների մեջ» (Հռոմեացիներին 8.29)։

`Մի պահ խորհե՛ք այն որոշման մասին, որը Հիսուսը պետք է կայացներ, որպեսզի կարողանար ընդունել մեզ որպես Իր «եղբայրներ և քույրեր»։ Ինչո՞ւ Հիսուսի արածն անհամեմատ ավելի նվաստացուցիչ էր Իր անձի հանդեպ, քան Մովսեսի արածն՝ իր անձի, և ի՞նչ է դա մեզ սովորեցնում մեր նկատմամբ Աստծո տածած սիրո մասին։`