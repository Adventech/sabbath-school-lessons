---
title:  Եղբայրը որպես Օրինակ
date:  20/01/2022
---

Պատճառներից մեկը, թե ինչու Հիսուսն ընդունեց մեր մարդկային բնույթը և ապրեց մեր մեջ, այն էր, որ կարողանար դառնալ մեր օրինակը։ Նա միակն էր, Ով ի զորու էր մեզ ցույց տալ ճիշտ ճանապարհը, թե ինչպես պետք է ապրել Աստծո առաջ։

`Կարդացե՛ք Եբրայեցիներին 12.1–4 համարները։ Ըստ առաքյալի՝ ինչպե՞ս պետք է ընթանանք քրիստոնեական կյանքի մրցասպարեզը։`

Այս հատվածում Հիսուսը գագաթնակետն է հերոսների երկար ցանկի, որոնց առաքյալը ներկայացնում է որպես հավատի օրինակելի հերոսներ։ Այստեղ Հիսուսն անվանվում է մեր հավատի զորագլուխ և կատարող։ Հունարեն արքեգոս («հիմնադիր») բառը կարող է թարգմանվել նաև «ռահվիրա, նախակարապետ»։ Հիսուսն այդ մրցասպարեզի ռահվիրան է այն իմաստով, որ գնում է հավատացյալների առջևից։ Իրականում Եբրայեցիներին 6.20 համարը Հիսուսին անվանում է մեր «նախակարապետ»։ «Կատարող» բառը հուշում է, որ Հիսուսն Աստծո հանդեպ հավատը դրսևորեց հնարավոր ամենամաքուր ձևով։ Այս հատվածը սովորեցնում է երկու բան. Հիսուսն առաջինն է, Ով հաջողությամբ ընթացավ մեր մրցասպարեզը, և որ Նա այն մեկն է, Ով կատարեց այն, ինչ ասել է ապրել հավատի կյանք։

Եբրայեցիներին 2.13 համարն ասում է. «Եվ դարձյալ. «Ես հույսս Նրա վրա պիտի դնեմ»։ Եվ դարձյալ. «Ահա Ես ու Իմ զավակները, որոնց Աստված Ինձ տվեց»»։ Այստեղ Հիսուսն ասում է, որ Իր հույսն Աստծո վրա պետք է դնի։ Պողոսն այստեղ հղում է կատարում Եսայի 8.17, 18 համարներին։

Եսային այս բառերն արտաբերեց Հյուսիսային Իսրայելի և Սիրիայի կողմից սպառնացող արշավանքի սարսափելի վտանգին բախվելիս (Եսայի 7.1, 2)։ Նրա հավատը հակադրվում է Աքազ թագավորի թերահավատությանը (Դ Թագավորների 16.5–18)։ Աստված հորդորել էր Աքազին վստահել Իրեն և Իրենից նշան խնդրել, որ Ինքը կփրկի նրան (Եսայի 7.1–11)։ Աստված արդեն խոստացել էր նրան, որ որպես Դավթի որդի՝ Ինքը կպաշտպանի Աքազին ինչպես Իր սեփական որդուն։ Եվ այժմ Աստված Աքազին մեծահոգաբար առաջարկում էր նշան խնդրել՝ ի հաստատումն այս խոստման։ Սակայն Աքազը հրաժարվեց նշան խնդրել և դրա փոխարեն լրաբերներ ուղարկեց Ասորեստանի թագավոր Թագղաթ-Փաղասարի մոտ՝ ասելով. «Ես քո ծառան և քո որդին եմ» (Դ Թագավորների 16.7)։ Ի՜նչ տխուր պատմություն։ Աքազը նախընտրեց լինել Թագղաթ-Փաղասարի որդին, քան Աստծո որդին։

Իսկ Հիսուսն Իր ապավենը դարձրեց Աստծուն և Նրա խոստումը, որ Նա Իր թշնամիներին Իր ոտքերին պատվանդան կդնի (Եբրայեցիներին 1.13, Եբրայեցիներին 10.12, 13)։ Աստված միևնույն բանը մեզ է խոստացել, և մենք պետք է հավատանք Նրան այնպես, ինչպես Հիսուսը հավատաց (Հռոմեացիներին 16.20)։

`Ինչպե՞ս կարող ենք սովորել վստահել Աստծուն այնպես, որ մեր ամենօրյա ընտրություններն արտացոլեն այդ վստահությունը։ Ո՞րն է առաջիկա կարևոր ընտրությունը, որը դուք պետք է կատարեք, և ինչպե՞ս կարող եք վստահ լինել, որ այն արտացոլում է ձեր վստահությունն առ Աստված։`