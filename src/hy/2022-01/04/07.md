---
title:  Հետագա ուսումնասիրության համար
date:  21/01/2022
---

Եբրայեցիներին 2.13 համարում ներկայացված են Իր Հորն ուղղված Հիսուսի խոսքերը, որտեղ Նա խոսում է Իր եղբայրների մասին. «Ահա Ես ու Իմ զավակները, որոնց Աստված ինձ տվեց» (Եբրայեցիներին 2.13)։ Պատրիկ Գրեյը ենթադրում է, որ Հիսուսն այստեղ ներկայացված է որպես Իր եղբայրների խնամակալ։ Տուտելա իմպուբերում (tutela impuberum) կոչվող հռոմեական համակարգը ենթադրում էր, որ հոր մահից հետո «խնամակալը՝ հաճախ ավագ եղբայրը, դառնում էր անչափահաս երեխաների և նրանց ժառանգության պատասխանատուն մինչև վերջինների չափահասության տարիքը՝ մեծացնելով իր կրտսեր եղբայրների և քույրերի մասին հոգ տանելու ավագ եղբոր բնական պարտականությունները»։ Երկյուղածություն առ Աստված. Եբրայեցիներին թուղթն ու Հունա-հռոմեական սնոտիապաշտության քննադատությունը (Ատլանտա, Աստվածաշնչյան գրականության միություն, 2003), էջ 126։ Սա բացատրում է այն փաստը, թե ինչու է Եբրայեցիներին գիրքը մեզ կոչում ինչպես Հիսուսի եղբայրներ և քույրեր, այնպես էլ Նրա զավակներ։ Որպես մեր ավագ եղբայր՝ Հիսուսը մեր խնամակալն ու պաշտպանն է։

«Քրիստոսը եկավ երկիր՝ մարդեղություն հագնելով և կանգնելով որպես մարդու ներկայացուցիչ, որպեսզի սատանայի հետ մեծ պայքարում ցույց տա, որ մարդ արարածը, ինչպես որ նրան ստեղծել է Աստված՝ Հոր և Որդու հետ միաբանության մեջ լինելով, կարող է հնազանդվել յուրաքանչյուր աստվածային պահանջի»։ Էլեն Ուայթ, Ընտիր լուրեր, գիրք 1, էջ 253։

«Իր կյանքով ու դասերով Քրիստոսն անշահախնդիր ծառայության օրինակ է թողել մեզ, որը սկիզբ է առնում Աստծուց: Աստված չի ապրում Իր համար: Ստեղծելով երկիրն ու պահելով ամեն բան՝ Նա անդադար ծառայում է մյուսներին: «Նա Իր արեգակը ծագեցնում է և՛ չարերի, և՛ բարիների վրա ու անձրև է բերում և՛ արդարների, և՛ անարդարների վրա (Մատթեոս 5.45): Ծառայության այս կատարելատիպն Աստված հանձնարարել է Իր Որդուն: Հիսուսին տրված էր կանգնելու մարդկության գլուխ, որպեսզի Իր օրինակով կարողանար սովորեցնել, թե ինչ է նշանակում ծառայել»։ Էլեն Ուայթ, Դարերի փափագը, էջ 649։

**Հարցեր քննարկման համար**

`Եբրայեցիներին գիրքն ասում է, որ Հիսուսը դարձավ մեր եղբայրը, որպեսզի փրկեր մեզ։ Խորհե՛ք, թե ինչ է դա նշանակում այն առումով, ինչ Աստված արեց մեզ փրկելու համար։ Ուստի և ինչո՞ւ այս հիասքանչ իրողությունից երես թեքելը մեզ համար ողբերգական սխալ կլինի։`

`Ինչո՞ւ է մեզ համար կարևոր, որ Հիսուսը մեզ նման «մեղքին վաճառված» չծնվեց (Հռոմեացիներին 7.14)։ Խորհե՛ք Մովսեսի մասին. ինչո՞ւ էր իսրայելացիների համար կարևոր, որ Մովսեսն իրենց պես ստրուկ չէր։ Ինչպե՞ս է Մովսեսի պատմությունը, թեկուզ դույզն-ինչ, օգնում մեզ հասկանալ, թե ինչ է արել Հիսուսը մեզ համար։`

`Խորհե՛ք մեր կյանքում չարչարանքի դերի մասին։ Ինչո՞ւ մենք երբեք չպետք է մտածենք, որ չարչարանքն ինքն իրենով լավ բան է, անգամ եթե երբեմն դրա պատճառով որևէ լավ բան տեղի ունենա։`