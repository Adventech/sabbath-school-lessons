---
title:  Մեր պես մարմին ու արյուն
date:  18/01/2022
---

Եբրայեցիներին գիրքն ասում է, որ Հիսուսն ընդունեց մեր մարդկային բնույթը, որպեսզի կարողանար ներկայացնել մեզ և մահանալ մեզ համար (Եբրայեցիներին 2.9, 14–16, Եբրայեցիներին 10.5–10)։ Ահա այս է փրկության ծրագրի հիմնաքարը և հավիտենական կյանքի մեր միակ հույսը։

`Կարդացե՛ք Մատթեոս 16.17, Գաղատացիներին 1.16, Ա Կորնթացիներին 15.50 և Եփեսացիներին 6.12 համարները։ Մարդկային բնույթի ի՞նչ թերությունների է վերագրվում «մարմին ու արյուն» արտահայտությունն այս տեքստերում։`

«Մարմին ու արյուն» արտահայտությունն ընդգծում է մարդկային բնույթի փխրունությունը, դրա թուլությունը (Եփեսացիներին 6.12), իմաստության պակասը (Մատթեոս 16.17, Գաղատացիներին 1.16) և մահվան ենթակա լինելը (Ա Կորնթացիներին 15.50)։ Եբրայեցիներին գիրքն ասում է, որ Հիսուսն Իր եղբայրներին նմանվեց ամեն ինչով (Եբրայեցիներին 2.17)։ Այս արտահայտությունը նշանակում է, որ Հիսուսն ամբողջությամբ մարդ դարձավ։ Հիսուսը պարզապես մարդ արարածի նման չէր կամ չէր թվում մարդ, Նա իսկապես մարդ էր, իսկապես մեզանից մեկը։

Եբրայեցիներին գիրքը նաև ասում է, որ, այդուհանդերձ, Հիսուսը մեզնից տարբերվում էր մեղքի առումով։ Առաջինը, Հիսուսը երբևէ մեղք չի գործել (Եբրայեցիներին 4.15)։ Երկրորդ, Հիսուսի մարդկային բնույթը «սուրբ, անմեղ, անարատ, մեղավորներից զատված» էր (Եբրայեցիներին 7.26)։ Մենք բոլորս մեղք ենք գործել, և բոլորս էլ ունենք չար հակումներ։ Մեղքի նկատմամբ մեր հակվածությունն սկսվում է մեր բնույթի ամենախորքերից։ Մենք մարմնավոր ենք՝ «մեղքին վաճառված» (Հռոմեացիներին 7.14, տե՛ս նաև Հռոմեացիներին 7.15–20)։ Հպարտությունն ու այլ մեղսավոր դրդապատճառներ հաճախ փչացնում են նույնիսկ մեր բարի գործերը։ Սակայն Հիսուսի բնույթն աղտոտված չէր մեղքով։ Դա պետք է հենց այդպես էլ լիներ։ Եթե Հիսուսը մեզ նման մարմնավոր՝ «մեղքին վաճառված» լիներ, Նա նույնպես Փրկչի կարիք կունենար։ Դրա փոխարեն Հիսուսը եկավ որպես Փրկիչ և Իրեն որպես «անարատ» զոհ մատուցեց Աստծուն մեզ համար (Եբրայեցիներին 7.26–28, Եբրայեցիներին 9.14)։

Այնուհետև Հիսուսը ջախջախեց սատանայի իշխանությունը՝ մահանալով որպես անմեղ զոհ մեր մեղքերի համար, ինչով և հնարավոր դարձրեց մեր ներումն ու հաշտեցումն Աստծո հետ (Եբրայեցիներին 2.14–17)։ Հիսուսը մեղքի իշխանությունը կործանեց նաև՝ մեզ հավատի կյանք ապրելու հնարավորություն տալով՝ իրականացնելով օրենքը մեր սրտերում գրելու նորկտակարանյան Իր խոստումը (Եբրայեցիներին 8.10)։ Այսպիսով Հիսուսը պարտության մատնեց թշնամուն և փաստացի ազատագրեց մեզ, որպեսզի մենք այժմ կարողանանք «կենդանի Աստծուն» պաշտել (Եբրայեցիներին 9.14)։ Իսկ սատանայի վերջնական կործանումը տեղի կունենա վերջին դատաստանի ժամանակ (Հայտնություն 20.1–3, 10)։

`Ունենալով Հիսուսի միջոցով հաղթանակի խոստումը՝ ինչո՞ւ են մեզանից շատերը դեռ պայքարում մեղքի դեմ։ Ի՞նչն ենք մենք սխալ անում և, ինչն ավելի կարևոր է, ինչպե՞ս կարող ենք սկսել ապրել այն վեհ կանչվածությանը համապատասխան, որն ունենք Քրիստոսում։`