---
title:  Եղբայրը՝ որպես Փրկագնող
date:  16/01/2022
---

`Կարդացե՛ք Ղևտական 25.25–27, 47–49 համարները։ Ո՞վ կարող էր փրկագնել սեփական ունեցվածքը կամ աղքատության պատճառով ազատությունը կորցրած մարդուն։`

Մովսեսական օրենքը սահմանել էր, որ եթե մարդն այնքան աղքատ էր, որ գոյատևման համար ստիպված էր վաճառել իր ունեցվածքը, անգամ ազատությունը, նա պետք է այդ ունեցվածքը և իր սեփական ազատությունը հետ ստանար յուրաքանչյուր հիսուն տարին մեկ՝ հոբելյանական տարին։ Հոբելյանական տարին «մեծ» շաբաթ տարի էր, որի ժամանակ պարտքերը ներվում էին, կորսված ունեցվածքը՝ վերականգնվում, և ստրուկները ազատ էին հռչակվում։

Այդուհանդերձ, հիսուն տարին երկար ժամանակ էր սպասելու համար։ Այդ իսկ պատճառով Մովսեսական օրենքը ենթադրում էր նաև, որ ամենամոտ բարեկամը կարող էր պարտքը վճարել և փրկագնել իր բարեկամին ավելի շուտ։

Ամենամտերիմ բարեկամը նաև այն մեկն էր, որը պետք է արդարություն երաշխավորեր սպանության դեպքում։ Նա պետք է լիներ իր բարեկամի թափված արյան վրիժառուն, ով պետք է հետապնդեր մարդասպանին և պատժեր նրան (Թվեր 35.9–15)։

`Կարդացե՛ք Եբրայեցիներին 2.14–16 համարները։ Ինչպե՞ս ենք մենք և Հիսուսը նկարագրված այս հատվածում։`

Այս հատվածը նկարագրում է մեզ որպես սատանայի գերիների, իսկ Հիսուսին՝ որպես մեր Փրկագնողի։ Երբ Ադամը մեղանչեց, մարդ արարածը հայտնվեց սատանայի իշխանության ներքո։ Այդ իսկ պատճառով մենք չունենք մեղքին դիմակայելու զորություն (Հռոմեացիներին 7.14–24)։ Վատն այն է, որ մեր մեղքը որպես պատիժ պահանջում էր հավիտենական մահ, որը մենք չէինք կարող վճարել (Հռոմեացիներին 6.23)։ Այսպիսով, մեր իրավիճակն ակնհայտորեն անհույս էր։

Այդուհանդերձ, Հիսուսն ընդունեց մեր մարդկային բնույթը և մեր նման մարմին ու արյուն դարձավ։ Նա դարձավ մեր ամենամոտիկ բարեկամը և փրկագնեց մեզ։ Նա չամաչեց մեզ «եղբայրներ» կոչել (Եբրայեցիներին 2.11)։

Պարադոքսայնորեն, մեր բնույթն Իր վրա առնելով և մեզ փրկագնելով՝ Հիսուսը նաև բացահայտեց Իր աստվածային բնույթը։ Հին Կտակարանում Իսրայելի իրական փրկագնողը՝ նրա ամենամոտ բարեկամը, Յահվեն է (օր. Սաղմոսներ 19.14, Եսայի 41.14, Եսայի 43.14, Եսայի 44.22, Երեմիա 31.11, Ովսեե 13.14)։

`Ի՞նչ կերպ կարող եք սովորել ավելի խորությամբ զգալ այն իրականությունը, թե որքան մոտ կարող է Քրիստոսը լինել ձեզ։ Ինչո՞ւ է այս փորձառությունն ունենալն այդքան կարևոր ձեր հավատի համար։`