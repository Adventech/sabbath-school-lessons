---
title:  Եղբայրասիրությունը թող հաստա՛տ մնա
date:  19/03/2022
---

### Այս շաբաթվա ուսումնասիրության համար կարդացե՛ք.
Եբրայեցիներին 13, Հռոմեացիներին 12.13, Եփեսացիներին 5.3–5, Ա Պետրոս 5.1–4, Եբրայեցիներին 2.9, Եբրայեցիներին 4.16, Գաղատացիներին 2.20։

> <p>Հիշելու համարը.<p>
> «Եղբայրասիրությունը թող հաստա՛տ մնա ձեր մեջ» (Եբրայեցիներին 13.1):

Եբրայեցիներին 13-րդ գլուխը ներկայացնում է առաքյալի եզրափակիչ հորդորը. «Եղբայրասիրությունը թող հաստա՛տ մնա» (Եբրայեցիներին 13.1)։ Ողջ թղթի ընթացքում նա հաստատում է, որ մենք Հիսուսի՝ Թագավորի և Քահանայապետի ընտանիքն ենք, Նրա եղբայրներն ու քույրերը։ Հեղինակն իր լսարանին դիտարկում է ոչ միայն որպես անհատների մի խումբ, որն իր փրկության համար աշխատում է Հիսուսի հետ անհատական հարաբերությունների շրջանակներում, այլև որպես միասին փրկվածների ընտանիք և տնտեսություն։ Մեզ համար արված Հիսուսի գործը Պողոսը բնութագրում է որպես «եղբայրասիրություն». Նա «ամոթ չի համարում նրանց եղբայրներ կոչել» (Եբրայեցիներին 2.11): Ուստի հավատացյալները միմյանց համար պետք է անեն այն, ինչ Հիսուսն արեց իրենց համար։

Նամակում եղբայրասիրությունը ներկայացվում է նաև որպես «միմյանց հորդորելը», որպեսզի ոչ ոք չզրկվի Աստծո շնորհից (Եբրայեցիներին 3.13, Եբրայեցիներին 10.24, 25, Եբրայեցիներին 12.15–17)։ Եբրայեցիներին 13-րդ գլխում այն ներառում է մի շարք տարրեր՝ հյուրասիրություն (Եբրայեցիներին 13.2), բանտարկյալներին ու չարչարվողներին այցելել ու աջակցել (Եբրայեցիներին 13.3), պատվել ամուսնությունը (Եբրայեցիներին 13.4), խուսափել արծաթասիրությունից (Եբրայեցիներին 13.5, 6), հիշել և հնազանդվել եկեղեցու առաջնորդներին (Եբրայեցիներին 13.7–17) և իր՝ հեղինակի համար աղոթել (Եբրայեցիներին 13.18, 19)։