---
title:  Բանակատեղիից եկե՛ք Հիսուսի մոտ
date:  24/03/2022
---

`Համեմատե՛ք Եբրայեցիներին 13.10–14, Մարկոս 8.34, Մատթեոս 10.38, Ղուկաս 14.27 և Գաղատացիներին 2.20 համարները։ Ի՞նչ է նշանակում գնալ Հիսուսի մոտ բանակատեղիից։`

Դարպասներից դուրս գտնվող վայրը համարվում էր բանակատեղիի ամենաանմաքուր վայրը։ Այդ վայրում այրվում էին զոհաբերված կենդանիների լեշերը (Ղևտական 4.12)։ Ճամբարից մեկուսացված բորոտները հավաքվում էին այնտեղ (Ղևտական 13.46), այնտեղ էին նաև մահապատժի ենթարկվում աստվածահայհոյություն և այլ հանցագործություններ կատարած մարդիկ (Ղևտական 24.10–16, 23, Գ Թագավորների 21.13, Գործք առաքելոց 7.58)։ Այս կանոնները ենթադրում էին, որ Աստված գտնվում է ճամբարի ներսում։ Անմաքուր ամեն ինչ հեռացվում էր ճամբարից, քանի որ Աստված չէր կամենում ճամբարում որևէ «պղծություն» կամ «աղտեղություն» տեսնել (Թվեր 5.3, Բ Օրենք 23.14)։

Հիսուսը խաչի տառապանքը կրեց Երուսաղեմի պարիսպներից դուրս (Հովհաննես 19.17–20)։ Սա ընդգծում է այն նախատինքը, որը դրվեց Նրա վրա (Եբրայեցիներին 12.2)։ Նա պաշտոնապես դատապարտվեց որպես մեկը, ով «հայհոյեց» Աստծո անունը, ուստի մերժվեց Իսրայելի կողմից և մահապատժի ենթարկվեց քաղաքի պարիսպներից դուրս (Մարկոս 14.63, 64, տե՛ս նաև Ղևտական 24.11, 16)։ Հիսուսը դուրս վռնդվեց բանակատեղիից որպես «ամոթալի», «պիղծ»ու «անմաքուր» մեկը (Եբրայեցիներին 12.2)։ Այդուհանդերձ, Պողոսը հորդորում է հավատացյալներին հետևել Հիսուսին նույնիսկ բանակատեղիից դուրս՝ դիմանալով այն նախատինքին, որը Նա կրեց (Եբրայեցիներին 12.2, տե՛ս նաև Եբրայեցիներին 13.13)։ Սա նաև այն ուղին էր, որով անցավ Մովսեսը, ով ընտրեց կրել «Քրիստոսի նախատինքը» Եգիպտոսի գանձերի փոխարեն (Եբրայեցիներին 11.26)։

Սակայն որքան էլ որ դա պարադոքսայնորեն հնչի, Եբրայեցիներին գիրքն ասում է, որ Աստծո ներկայությունն այժմ բանակատեղիից դուրս է։ Բանակատեղիից դուրս Հիսուսին հետևելու գործողությունը ենթադրում է ոչ միայն «Նրա նախատինքը» կամ ամոթը կրելը, այլև «Նրա մոտ գնալը» (Եբրայեցիներին 13.13), ինչպես այն իսրայելացիները, որոնք «փնտրում էին Տիրոջը»՝ գնալով «բանակատեղիից դուրս»՝ անապատ, երբ Մովսեսը տեղափոխեց Աստծո վրանը ոսկե հորթի մեղքից հետո (Ելք 33.7)։ Այս պատմությունը ցույց է տալիս, որ մեղավորների կողմից Հիսուսին մերժելը ենթադրում էր նաև Աստծուն մերժելը, ինչպես դա արեց Իսրայելը ոսկե հորթի մեղքի ժամանակ (Ելք 32, 33)։ Այսպիսով, տառապանքի ու ամոթի ճանապարհը նաև Աստծո ճանապարհն է։

Պողոսը հրավիրում է ընթերցողներին հետևել Հիսուսին՝ որպես իրենց հավատի զորագլուխ ու կատարող (Եբրայեցիներին 12.2)՝ հրավիրելով նրանց նաև իրենց ներկա չարչարանքները համարել տվյալ պահի խրատներ, որոնք հետագայում «արդար խաղաղության պտուղ» (Եբրայեցիներին 12.11) կտան։ Նրանք հետևում են թողնում այլասերված քաղաք կամ բնակատեղի՝ փնտրելով «հանդերձյալ մի քաղաք», որի ճարտարապետն Աստված է (Եբրայեցիներին 13.14, Եբրայեցիներին 11.10, 16)։

`Ի՞նչ է նշանակում ձեզ համար հետևել Հիսուսին բանակատեղիից դուրս։ Առ Հիսուսն ունեցած ձեր հավատի կյանքի ի՞նչ տեսանկյուններ կան, որոնք կարող են «նախատինք» կամ «ամոթ» բերել ձեզ, ձեր շրջապատի մարդկանց։`