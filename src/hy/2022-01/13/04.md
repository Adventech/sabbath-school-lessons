---
title:  Հիշեք ձեր առաջնորդներին
date:  22/03/2022
---

`Կարդացե՛ք Եբրայեցիներին 13.7–17 համարները։ Ինչպիսի՞ն պետք է լինեն մեր հարաբերությունները մեր առաջնորդների հետ։`

Եբրայեցիներին 13.7–17 համարները ներկայացնում են եկեղեցու առաջնորդներին հարգելու և հնազանդվելու հորդոր։ Այս հորդորն սկսվում է առաջարկով «հիշել» անցյալի այն առաջնորդներին, ովքեր նրանց էին փոխանցում Աստծո խոսքը, և այն ավարտվում է ներկայիս առաջնորդներին «հնազանդվելու» կոչով (Եբրայեցիներին 13.17)։ Անցյալի առաջնորդներն ամենայն հավանականությամբ այն առաջնորդներն են, ովքեր սկզբում քարոզել են խոսքն ու հիմնել եկեղեցին։ Նրանց «հիշելու» կոչը պարզապես մտաբերելու որոշակի վարժության կոչ չէ, ոչ էլ նրանց արտաքուստ պատիվ մատուցելու կոչ։ Պողոսը բացատրում է, որ նրանք պետք է առաջնորդներին «հիշեն»՝ դիտարկելով նրանց վարքի արդյունքը և ընդօրինակելով նրանց հավատը։

Ըստ Պողոսի՝ հիշատակման և փառաբանության մեծագույն ձևն ընդօրինակումն է։ Այսպիսով, Պողոսը եկեղեցու հիմնադիր-առաջնորդներին ավելացրել է հավատարիմ հերոսների ցուցակին, ում հավատացյալները պետք է ուշադրությամբ դիտարկեն։ Այս ցուցակը ներառում է Եբրայեցիներին 11-րդ գլխի հավատի հերոսներին և Հիսուսին՝ հավատի գերազանց օրինակին, Ով նկարագրված է Եբրայեցիներին 12-րդ գլխում։ Այնուհետև Պողոսը նշում է, որ Հիսուսը «նույնն է երեկ, այսօր և հավիտյան» (Եբրայեցիներին 13.8)։ Նա կտրուկ հակապատկերն է կեղծ ուսուցիչների, որոնք ժամանակի ընթացքում փոխվում են, և նրանց ուսմունքը դառնում է «տեսակ-տեսակ» և «օտար» (Եբրայեցիներին 13.9)։

Եբրայեցիներին 13.7 համարի՝ առաջնորդներին հիշելու կոչն ավելի համոզիչ կերպով հնչում է բաժնի ավարտին։ Հավատացյալներին կոչ է արվում հնազանդվել առաջնորդներին, որովհետև նրանք հսկում են հավատացյալների հոգիները։ Առաջնորդները նկարագրվում են որպես հովիվներ, ովքեր պատասխանատու են համայնքի՝ իրենց հոտի հոգևոր բարօրության համար, և ովքեր պետք է նրանց հոգևոր վիճակի մասին հաշիվ տան Աստծուն (տե՛ս նաև Ա Պետրոս 5.1–4, Ա Կորնթացիներին 3.10–15)։ Եվ իհարկե այս գաղափարը պետք է վերաբերի մեր եկեղեցու բոլոր առաջնորդներին, ինչպես նաև մեր հարանվանության բոլոր մակարդակներին։

Համատեքստը ներկայացնում է նաև, որ այս առաջնորդներն օգնականներ են, ովքեր ծառայում են Հիսուսի՝ «ոչխարների մեծ Հովվի» (Եբրայեցիներին 13.20) առաջնորդության տակ։ Առաջնորդների կողմից դրսևորվող հոգատարության ու հավատարմության, ինչպես նաև անդամների կողմից դրսևորվող հնազանդության ու վստահության համադրությունը ուրախություն կպարգևի։ Սա կարող է մեկնաբանվել, որ առաջնորդներն ի վիճակի կլինեն ծառայել համայնքին «ուրախությամբ», կամ որ նրանք համայնքի մասին հաշիվ կտան Աստծուն ուրախությամբ, ոչ թե տրտմությամբ։

`Ի՞նչ կարող եք անել՝ ամրացնելու կամ բարելավելու առաջնորդ-անդամներ հարաբերությունները ձեր համայնքում, ինչպես նաև հարաբերությունները համաշխարհային առաջնորդների հետ։`