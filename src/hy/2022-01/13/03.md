---
title:  Արծաթասիրություն և սեռական անբարոյականություն
date:  21/03/2022
---

`Կարդացե՛ք Եբրայեցիներին 13.4, 5, Ղուկաս 16.10–18, Ա Կորնթացիներին 5.1, Եփեսացիներին 5.3–5 և Կողոսացիներին 3.5 համարները։ Ի՞նչ երկու չարիքի մասին են խոսում այս տեքստերը։`

Պողոսը հորդորում է ընթերցողներին զգուշանալ սեռական անբարոյականությունից ու ագահությունից, քանի որ դրանք եղբայրասիրությանը սպառնացող երկու մեծագույն չարիքներ են։ Դրանց միջև կապը նկատել են նաև նորկտակարանյան այլ հեղինակներ ու հին աշխարհի այլ բարոյախոսներ։

Ամուսնությունը հարգելու Պողոսի կոչը ներառում է խուսափել այն ամենից, ինչը կարող է նսեմացնել ամուսնությունը։ Դրանք իրենց մեջ ներառում են ամուսնական երդման խախտումն ու անհիմն ամուսնալուծությունները (համեմատե՛ք Մատթեոս 19.9 համարի հետ)։ Ամուսնական անկողինը սուրբ պահելու այս հորդորը վերաբերում է արտամուսնական սեռական կապերի պատճառով ամուսնությունը պղծելուց խուսափելուն։ «Պոռնկություն» արտահայտությունը Նոր Կտակարանում վերաբերում է սեռական անբարոյականության բոլոր տեսակներին (Ա Կորնթացիներին 5.9–11, Ա Կորնթացիներին 6.9, 10, Եփեսացիներին 5.5, Ա Տիմոթեոսին 1.9, 10, Հայտնություն 21.8, Հայտնություն 22.15)։ Բացի այդ, Հունա-հռոմեական հասարակությունը անփութորեն էր վերաբերվում սեռական կյանքի էթիկային։ Գոյություն ուներ կրկնակի ստանդարտ, այն թույլ էր տալիս տղամարդկանց տարատեսակ սեռական հարաբերություններ ունենալ, եթե միայն զգուշավորություն դրսևորեին։ Սակայն Պողոսը զգուշացնում է, որ Աստված դատելու է շնացողներին։ Հավատացյալները չպետք է թույլ տային, որ հասարակական ավանդույթները հիմք դնեին իրենց սեփական բարոյական չափանիշներին։

«Արծաթասիրությունը» Հունա-հռոմեական աշխարհի հիմնական չարիքներից մեկն էր։ Իր նամակներից մեկում Պողոսն «արծաթասիրությունն» անվանում է բոլոր չարիքների արմատ (Ա Տիմոթեոսին 6.10)։

Այս չարիքից պաշտպանվելու համար մարդիկ պետք է ունենան այն դիրքորոշումը, որը Պողոսը խրախուսում է տարբեր նամակներում։ Նախ, նրանք պետք է «գոհանան» այն ամենով, ինչ ունեն (տե՛ս նաև Բ Կորնթացիներին 9.8, Փիլիպպեցիներին 4.11, 12)։ Ավելին, քրիստոնյաները պետք է հավատան և ընդունեն Աստծո խոստումները, որ Աստված իրենց երբեք չի թողնելու ու չի լքելու (Եբրայեցիներին 13.5)։ Այս խոստումն Աստծո ժողովրդին տրվել է մի քանի տեղերում և մի քանի պահերի և այսօր արդիական է նաև մեզ համար (Ծննդոց 28.15, Բ Օրենք 31.6, 8, Հեսու 1.5, Ա Մնացորդաց 28.20)։ Հավատացյալներին կոչ է արվում արձագանքել Աստծո խոստմանը հետևյալ խոսքերով. «Տերն ինձ հետ է. ես չեմ վախենում. մարդն ինձ ի՞նչ է անելու» (Սաղմոսներ 118.6)։ Սաղմոսներ 118-ին արված այս հղումը տեղին է, քանի որ սաղմոսերգուն այնտեղ հայտնում է իր վստահությունն առ Աստված՝ ի հեճուկս այն տառապանքների, որոնք նրան պատճառում են անհավատները։

`Ի՞նչ եղանակներով է ժամանակակից հասարակությունը խաթարում սեռական անարատությունը և միևնույն ժամանակ սնուցում արծաթասիրությունը։ Ի՞նչ գործնական միջոցներով կարող ենք ամրացնել մեր պաշտպանությունն այս երկու վտանգավոր չարիքներից։`