---
title:  Զգուշացե՛ք տեսակ-տեսակ ու օտար ուսմունքներից
date:  23/03/2022
---

`Համեմատե՛ք Եբրայեցիներին 13.9, Եբրայեցիներին 2.9, Եբրայեցիներին 4.16 և Եբրայեցիներին 6.19, 20 համարները։ Որտե՞ղ է ձեռք բերվում շնորհը։ Ինչպե՞ս են ամրանում մեր սրտերը։`

Եբրայեցիներին 13.9 համարում ներկայացված կեղծ ուսմունքի ու ուտելիքի միջև կապը հավանաբար չի վերաբերում մաքուր ու անմաքուր ուտելիքի միջև տարանջատմանը։ Ինչո՞ւ։

Նախ, ինչպես երևում է նամակում, Պողոսին չի անհանգստացնում մաքուր ու անմաքուր ուտելիքների միջև տարանջատումը։ Գործք առաքելոց 15-րդ գլխից մենք գիտենք, որ վաղ քրիստոնեական եկեղեցին ընդունում էր, որ հավատացյալները փրկված են շնորհով (Գործք առաքելոց 15.7–11), և որ նրանք պետք է շարունակեն հետևել սննդի վերաբերյալ կանոններին (Գործք առաքելոց 15.19, 20)։ Մաքուր ու անմաքուր ուտելիքների տարբերակումն, ինչպես նաև այլ աստվածաշնչյան կանոններ չեն հակասում շնորհի գաղափարին։ Իրականում, Պողոսը հաստատում է, որ նոր ուխտն օրենքը գրել է մարդկանց սրտերում (Եբրայեցիներին 8:10–12)։ Այդուհանդերձ, հեղինակը շատ հստակ կերպով ներկայացնում է, որ կենդանիների զոհերը և ղևտական քահանայական միջնորդությունը սրբարանում փոխարինվել են Հիսուսի գերագույն զոհով և քահանայական միջնորդությամբ (Եբրայեցիներին 8.4, 5, Եբրայեցիներին 10.1–18)։

Երկրորդ, համատեքստից պարզ է դառնում, որ Պողոսը լսարանին քննադատում է ոչ թե որոշակի տեսակի ուտելիքներից ձեռնպահ մնալու համար, այլ որովհետև նրանք այդ ուտելիքներն ուտում են՝ հույս փայփայելով ինչ-որ կերպ շնորհ կամ արժանիքներ ձեռք բերել (Եբրայեցիներին 13.9)։ Հավանաբար նա զգուշացնում է ձեռնպահ մնալ հրեական ծիսական կամ պաշտամունքային ուտեստներ փորձելուց, որոնք տոնվում էին որպես տաճարում կատարված կենդանական զոհաբերության շարունակություն և իբր թե հոգևոր բարօրություն կամ շնորհ տալու նպատակ ունեին։ Սակայն շնորհը չի փոխանցվում այս ուտեստների միջոցով, այն գալիս է բացառապես Հիսուս Քրիստոսի զոհի ու քահանայական միջնորդության շնորհիվ։ Հավատացյալներն «ունեն սեղան» (Եբրայեցիներին 13.10)՝ Քրիստոսի խաչը, որից կարող են ուտել (Հովհաննես 6.47–58)։

Եբրայեցիներին գիրքն ասում է, որ «շնորհը» գալիս է Աստծո աթոռից (Եբրայեցիներին 4.16)։ Քրիստոսի միջոցով փոխանցվող այս շնորհը «խարիսխ» է՝ «հաստատուն ու անշարժ», որն ամրացված է Աստծո աթոռին (Եբրայեցիներին 6.19, 20, համեմատե՛ք 4.16 համարի հետ)։ Շնորհն է, որ մենք ստանում ենք Քրիստոսի զոհի միջոցով, որն էլ մեր սրտերը լցնում է վստահությամբ ու տալիս կայունության զգացողություն։ Երբ սիրտը «հաստատվում» է այս կերպ, այն չի «տատանվի» նոր ուսմունքներով (Եբրայեցիներին 13.9), ոչ էլ «կշեղվի» Աստծուց (Եբրայեցիներին 2.1)։

`Խորհե՛ք Քրիստոսի լիարժեք զոհի մասին։ Ինչո՞ւ է մեր կողմից այդ զոհին ինչ-որ բան «ավելացնելու» համար արված որևէ գործ հակասում Ավետարանին ու շնորհին, որը մենք գտնում ենք Հիսուսի մեջ։`