---
title:  Հետագա ուսումնասիրության համար
date:  25/03/2022
---

«Սուրբ Հոգու հեղումից հետո … (հավատացյալներն) ուրախանում էին սուրբերի հետ հաղորդակցության քաղցրությամբ։ Նրանք մեղմ էին, հոգատար, ինքնազոհ, հանուն ճշմարտության պատրաստ ցանկացած զոհաբերության։ Միմյանց հետ իրենց ամենօրյա շփման մեջ նրանք բացահայտում էին այն սերը, որը Քրիստոսը տվել էր նրանց։ Անշահախնդիր խոսքերով ու գործերով նրանք ձգտում էին այս սերը բոցավառել ուրիշների սրտերում։

Սակայն աստիճանաբար փոփոխություններ տեղի ունեցան։ Հավատացյալներն սկսեցին նկատել այլոց թերությունները։ Կենտրոնանալով սխալների վրա, տեղի տալով չար քննադատությանը՝ նրանք իրենց տեսադաշտից կորցրին Փրկչին ու Նրա սերը։ Նրանք դարձան ավելի խստապահանջ արտաքին ծիսակատարությունների նկատմամբ, ավելի պահանջկոտ սիրո ոչ թե գործնական դրսևորման, այլ տեսության նկատմամբ։ Ուրիշներին մեղադրելու իրենց խանդավառության մեջ նրանք աչքաթող էին անում իրենց սեփական սխալները։ Նրանք կորցրին այն եղբայրական սերը, որը նրանց հանձնել էր Քրիստոսը և, ինչն ամենատխուրն է, նույնիսկ չնկատեցին այդ կորուստը։ Նրանք չէին գիտակցում, որ իրենց կյանքից հեռանում են երջանկությունն ու ուրախությունը, և իրենց սրտերից հեռացնելով Աստծո սերը՝ շուտով քայլելու էին խավարում։

Տեսնելով, որ եկեղեցում աստիճանաբար հանգչում է եղբայրական սերը՝ Հովհաննեսը հավաստիացնում էր հավատացյալներին այդ սիրո անհրաժեշտության մեջ։ Եկեղեցուն ուղղված նրա նամակները լի են այս մտքերով։ Նա գրում է. «Սիրելինե՛ր, սիրենք միմյանց, որովհետև սերն Աստծուց է, և ամեն ոք, ով սիրում է, Աստծուց է ծնված ու ճանաչում է Աստծուն։ Ով չի սիրում, Աստծուն չի ճանաչում, որովհետև Աստված սեր է։ Աստծու սերը մեր հանդեպ նրանով երևաց, որ Աստված Իր միածին Որդուն աշխարհ ուղարկեց, որպեսզի Նրանով ապրենք։ Սրա մեջ է սերը. ոչ թե մենք սիրեցինք Աստծուն, այլ Նա մեզ սիրեց և Իր Որդուն ուղարկեց մեր մեղքերի քավության համար։ Սիրելինե՛ր, եթե Աստված մեզ այսպես սիրեց, ապա մենք էլ պետք է միմյանց սիրենք»։ (Ա Հովհաննես 4.7-11)»։ Էլեն Ուայթ, Գործք առաքելոց, էջ 547, 548։

**Հարցեր քննարկման համար**

`Քրիստոնեական կյանքը հաճախ համարվում է անձնական ու անհատական փոխհարաբերություն Հիսուսի ու հավատացյալի միջև։ Սա, սակայն, քրիստոնեական կյանքի միայն մի տեսանկյունն է։ Ինչո՞ւ է կարևոր հիշել, որ Աստված մեզ առաջնորդում է որպես խումբ։ Որո՞նք են իմ պատասխանատվություններն այդ խմբի շրջանակներում։ Ի՞նչ կարող եմ ես ակնկալել այդ խմբից։`

`Որո՞նք են լավագույն ցուցանիշներն այն բանի, որ համայնքում եղբայրական սերը շատ ամուր է։ Դասարանում կազմե՛ք այդ ցուցանիշների ցուցակ։`

`Ի՞նչ է ճշմարիտ եղբայրական սերը։ Որո՞նք են դրա բնութագրերը, պատճառներն ու արդյունքները։ Ինչպես կտարբերակեիք այն կեղծ եղբայրական սիրուց։`