---
title:  Աստծո ժողովրդի մասին հոգ տանել
date:  20/03/2022
---

`Կարդացե՛ք Եբրայեցիներին 13.1, 2, Հռոմեացիներին 12.13, Ա Տիմոթեոսին 3.2, Տիտոսին 1.8 և Ա Պետրոս 4.9 համարները։ Ո՞րն էր հյուրասիրության դերը վաղ եկեղեցում։`

Քրիստոնեությունը դեգերող շարժում էր, որը հաճախ կախված էր լինում ինչպես քրիստոնյաների, այնպես էլ ոչ քրիստոնյաների հյուրասիրությունից։ «Մի՛ մոռացիր» օտարասիրություն դրսևորել հրահանգը հավանաբար վերաբերում է այն փաստին, որ մարդիկ ոչ թե պարզապես չէին մտածում ինչ-որ մեկին ներս թողնելու մասին, այլ որ գիտակցաբար մերժում էին այդ անել։

Պողոսը չի խոսում միմիայն հավատացյալ եղբայրների նկատմամբ հյուրասեր լինելու մասին։ Նա իր լսարանին հիշեցնում է, որ օտարների նկատմամբ հյուրասիրություն դրսևորելով, ոմանք, այդ մասին անգամ չկասկածելով, հրեշտակների ընդունեցին (Եբրայեցիներին 13.2)։ Նա հավանաբար նկատի ունի այն երեք մարդկանց, որոնք այցելեցին Աբրահամին ու Սարային (Ծննդոց 18.2–15)։ Հյուրասիրություն դրսևորելը ենթադրում է այլոց հետ սեփական ունեցվածքը կիսելը և ուրիշների հետ տառապելը, այն, ինչ Հիսուսն արեց մեզ համար (Եբրայեցիներին 2.10–18)։

Բանտարկյալների նկատմամբ եղբայրասիրություն դրսևորելը նշանակում էր ոչ միայն հիշել նրանց սեփական աղոթքներում, այլև նյութական և հոգեբանական աջակցություն ցույց տալով՝ փորձել փոքր-ինչ թեթևացնել նրանց բեռը։ Կար բանտարկյալներին գիտակցաբար մոռացության մատնելու վտանգ։ Այն մարդիկ, ովքեր հասարակության կողմից դատապարտված մարդկանց նյութական և հոգեբանական աջակցություն էին ցույց տալիս, նույնականացնում էին իրենց նրանց հետ։ Ինչ-որ առումով նրանք դառնում էին նրանց «ցավակիցը» և դառնում էին խոցելի հասարակության կողմից եկող վիրավորանքների նկատմամբ (Եբրայեցիներին 10.32–34)։

Պողոսն իր հորդորներում պատկերավոր խոսք է օգտագործում՝ խրախուսելու ընթերցողներին անտարբեր չլինել բանտարկյալների նկատմամբ։ Նախ, հեղինակը խոսում է իր ընթերցողների աջակցության մասին, որը նրանք ցուցաբերել են իրենց ազատազրկված եղբայրների հանդեպ անցյալում։ Նրանք դարձել են «ցավակիցը» այն մարդկանց, ովքեր հանրայնորեն «նախատինքների և նեղությունների» են ենթարկվել (Եբրայեցիներին 10.33)։ Երկրորդ, վատ վերաբերմունքի մասին գրելը հղում է կատարում Մովսեսի պատմությանը, ով նախընտրեց «Աստծու ժողովրդի հետ չարչարվել, քան թե միառժամանակ մեղսավոր վայելքներ ունենալ» (Եբրայեցիներին 11.25)։ Եվ վերջում, Պողոսը խոսում է եղբայրական սիրո գաղափարի մասին։ Նա հիշեցնում է իր ընթերցողներին, որ նրանք ևս «մարմնավոր» են (Եբրայեցիներին 13.3)։ Նրանք միևնույն հարթակի վրա են և պետք է մյուսների հետ վարվեն այնպես, ինչպես կցանկանային, որ իրենց հետ վարվեին, եթե միևնույն հանգամանքներում հայտնվեին, այսինքն՝ բանտում։ Այն է՝ մարդիկ պետք է բանտարկյալներին նյութական և հոգեբանական օգնություն ցուցաբերեն՝ նրանց ցույց տալու համար, որ իրենք լքված չեն։

`Բացի նյութական ու հոգեբանական օգնություն ցույց տալուց՝ է՞լ ինչ կարող ենք անել բանտարկյալների համար, անկախ նրանից՝ եկեղեցու անդամնե՞ր ենք, թե՞ ոչ։`