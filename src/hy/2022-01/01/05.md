---
title:  Իրար հե՛տ եղեք
date:  29/12/2021
---

Ի՞նչ է խորհուրդ տալիս անել առաքյալն իր նամակի հասցեատերերին իրենց իրավիճակում։ Ի՞նչ կարող ենք սովորել Եբրայեցիներին ուղղված թղթից մեր սեփական օգուտի համար։ Եկե՛ք վերլուծենք, թե ինչպես Աստված օգնեց Եղիային վերականգնվել հուսահատությունից։

`Կարդացե՛ք Գ Թագավորների 19.5–18 համարները։ Ի՞նչ արեց Աստված Եղիայի՝ Իր ծառայի հավատը վերականգնելու համար։`

Կարմեղոսից հետո Եղիայի հետ Աստծո վերաբերմունքի պատմությունը հիասքանչ է, քանի որ այն ցույց է տալիս այն քնքուշ հոգատարությունն ու իմաստությունը, որով Աստված ծառայում է նրանց, ովքեր նեղության մեջ են և պայքարում են իրենց հավատը վերականգնելու համար։ Աստված մի քանի բան արեց Եղիայի համար։ Առաջինը, հոգ տարավ նրա ֆիզիկական կարիքների մասին։ Սնունդ մատակարարեց և թույլ տվեց, որ հանգստանա։ Այնուհետև, քարայրի միջից մեղմ հանդիմանեց նրան. «Ի՞նչ ունես այստեղ, Եղիա՛» և թույլ տվեց, որ Եղիան ավելի խորն ընկալի, թե ինչպես է Աստված աշխատում և իրականացնում Իր նպատակները։ Աստված ո՛չ քամու, ո՛չ երկրաշարժի, ո՛չ էլ կրակի մեջ էր, այլ մեղմ ու նուրբ ձայնի մեջ։ Այնուհետև Աստված Եղիային աշխատանք տվեց անելու և հանգստացրեց նրան։

`Կարդացե՛ք Եբրայեցիներին 2.1, Եբրայեցիներին 3.12–14, Եբրայեցիներին 5.11–6.3 և Եբրայեցիներին 10.19–25 համարները։ Ի՞նչ անել է առաջարկում Պողոսը առաքյալը հավատացյալներին։`

Եբրայեցիներին ուղղված թղթում մենք գտնում ենք մի քանի ցուցումներ, որ առաքյալը տալիս է այդ նամակի հասցեատերերին, որպեսզի օգնի նրանց վերականգնել իրենց սկզբնական ուժն ու հավատը։ Տեսանկյուններից մեկը, որը Պողոսը շեշտադրում է, իրենց հավատակից եղբայրների ֆիզիկական կարիքները հոգալն է։ Նա առաջարկում է նրանց ցուցաբերել հյուրընկալություն և այցելել բանտարկյալներին, ինչը ենթադրում է նաև հոգալ նրանց կարիքները։ Առաքյալը հորդորում է ընթերցողներին լինել առատաձեռն՝ հիշելով, որ Աստված չի լքի իրենց (Եբրայեցիներին 13.1–6)։ Պողոսը նաև հանդիմանում ու քաջալերում է նրանց։ Նա զգուշացնում է նրանց, որ աստիճանաբար «չշեղվեն» (Եբրայեցիներին 2.1) և «անհավատ, չար սիրտ» չունենան (Եբրայեցիներին 3.12), ինչպես նաև խրախուսում է նրանց աճել հավատի իրենց ընկալման մեջ (Եբրայեցիներին 5.11–6.3)։ Պողոսը նշում է նաև հետևողականորեն եկեղեցական հավաքույթներին հաճախելու կարևորությունը (Եբրայեցիներին 10.25)։ Հակիրճ ասած, նա առաջարկում է նրանց միշտ միասին լինել, խրախուսել միմյանց, տարածել սեր և անել բարի գործեր, սակայն նաև բարձրացնում է Հիսուսին և իրենց համար երկնային սրբարանում Նրա ծառայությունը (Եբրայեցիներին 8.1, 2, Եբրայեցիներին 12.1–4)։