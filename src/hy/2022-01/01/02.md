---
title:  Փառահեղ սկիզբ
date:  26/12/2021
---

Քարոզը հասկանալու և դրա պատգամը մեզ համար կիրառելի դարձնելու համար մենք պետք է հասկանանք ժողովքի պատմությունն ու դրա անդամների իրավիճակը, երբ նրանք առաքյալից ստացան նամակը։

`Կարդացե՛ք Եբրայեցիներին 2.3, 4 համարները։ Ի՞նչ էին զգում Եբրայեցիներին թղթի հասցեատերերը, երբ առաջին անգամ դարձի եկան։`

Այս հատվածը ենթադրում է, որ այս ժողովուրդն անձամբ չէր լսել Հիսուսի քարոզները։ Նրանք Ավետարանն ստացել էին այլ ավետարանիչներից, որոնք նրանց հայտնել էին «փրկության» լուրի մասին։

Պողոսն ասում է նաև, որ ավետարանիչները «հաստատեցին» լուրը, և որ Ինքը՝ Աստված «այն վկայեց նշաններով, հրաշքներով»։ Սա նշանակում է, որ Աստված տրամադրել էր Ավետարանի փորձառական՝ հրաշքներով և այլ հզոր գործերով հաստատում, որոնց թվում էին նաև «Սուրբ Հոգու պարգևները»։ Նոր Կտակարանը տեղեկացնում է, որ նոր վայրերում Ավետարանի քարոզը հաճախ ուղեկցվում էր այնպիսի հրաշքներով, ինչպիսիք են զարմանարաշ բժշկությունները, դևերից ազատագրումը և հոգևոր պարգևների հեղումը։

Քրիստոնեական եկեղեցու հիմնավորման ժամանակ Աստված հեղեց Իր Հոգին առաքյալների վրա Երուսաղեմում, որպեսզի նրանք կարողանային Ավետարանի լուրը հռչակել այն լեզուներով, որոնք նախկինում անծանոթ էին իրենց և հրաշքներ անել (Գործք առաքելոց 2, 3)։ Փիլիպպոսը նմանատիպ հրաշքներ կատարեց Սամարիայում (Գործք առաքելոց 8), Պետրոսը՝ Հոպպեում և Կեսարիայում (Գործք առաքելոց 9, 10), իսկ Պողոսը իր ծառայության ողջ ընթացքում՝ Փոքր Ասիայում և Եվրոպայում (Գործք առաքելոց 13–28)։ Այս հզոր գործերը բացառիկ ապացույց էին, որոնք հաստատում էին «փրկության» լուրը՝ Աստծո թագավորության հիմնադրումը, ինչպես նաև փրկությունը դատապարտությունից և ազատագրումը չար ուժերից (Եբրայեցիներին 12.25–29)։

Հոգին վաղ հավատացյալ քրիստոնյաներին տվեց այն վստահությունը, որ իրենց մեղքերը ներված են, ուստի նրանք այլևս չէին սարսափում դատաստանից, ինչի շնորհիվ նրանց աղոթքները համարձակ էին և վստահությամբ լի, իսկ նրանց հոգևոր ընթացքը՝ ուրախությամբ լի (Գործք առաքելոց 2.37–47)։ Հոգին նաև ազատագրեց նրանց, ովքեր չար ոգիների կապանքներում էին հայտնվել, ինչը չարի ուժերի նկատմամբ Աստծո զորության գերակայության զարմանահրաշ ապացույց էր և ցույց էր տալիս, որ նրանց կյանքում հաստատվել էր Աստծո թագավորությունը։

`Ո՞րն է ձեր դարձի պատմությունը։ Ինչպե՞ս եք հաստատվել ձեր հավատում առ Հիսուս Քրիստոսը որպես ձեր Տեր և Փրկիչ։ Ինչո՞ւ է օգտակար ժամանակ առ ժամանակ հիշել, թե ինչպես է Աստված սկզբում աշխատել ձեր կյանքում, որպեսզի ձեզ բերի Իր մոտ։`