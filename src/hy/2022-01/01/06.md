---
title:  Այս վերջին օրերը
date:  30/12/2021
---

`Կարդացե՛ք Եբրայեցիներին 1.2, Եբրայեցիներին 9.26–28, Եբրայեցիներին 10.25, 36–38 և Եբրայեցիներին 12.25–28 համարները։ Ի՞նչ միտք է շեշտադրում այստեղ Պողոսը հատկապես ժամանակի վերաբերյալ։`

Կա մի շատ կարևոր տարր, որն առաքյալը շեշտադրում է, և որն այս հորդորին հրատապություն է հաղորդում. նամակի հասցեատերերն ապրում են հենց «վերջին օրերում» (Եբրայեցիներին 1.2), և խոստումներն ուր որ է պետք է իրականանան (Եբրայեցիներին 10.36–38)։ Հետաքրքրական է նաև այն, ինչպես կտեսնենք, որ Պողոսն իր լսարանին համեմատում է անապատում դեգերող սերնդի հետ, որը կանգնած էր Քանանի սահմանին՝ պատրաստ մտնելու խոստացված երկիր։ Պողոսը հիշեցնում է նրանց. «Քանի որ «Մի փոքր միայն, մի փոքր ժամանակ ևս, և Նա, Ով գալու է, կգա ու չի ուշանա»» (Եբրայեցիներին 10.37)։ Այնուհետև նա նրանց քաջալերում է. «Իսկ մենք ընկրկողներ չենք, որ կորսվենք, այլ մեր հոգիների փրկությանը հավատացողներ» (Եբրայեցիներին 10.39): Այս վերջին հորդորը հիշեցնւմ է հասցեատերերին և մեզ այն վտանգների մասին, որոնք պատմության ընթացքում պատահել են Աստծո ժողովրդի հետ Աստծո խոստումների իրականացումից անմիջապես առաջ։

Թվեր գիրքը խոսում է հենց այս երևույթի մասին։ Աստվածաշնչյան արձանագրություններն ասում են, որ խոստացված երկիր մտնելուց անմիջապես առաջ Իսրայելը կրել է երկու կարևոր պարտություններ։ Առաջին դեպքը նկարագրված է Թվեր 13-րդ և 14-րդ գլուխներում, որտեղ պատմվում է այն կասկածների մասին, որոնք առաջնորդները տարածում են ժողովրդի մեջ և Իսրայելի հավատի ձախողման պատճառ դառնում։ Արդյունքում ժողովուրդը որոշում է նոր առաջնորդ ընտրել և հետ դառնալ Եգիպտոս հենց այն պահին, երբ նրանք պետք է ուր որ է Քանան մտնեին։

Երկրորդ անգամ, իսրայելացիները ներգրավվում են հեշտասիրության, ինչպես նաև Բել Փեգորում կեղծ երկրպագության մեջ (Թվեր 24, 25)։ Մինչ Բաղաամին չէր հաջողվում անիծել իսրայելացիներին, սատանան օգտագործեց սեռական գայթակղություններն Իսրայելին կեղծ երկրպագության և մեղքի մեջ ներքաշելու, ինչպես նաև Աստծո անբարեհաճությունը նրանց վրա բերելու համար։

Պողոսը զգուշացնում է Եբրայեցիներին նամակի հասցեատերերին այս երկու վտանգների մասին։ Առաջինը, նա նրանց հորդորում է ամուր կառչել իրենց հավատքին և հառել իրենց աչքերը Հիսուսին (Եբրայեցիներին 4.14, Եբրայեցիներին 10.23, Եբրայեցիներին 12.1–4)։ Երկրորդ, նա նրանց հորդորում է զգուշանալ անբարոյականությունից և արծաթասիրությունից (Եբրայեցիներին 13.4–6)։ Եվ վերջում նա նրանց հորդորում է անսալ և հնազանդ լինել իրենց առաջնորդներին (Եբրայեցիներին 13.7, 17)։

`Հաշվի առնելով մեր ընկալումը մեռելների վիճակի մասին և այն, որ մեր աչքերը մահվան մահճում փակելուց հետո հաջորդ բանը, որ կիմանանք, Քրիստոսի երկրորդ գալուստն է՝ ինչո՞ւ կարող ենք ասել, որ բոլոր մարդիկ ապրել են «վերջին օրերում»։`