---
title:  Նամակ՝ մեզ եվ հրեաներին
date:  25/12/2021
---

### Այս շաբաթվա ուսումնասիրության համար կարդացե՛ք.
Եբրայեցիներին 2.3, 4, Ա Պետրոս 4.14, 16, Եբրայեցիներին 13.1–9, 13, Գ Թագավորների 19.1–18, Եբրայեցիներին 3.12–14, Թվեր 13։

> <p>Հիշելու համարը.<p>
> «Ձեզ համբերություն է պետք, որպեսզի Աստծու կամքը կատարելով՝ խոստումն ստանաք» (Եբրայեցիներին 10.36)։

Երբևէ պատկերացրե՞լ եք, թե ինչպիսին կլիներ Հիսուսի կամ առաքյալներից որևէ մեկի քարոզը։ Մեզ հասել են նրանց որոշ քարոզներից հատվածներ և հակիրճ ամփոփումներ, սակայն դրանք սահմանափակ պատկերացում են տալիս այն մասին, թե ինչի նման կլիներ նրանց անձամբ լսելը։ Այդուհանդերձ, Աստված մեզ համար Սուրբ Գրքում պահպանել է առնվազն մեկ ամբողջական քարոզ՝ հրեաներին ուղղված Պողոսի նամակը։

Պողոսը՝ Եբրայեցիներին թղթի հեղինակը, իր սեփական գրվածքն անվանում է «հորդորի խոսք» (Եբրայեցիներին 13.22)։ Այս արտահայտությունն օգտագործվել է քարոզը ներկայացնելու համար թե՛ ժողովարանում (Գործք առաքելոց 13.15) և թե՛ քրիստոնեական երկրպագության ժամանակ (Ա Տիմոթեոսին 4.13)։ Այսպիսով հաստատվել է, որ Եբրայեցիներին թուղթը մեզ հասած ամենավաղ «լիարժեք քրիստոնեական քարոզն» է։ Եբրայեցիներին թուղթն ուղղված էր Հիսուսին ընդունած հավատացյալներին, որոնք հետո դժվարություններ էին կրում։ Ոմանք հանրայնորեն ամոթանք էին ստանում և հալածվում (Եբրայեցիներին 10.32–34)։ Մյուսները բախվում էին ֆինանսական խնդիրների (Եբրայեցիներին 13.5, 6)։ Շատերը փորձվեցին և սկսեցին կասկածի տակ դնել իրենց հավատը (Եբրայեցիներին 3.12, 13)։ Մի՞թե մենք այսօր նման փորձություններ չենք կրում։

Առաքյալն իր ոգեշնչող քարոզով սակայն կոչ է անում նրանց (ավելի լայն իմաստով նաև մեզ) հաստատ մնալ Հիսուսին հավատալու մեջ և հառել իրենց աչքերը Հիսուսին, Ով այժմ երկնային սրբարանում է։