---
title:  Տկարություն
date:  28/12/2021
---

Եբրայեցիներին թղթի հասցեատերերը կարողանում էին պահել իրենց հավատն ու նվիրվածությունը Քրիստոսին՝ ի հեճուկս մերժման ու հալածանքների։ Սակայն ժամանակի ընթացքում հակամարտությունը թողեց իր հետքերը։ Նրանք լավ պայքար մղեցին և հաղթանակով դուրս եկան պայքարից, սակայն նաև ուժասպառ և ջախջախված։

`Կարդացե՛ք Եբրայեցիներին 2.18, Եբրայեցիներին 3.12, 13, Եբրայեցիներին 4.15, Եբրայեցիներին 10.25, Եբրայեցիներին 12.3, 12, 13 և Եբրայեցիներին 13.1–9, 13 համարները։ Ի՞նչ տարատեսակ մարտահրավերների էին առճակատվում հավատացյալները։`

Եբրայեցիներին թուղթը պատմում է մեզ, որ դրա հասցեատերերը շարունակում էին դժվարությունների միջով անցնել։ Նրանց պատվի դեմ ուղղված բանավոր և հավանաբար նաև այլ տեսակի հարձակումները շարունակվում էին (Եբրայեցիներին 13.13)։ Հավատացյալների մի մասը դեռևս բանտում էր (Եբրայեցիներին 13.3), ինչը կարող էր թե՛ ֆինանսապես, թե՛ հոգևորապես քայքայել եկեղեցին։ Նրանք ուժասպառ էին (Եբրայեցիներին 12.12, 13) և կարող էին հեշտությամբ «հուսահատվել» (Եբրայեցիներին 12.3)։

Ինչպես մարդկանց մոտ, այնպես էլ համայնքներում պատահում է, որ երբ անցնում է հաղթանակի հուզմունքն ու հրճվանքը, հոգեբանական և այլ տեսակի պաշտպանության միջոցները թուլանում են, մարդիկ դառնում են ավելի խոցելի իրենց թշնամու հակահարվածի դեմ։ Այն ուժը, որը մարդը կամ համայնքը կենտրոնացրել է գալիք սպառնալիքին դիմադրելու համար, ավելի բարդ է հավաքել երկրորդ անգամ։

`Կարդացե՛ք Գ Թագավորների 19.1–4 համարները։ Ի՞նչ պատահեց Եղիայի հետ։`

«Այնուամենայնիվ, մեծ հավատին ու փառահեղ հաղթանակին հաջորդող արձագանքը սարսափելի էր. Եղիան ճնշված էր զգում: Նա վախենում էր, որ Կարմեղոսում սկիզբ առած բարենորոգումը չի շարունակվի, և վհատությունը պաշարեց նրան: Նա բարձրացել էր Փասգա լեռան կատարը և հիմա արդեն հովտում էր: Քանի դեռ նա ենթարկվում էր Ամենակարողի Հոգու ազդեցությանը, կարողանում էր հաղթահարել հավատի ամենադաժան փորձություններն անգամ, սակայն հուսահատության այս ժամին, երբ ականջին դեռ հնչում էր Հեզաբելի սպառնալիքը, իսկ սատանան էլ, թվում է, հաղթանակում էր այս չար կնոջ դավադրության միջոցով, նա սկսեց կորցնել հույսն Աստծո նկատմամբ: Նրա հավատը հասել էր գագաթնակետին, իսկ հիմա արձագանքը սարսափելի էր: Մոռանալով Աստծուն՝ Եղիան այսուայնկողմ էր փախչում, մինչև որ միայնակ հայտնվեց մի մռայլ անապատում»։ Էլեն Ուայթ, Մարգարեներ և թագավորներ, էջ 161, 162։

`Հիշե՛ք այն դեպքերը, երբ ձեր քրիստոնեական կյանքի ընթացքում ձախողումներ եք ունեցել և փորձե՛ք հասկանալ այն հանգամանքները և գործոնները, որոնք նպաստել են այդ ձախողմանը։ Ի՞նչը կարող էիք այլ կերպ անել։`