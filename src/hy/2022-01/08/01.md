---
title:  Հիսուսը՝ նոր ուխտի Միջնորդը
date:  12/02/2022
---

### Այս շաբաթվա ուսումնասիրության համար կարդացե՛ք.
Եբրայեցիներին 7.11–19, Եբրայեցիներին 8.10–12, Երեմիա 31.31–34, Եբրայեցիներին 8.1–6, Ելք 24.1–8, Եզեկիել 36.26, 27։

> <p>Հիշելու համարը.<p>
> «Բայց հիմա Հիսուսն ավելի բարձր ծառայության հասավ, քանի որ միջնորդ է ավելի լավ ուխտի, որը օրինադրվել է ավելի լավ խոստումների վրա» (Եբրայեցիներին 8.6):

Կատարյալ կյանք ապրելով, խաչի վրա մեր փոխարեն մահանալով՝ Հիսուսը միջնորդեց նոր՝ ավելի լավ ուխտ մեր և Աստծո միջև հաստատելու համար։ Իր մահվան միջոցով Հիսուսը չեղարկեց մահվան պատիժը, որը պահանջում էին մեր օրինախախտումները, և հնարավոր դարձրեց նոր ուխտը։

Այս ճշմարտությունը բացատրվում է Եբրայեցիներին 10.5–10 համարներում, որտեղ ասվում է, որ Հիսուսը ցուցաբերեց ուխտի պահանջած կատարյալ հնազանդությունը։ Այն հղում է կատարում Սաղմոսներ 40-ին, որտեղ Մեսիան փափագում է կատարյալ հնազանդություն ցուցաբերել Աստծուն. «Ահա Ես գալիս եմ. գրքի թերթերում գրված է Իմ մասին. Քո կամքը կատարել կամեցա, ո՛վ Իմ Աստված, և Քո օրենքն Իմ սրտի մեջ է» (Սաղմոսներ 40.7, 8)։ «Բնօրինակ համատեքստում այս արտահայտությունը (Քո կամքը կատարել) նկարագրում է բարոյական հնազանդություն Աստծո կամքին։ Եբրայեցիներին գիրքը գրողն օգտագործում է այս արտահայտությունը՝ ցույց տալու համար, որ Քրիստոսի զոհն իրականացրեց Աստծո կամքը, քանի որ տրամադրեց ընդունելի քավություն, ինչը կենդանական զոհերը չէին տրամադրում»։ ՅՕԱ աստվածաշնչյան մեկնաբանություններ, հատոր 7, էջ 460։

Պողոսի համար այս Սաղմոսը յուրահատուկ նշանակություն ձեռք բերեց Հիսուսին մարմին հագնելով։ Հիսուսը մարմնավորեց նոր ուխտի հնազանդությունը։ Նա մեր օրինակն է։ Մենք փրկվել ենք ոչ միայն Նրա մահվան, այլև Նրա կատարյալ հնազանդության շնորհիվ։