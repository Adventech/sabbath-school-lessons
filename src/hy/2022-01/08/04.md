---
title:  Նոր ուխտն ավելի լավ Բարեխոս ունի
date:  15/02/2022
---

`Կարդացե՛ք Եբրայեցիներին 8.1–6 համարները։ Ինչո՞ւ է Հիսուսն ուխտի ավելի լավ Բարեխոս։`

Հունարեն մեսիտես (միջնորդ) եզրույթը բխում է մեսոս (մեջտեղի) բառից և ցույց է տալիս այն մեկին, ով քայլում է կամ կանգնած է մեջտեղում։ Այն տեխնիկական եզրույթ է և վերաբերում է այն մարդուն, ով իրականացնում է հետևյալ գործառույթներից մեկը կամ մի քանիսը. (1) միջնորդ դատավոր երկու կամ ավելի կողմերի միջև, (2) բանակցություններ վարող կամ գործարար միջնորդ, (3) վկա՝ բառի իրավաբանական իմաստով կամ (4) մեկը, ով հանդես է գալիս որպես երաշխավոր, ուստի և ապահովում է համաձայնության կայացումը։

Հայերեն «միջնորդ» եզրույթը իմաստային առումով չափազանց նեղ թարգմանություն է մեսիտես բառի համար Եբրայեցիներին գրքում, քանի որ այն շեշտադրում է հունարեն եզրույթի միայն առաջին երկու կամ երեք կիրառությունները։ Սակայն Եբրայեցիներին գիրքն ընդգծում է չորրորդ գործառույթը։ Հիսուսը «միջնորդ» չէ այն իմաստով, որ լուծում է Հոր և մարդկանց միջև առկա վեճը, խաղաղարար չէ, ով հաշտեցնում է դժգոհ կողմերին, կամ վկա չէ, ով հաստատում է համաձայնագրի գոյությունը կամ դրա իրականացումը։ Ընդհակառակը, ինչպես բացատրում է Եբրայեցիներին գիրքը, Հիսուսը նոր ուխտի երաշխավորն է (կամ երաշխիք) (Եբրայեցիներին 7.22)։ Եբրայեցիներին գրքում «միջնորդ» եզրույթը համարժեք է «երաշխավոր» բառին։ Նա երաշխավորում է, որ ուխտի խոստումները կիրականանան։

Քրիստոսի մահը հնարավոր դարձրեց նոր ուխտի հաստատումը, քանի որ այն բավարարում է Իսրայելի հետ արված առաջին ուխտի պայմաններին (նույնիսկ առաջին մարդկանց հետ Եդեմում արված ուխտի պայմաններին), որը խախտվել էր (Եբրայեցիներին 9.15–22)։ Այս դեպքում Հիսուսը երաշխավորն է, Ով Իր վրա վերցրեց ուխտի բոլոր իրավաբանական պարտավորությունները, որոնք խախտվել էին։ Մյուս կողմից, Հիսուսի համբարձումը երկինք երաշխավորում է, որ մարդ արարածին տրված Աստծո խոստումները կիրականանան (Եբրայեցիներին 6.19, 20)։ Հիսուսը երաշխավորում է ուխտը, քանի որ ցուց տվեց, որ Աստծո խոստումները ճշմարիտ են։ Հիսուսին հարություն տալով և Իր աջ կողմում նստեցնելով՝ Հայրը ցույց տվեց, որ մեզ ևս հարություն կտա և Իր մոտ կտանի։

Հիսուսն ավելի մեծ Բարեխոս է, քան Մովսեսն էր, քանի որ ծառայում է երկնային սրբարանում և առաջարկել է Իրեն որպես մեզ համար արվող կատարյալ զոհ (Եբրայեցիներին 8.1–5, Եբրայեցիներին 10.5–10)։ Մովսեսի դեմքն արտացոլեց Աստծո փառքը (Ելք 34.29–35), բայց Հիսուսը հենց Աստծո փառքն է (Եբրայեցիներին 1.3, Հովհաննես 1.14)։ Մովսեսն Աստծո հետ խոսեց դեմ առ դեմ (Ելք 33.11), սակայն Հիսուսն Աստծո Խոսքի անձնավորումն է (Եբրայեցիներին 4.12, 13, Հովհաննես 1.1–3, 14)։

`Այո՛, Հիսուսը բավարարեց ուխտի հնազանդության պայմանը։ Այս լույսի ներքո, ո՞րն է հնազանդության դերը մեր կյանքում, և ինչո՞ւ է այն դեռևս այդքան կարևոր։`