---
title:  Հետագա ուսումնասիրության համար
date:  18/02/2022
---

«Եթե մեր սրտերը նորոգված են Աստծո նմանությամբ, եթե աստվածային սերը պատվաստված է հոգում, մի՞թե Աստծո օրենքը չի իրագործվի կյանքում: Երբ սիրո սկզբունքը դրված է սրտում, երբ մարդը նորոգված է իր Ստեղծողի պատկերով, իրագործվում է նոր ուխտի խոստումը. «Իմ օրենքները նրանց սրտերի մեջ պիտի դնեմ և նրանց մտքերի վրա պիտի գրեմ դրանք» (Եբրայեցիներին 10.16): Եվ եթե օրենքը գրված է սրտի մեջ, մի՞թե այն չի ձևավորի կյանքը: Հնազանդությունը` սիրո և հավատարմության ծառայությունը, իսկական աշակերտության նշանն է: Սուրբ Գիրքն ասում է. «Սա է Աստծու սերը. որ պահենք Նրա պատվիրանները»: «Ով ասում է. «Նրան ճանաչեցի», բայց Նրա պատվիրանները չի պահում, ստախոս է, և նրա մեջ ճշմարտություն չկա» (Ա Հովհաննես 5.3, 2.4): Հենց հավատն է և միայն հավատը, որ հնազանդությունից ազատելու փոխարեն, մարդուն մասնակից է դարձնում Քրիստոսի շնորհին, ինչն էլ ուժ է տալիս հնազանդվելու:

Որքան մոտենաք Հիսուսին, այնքան ավելի սխալական կերևաք ձեր աչքին, քանի որ ձեր տեսողությունն ավելի կպարզվի, իսկ հակադրությունը` ձեր անկատարության և Նրա կատարելության միջև, ավելի հստակ ու որոշակի կդառնա։ Սա վկայում է այն մասին, որ սատանայի մոլորությունները կորցրել են իրենց ուժը, որ Աստծո Հոգու կենարար ազդեցությունը արթնացնում է ձեզ:

Այն սրտում, որը չի գիտակցում իր մեղավորությունը, Հիսուսի հանդեպ խոր սեր չի կարող բնակվել: Քրիստոսի շնորհով վերափոխված հոգին կհիանա Նրա աստվածային բնավորությամբ, բայց երբ մենք չենք տեսնում մեր սեփական բարոյական արատավորությունը, դա ակնհայտ վկայություն է այն մասին, որ դեռ չենք ըմբռնել Քրիստոսի գեղեցկությունն ու գերազանցությունը»։ Էլեն Ուայթ, Քայլեր դեպի Քրիստոս, էջ 75, 76, 81, 82։

**Հարցեր քննարկման համար**

`Խորհե՛ք վերը ներկայացված մեջբերման մասին «Քայլեր դեպի Քրիստոս» գրքից։ Քրիստոսին մոտենալիս մեր սեփական մեղավորությունն ավելի հստակորեն տեսնելու փաստն ի՞նչ է մեզ ասում այն մասին, թե ինչպես չպետք է թուլ տանք, որ մեր սեփական թերությունները գիտակցելը պատճառ հանդիսանա, որ հուսահատությամբ թողնենք մեր հավատը։`

`Խորհե՛ք օրենքը մեր սրտում գրված լինելու փաստի մասին։ Ի՞նչ է դա նշանակում քրիստոնյայի հգևոր կյանքի համար։ Այդ ճշմարտությունը հասկանալն ու վերապրելն ինչպե՞ս կարող է օգնել մեզ խուսափել այն «հնազանդությունից», որն ըստ էության միայն «օրինապաշտություն» է՝ անվանված «մահացու գործեր» (Եբրայեցիներին 9.14)։`