---
title:  Նոր ուխտը լուծեց սրտի խնդիրը
date:  17/02/2022
---

`Համեմատե՛ք Երեմիա 31.33 և Եզեկիել 36.26, 27 համարներում տրված նոր ուխտի խոստումները։ Ի՞նչ կապ ունեն դրանք միմյանց հետ։`

Առաջին ուխտը գրվել էր Աստծո կողմից քարե տախտակների վրա և տեղադրվել ուխտի տապանակի մեջ՝ որպես Իր ժողովրդի հետ արված Աստծո ուխտի կարևոր վկայություն (Ելք 31.18, Բ Օրենք 10.1–4)։ Այդուհանդերձ, նույնիսկ քարի վրա գրված փաստաթղթերը կարող են կոտրվել, իսկ մագաղաթների վրա գրվածները, ինչպես Երեմիայի դեպքում, կարող են կտրվել և կրակը նետվել (Երեմիա 36.23)։

Սակայն նոր ուխտի դեպքում Աստված այս օրենքը կգրի մարդկանց սրտերի վրա։ Սիրտ ասվածը վերաբերում է մտքին՝ հիշողության և հասկացողության համար պատասխանատու օրգանին (Երեմիա 3.15, Բ Օրենք 29.4), և հատկապես պատասխանատու է գիտակից որոշումներ կայացնելու համար (Երեմիա 3.10, Երեմիա 29.13)։

Այս խոստումը պարզապես չէր ապահովում օրենքի հասանելիությունը բոլորին և դրա գիտությունը բոլորի կողմից։ Ինչն ավելի կարևոր է, այն նաև փոփոխություն էր բերում ազգի սրտում։ Իսրայելի խնդիրն այն է, որ նրա մեղքը փորագրված էր «երկաթե գրիչով, ադամանդյա ծայրով … նրանց սրտի տախտակի վրա» (Երեմիա 17.1)։ Նրանք կամակոր սիրտ ունեին (Երեմիա 13.10, Երեմիա 23.17), ուստի անհնար էր, որ նրանք բարի գործեր անեին (Երեմիա 13.23)։

Երեմիան չի հայտարարում օրենքի փոփոխություն, որովհետև Իսրայելի խնդիրը ոչ թե օրենքն էր, այլ ժողովրդի սիրտը։ Աստված կամենում էր, որ Իսրայելի հավատարմությունը դառնա երախտագիտության պատասխան նրան, ինչ Նա արել էր նրանց համար, ուստի Նա տվեց Տասը պատվիրանները պատմական նախաբանով, որն արտահայտում էր նրանց նկատմամբ Իր ունեցած սերն ու հոգատարությունը (Ելք 20.1, 2)։ Աստված կամենում էր, որ Իսրայելը ենթարկվի Իր օրենքին որպես այն փաստի ճանաչում, որ Ինքը կամենում էր միայն ամենալավը նրանց համար. այս ճշմարտությունը բացահայտված է Եգիպտոսից ժողովրդի հրաշալի ազատագրման մեջ։ Ժողովրդի հնազանդությունը պետք է լիներ երախտագիտության արտահայտում, նրանց հարաբերությունների իրողության դրսևորում։

Այս նույնը ճիշտ է այսօր մեզ համար։ Հանուն մեզ Հիսուսի մահվամբ արտահայտված Նրա սերն ու հոգատարությունը մեզ համար նոր ուխտի նախաբանն է (Ղուկաս 22.20)։ Ճշմարիտ հնազանդությունը գալիս է սրտից՝ որպես սիրո արտահայտություն (Մատթեոս 22.34–40)։ Այս սերը հավատացյալի կյանքում Սուրբ Հոգու ներկայության տարբերակիչ նշանն է։ Աստված Իր սերը մեզ վրա է սփռում Իր Հոգու միջոցով (Հռոմեացիներին 5.5), ինչն էլ մեզ մոտ արտահայտվում է սիրո դրսևորմամբ (Գաղատացիներին 5.22)։

`Եթե հին Իսրայելի ժամանակ մարդիկ պետք է սիրեին Աստծուն նույնիսկ Քրիստոսի մահը լիարժեքորեն չպատկերացնելով ու չհասկանալով, ինչո՞ւ այժմ, մեր օրերում էլ՛ ավելի շատ չսիրել Աստծուն։ Ինչպե՞ս է հնազանդությունն ի ցույց դնում սիրո իրողությունը։`