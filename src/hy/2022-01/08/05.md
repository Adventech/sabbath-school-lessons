---
title:  Նոր ուխտն ավելի լավ խոստումներ ունի
date:  16/02/2022
---

Մենք կարող ենք գայթակղություն ունենալ կարծելու, թե նոր ուխտն «ավելի լավ խոստումներ» ունի այն առումով, որ այն ավելի մեծ պարգևատրում է ենթադրում, քան հին ուխտը (երկնային հայրենիք, հավիտենական կյանք և այլն)։ Սակայն ճշմարտությունն այն է, որ Աստված միևնույն պարգևատրումն առաջարկել էր հինկտակարանյան հավատացյալներին, ինչ որ առաջարկում է մեզ (կարդացե՛ք Եբրայեցիներին 11.10, 13–16)։ Եբրայեցիներին 8.6 համարում «ավելի լավ խոստումներ» արտահայտությունը խոսում է այլ տեսակի խոստումների մասին։

Աստծո և Իսրայելի միջև ուխտը նրանց միջև խոստումների պաշտոնական փոխանակում էր։ Աստված ստանձնեց նախաձեռնությունն ու Իսրայելին դուրս բերեց Եգիպտոսից և խոստացավ առաջնորդել նրան դեպի խոստացված երկիր։

`Համեմատե՛ք Ելք 24.1–8 և Եբրայեցիներին 10.5–10 համարները։ Որո՞նք են այս երկու խոստումների նմանություններն ու տարբերությունները։`

Աստծո և Իսրայելի միջև ուխտը վավերացվեց արյամբ։ Այս արյունը ցանվում էր զոհասեղանի վրա և դրա տակը։ Իսրայելի ժողովուրդը խոստացավ հնազանդվել այն ամենին, ինչ Աստված խոսել էր իրենց հետ։

«Հավերժական կյանքի պայմանը այժմ էլ նույնն է, ինչ որ եղել է միշտ, ինչ որ կար Դրախտում` նախքան մեր նախածնողների անկումը. կատարյալ հնազանդություն Աստծո օրենքին, կատարյալ արդարություն: Եթե հավիտենական կյանքը շնորհվեր որևէ այլ պայմանով, ապա ամբողջ տիեզերքի երջանկությունը վտանգի տակ կդրվեր: Հնարավորություն կստեղծվեր հավերժացնելու մեղքը` իր բերած աղետների ու թշվառության ողջ շարանով»։ էլեն Ուայթ, Քայլեր դեպի Քրիստոս, էջ 62։

Աստված բավարարեց մեզ համար արված նոր ուխտի բացարձակ պահանջները, որովհետև տվեց Իր սեփական Որդուն, որպեսզի Նա գա և ապրի կատարյալ կյանքով, որպեսզի ուխտի խոստումներն իրականանան Նրանում, այնուհետև Աստված մեզ առաջարկեց այդ խոստումները Հիսուսին հավատալու միջոցով։ Հիսուսի հնազանդությունը երաշխավորում է ուխտի խոստումները (Եբրայեցիներին 7.22)։ Այն պահանջում է, որպեսզի Աստված Նրան տա ուխտի օրհնությունները, այնուհետև դրանք փոխանցվում են մեզ։ Իսկապես, բոլոր նրանք, ովքեր «Քրիստոսում» են, Նրա հետ կվայելեն այդ խոտումները։ Եվ երկրորդ, Աստված մեզ տալիս է Իր Սուրբ Հոգին, որպեսզի մենք ի վիճակի լինենք կատարելու Իր օրենքը։

`Քրիստոսը բավարարել է ուխտի պահանջներին, ուստի և մեզ տրված Աստծո խոստումների իրականացումը կասկածի տակ չէ։ Ինչպե՞ս է սա օգնում ձեզ հասկանալ Բ Կորնթացիներին 1.20–22 համարների իմաստը։ Ի՞նչ հիասքանչ հույս կա այս տեքստերում մեզ համար։`