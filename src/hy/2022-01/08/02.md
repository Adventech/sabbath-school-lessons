---
title:  Նոր ուխտի անհրաժեշտությունը
date:  13/02/2022
---

Համաձայն Եբրայեցիներին Թղթի՝ այն փաստը, որ Հիսուսը քահանա էր նշանակվել ըստ Մելքիսեդեկի կարգի, ենթադրում էր, որ նոր ուխտը մտել էր ուժի մեջ։ Հին ուխտը տրվել էր ղևտական քահանայության հիմքով (Եբրայեցիներին 7.11)։ Ղևտական քահանաները Աստծո և Իսրայելի միջև միջնորդի դեր էին կատարում, և օրենքն արգելում էր որևէ մեկի քահանա դառնալը, եթե նա Ղևիի ցեղի ներկայացուցիչ չէր։ Պողոսը եզրակացնում է, որ քահանայության փոփոխությունը ենթադրում է նաև քահանայության օրենքի, ինչպես նաև ուխտի փոփոխություն (Եբրայեցիներին 7.12, 18, 19)։

Հին ուխտի խնդիրն այն էր, որ այն չէր կարող կատարելություն տրամադրել (Եբրայեցիներին 7:11). Պողոսը խոսում է ղևտական քահանայության և դրա ծառայության (զոհեր, ծոմեր և այլն) մասին։ Ղևտական քահանաների միջոցով մատուցված կենդանական զոհերը չէին կարող տրամադրել ճշմարիտ, լիակատար մաքրագործում մեղքից, ոչ էլ Աստծո գահին մոտենալու հնարավորություն (Եբրայեցիներին 10.1–4, Եբրայեցիներին 9.13, 14, Եբրայեցիներին 10.19–23)։

Այն փաստը, որ նոր ուխտի անհրաժեշտություն առաջացավ, բնավ չի նշանակում, որ Աստված անարդար էր Իսրայելի հետ, երբ նրան տվեց հին ուխտը։ Ղևտական քահանայության, ինչպես նաև խորանի ծառայությունները նախատեսված էին ժողովրդին կռապաշտությունից պաշտպանելու և Հիսուսի ապագա ծառայությունը մատնանշելու համար։ Եբրայեցիս գիրքը շեշտադրում է, որ զոհաբերությունները «ստվերն» էին «գալիք բարիքների» (Եբրայեցիներին 10.1)։

Մատնանշելով Հիսուսին՝ զոհաբերությունները պետք է օգնեին ժողովրդին իրենց հույսն ու հավատը դնել «Աստծու Գառի» վրա, «որ Իր վրա է վերցնում աշխարհի մեղքը» (Հովհաննես 1.29, համեմատե՛ք Եսայի 53-րդ գլխի հետ)։ Սա այն նույն միտքն է, որ Պողոսն ընդգծում է, երբ ասում է, որ օրենքը «մեզ համար դաստիարակ եղավ դեպի Հիսուս Քրիստոսը, որպեսզի հավատով արդարանանք» (Գաղատացիներին 3.24), կամ որ «օրենքի վախճանը Քրիստոսն է ամեն հավատացյալի արդարացման համար» (Հռոմեացիներին 10.4)։

Այլ խոսքերով, նույնիսկ Տասը պատվիրանները, որքան էլ բարի և կատարյալ են, չեն կարող փրկություն տալ (Հռոմեացիներին 3.20–28, Հռոմեացիներին 7.12–14)։ Դրանք տրամադրում են արդարության կատարյալ չափանիշ, սակայն ոչ արդարություն, ճիշտ այնպես, ինչպես հայելու մեջ նայելը չի կարող ջնջել տարիքի հետևանքով առաջացած կնճիռները։ Կատարյալ արդարության համար մենք ունենք Հիսուսի կարքիը որպես մեր Փոխարինողի։

`Ինչո՞ւ օրենքը չի կարող փրկել մեզ։ Ի վերջո, եթե մենք պահենք բոլոր պատվիրանները, դրանք պահենք շատ լավ, նույնիսկ անթերի կերպով, ինչո՞ւ դա մեզ չի փրկի։`