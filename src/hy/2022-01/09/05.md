---
title:  Խաչն ու ներման գինը
date:  23/02/2022
---

`Կարդացե՛ք Եբրայեցիներին 9.22–28 համարները։ Ի՞նչ են ասում այս տեքստերը երկնային սրբարանում Քրիստոսի իրականացրած գործի մասին։`

Այն գաղափարը, որ երկնային սրբարանը մաքրագործման կարիք ունի, իմաստավորվում է հինկտակարանյան սրբարանի համատեքստում։ Սրբարանն Աստծո կառավարման խորհրդանիշն է (Ա Թագավորների 4.4, Բ Թագավորների 6.2), և այն, թե ինչպես է Աստված վարվում Իր ժողովրդի մեղքի հետ, ազդում է Նրա կառավարման արդարացիության համընդհանուր ընկալման վրա (Սաղմոսներ 97.2)։ Որպես ղեկավար՝ Աստված Իր ժողովրդի Դատավորն է, և ակնկալվում է, որ Նա պետք է արդար լինի՝ արդարացնի անմեղներին և դատապարտի հանցավորներին։ Ուստի, երբ Աստված ներում է մեղավորին, Նա կրում է դատական պատասխանատվություն։ Եվ սրբարանը, որը ներկայացնում է Աստծո բնավորությունն ու ղեկավարման բնույթը, պղծվում է։ Սա բացատրում է այն փաստը, թե ինչու է Աստված կրում մեր մեղքերը, երբ Նա ներում է դրանք (Ելք 34.7, Թվեր 14.17–19. այս տեքստերում «ներել» բառի եբրայերեն բնօրինակ համարժեքը [նոսե] նշանակում է «տանել», «կրել»)։

Իսրայելական սրբարանի զոհաբերական համակարգը նկարագրում էր հետևյալ գաղափարը։ Երբ մարդը ցանկանում էր ներում ստանալ, նա կենդանի էր բերում, որը պետք է իր անունից զոհաբերվեր, խոստովանում էր իր մեղքերն այդ կենդանու վրա և մորթում էր կենդանուն։ Կենդանու արյունը քսվում էր զոհասեղանի եղջյուրների վրա կամ ցանվում էր վարագույրի առաջ տաճարի առաջին հատվածում։ Այս կերպ մեղքը խորհրդանշական կերպով փոխանցվում էր սրբարանին։ Աստված վերցնում էր ժողովրդի մեղքերն ու դրանք անձամբ կրում։

Իսրայելական համակարգում մեղքերից մաքրագործումը կամ դրանց քավությունը կատարվում էր երկու փուլով։ Տարվա ընթացքում ապաշխարող մեղավորները զոհաբերություններ էին մատուցում սրբարանում, որը սրբում էր նրանց իրենց մեղքերից, սակայն մեղքը փոխանցում էր սրբարանին՝ Իրեն՝ Աստծուն։ Տարվա վերջում՝ քավության օրը, որը դատաստանի օրն էր, Աստված մաքրագործում էր սրբարանը՝ իրականացնելով Իր դատական պարտականությունները՝ մեղքերը սրբարանից քավության նոխազին՝ Ազազելին փոխանցելով, որը խորհրդանշում էր սատանային (Ղևտական 16.15–22)։

Այս երկքայլ համակարգը, որը երկրային սրբարանում ներկայացվում էր երկու հատվածամասերի տեսքով, որոնք իրենց հերթին երկնայինի օրինակով էին կառուցված (Ելք 25.9, Եբրայեցիներին 8.5), թույլ էր տալիս Աստծուն ցուցաբերել միաժամանակ և՛ ողորմություն, և՛ արդարադատություն։ Նրանք, ովքեր տարվա ընթացքում խոստովանում էին իրենց մեղքերը, Աստծուն հավատարմություն էին ցուցաբերում հանդիսավոր հանգիստը պահելով և քավության օրն իրենց անձերը խոնարեցնելով (Ղևտական 16.29–31)։ Իսկ նա, ով հավատարմություն չէր ցուցաբերում, «պիտի վերանար» (Ղևտական 23.27–32)։

`Խորհե՛ք այն մասին, թե ինչի կբախվեիք, եթե ստիպված լինեիք կանգնել արդարացի դատաստանի առաջ ձեր մեղքերի համար։ Ինչպե՞ս պետք է այդ ճշմարտությունն օգնի մեզ հասկանալ, թե ինչ է Քրիստոսն արել մեզ համար։`