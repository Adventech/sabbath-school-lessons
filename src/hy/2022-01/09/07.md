---
title:  Հետագա ուսումնասիրության համար
date:  25/02/2022
---

Կարդացե՛ք Էլեն Ուայթի Դարերի փափագը գրքի 741–757 էջերի «Գողգոթա» և 758–764 էջերի «Կատարված է» գլուխները։

Պրոֆեսոր Իրժի Մոսկալան բացատրել է երկրորդ գալուստին նախորդող դատաստանի բնույթը։ Աստված «ցույց չի տա ինձ իմ մեղքերը, ասես դրանք դրված են խանութի ցուցափեղկում։ Ընդհակառակը, Նա ամենից առաջ մատնացույց կանի Իր հրաշալի վերափոխող շնորհը և ողջ տիեզերքի աչքի առաջ Նա՝ որպես իմ ողջ կյանքի ճշմարիտ Վկա, կբացատրի իմ վերաբերմունքն Աստծո նկատմամբ, իմ ներքին դրդապատճառները, իմ մտքերն ու գործերը, իմ կյանքի կողմնորոշումն ու ուղղությունը։ Նա ցույց կտա այդ ամենը։ Հիսուսը կվկայի, որ ես բազում սխալներ եմ գործել, խախտել եմ Իր սուրբ օրենքը, սակայն նաև ապաշխարել եմ, ներում եմ հայցել և վերափոխվել եմ Իր շնորհով։ Նա կհռչակի. «Իմ արյունը բավարար է մեղավոր Մոսկալայի համար, նրա կյանքի վեկտորն ուղղված է դեպի Ինձ, նրա վերաբերմունքն Իմ ու ուրիշների նկատմամբ ջերմ ու անշահախնդիր է, նա վստահել է, նա Իմ բարի ու հավատարիմ ծառան է»»։ «Աստծո դատաստանի վերաբերյալ աստվածաշնչյան աստվածաբանության համար. խաչի տոնումը Աստծո տիեզերական դատաստանի յոթ փուլերում», Ադվենտիստական աստվածաբանական ընկերության ամսագիր 15 (2004թ. գարուն), էջ 155:

«Ինչպես փրկվածները, այնպես էլ չընկած էակները Քրիստոսի խաչի մեջ կգտնեն իրենց գիտությունն ու երգը: Պարզ կդառնա, որ Հիսուսի դեմքին փայլող փառքն անձնազոհ սիրո փառքն է: Գողգոթայի լույսի ներքո հստակորեն կերևա, որ ինքնուրաց սիրո օրենքն է կյանքի օրենքը երկնքի և երկրի համար, որ Աստծո սիրտն է այն սիրո աղբյուրը, որն «իրենը չի փնտրում», և որ այն հեզ ու խոնարհ Մեկի մեջ բացահայտված է Նրա բնավորությունը, Ով բնակվում է անմատույց լույսի մեջ»։ Էլեն Ուայթ, Դարերի փափագը, էջ 19, 20։

**Հարցեր քննարկման համար**

`Մարդ արարածը միշտ հակված է եղել Աստծուն մատուցելու տարբեր տեսակի զոհեր՝ ասես փոխանակելով դրանք ներման և փրկության հետ։ Ոմանք Աստծուն ապաշխարության հերոսական սխրանքներ են մատուցում (երկարուձիգ ճամփորդություններ և այլն), ոմանք էլ՝ ծառայության կյանք կամ ինքնուրաց արարքներ։ Ինչպե՞ս է հարկավոր նայել այս գործերին Հիսուսի զոհի և Սուրբ Գրքի այն հավաստիացման լույսի ներքո, որ խաչը վերջ դրեց բոլոր տեսակի զոհաբերություններին (Դանիել 9.27, Եբրայեցիներին 10.18)։`

`Միևնույն ժամանակ, ո՞րն է զոհաբերության դերը հավատացյալի կյանքում։ Ի՞նչ նկատի ուներ Հիսուսը, երբ ասաց, որ պետք է վերցնենք մեր խաչն ու հետևենք Իրեն (Մատթեոս 16.24), կամ Պողոս առաքյալը, երբ ասում է, որ մենք պետք է մեր մարմինները մատուցենք «կենդանի զոհ՝ սուրբ և աստվածահաճո» (Հռոմեացիներին 12.1)։ Ի՞նչ կապ կա Հիսուսի (Մատթեոս 16:24) և Հռոմեացիներին 12.1 և Եբրայեցիներին 13.15, 16 համարներում Պողոսի տված հրահանգների միջև։`