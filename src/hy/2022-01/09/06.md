---
title:  Դատաստանն ու Աստծո բնավորությունը
date:  24/02/2022
---

`Կարդացե՛ք Հռոմեացիներին 3.21–26, Հռոմեացիներին 1.16, 17 և Հռոմեացիներին 5.8 համարները։ Մեր մեղքերի ներման համար խաչի վրա արված քավությունն ի՞նչ է բացահայտում Աստծո մասին։`

Մեր մեղքերի ներումը ենթադրում է երկնային սրբարանի երկու տարբեր հատվածամասերում իրականացվող Հիսուսի բարեխոսության երկու փուլ։ Առաջինը, Հիսուսը մեր վրայից հեռացրեց մեր մեղքերը, և Ինքը կրեց դրանք խաչի վրա, որպեսզի բոլոր Իրեն հավատացողներին ներում շնորհի (Գործք առաքելոց 2.38, Գործք առաքելոց 5.31)։ Խաչի վրա Հիսուսը ձեռք բերեց բոլոր Իրեն հավատացողներին ներելու իրավունքը, որովհետև կրեց նրանց մեղքը»: Նա նաև կյանքի կոչեց նոր ուխտը, որը Նրան թույլ է տալիս Սուրբ Հոգու միջոցով Աստծո օրենքը դնել հավատացյալների սրտերում (Եբրայեցիներին 8.10–12, Եզեկիել 36.25–27)։

Հիսուսի ծառայության երկրորդ մասը բաղկացած է Նրա երկրորդ գալուստին անմիջապես նախորդող դատաստանից, որը Եբրայեցիներին ուղղված նամակի տեսանկյունից ևս դեռևս ապագայում կատարվելիք գործողություն էր (Եբրայեցիներին 2.1–4, Եբրայեցիներին 6.2, Եբրայեցիներին 9.27, 28, Եբրայեցիներին 10.25)։ Այս դատաստանն սկսվում է Աստծո ժողովրդից և նկարագրված է Դանիել 7.9–27, Մատթեոս 22.1–14 և Հայտնություն 14.7 համարներում։ Դրա նպատակն է ի ցույց դնել Աստծո արդարամտությունն Իր ժողովրդին ներելու հարցում։ Այս դատական գործընթացի ժամանակ փրկվողների կյանքի արձանագրությունները բացվելու և ի ցույց են դրվելու համայն տիեզերքին։ Աստված ցույց է տալու, թե ինչ էր կատարվում հավատացյալների սրտերում, և թե ինչպես նրանք ընդունեցին Հիսուսին որպես իրենց Փրկիչ և ընդունեցին Նրա Հոգին իրենց կյանքում։

Խոսելով այս դատաստանի մասին՝ Էլեն Ուայթը գրում է. «Մարդն ինքնուրույն չի կարող պատասխանել այս մեղադրանքներին։ Մեղքով աղտոտված իր հանդերձներով խոստովանելով իր հանցանքները՝ նա կանգնած է Աստծո առջև։ Սակայն Հիսուսը՝ մեր Պաշտպանը, գործող միջնորդություն է ներկայացնում բոլոր նրանց համար, ովքեր ապաշխարությամբ ու հավատով իրենց հոգիների պահպանումն Իրեն էին հանձնել։ Հիսուսը պաշտպանում է նրանց դատն ու հաղթում նրանց մեղադրողին Գողգոթայի հզոր փաստարկով։ Աստծո օրենքի նկատմամբ Նրա ցուցաբերած կատարյալ հնազանդությունը, որն ընդհուպ մինչև խաչի մահ տարավ Նրան, Նրան տվեց ամեն իշխանություն երկնքում և երկրի վրա, և Նա Իր Հորից պահանջում է ողորմություն և հաշտեցում մեղավոր մարդու համար։ … Սակայն մեր մեղավոր վիճակը գիտակցելով՝ մենք պետք է ապավինենք Քրիստոսին որպես մեր արդարություն, մեր սրբագործում և մեր փրկագնում։ Մենք չենք կարող պատշաճորեն պատասխանել մեզ ներկայացված սատանայի մեղադրանքներին։ Միայն Քրիստոսը կարող է գործուն միջնորդություն ներկայացնել մեր անունից։ Նա ի վիճակի է լռեցնել մեղադրողին՝ հիմնվելով ոչ թե մեր, այլ Իր սեփական արժանիքների վրա»։ Վկայություններ եկեղեցու համար, հատոր 5, էջ 471, 472։

`Ինչո՞ւ է Հիսուսի խաչն ու մեզ համար իրականացվող ծառայությունը ենթադրում, որ մենք պետք է դատաստանին սպասենք վստահորեն, սակայն խոնարհությամբ ու ապաշխարությամբ։`