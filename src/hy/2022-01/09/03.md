---
title:  Զոհաբերությունների տարբեր տեսակներ
date:  21/02/2022
---

Հիսուսի մահը մեր մեղքերի ներում կամ թողություն տվեց։ Այդուհանդերձ, մեր մեղքերի ներումը պարունակում է շատ ավելին, քան ուխտի խախտման համար պատժի չեղարկումը։ Այն պարունակում է նույնքան կարևոր այլ տարրեր ևս։ Այդ է պատճառը, որ իսրայելական զոհաբերական համակարգն ուներ հինգ տարբեր տեսակի զոհաբերություններ։ Դրանցից յուրաքանչյուրն անհրաժեշտ էր՝ արտահայտելու Քրիստոսի խաչի իմաստի խորությունն ու համապարփակությունը։

`Կարդացե՛ք Եփեսացիներին 3.14–19 համարները։ Ի՞նչ էր խնդրում Պողոսն իր աղոթքում այս հավատացյալների համար։`

Ողջակեզը պահանջում էր, որպեսզի կրակը լափի ամբողջական կենդանուն զոհասեղանի վրա (Ղևտական 1)։ Այն ներկայացնում էր Հիսուսին, Ով Իր կյանքը տվեց մեզ համար։ Քավումը ենթադրում էր, որ Հիսուսը պետք է լիարժեքորեն մեզ նվիրվեր։ Թեև Հիսուսը հավասար էր Աստծուն, Նա «Ինքն Իրեն ունայնացրեց և ծառայի կերպարանք առնելով» (Փիլիպպեցիներին 2.5–8)։

Հացի ընծան երախտագիտության ընծա էր, որ Աստված ապահովում է Իր ժողովրդին սնունդով (Ղևտական 2)։ Այն նաև ներկայացնում էր Հիսուսին՝ «կյանքի հացին» (Հովհաննես 6.35, 48), Ում միջոցով մենք հավիտենական կյանք ունենք։

Խաղաղության զոհը ենթադրում էր ընդհանուր ճաշ ընկերների և ընտանիքի հետ՝ նշելու Աստծո կողմից տրամադրված բարեկեցությունը (Ղևտական 3)։ Այն ներկայացնում էր Քրիստոսին, Ում զոհը մեզ խաղաղություն տրամադրեց (Եսայի 53.5, Հռոմեացիներին 5.1, Եփեսացիներին 2.14)։ Այն նաև ընդգծում է, որ մենք պետք է մասնակցենք Հիսուսի զոհին՝ ուտելով Նրա մարմնից և խմելով Նրա արյունից (Հովհաննես 6.51–56)։

Մեղքի կամ մաքրագործման զոհը մեղքերի քավության համար էր (Ղևտական 4.1–5.13)։ Այս զոհն ընդգծում էր կենդանու արյան (ինչը ներկայացնում էր նրա կյանքը)՝ մեղքերի թողություն տվող դերը (Ղևտական 17.11) և մատնանշում էր Հիսուսի արյունը, Ով մեզ փրկագնեց մեր մեղքերից (Մատթեոս 26.28, Հռոմեացիներին 3.25, Եբրայեցիներին 9.14)։

Հանցանքի կամ հատուցման զոհը (Ղևտական 5.14–6.7) ներում էր տրամադրում այն դեպքերում, որտեղ հնարավոր էր հատուցում կամ փոխհատուցում։ Այն մեզ ասում է, որ Աստծո ներումը մեզ չի ազատում հնարավորության դեպքում հատուցման կամ փոխհատուցման պատասխանատվությունից այն մարդկանց հանդեպ, ում հետ սխալ ենք վարվել։

Սրբարանի զոհաբերությունները մեզ սովորեցնում են, որ փրկության փորձառությունն ավելին է, քան Հիսուսին պարզապես մեր Փոխարինող ընդունելը։ Մենք պետք է «սնվենք» Նրանով, կիսենք Նրա տված առավելություններն ուրիշների հետ և փոխհատուցում տրամադրենք այն մարդկանց, ում հանդեպ սխալ ենք գործել։