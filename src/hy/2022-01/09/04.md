---
title:  Հիսուսի կատարյալ զոհը
date:  22/02/2022
---

`Կարդացե՛ք Եբրայեցիներին 7.27 և Եբրայեցիներին 10.10 համարները։ Ինչպե՞ս է նկարագրվում Հիսուսի զոհն այս տեքստերում։`

Ղևտական քահանաները, ովքեր շատ են եղել, «որովհետև մահն արգելք էր լինում, որ նրանք մշտական քահանա մնան» (Եբրայեցիներին 7.23), հակադրվում են Հիսուսի հետ, Ով ապրում է հավերժ և հավիտենական քահանայություն ունի (Եբրայեցիներին 7.24, 25)։ Ղևտական քահանաներն «ամեն օր» (Եբրայեցիներին 7.27) և «ամեն տարի» (Եբրայեցիներին 9.25) մատուցում էին զոհեր և ընծաներ, «որոնք չէին կարող կատարյալ դարձնել պաշտամունք մատուցողի խիղճը» (Եբրայեցիներին 9.9, Եբրայեցիներին 10.1–4)։

Սակայն Հիսուսն առաջարկեց Իրեն որպես «միանգամյա» «մեկ պատարագ» (Եբրայեցիներին 10.10, 12–14), որը մաքրագործում է մեր խիղճը (Եբրայեցիներին 9.14, Եբրայեցիներին 10.1–10) և ջնջում է մեղքը (Եբրայեցիներին 9.26)։ Հիսուսի զոհաբերությունը մեծ է կենդանիների զոհաբերությունից, քանի որ Հիսուսն Աստծո Որդին էր (Եբրայեցիներին 7.26–28), Ով կատարյալ կերպով իրականացրեց Աստծո կամքը (Եբրայեցիներին 10.5–10)։

Հիսուսի զոհաբերության նկարագրությունը՝ որպես «միանգամյա» գործողություն, մի քանի կարևոր իմաստներ ունի։

Առաջինը, Հիսուսի զոհը կատարյալ կերպով ուժի մեջ է և երբեք չի կարող գերազանցվել։ Ղևտական քահանաների մատուցած զոհերը կրկնվում էին, քանի որ ժամանակի ընթացքում կորցնում էին իրենց ուժը, այլապես «նրանք մատուցելուց կդադարեին, որովհետև պաշտամունք մատուցողները, մեկ անգամ մաքրված լինելով, մեղքի հանդեպ ոչ մի խղճահարություն չէին ունենա» (Եբրայեցիներին 10.2)։

Երկրորդ, Հին Կտակարանի բոլոր տեսակի զոհաբերություններն իրենց իրականացումը գտան խաչի վրա։ Ուստի Հիսուսը ոչ միայն մեզ մաքրեց մեղքից (Եբրայեցիներին 9.14), այլև սրբագործում տրամադրեց (Եբրայեցիներին 10.10–14)՝ մեր կյանքից ջնջելով մեղքը (Եբրայեցիներին 9.26)։ Նախքան քահանաները կկարողանային մոտենալ Աստծուն սրբարանում և ծառայել իրենց ժողովրդի անունից, նրանք պետք է մաքրվեին, սրբագործվեին կամ նվիրաբերվեին (Ղևտական 8, 9)։ Հիսուսի զոհը մաքրագործում և սրբագործում է մեզ (Եբրայեցիներին 10.10–14), որպեսզի կարողանանք վստահությամբ մոտենալ Աստծուն (Եբրայեցիներին 10.19–23) և ծառայել Նրան որպես «թագավորական քահանայություն» (Եբրայեցիներին 9.14, Ա Պետրոս 2.9)։

Եվ վերջապես, Հիսուսի զոհը սնունդ է տրամադրում նաև մեր հոգևոր կյանքի համար։ Այն տրամադրում է օրինակ, որը պետք է ուսումնասիրենք ու որին պետք է հետևենք։ Ուստի Եբրայեցիներին գիրքը հրավիրում է մեզ հառել մեր աչքերը Հիսուսին, հատկապես խաչի իրադարձությանը, և հետևել Նրա առաջնորդությանը (Եբրայեցիներին 12.1–4, Եբրայեցիներին 13.12, 13)։

`Խաչն այն բոլոր առավելությունների հիմնաքարն է, որ Աստված տրամադրում է մեզ։ Այն տրամադրում է մաքրագործում մեղքից, սրբագործում ծառայության համար և սնունդ՝ աճի համար։ Ինչպե՞ս կարող ենք ավելի լավ վերապրել այն, ինչ մեզ տրվել է Հիսուսի մեջ։`