---
title:  Ինչո՞ւ էին զոհաբերություններն անհրաժեշտ
date:  20/02/2022
---

Եբրայեցիներին 9.15 համարը բացատրում է, որ որպես զոհ Հիսուսի մահվան նպատակը «առաջին ուխտի ժամանակ գործված հանցանքների քավության համար» էր, որպեսզի Աստծո ժողովուրդը կարողանար ստանալ «հավիտենական ժառանգության խոստումը»։

Հին ժամանակներում Մերձավոր Արևելքում երկու մարդկանց միջև ուխտը լուրջ գործ էր։ Այն ներառում էր երդմամբ փոխանակված խոստումներ։ Կար ենթադրություն, որ աստվածները կպատժեն նրան, ով խախտի երդումը։ Հաճախ այս ուխտերը վավերացվում էին կենդանու զոհաբերությամբ։

Օրինակ, երբ Աստված ուխտ կապեց Աբրահամի հետ, արարողակարգը ենթադրում էր կենդանիներին մեջտեղից կտրելը (Ծննդոց 15.6–21)։ Կողմերը պետք է քայլեին կենդանիների կտրված մասերի միջև որպես գիտակցում այն փաստի, որ այդ կենդանիները ներկայացնում էին այն ճակատագիրը, որը վրա կհասներ ուխտը խախտող կողմին։ Ուշագրավ է, որ միայն Աստված քայլեց կտրված կենդանիների միջև՝ նպատակ ունենալով հաղորդել Աբրահամին, որ Ինքն Իր խոստումը չի խախտի։

`Համեմատե՛ք Ծննդոց 15.6–21 և Երեմիա 34.8–22 համարները։ Ի՞նչ են սովորեցնում մեզ այս տեքստերն ուխտի մասին։`

Աստծո հետ ուխտն Իսրայելին մուտքի հնարավորություն տվեց խոստացված երկիր որպես ժառանգություն։ Սակայն այն պարունակում էր մի շարք պատվիրաններ, ինչպես նաև զոհասեղանի վրա արյուն ցողելը։ Արյունը ցանելը ցույց էր տալիս, որ այդ ճակատագրին կարժանանա ուխտը խախտող կողմը։ Ահա թե ինչու է Եբրայեցիներին գիրքն ասում «առանց արյուն թափելու (մեղքերի) թողություն չի լինում» (Եբրայեցիներին 9.22, բառացի թարգմանություն)։

Երբ Իսրայելը խախտեց ուխտը, Աստված ցավալի երկընտրանքի առաջ կանգնեց։ Ըստ ուխտի պահանջի՝ խախտողը պետք է մահանար, սակայն Աստված սիրում էր Իր ժողովրդին։ Եթե Աստված չտեսնելու տար ուխտի խախտման փաստը կամ հրաժարվեր պատժել օրինախախտին, Նրա պատվիրանները կկորցնեին իրենց ուժը, և այս աշխարհը կվերածվեր քաոսի։

Սակայն Աստծո Որդին առաջարկեց Իրեն որպես Փոխարինող։ Նա մահացավ մեր փոխարեն, որպեսզի մենք «հավիտենական ժառանգության խոստումն» ստանանք (Եբրայեցիներին 9.15, 26, Հռոմեացիներին 3.21–26)։ Այսինքն, Նա բարձր էր պահելու Իր օրենքի սրբությունը՝ միևնույն ժամանակ փրկելով այդ օրենքը խախտած կողմին։ Եվ սա Նա կարող էր անել միմիայն խաչի միջոցով։

`Ինչպե՞ս ենք այս փաստերից հասկանում, թե ինչու է օրենքն այդքան կարևոր Ավետարանի լուրի համար։`