---
title:  Հիսուսը՝ կատարյալ Զոհը
date:  19/02/2022
---

### Այս շաբաթվա ուսումնասիրության համար կարդացե՛ք.
Եբրայեցիներին 9.15, Ծննդոց 15.6–21, Երեմիա 34.8–22, Եփեսացիներին 3.14–19, Եբրայեցիներին 7.27, Եբրայեցիներին 10.10, Եբրայեցիներին 9.22–28։

> <p>Հիշելու համարը.<p>
> «Որովհետև մեկ պատարագով սրբվողներին հավիտյան կատարյալ դարձրեց» (Եբրայեցիներին 10.14):

Այն գաղափարը, որ մեղավոր ճանաչված ու խաչի վրա մահապատժի ենթարկված մարդը պետք է երկրպագվեր որպես Աստված, հին աշխարհի մտածելակերպի համար ուղղակի վիրավորական էր։ Խաչի վերաբերյալ հազվադեպ հիշատակումները հռոմեական գրականության մեջ ցույց է տալիս նրանց հակակրանքն այդ գաղափարի նկատմամբ։ Հրեաների համար օրենքը հռչակում էր, որ կախված մարդը Աստծուց անիծված է (Բ Օրենք 21.23)։

Ուստի, ստորերկրյա շիրիմների վրա արված քրիստոնեական զարդանախշերի մեջ գտնվող առաջին պատկերներն իրենցից ներկայացնում էին սիրամարգ (իբր անմահության խորհրդանիշ), աղավնի, մարզիկի հաղթական արմավ և ձուկ։ Հետագայում ի հայտ եկան այլ թեմաներ՝ Նոյյան տապանը, Իսահակի փոխարեն գառ զոհաբերող Աբրահամը, առյուծների գուբում գտնվող Դանիելը, ձկան կողմից փսխված Հովնանը, գառին ուսերի վրա տանող հովիվը կամ հրաշքների պատկերներ, ինչպիսիք են անդամալույծի բժշկությունն ու Ղազարոսի հարությունը։ Սրանք փրկության, հաղթանակի ու հոգատարության խորհրդանիշեր էին։ Իսկ խաչը, ընդհակառակը, արտահայտում էր պարտություն ու ամոթ։ Այդուհանդերձ, դա այն խաչն էր, որը դարձավ քրիստոնեության խորհրդանիշը։ Իսկ Պողոսն Ավետարանը պարզապես անվանում է «խաչի քարոզ» (Ա Կորնթացիներին 1.18)։

Այս շաբաթ մենք կդիտարկենք խաչը, ինչպես այն ներկայացված է Եբրայեցիներին Թղթում։