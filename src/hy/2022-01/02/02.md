---
title:  Հիսուսը մեր Թագավորն է
date:  02/01/2022
---

Եբրայեցիներին թղթի հիմնական միտքն այն է, որ Հիսուսն է Տիրակալը, Ով նստած է Հոր աջ կողմում (Եբրայեցիներին 8.1)։ Որպես Աստված՝ Հիսուսը միշտ է եղել տիեզերքի Տիրակալը։ Սակայն երբ Ադամն ու Եվան մեղանչեցին, սատանան դարձավ այս աշխարհի կառավարիչը (Հովհաննես 12.31, Հովհաննես 14.30, Հովհաննես 16.11)։ Այնուամենայնիվ, Հիսուսը եկավ և խաչի վրա պարտության մատնեց սատանային՝ վերականգնելով Իր իրավունքն իշխելու նրանց վրա, ովքեր ընդունում են Իրեն որպես իրենց Փրկիչ (Կողոսացիներին 2.13–15)։

Եբրայեցիներին թղթի առաջին երկու գլուխները հատկապես շեշտադրում են Հիսուսի՝որպես Թագավորի հանդիսավոր կերպով պաշտոնի ստանձնումը։

`Կարդացե՛ք Եբրայեցիներին 1.5–14 համարները։ Ի՞նչ է տեղի ունենում այստեղ։`

Այս տեքստերը բաժանված են երեք մասի։ Դրանցից յուրաքանչյուրը ներկայացնում է Որդու գահակալման արարողության տեսանկյուններից մեկը։ Առաջինը, Աստված Հիսուսին ներկայացնում է որպես թագավորի Որդի (Եբրայեցիներին 1.5)։ Երկրորդ, Աստված Որդուն ներկայացնում է երկնային արքունիքին, որը երկրպագում է Նրան (Եբրայեցիներին 1.6, 8), մինչ Հայրը հայտարարում է Որդու հավիտենական Արարիչ և Տիրակալ լինելը (Եբրայեցիներին 1.8–12)։ Երրորդ, Աստված գահ է բարձրացնում Որդուն՝ Նրան հանձնելով երկրի վրա իշխանությունը (Եբրայեցիներին 1.13, 14)։

Նոր Կտակարանի ամենակարևոր հավատամքներից մեկն այն է, որ Հիսուսի մեջ Աստված իրականացրեց Դավթին տված Իր խոստումները (տե՛ս Բ Թագավորների 7.8–16 և Ղուկաս 1.30–33)։ Հիսուսը ծնվեց Դավթի սերնդից Դավթի քաղաքում (Մատթեոս 1.1–16, Ղուկաս 2.10, 11)։ Հիսուսի երկրային ծառայության ընթացքում մարդիկ հաճախ էին Նրան անվանում «Դավթի որդի»։ Նրան մահապատժի ենթարկեցին այն մեղադրանքով, որ Իրեն անվանում էր «հրեաների թագավոր» (Մատթեոս 27.37)։ Պետրոսն ու Պողոսը քարոզում էին, որ Հիսուսը հարություն է առել մեռելներից, որով և իրականացել է Դավթին տրված խոստումը (Գործք առաքելոց 2.22–36, Գործք առաքելոց 13.22–37)։ Իսկ Հովհաննեսը Հիսուսին անվանում է «առյուծը՝ Հուդայի ցեղից» (Հայտնություն 5.5)։

Հրեաները, իհարկե, համաձայնում են։ Աստված Դավթին տված Իր խոստումն իրականացրեց Հիսուսի միջոցով. Աստված Նրան մեծ «անուն» տվեց (Եբրայեցիներին 1.4), ներկայացրեց Նրան որպես Իր սեփական Որդի (Եբրայեցիներին 1.5), հավիտյանս հավիտենից հաստատեց Նրան որպես Արարիչ և Տեր (Եբրայեցիներին 1.8–12) և նստեցրեց Նրան Իր «աջ կողմում» (Եբրայեցիներին 1.13, 14)։ Ավելին, համաձայն Եբրայեցիներին 4-րդ գլխի՝ Հիսուսը մարդկանց առաջնորդում է Աստծո հանգստի մեջ մտնելու և հիշեցնում մեզ, որ Հիսուսն Աստծո տան կառուցողն է (Եբրայեցիներին 3.3, 4)։

Այսպիսով, Հիսուսն այս երկրի օրինական Տիրակալն է, որ պայքար է մղում սատանայի՝ զավթիչի դեմ՝ շահելու մեր հավատարմությունը։

`Հատկապես փորձությունների ժամանակ ինչպե՞ս կարող ենք մխիթարվել՝ իմանալով, որ Հիսուսն է տիեզերքի Տիրակալը։`