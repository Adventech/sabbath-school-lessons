---
title:  Հետագա ուսումնասիրության համար
date:  07/01/2022
---

Ի հեճուկս Եբրայեցիներին գրքի բոլոր բարի ու հուսառատ ճշմարտությունների՝ այնտեղ կան նաև մի շարք զգուշացումներ, որոնք իրենց գագաթնակետին են հասնում 10–12-րդ գլուխներում։ Այս բաժիններն ունեն առնվազն երկու ընդհանուր տարրեր։ Դրանք երկուսն էլ համեմատում են անապատի սերնդին Եբրայեցիների գրքի հասցեատերերի հետ։ Երկրորդ, դրանք մեզ հորդորում են հավատ ունենալ։

Անապատով անցած սերունդն այն սերունդն էր, որ տեսավ Աստծո զարմանահրաշ զորությունը, ինչը դրսևորվում էր Եգիպտոսից նրանց ազատագրման համար արվող նշաններում և հրաշքներում։ Նրանք նաև լսեցին, թե ինչպես է Աստված Սինա լեռան վրա իրենց տալիս Տասը պատվիրանները։ Գիշերվա ընթացքում նրանք տեսնում էին կրակի սյունը, իսկ ցերեկը՝ պաշտպանիչ ամպը։ Նրանք կերան երկնային հացը՝ մանանան։ Խմեցին նաև այն ջուրը, որը դուրս էր ցայտում հենց այն վայրերի ժայռերից, որտեղ նրանք խփել էին իրենց վրանները։ Սակայն երբ հասան խոստացված երկրի սահմաններին, չկարողացան վստահել Աստծուն։ Նրանց պակասեց հավատը, ինչը Աստծո պահանջի հիմնաքարն է. «Բայց առանց հավատի անկարելի է Աստծուն հաճո լինել» (Եբրայեցիներին 11.6)։

Պողոսն ասում է, որ մենք, ինչպես և անապատի սերունդը, կանգնած ենք խոստացված երկրի սահմանին (Եբրայեցիներին 10.37–39)։ Այդուհանդերձ, մեր առավելություններն ու պատասխանատվություններն ավելի մեծ են։ Մենք չենք լսել Աստծուն Սինա լեռից խոսելիս, սակայն Սուրբ Գրքի միջոցով տեսել ենք Աստծո ավելի մեծ հայտնություն, քան Սինա լեռան վրա էր՝ մենք տեսել ենք մարմին հագած Աստծուն՝ Հիսուս Քրիստոսին (Եբրայեցիներին 12.18–24)։ Եվ հարցը հետևյալն է. «Մենք հավատ կդրսևորե՞նք»։ Հեղինակը խրախուսում է մեզ հետևել այն մեծ ցուցակում ներկայացված հերոսների օրինակին, որը եզրափակում է Ինքը՝ Հիսուսը։

**Հարցեր քննարկման համար**

`Մենք իմացանք, որ Հիսուսը մեր Օրինակն է, որ գնում է մեր առջևից սատանայի հետ պայքարում։ Ինչպե՞ս կարող ենք պայքարել մեր Օրինակի կողքին՝ միավորված որպես եկեղեցի։ Ի՞նչն է խանգարում այս միաբանության կայացմանը։ Ի՞նչ ճանապարհներով սատանան կարող է թուլացնել մեզ որպես եկեղեցի։ Ինչպե՞ս էր սատանան թուլացնում Իսրայելին անցյալում։`

`Որպես հավատացյալներ՝ մենք քահանաների համայնք ենք, ովքեր գտնվում են Աստծո ուղղորդման ներքո։ Ինչպե՞ս կարող է ձեր տեղական եկեղեցին ավելի լավ փառաբանության և բարի գործերի զոհեր մատուցել Աստծուն։ Պատասխանե՛ք կոնկրետ և գործնականորեն։`

`Ինչո՞վ է մեր իրավիճակը նման անապատի սերնդի իրավիճակին խոստացված երկրի սահմանները հատելուց անմիջապես առաջ։ Ի՞նչ դասեր կարող ենք քաղել այս նմանություններից։`