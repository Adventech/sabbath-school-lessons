---
title:  Հիսուսը մեր Պահապանն է
date:  04/01/2022
---

`Համեմատե՛ք Ա Թագավորների 8.19, 20 և Եբրայեցիների 2.14–16 համարները։ Իսրայելացիներն ի՞նչ էին որոնում թագավորի մեջ, և ինչպե՞ս այդ ցանկություններն իրականացան Հիսուսի մեջ։`

Իսրայելացիներն ուզում էին, որ թագավորը լինի իրենց դատավորը և պատերազմներում իրենց առաջնորդը, որովհետև մոռացան, որ Աստված էր իրենց թագավորը։ Աստծո լիակատար կառավարումն Իր ժողովրդի վրա վերականգնվեց Հիսուսի միջոցով։ Որպես մեր Թագավոր՝ Հիսուսը մեզ առաջնորդում է թշնամու դեմ մղվող մարտում։

Եբրայեցիներին 2.14–16 համարները Հիսուսին նկարագրում են որպես թույլ մարդ արարածի ազատագրող։ Քրիստոսը բախվում է սատանայի հետ և պարտության մատնում նրան մենամարտում ու ազատում է մեզ ստրկությունից։ Այս նկարագրությունը մեզ հիշեցնում է Դավթի և Գողիաթի միջև տեղի ունեցած մենամարտը։ Թագավոր օծվելուց հետո (Ա Թագավորների 16) Դավիթն իր եղբայրներին ազատեց ստրկությունից՝ պարտության մատնելով Գողիաթին։ Ճակատամարտի պայմանները ենթադրում էին, որ հաղթողը պետք է գերեվարեր հակառակորդի ազգին (Ա Թագավորների 17.8–10)։ Այսպիսով, Դավիթը գործեց որպես Իսրայելի պահապան, որպես այդ ազգի ներկայացուցիչ։

`Կարդացե՛ք Եսայի 42.13 և Եսայի 59.15–20 համարները։ Ինչպե՞ս է Յահվեն նկարագրում Ինքն Իրեն այս հատվածներում։`

Եբրայեցիներին 2.14–16 համարները հղում են կատարում այն գաղափարին, որ Աստված կփրկի Իսրայելին մենամարտի միջոցով։ Ուշադրությո՛ւն դարձրեք Եսայի մարգարեության հետևյալ հատվածին. «Որովհետև այսպես է ասում Տերը. «Այո՛, հզորի գերյալն էլ կազատվի, և բռնակալի ավարն էլ կվերցվի։ Քեզ հետ վիճողների հետ Ես Ինքս կվիճեմ և քո որդիներին Ե՛ս կփրկեմ»» (Եսայի 49.25)։

Մենք հաճախ ենք կարծում, թե որպես քրիստոնյաներ միայնակ ենք մենամարտում սատանայի դեմ։ Երբ վերընթերցում ենք Եփեսացիներին 6.10–18 համարները, տեսնում ենք, որ այո՛, մենք սատանայի դեմ մենամարտ ենք մղում։ Սակայն Աստված է մեր հաղթանակը տանողը, Նա է մենամարտի դուրս գալիս մեզնից առաջ։ Մենք Նրա բանակի մասն ենք կազմում, ահա թե ինչու հարկավոր է, որ կրենք Նրա սպառազինությունը։ Բացի այդ, մենք պայքարում միայնակ չենք։ Եփեսացիներին 6-րդ գլխի տրված հատվածում Պողոսն օգտագործում է երկրորդ դեմք հոգնակի թիվ։ Որպես եկեղեցի՝ մենք սպառազինվում ենք և միասին պատերազմում՝ գնալով մեր Հաղթողի հետևից, որն Ինքը՝ Աստված է։

`Ի՞նչ է նշանակում հագնել Աստծո սպառազինությունը։ Այսինքն, ես-ի, գայթակղությունների և այլ խնդիրների դեմ մեր առօրյա պայքարում ինչպե՞ս կարող ենք օգտվել այն ուժից, որը մեզ հնարավորություն է տալիս Աստծո ուժի միջոցով հավատարիմ լինել։`