---
title:  Հիսուսը մեր Քահանայապետն է
date:  05/01/2022
---

Եբրայեցիներին 5–7-րդ գլուխները ներկայացնում են Հիսուսի երկրորդ գործառույթը։ Նա մեր Քահանայապետն է։ Պողոսը բացատրում է, որ սա իրականացումն է այն խոստման, որն Աստված արել է Դավթի ցեղից դուրս եկող խոստացված թագավորին. «դու հավիտյան քահանա ես Մելքիսեդեկի կարգի պես» (Սաղմոսներ 110.4, մեջբերված է Եբրայեցիներին 5.5, 6 համարներում)։

`Կարդացե՛ք Ղևտական 1.1–9, Ղևտական 10.8–11, Մաղաքիա 2.7, Թվեր 6.22–26 և Եբրայեցիներին 5.1–4 համարները։ Ի՞նչ գործառույթներ է իրականացնում քահանան։`

Քահանաները նշանակվում էին մարդկանց անունից, որպեսզի ներկայացնեին նրանց Աստծո առաջ և միջնորդեին Աստծո հետ ունեցած նրանց հարաբերությունների, ինչպես նաև Նրան վերաբերող այլ բաների համար։ Քահանան միջնորդ էր։ Սա գործում էր ցանկացած քահանայական համակարգում՝ հրեական, հունական, հռոմեական թե այլ։ Քահանան մեզ համար հնարավոր է դարձնում Աստծո հետ շփումը, և այն ամենը, ինչ քահանան անում է, մեր և Աստծո միջև եղած հարաբերությունները հեշտացնելու միտում է կրում։

Քահանան զոհեր է մատուցում մարդկանց անունից։ Մարդիկ անձամբ չեն կարող այս զոհերը բերել Աստծուն։ Քահանան գիտի, թե ինչպես մենք կարող ենք «ընդունելի» զոհ մատուցել, որպեսզի մեր ընծաներն ընդունելի լինեն Աստծո համար կամ որպեսզի ապահովեն մաքրագործում և ներում։

Քահանաները նաև մարդկանց սովորեցնում էին Աստծո օրենքը։ Նրանք Աստծո պատվիրանների մասնագետներ էին, և նրանց վրա էր դրված այդ պատվիրանները բացատրելու և իրականացնելու պարտականությունը։

Եվ վերջապես, քահանաներն ունեին նաև Յահվեի անունից օրհնելու պարտավորություն։ Նրանց միջոցով Աստված մարդկանց էր փոխանցում Իր բարյացակամությունը և բարերար նպատակները։

Այդուհանդերձ, Ա Պետրոս 2.9 համարում մեկ այլ բան ենք տեսնում։ Մենք՝ Հիսուսին հավատացողներս, անվանվում ենք «թագավորական քահանայություն»։ Այդ դերն անհավանական առավելություններ է ենթադրում։ Քահանաները կարող են մոտենալ Աստծուն սրբարանում։ Այսօր մենք վստահությամբ կարող ենք մոտենալ Աստծուն աղոթքի միջոցով (Եբրայեցիներին 4.14–16, Եբրայեցիներին 10.19–23)։ Ենթադրվում են նաև կարևոր պարտականություններ։ Մենք պետք է համագործակցենք Աստծո հետ աշխարհը փրկելու Նրա գործում։ Նա կամենում է, որ մենք մարդկանց ուսուցանենք և բացատրենք Աստծո օրենքներն ու պատվիրանները։ Նա նաև կամենում է, որ մենք փառաբանության և բարի գործերի զոհեր մատուցենք, որոնք հաճելի են Նրան։ Ինչպիսի՜ առավելություն և միևնույն ժամանակ ինչպիսի՜ պատասխանատվություն։

`Ի՞նչ տարբերություն պետք է զգացվի մեր կյանքում, որ մենք իսկապես «թագավորական քահանայություն» ենք։ Ինչպե՞ս պետք է այս ճշմարտությունն ազդի մեր կյանքի վրա։`