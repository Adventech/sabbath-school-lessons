---
title:  Հիսուսը մեր Միջնորդն է
date:  03/01/2022
---

Հինկտակարանյան աստվածաբանության հետաքրքիր գաղափարներից մեկն այն է, որ Դավթի ցեղից դուրս եկող խոստացված Թագավորը կներկայացնի ազգին Աստծո առաջ։

`Համեմատե՛ք Ելք 4.22, 23 համարները Բ Թագավորների 7.12–14 համարների, Բ Օրենք 12.8–10 համարները Բ Թագավորների 7.9–11 համարների և Բ Օրենք 12.13, 14 համարները Սաղմոսներ 132.1–5, 11–14 համարների հետ։ Իսրայելին տրված ի՞նչ խոստումներ են իրականանալու Դավթի ցեղից դուրս եկող Թագավորի միջոցով։`

Իսրայելն Աստծո որդին էր, և Աստված նրան տեղ պետք է տար, որտեղ նա հանգիստ կառներ իր թշնամիներից։ Աստված նաև Իսրայելի մեջ պետք է տեղ ընտրեր, որտեղ կբնակվեր Իր անունը։ Իսրայելին տրված այս խոստումներն այժմ պետք է իրականանային Դավթի ցեղից դուրս եկող խոստացված Թագավորի միջոցով։ Նա պետք է ընդունվեր որպես Աստծո որդի, Աստված նրան հանգիստ պետք է տար իր թշնամիներից, և նա պետք է Սիոնում տաճար կառուցեր Աստծո համար, որտեղ պետք է բնակվեր Աստծո անունը։ Սա նշանակում է, որ Աստված պետք է իրականացներ Իսրայելին տված Իր խոստումները Դավթի ցեղից դուրս եկող խոստացված Թագավորի միջոցով, և այդ Թագավորն Աստծո առաջ պետք է ներկայացներ Իսրայելին։

Աստծո և Իսրայելի հարաբերություններում ներկայացուցչի ներգրավումը հնարավոր դարձրեց նրանց ուխտի հարաբերությունների հավերժացումը։ Մովսեսական ուխտը պահանջում էր ողջ Իսրայելի հավատարմությունը՝ Աստծո պաշտպանությունն ու օրհնություններն ստանալու համար (տե՛ս Հեսու 7.1–13)։ Սակայն Դավթի ուխտը ենթադրում էր, որ ուխտի շրջանակներում Աստծո օրհնություններն Իսրայելի վրա կթափվեին մեկ անձի՝ Դավթի ցեղից ծնվելիք Թագավորի հավատարմության միջոցով։

Ցավոք, Դավթի ցեղից ծնված թագավորների մեծ մասը հավատարիմ չէին, և Աստված չէր կարող օրհնել Իսրայելին այնպես, ինչպես Ինքը կցանկանար։ Հին Կտակարանը լիուլի է պատմություններով այն մասին, թե իրականում որքան անհավատարիմ էին այդ թագավորներից շատերը։

Բարի լուրն այն է, որ Աստված ուղարկեց Իր Որդուն, որ ծնվի որպես Դավթի Որդի, և Նա կատարյալ հավատարմություն դրսևորեց։ Ուստի Աստված կարող է Նրանում իրականացնել Իր ժողովրդին տված Իր բոլոր խոստումները։ Երբ Աստված օրհնում է թագավորին, նրա ողջ ժողովուրդն օգտվում է այդ օրհնություններից։ Ահա թե ինչու Հիսուսը մեզ տրվող Աստծո օրհնությունների Միջնորդն է։ Նա մեր Միջնորդն է, այսինքն այն ուղին, Ում միջոցով մեզ են հասնում Աստծո օրհնությունները։ Փրկության մեր վերջնական հույսը միայն Հիսուսի և այն փաստի մեջ է, թե ինչ է Նա արել մեզ համար։

`Խորհե՛ք այն մասին, թե որքան հաճախ եք անհավատարիմ գտնվել ուխտի շրջանակներում ձեր ունեցած պարտականություններին։ Ի՞նչ է սա մեզ սովորեցնում այն մասին, թե ինչու փրկության համար մենք պետք է ապավինենք բացառապես Հիսուսին։`