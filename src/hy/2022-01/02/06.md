---
title:  Հիսուսը Միջնորդ է ավելի լավ ուխտում
date:  06/01/2022
---

Եբրայեցիներին 8–10-րդ գլուխները շեշտադրում են Հիսուսի գործը որպես նոր ուխտի Միջնորդ։ Հին ուխտի հետ կապված խնդիրը պարզապես այն է, որ այն միայն գալիք լավ բաների նախանշանն էր։ Դրա համակարգերը նախատեսված էին կանխանշելու, կանխավ ներկայացնելու և կանխավ նկարագրելու այն գործը, որը Հիսուսը պետք է աներ ապագայում։ Այդ կերպ քահանաները Հիսուսի նախակերպարներն էին, սակայն նրանք մահկանացու և մեղավոր մարդիկ էին։ Նրանք ի վիճակի չէին ունենալու այն կատարելությունը, որը Հիսուսն ուներ։ Եվ նրանք ծառայում էին սրբարանում, որը երկնային սրբարանի օրինակն ու շուքն էր (Եբրայեցիներին 8.5)։

Հիսուսը ծառայում է ճշմարիտ սրբարանում և մեզ համար հասանելի է դարձնում Աստծո հետ շփումը։ Կենդանիների զոհերը Հիսուսի մահվան նախակերպարն էին, որը մեզ համար արված զոհ էր, սակայն դրանց արյունը չէր կարող մաքրել գիտակցությունը։ Իսկ Հիսուսի արյունը մաքրագործում է մեր գիտակցությունը, և Նրա միջոցով, հավատալով Նրան և ընդունելով մեզ համար արվող Նրա միջնորդական ծառայությունը, մենք կարող ենք համարձակորեն մոտենալ Աստծուն (Եբրայեցիներին 10.19–22)։

`Կարդացե՛ք Եբրայեցիներին 8.8–12 համարները։ Ի՞նչ է Աստված խոստացել մեզ նոր ուխտի շրջանակներում։`

Հիսուսին նշանակելով մեր Քահանայապետ՝ Հայրը սկսեց մի նոր ուխտ, որը կարող էր իրականացնել այն, ինչը հին ուխտը կարող էր միայն կանխատեսել։ Նոր ուխտն իրականացնում է այն, ինչը կարող է միայն կատարյալ, հավիտենական, մարդ-Աստված քահանան։ Այս Քահանայապետը ոչ միայն բացատրում է Աստծո օրենքը, այլև պատվաստում է այն մեր սրտերի մեջ։ Այս Քահանան առաջարկում է զոհ, որը ներում է բերում։ Այս Քահանան մաքրագործում և վերափոխում է մեզ։ Նա մեր սրտերը քարից վերածում է մսեղեն սրտի (Եզեկիել 36.26)։ Նա իսկապես մեզ նորովի է ստեղծում (Բ Կորնթացիներին 5.17)։ Այս Քահանան օրհնում է մեզ ամենաանհավատալի կերպով՝ տրամադրելով մեզ մուտք Իր՝ Հոր ներկայության մեջ։

Աստված նախատեսել էր հին ուխտը, որպեսզի այն մատնանշեր ապագան՝ Հիսուսի գործը։ Այն գեղեցիկ էր իր մտահաղացմամբ և նպատակով։ Սակայն ոմանք սխալ հասկացան դրա նպատակը։ Չկամենալով թողնել խորհրդանիշերն ու շուքը և ընդունել այն ճշմարտությունները, որոնք մատնանշում էին այդ խորհրդանիշերը՝ նրանք բաց թողեցին այն հրաշալի առավելությունները, որոնք իրենց առաջարկում էր Հիսուսի ծառայությունը։

«Քրիստոսն էր տաճարի հիմքը և կյանքը: Դրանում կատարվող ծառայությունները խորհրդանշում էին Աստծո Որդու զոհաբերությունը: Քահանայությունը սահմանված էր ներկայացնելու Քրիստոսի միջնորդական ծառայությունը: Զոհաբերությունների ամբողջ համակարգը խորհրդանշում էր Փրկչի մահը հանուն աշխարհի փրկության: Այդ զոհաբերությունները պիտի կորցնեին իրենց նշանակությունն այն ժամանակ, երբ կատարվեր այն մեծ իրադարձությունը, որը դրանք դարեր շարունակ մատնանշել էին»։ էլեն Ուայթ, Դարերի փափագը, էջ 165։