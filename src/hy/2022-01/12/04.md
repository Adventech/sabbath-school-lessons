---
title:  Կշարժեմ երկինքն ու երկիրը
date:  15/03/2022
---

Երկնքում տեղի ունեցող տոնախմբությունը նկարագրելուց հետո Պողոսն ընթերցողներին զգուշացնում է, որ նրանք պետք է ուշադրություն դարձնեն Աստծո ձայնին, քանի որ Աստված կշարժի «մեկ անգամ ևս … ոչ միայն երկիրը, այլ նաև երկինքը» (Եբրայեցիներին 12.26)։ Պողոսն ասում է, որ չնայած Հիսուսը գահակալել է երկնքում, մեր փրկությունը դեռևս վերջնականապես չի իրականացել։ Մենք պետք է ուշադիր լինենք, քանի որ դեռևս մի շատ կարևոր իրադարձություն պետք է տեղի ունենա։

`Համեմատե՛ք Անգե 2.6–9, 20–22, Սաղմոսներ 96.9, 10, Սաղմոսներ 99.1 և Եբրայեցիներին 12.26, 27 համարները։ Ո՞րն է երկինքներն ու երկիրը շարժելու Աստծո նպատակը։ Ի՞նչ է դա նշանակում։`

Հին Կտակարանում երկիրը շարժելու փոխաբերությամբ նկարագրվում էր Աստծո ներկայությունը, Ով գալիս է Իր ժողովրդին ազատագրելու։ Երբ Դեբորան ու Բարակը պայքարեցին Սիսարայի դեմ, Աստված երկնքից պայքարում էր նրանց օգտին (Դատավորներ 5.20)։ Եվ այդ օգնությունը նկարագրվում է որպես շատ ուժեղ մի երկրաշարժ. Աստծո ներկայությունից շարժվում էին երկիրը և սարերը (Դատավորներ 5.4, 5)։ Այս նույն պատկերը հանդիպում է ողջ Հին Կտակարանում, երբ Աստված վեր է կենում ազատագրելու Իր հալածյալ ժողովրդին (Սաղմոսներ 68.7, 8, Սաղմոսներ 60.2, Սաղմոսներ 77.17, 18)։ Այսպիսով, երկիրը շարժելն ազդարարում է Աստծո դատաստանը, երբ Նա հաստատում է երկրի ազգերի վրա ունեցած Իր իշխանությունը։ Մարգարեները կանխատեսել էին, որ սա տեղի էր ունենալու Տիրոջ Օրը (Եսայի 13.13, Եսայի 24.18–23)։

Եբրայեցիներին գրքում երկինքն ու երկիրը «շարժելը» նշանակում է Աստծո թշնամիների կործանումը։ Սա այն է, ինչ Աստված խոստացել է Հիսուսի գահակալման ժամանակ։ Աստված Նրան ասաց. «Նստի՛ր Իմ աջ կողմում, մինչև որ Քո թշնամիներին Քո ոտքերին պատվանդան դնեմ» (Եբրայեցիներին 1.13)։ Այսպիսով, Հիսուսը պարտության է մատնել թշնամուն (Եբրայեցիներին 2.14–16) և գահակալել է (Եբրայեցիներին 1.5–14), սակայն թշնամին դեռևս չի կործանվել (Եբրայեցիներին 10.11–14, Ա Կորնթացիներին 15.23–25)։

Սակայն Աստված այս թշնամիներին ապագայում է կործանելու, երբ շարժի երկինքներն ու երկիրը։ Ուստի երկինքներն ու երկիրը շարժելը նշանակում է Աստծո ժողովրդին հալածող երկրային ուժերի կործանում, ինչպես նաև, ինչն ավելի կարևոր է, չար ուժերի (սատանայի ու նրա հրեշտակների) կործանում, որոնք կանգնած են երկրային ուժերի հետևում և կառավարում են դրանց։

`Խոստումը, որ մի օր արդարությունը հաղթանակ կտանի, և մեր աշխարհում այդքան գերակշռող չարը մի օր կկործանվի, ինչո՞ւ է այդքան հուսադրող բոլորիս, հատկապես նրանց համար, ովքեր տառապել են հենց այդ չարի պատճառով։`