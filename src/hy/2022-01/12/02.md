---
title:  Դուք մոտեցել եք Սիոն լեռանը
date:  13/03/2022
---

`Կարդացե՛ք Եբրայեցիներին 12.22–24 համարները։ Ի՞նչ է Պողոսը նկարագրում այստեղ։`

Եբրայեցիներին գիրքը հաստատում է, որ մենք մոտեցել ենք Սիոն լեռանը և պատրաստվում ենք մասնակցել մեծ տոնախմբության։ «Բայց դուք մոտեցել եք Սիոն լեռանը և կենդանի Աստծու քաղաքին՝ երկնային Երուսաղեմին ու տոնախմբող բյուրավոր հրեշտակներին» (Եբրայեցիներին 12.22)։ Մենք եկել ենք՝ մեր ներկայացուցչի՝ Հիսուսի անձին հավատալով։ Այս տոնախմբությանը մենք հանդիպում ենք անթիվ-անհամար հրեշտակների, Իրեն՝ Աստծուն և Հիսուսին, Ով տոնախմբության կենտրոնն է։ Մենք գալիս ենք որպես «երկնքում գրված անդրանիկների» հանդեսի մի մաս (Եբրայեցիներին 12.23)։ Մեր անունները գրված են երկնքի գրքերի մեջ, որտեղ գրված են Աստծուն դավանող մարդկանց անունները (Ելք 32.32, Սաղմոսներ 56.8, Դանիել 12.1, Մաղաքիա 3.16, Ղուկաս 10.20, Հայտնություն 13.8, Հայտնություն 17.8)։

Մենք «անդրանիկներն» ենք, որովհետև կիսում ենք Անդրանիկի՝ Հիսուսի ժառանգությունը լիարժեքորեն (Եբրայեցիներին 1.6)։ Ուստի մենք եկել ենք ոչ թե որպես հյուրեր, այլ որպես քաղաքացիներ (համեմատե՛ք Փիլիպպեցիներին 3.20)։ Մենք նկարագրվում ենք նաև որպես «արդարների կատարելության հասած հոգիներ(ին)» (Եբրայեցիներին 12.23)։ Այս արտահայտությունը փոխաբերություն է, որում մարդկային բնությունը որպես մեկ ամբողջություն է ներկայացված: Դա Եբրայեցիներին 12.9 համարի «հոգիների Հայր» արտահայտության համանմանություն է, որը վերաբերում է Աստծուն՝ որպես մեր բոլորի՝ մարդկանց Հայր, որոնք բնույթով հոգևոր էակներ են։

Տոնախմբությունը նշում է Հիսուսի թագավորական կառավարման, քահանայական ծառայության և նոր ուխտի սկիզբը։ Եբրայեցիներին գրքում Սիոն լեռն այն վայրն է, որտեղ տեղի են ունենում բոլոր այս իրադարձությունները։ Եբրայեցիներին 1.5–14 համարներում ներկայացված երեք սաղմոսները նկարագրում են Որդու գահակալումը, և Սիոն լեռն այն վայրն է, որտեղ դա տեղի է ունենում (Սաղմոսներ 2.6, 7, Սաղմոսներ 110.1, 2, Սաղմոսներ 102.21–27)։

Սիոն լեռը նաև այն վայրն է, որտեղ Որդին օծվեց «հավիտյան քահանա» (Եբրայեցիներին 5.6). սա մեջբերում է Սաղմոսներ 110.4 համարից։ Համաձայն Սաղմոսներ 110-ի՝ Որդու՝ որպես Քահանայապետ նշանակումը տեղի է ունենում նույնպես Սիոն լեռան վրա (Սաղմոսներ 110.2)։ Ի վերջո, Եբրայեցիներին գիրքը հաստատում է, որ Հիսուսի քահանայության սկիզբը դնում է նաև նոր ուխտի սկիզբը (Եբրայեցիներին 7.11–22)։ Այսպիսով, Սիոն լեռը նաև այն վայրն է, որտեղ վավերացվել է նոր ուխտը։ Այնուհետև Եբրայեցիներին 12.22–24 համարները նկարագրում են տոնախմբությունը, որը տեղի է ունեցել երկնքում, երբ Հիսուսը համբարձվեց։

`Ի՞նչ գործնական եղանակով կարող ենք տոնել Հիսուսի, Նրա քահանայական ծառայության և նոր ուխտի իրողությունը մեր կյանքում և մեր երկրպագության մեջ։ Ինչո՞ւ է այս մեծ ճշմարտությամբ ուրախանալը հաստատում մեր հավատը։`