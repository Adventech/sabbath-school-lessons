---
title:  Հետագա ուսումնասիրության համար
date:  18/03/2022
---

«Առաջին և երկրորդ հարության միջև ընկած հազար տարիների ընթացքում տեղի կունենա ամբարիշտների դատը: Պողոս առաքյալը մատնանշում է այս դատը որպես իրադարձություն, որը պետք է հաջորդի Երկրորդ գալուստին: «Ուրեմն ժամանակից առաջ մի՛ դատեք, մինչև Տերը գա, որ խավարի ծածուկ բաները կբերի լույսի մեջ և սրտերի խորհուրդները կհայտնի» (Ա Կորնթացիներին 4.5): Դանիելն ասում է, որ երբ Հինավուրցը եկավ, «իրավունք տրվեց Բարձրյալի սրբերին» (Դանիել 7.22): Այդ ժամանակ արդարներն իշխում են որպես թագավորներ ու Աստծո քահանաներ: Հովհաննեսը Հայտնություն գրքում ասում է. «Ես տեսա աթոռներ, և նրանց վրա նստեցին, և դատավարություն տրվեց նրանց»: Նրանք «Աստծո և Քրիստոսի քահանաներ կլինեն և Նրա հետ կթագավորեն հազար տարի» (Հայտնություն 20.4,6): Հենց այս ժամանակ է, որ ըստ Պողոսի մարգարեության` «սուրբերն աշխարհս պիտի դատեն» (Ա Կորնթացիներին 6.2): Քրիստոսի հետ միասին նրանք դատում են ամբարիշտներին` համեմատելով նրանց գործերն օրենսդրության գրքի` Աստվածաշնչի հետ, և վճռելով յուրաքանչյուրի դատը համաձայն այն արարքների, որ գործվել են մարմնում: Հետո որոշվում է ամբարիշտների պատժի չափը` ըստ նրանց գործերի, և դա գրվում է նրանց անունների դիմաց, մահվան գրքի մեջ:

Քրիստոսն ու Նրա ժողովուրդը դատելու են նաև սատանային ու նրա հրեշտակներին: Պողոսն ասում է. «Չգիտե՞ք, որ մենք դատելու ենք հրեշտակներին» (Ա Կորնթացիներին 6.3): Եվ Հուդան էլ հռչակում է, որ «Տերն …այն հրեշտակներին, ովքեր իրենց իշխանությունը չպահեցին, այլ թողեցին իրենց բնակությունը, հավիտենական կապանքներով խավարի մեջ պահեց` մեծ օրվա դատաստանի համար» (Հուդա 6)»։ Էլեն Ուայթ, Մեծ պայքար, էջ 660, 661։

**Հարցեր քննարկման համար**

`Ամբարիշտների դատաստանին սուրբերի մասնակցությունն (Ա Կորնթացիներին 6.3, Հուդա 6) ի՞նչ է մեզ ասում Աստծո և այն մասին, թե որքան թափանցիկ է վարվում Նա մեզ հետ՝ ցույց տալով Իր բարությունն ու արդարությունը մեղքի ու չարի հետ վարվելիս։`

`Կարդացե՛ք Ելք 32.32, Սաղմոսներ 56.8, Սաղմոսներ 69.28, Սաղմոսներ 139.16, Եսայի 4.3, Դանիել 12.1, Մաղաքիա 3.16, Ղուկաս 10.20, Հայտնություն 13.8 և Հայտնություն 17.8 համարները։ Դրանք խոսում են երկնքում գտնվող Աստծո գրքերի մասին։ Ի՞նչ է արձանագրվում այդ գրքերում։ Ինչո՞ւ է կարևոր, որ Աստված գրանցի, օրինակի համար, մեր արցունքները (Սաղմոսներ 56.8)։ Եթե Աստված ամեն ինչ գիտի, ո՞րն է այս գրքերի կամ արձանագրությունների նպատակը։`

`Ըստ ձեզ՝ ինչո՞ւ է կարևոր, որ Եբրայեցիներին գրքի փաստարկն ավարտվում է Դանիել գրքի 7-րդ գլխի խոստումներին հղումով։ Ինչո՞ւ է այս կապը կարևոր Հիսուսի երկնային ծառայության համատեքստում։ Ի՞նչ է մեզ սովորեցնում Դանիել 7-րդ գլուխը բոլոր երկրային և մեղսավոր բաների ավարտի մասին։`