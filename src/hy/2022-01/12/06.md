---
title:  Եկեք զգույշ լինենք
date:  17/03/2022
---

Որպես եզրափակում՝ Եբրայեցիներին գրքի այս հատվածը նշում է, որ Աստծուն տրվող պատշաճ արձագանքը այն բոլոր հրաշալի բաների համար, որ Նա hանուն մեզ արել է, պատշաճ երկրպագության միջոցով երախտագիտություն ցուցաբերելն է։

`Համեմատե՛ք Եբրայեցիներին 12.28 և Եբրայեցիներին 13.15, 16 համարները։ Ինչպե՞ս ենք մենք Աստծուն ընդունելի երկրպագություն մատուցում։`

Հին ուխտի համակարգում կենդանիների զոհաբերությամբ ժողովուրդը ցույց էր տալիս իր ապաշխարությունն ու երախտագիտությունը, սակայն այս զոհաբերությունները պարզապես պետք է նշան լինեին այն իրական ապաշխարության և երախտագիտության, որոնք տեղի էին ունենում հավատացյալի սրտում։ Ուստի, Աստված պարզաբանեց Սաղմոսներում և մարգարեների միջոցով, որ այն, ինչ իսկապես Իրեն հաճո էր, ոչ թե կենդանիների արյունն էր, այլ երկրպագողների երախտագիտությունը, բարի գործերը և արդարությունը (Սաղմոսներ 50.7–23, Եսայի 1.11–17)։

Պողոսը մեզ կոչ է անում երկրպագել երկնային սրբարանում գտնվող Աստծուն՝ մատուցելով փառաբանության, խոստովանության, երախտագիտության և բարի գործերի զոհեր, ինչն այն ճշմարիտ երկրպագությունն է, որը Նրան հաճելի է։ Այս զոհերը մենք մատուցում ենք երկրի վրա, սակայն դրանք ընդունվում են երկնքում գտնվող Աստծո կողմից։ Այս հորդորն իր մեջ ներառում է այն բոլոր կոչերը, որոնք հեղինակն արել է ողջ նամակի ընթացքում՝ Հիսուսի անունը դավանելու նպատակով (Եբրայեցիներին 3.1, Եբրայեցիներին 4.14, Եբրայեցիներին 10.23): Այն ներառում է նաև նրա այն կոչերը, որ մենք շարունակենք բարին գործել (Եբրայեցիներին 6.10–12, Եբրայեցիներին 13.1, 2, 16)։

«Աստծուն բարեհաճությամբ ծառայելու» (Եբրայեցիներին 12.28) Պողոսի կոչը լսարանին ենթադրում է, որ այժմ հավատացյալներն իսկապես քահանայական ազգ են, որը կատարելագործվել ու սրբվել է Հիսուսի զոհի միջոցով (Եբրայեցիներին 10.10–14, 19–23)։ Սա իրականացնում է Աստծո նախնական նպատակն Իսրայելի համար, որ նրանք քահանայական ազգ լինեին, ում միջոցով Նա կկարողանար աշխարհին հռչակել փրկության բարի լուրը (Ելք 19.4–6, Ա Պետրոս 2.9, 10, Հայտնություն 1.6, Հայտնություն 5.10)։

Եբրայեցիներին 13.1–6 համարները գործնականորեն նկարագրում են, թե ինչ ասել է բարին անել և կիսել մեր ունեցածը։ Դա եղբայրասիրությունն է այնպես, ինչպես Հիսուսը մեր նկատմամբ եղբայրասիրություն դրսևորեց (Եբրայեցիներին 2.11, 12)։ Սա նշանակում է լինել հյուրասեր, այցելել բանտարկյալներին կամ նրանց, ովքեր չարչարանքների մեջ են (Եբրայեցիներին 13.3), և մերժել շնությունն ու արծաթասիրությունը։

`Ինչո՞ւ է կարևոր բարի գործերը և մեր ունեցածն ուրիշների հետ կիսելը Աստծուն մատուցվող երկրպագության մաս համարելը։ Միևնույն ժամանակ, ինչպե՞ս իրականում կարող են պղծվել Աստծուն մատուցվող մեր հոգևոր զոհաբերությունները (Եսայի 1.11–17)։`