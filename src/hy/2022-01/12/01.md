---
title:  Ընդունելով անսասան թագավորություն
date:  12/03/2022
---

### Այս շաբաթվա ուսումնասիրության համար կարդացե՛ք.
Եբրայեցիներին 12.18–29, Ելք 32.32, Դանիել 7.9, 10, 13–22, Անգե 2.6–9, 20–22, Սաղմոսներ 15.5, Սաղմոսներ 16.8, Եբրայեցիներին 13.15, 16։

> <p>Հիշելու համարը.<p>
> «Ուստի անշարժ թագավորություն ընդունած լինելով՝ ամուր պահենք այն շնորհը, որով հաճույքով պիտի ծառայենք Աստծուն, ահով ու երկյուղածությամբ» (Եբրայեցիներին 12.28):

Եբրայեցիներին 12.18–29 համարները, այս շաբաթ ուսումնասիրվելիք տեքստը, ըստ ամենայնի, նամակի գագաթնակետն են և ամփոփում են նամակի հիմնական մտահոգությունները՝ կրկնելով այն գաղափարները, որոնցով սկսվել է՝ Աստված խոսել է մեզ հետ Իր Որդու միջոցով, և մենք պատշաճ ուշադրություն պետք է դարձնենք Նրան (Եբրայեցիներին 1.1, 2, Եբրայեցիներին 12.25)։ Եբրայեցիներին 12.22–24 համարներում Հիսուսի նկարագրությունն ամփոփում է Նրա մասին նամակի պնդումները՝ Հիսուսը նոր ուխտի Միջնորդն է, և Նրա արյունը փրկություն է տրամադրում հավատացյալներին։ Մեզ համար իրականացվող Նրա քահանայական և թագավորական ծառայությունը երկնային զորքերի համար տոնախմբության առիթ է։ Եվ վերջապես, Եբրայեցիներին 12.25–29 համարները ներկայացնում են վերջին և վճռական հորդորը՝ Աստծո դատաստանը գալիս է։ Այն Նրա թշնամիներին կործանում կբերի, իսկ Նրա ժողովրդին՝ արդարացում ու թագավորություն (Եբրայեցիներին 12.28, 29)։

Վերջին մասը վերահաստատում է խաչի վրա Հիսուսի ձեռքբերման կարևորությունը և հավատացյալների ուշադրությունն ուղղում է Հիսուսի երկրորդ գալուստով Նրա վերջնական հաղթանակին։ Պողոսն օգտագործում է Դանիել 7-րդ գլխի պատկերները՝ ընթերցողներին հիշեցնելու, որ Հիսուսն Աստծուց՝ Դատավորից (Դանիել 7.9–14) թագավորություն է ստացել և պատրաստվում է կիսել այդ թագավորությունը հավատացյալների՝ «Ամենաբարձրյալի սուրբերի» հետ, ովքեր տիրանալու են այդ թագավորությանը հավիտյան և հավիտյանս հավիտենից (Դանիել 7.18)։