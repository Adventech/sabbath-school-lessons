---
title:  Մոտեցել եք Աստծուն՝ բոլորի Դատավորին
date:  14/03/2022
---

`Կարդացե՛ք Եբրայեցիներին 12.23 համարը։ Եթե սա տոնախմբություն է, ապա ինչո՞ւ է Աստված նկարագրված որպես Դատավոր։ Ինչպե՞ս կարող է դատավորը լինել տոնախմբության մասնակից կամ պատճառ։ Կարդացե՛ք նաև Դանիել 7.9, 10, 13–22 համարները։`

Եբրայեցիներին 12.22–24 համարներում նկարագրված տոնախմբությունը հուշում է ապագա դատաստանի մասին։ Աստված՝ Դատավորը, նախագահում է այս դատաստանը, բացվում են գրքերը, և այդ գրքերի հիման վրա արված ապագա դատաստանի արդյունքում Աստծո ժողովուրդն ստանում է թագավորությունը (Եբրայեցիներին 12.28)։

Այս տեսարանը հիշեցնում է Դանիել գրքի 7-րդ գլխում ներկայացված գալուստին նախորդող մեծ դատաստանը, որտեղ նկարագրվում է դատաստանի տեսարան. Աստված՝ «Հինավուրցը» (Դանիել 7.9), նստած է կրակե գահի վրա և շրջապատված է հրեշտակներով՝ «հազար հազարներ … և բյուր բյուրավորներ» (Դանիել 7.10)։ Բացվում են գրքերը (Դանիել 7.10), և դատաստանը որոշում է կայացնում հօգուտ «Ամենաբարձրյալի սրբերի», ովքեր հետագայում պետք է «վերցնեն թագավորությունը» (Դանիել 7.22)։

Նույն կերպ Եբրայեցիներին 12.22–29 համարները նկարագրում են Սիոն լեռան վրա՝ երկնային Երուսաղեմում կատարվող դատաստան, որտեղ Աստված՝ «բոլորի դատավորը», շրջապատված է «բյուրավոր» հրեշտակներով։ Այս տեսարանը ևս հրեղեն է (Եբրայեցիներին 12.29)։ Դրանում ներառված են գրքեր, քանի որ սուրբերի անունները «գրված են» դրանցում (Եբրայեցիներին 12.23), ինչը ենթադրում է, որ դատաստանը լինելու է հօգուտ սուրբերի։

Տեսարանի կենտրոնում Հիսուսն է (Եբրայեցիներին 12.24)։ Եբրայեցիներին 2-րդ գլխում Նա նկարագրվում է որպես Մարդու Որդի, Ով «փառքով ու պատվով» պսակվեց մեր փոխարեն «մահը» ճաշակելուց հետո (Եբրայեցիներին 2.9)։ Համաձայն Եբրայեցիներին 2.10 համարի՝ «մարդու որդին» (տե՛ս Եբրայեցիներին 2.6) չարչարվեց, որպեսզի «շատ որդիների դեպի փառք առաջնորդի», այսինքն, որպեսզի հավատացյալները ևս ի վիճակի լինեին «պսակվել փառքով ու պատվով»։ «Որդին» այժմ նոր ուխտի շնորհիվ հավատացյալներին բերել է Սիոն՝ երկնային Երուսաղեմ (Եբրայեցիներին 12.22–24), որտեղ նրանց թագավորություն ստանալու խոստում է արվում (Եբրայեցիներին 12.28)։

Այս դատաստանն իսկապես բարի լուր է հավատացյալների համար, քանի որ դրա ելքը հօգուտ նրանց է։ Այս դատաստանն արդարացնում է նրանց։ Այն պարտության է մատնում նրանց ոսոխին՝ վիշապին, որը կանգնած է այն սարսափելի գազանների հետևում, որոնք հալածել են հավատացյալներին անցյալում (Դանիել 7) և դա անելու են ապագայում (Հայտնություն 13)։

`Այն, ինչ այսօր ուսումնասիրեցինք, ինչպե՞ս կարող է օգնել մեզ հասկանալ, որ երեք հրեշտակների պատգամում նկարագրված Աստծո դատաստանը «բարի լուր» է ներկա ժամանակների համար (Հայտնություն 14.6, 7, համեմատե՛ք Բ Օրենք 32.36, Ա Մնացորդաց 16.33–35 համարների հետ)։`