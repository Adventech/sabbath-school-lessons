---
title:  Անսասան թագավորություն
date:  16/03/2022
---

Աստված հայտարարել է, որ «կշարժի» երկինքներն ու երկիրը, ինչը նշանակում է, որ կկործանի թշնամի ազգերին։ Սակայն կան բաներ, որոնք չեն շարժվի, չեն կործանվի։

`Համեմատե՛ք Սաղմոսներ 15.5, Սաղմոսներ 16.8, Սաղմոսներ 21.7, Սաղմոսներ 62.2, Սաղմոսներ 112.6 և Եբրայեցիներին 12.27 համարները։ Ի՞նչը չի սասանվի։`

Եբրայեցիներին 12.27 համարի շատ ժամանակակից թարգմանություններ ենթադրում են, որ երկինքներն ու երկիրը շարժելը նշանակում է, որ դրանք մեկընդմիշտ կանհետանան։

Սակայն Աստվածաշունչը շատ պարզ ասում է, որ Աստված նոր երկինքներ ու նոր երկիր է արարելու (Եսայի 65.17, Հայտնություն 21.1–4), և մենք հարություն ենք առնելու և նոր մարմին ենք ունենալու (Ա Թեսաղոնիկեցիներին 4.13–17, Փիլիպպեցիներին 3.20) այս երկրի վրա։ Ուստի, «շարժելը» արարչագործության մաքրումն ու վերանորոգումն է, ոչ թե դրա կատարյալ ոչնչացումը։ Այն, ինչ հիմա գոյություն ունի, կվերստեղծվի և կլինի այն վայրը, որտեղ կապրեն փրկագնվածները։

Այդուհանդերձ, կան բաներ, որոնք չեն շարժվի և հնարավոր էլ չէ դրանք շարժել։ Դրանց թվին են պատկանում արդարները։ Նրանք չեն շարժվի, քանի որ վստահում են Աստծուն։ Արարիչը պահում է նրանց և երաշխավորում նրանց գոյության պահպանումը։

Ուշադրությո՛ւն դարձրեք, որ Եբրայեցիներին գրքում հարատևությունն ու կայունությունը նույնացվում են Հիսուսի հետ։ Եբրայեցիներին 1.10–12 համարները Հիսուսի մասին ասում են. «Դու, Տե՛ր, ի սկզբանե երկիրը հիմնեցիր, և Քո ձեռքի գործն են նաև երկինքները։ Նրանք կկորչեն, բայց Դու կաս, կմնաս, իսկ բոլորը լաթի պես կմաշվեն։ Վերարկուի պես նրանց կոլորես, և հագուստի պես կփոխվեն, բայց Դու նույնն ես, և Քո տարիները չեն պակասելու»։ Եբրայեցիներին գիրքը նաև ասում է, որ Հիսուսի քահանայությունը (Եբրայեցիներին 7.3, 24), ինչպես և փրկագնվածների ժառանգությունը, մնալու են մշտնջենապես ((Եբրայեցիներին 10.34)։ Վերջին դատաստանի ժամանակ նրանք, ովքեր ամուր կառչել են Հիսուսին, չեն սասանվի (Սաղմոսներ 46.5)։

Եբրայեցիներին 12.28 համարն ասում է նաև, որ մենք կստանանք «անշարժ թագավորություն»։ Այս տեքստը հղում է կատարում Դանիել 7.18 համարին, որն ասում է, որ սուրբերը «տիրանալու են թագավորությանը հավիտյան»։ Սա Դանիել 2.44 համարում նշված թագավորությունն է, որը «հավիտյան չի ավերվելու»։ Այս թագավորությունը պատկանում է Որդուն, սակայն Նա դա մեզ հետ է կիսելու։ Հայտնություն 20.4 համարն ասում է, որ մենք Նրա հետ դատելու ենք չար ուժերին, որոնք հալածում էին մեզ (Ա Կորնթացիներին 6.3)։

`Ինչպիսի՞ն է ձեր կյանքը հիմա. կսասանվե՞ք, թե՞ ոչ։ Եթե սասանվելու վտանգ եք զգում, ի՞նչ ընտրություններ կարող եք անել, որպեսզի այդ կարևորագույն ոլորտում օգնություն ստանաք (տե՛ս Եփեսացիներին 4.14)։`