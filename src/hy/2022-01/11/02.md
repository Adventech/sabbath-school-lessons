---
title:  Արդարները կապրեն հավատով
date:  06/03/2022
---

`Կարդացե՛ք Եբրայեցիներին 10.35–39 համարները։ Ի՞նչ է Աստված մեզ ասում այս տեքստերում։`

Համբերությունը վերջին ժամանակների Աստծո ժողովրդի բնութագրական գիծն է, առանց որի նրանք չեն ստանա խոստումները (Հայտնություն 13.10, Հայտնություն 14.12)։ Սակայն համբերելու համար հավատացյալները պետք է «աննկուն պահեն» իրենց հավատը (Եբրայեցիներին 10.23, Եբրայեցիներին 4.14)։ Պողոսը ցույց տվեց, որ անապատի սերունդն ի վիճակի չեղավ ստանալու խոստումները, քանի որ հավատի պակաս ցուցաբերեց (Եբրայեցիներին 3.19)։ Եբրայեցիներին ուղղված թուղթը հավատացյալներին նկարագրում է նաև որպես մի ժողովուրդ, որը գտնվում է խոստումների կատարման շեմին (Եբրայեցիներին 9.28, Եբրայեցիներին 10.25, 36–38), և որը պետք է ակտիվորեն դրսևորի իր հավատը, եթե ցանկանում է ստանալ այդ խոստումները (Եբրայեցիներին 10.39)։

Հավատի իր նկարագրությունը Պողոսը ներկայացնում է Ամբակում 2.2–4 մեջբերմամբ։ Ամբակումն Աստծուն հարցրեց, թե ինչու է Նա համբերում ամբարիշտներին, որոնք ճնշում են արդարներին (Ամբակում 1.12–17)։ Մարգարեն ու իր ժողովուրդը տառապում էին և ուզում էին, որ Աստված միջամտի։ Սակայն Աստված պատասխանեց, որ Իր խոստման իրականացման համար նշանակված ժամանակ կա, և նրանք պետք է սպասեն (Ամբակում 2.2–4)։ Ամբակումն ու իր ժողովուրդը մեզ նման ապրում էին խոստման ու դրա իրականացման միջև ընկած ժամանակներում։ Աստծո լուրը շարունակվում է Եբրայեցիներին ուղղված գրքում. «Նա, ով գալու է, կգա ու չի ուշանա» (Եբրայեցիներին 10.37, տե՛ս նաև Ամբակում 2.3)։

Այս լուրը խոսում է Հիսուսի մասին։ Նա է արդարը, հավատի մարմնացումը, Ով հաճո է Աստծուն և կյանք է տալիս (Եբրայեցիներին 10.5–10)։

Ապա ինչո՞ւ պետք է Նա «ուշանա»։ Նա չի ուշանա։ Նա արդեն եկել է մեզ համար մեռնելու (Եբրայեցիներին 9.15–26) և անկասկած նորից կգա նշանակված ժամին (Եբրայեցիներին 9.27, 28, Եբրայեցիներին 10.25)։

Աստծո լուրը շարունակվում է. «Իմ արդարը հավատով կապրի» (Եբրայեցիներին 10.38)։ Պողոսը նույն բանն ասում է Հռոմեացիներին 1.17 և Գաղատացիներին 3.11 համարներում։ Հռոմեացիներին 1.16, 17 համարների տեքստը հատկապես մեծ լույս է սփռում, քանի որ բացատրում է, որ Աստծո արդարությունը հայտնվում է «հավատից՝ հավատի մեջ»։ Պողոսը նկատի ունի, որ նախ Աստված է հավատարիմ Իր խոստումներին և դրա շնորհիվ ի հայտ է գալիս մեր հավատարմությունն ու հավատը։

Այսպիսով, քանի որ Աստված հավատարիմ է մնում Իր խոստումներին (Բ Տիմոթեոսին 2.13), արդարները, ի պատասխան Աստծո հավատարմության, նույնպես հավատարիմ կմնան։

`Ինչո՞ւ է կարևոր գիտակցել, որ մեր հավատը Աստծո հավատարմության արդյունքն է ու սնվում է դրանով։ Ինչպե՞ս կարող ենք սովորել ավելի շատ վստահել մեր ու մեզ արված Նրա խոստումների նկատմամբ Նրա ունեցած հավատարմությանը։`