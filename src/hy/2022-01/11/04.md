---
title:  Մովսես. հավատալով անտեսանելիին
date:  08/03/2022
---

`Կարդացե՛ք Եբրայեցիներին 11.20–28 համարները։ Ի՞նչ են արել հավատի այս մարդիկ։ Ինչպե՞ս են նրանց գործերը կապված հույսի ու անտեսանելի բաների հետ։`

Հավատի նկարագրության այս գլխի երկրորդ հզոր կերպարը Մովսեսն է։ Մովսեսի կյանքը սկսվում և ավարտվում է թագավորին չհնազանդվելու երկու գործողություններով։ Մովսեսի ծնողները թաքցրին նրան, երբ նա ծնվեց, որովհետև «թագավորի հրամանից չվախեցան» (Եբրայեցիներին 11.23), և Մովսեսը լքեց Եգիպտոսը՝ «թագավորի բարկությունից չվախենալով» (Եբրայեցիներին 11.27)։ Սակայն Մովսեսի ամենանշանակալից գործն այն է, որ «հրաժարվեց փարավոնի դստեր որդի կոչվելուց» (Եբրայեցիներին 11.24)։ Այն տեղեկությունը, որ Մովսեսի որդեգիր մայրը «փարավոնի դուստրն» էր, խոսում է այն մասին, որ նա պետք է դառնար հաջորդ փարավոնը։ Սակայն Մովսեսը կամովին թողեց այն ժամանակների ամենահզոր ազգի հաջորդ կառավարիչը դառնալու հեռանկարը և փոխարենը դարձավ նոր ազատագրված ստրուկների՝ փաստացի փախստականների առաջնորդը։

`Համեմատե՛ք Եբրայեցիներին 11.24–27 և Եբրայեցիներին 10.32–35 համարները։ Որո՞նք էին Մովսեսի և Եբրայեցիներին գրքի հասցեատերերի իրավիճակների նմանությունները։`

Մովսեսի մեծությունն այն է, որ նա կարողացավ նայել Եգիպտոսի թագավորի խոստումներից այն կողմ և տեսնել անտեսանելին՝ Աստծո խոստումները։ Եբրայեցիներին թուղթն ասում է, որ բանալին այն է, որ Մովսեսի հայացքը գրավում էր ոչ թե Եգիպտոսի հարստություը, այլ «վարձի հատուցումը»։ Այս վարձի հատուցումն այն նույն վարձատրությունն է, որի մասին խոսվում է Եբրայեցիներին 10.35 համարում, որն Աստված խոստացել է բոլոր նրանց, ովքեր հավատում են Իրեն։

Մովսեսի մասին ասված Պողոսի խոսքերը պետք է որ հզոր հետք թողած լինեն Եբրայեցիներին թղթի առաջին հասցեատերերի սրտերում։ Քրիստոսին հավատալու պատճառով նրանք ենթարկվում էին նախատինքի ու վիրավորանքների։ Նրանց նաև չարչարում էին, հափշտակում նրանց ունեցվածքը (Եբրայեցիներին 10:32–34)։ Ոմանք բանտում էին (Եբրայեցիներին 13:3)։ Դրան զուգահեռ, Մովսեսը որոշեց ծառայել Աստծո ժողովրդին՝ փոխելով Եգիպտոսի հարստությունները այն վիրավորանքների հետ, որ կրում ու կրելու էր Քրիստոսի անունի համար, քանզի հավատում էր, որ Քրիստոսի տված վարձատրությունն անհամեմատ ավելի մեծ է, քան որևէ բան, որ Եգիպտոսը կարող էր երբևէ առաջարկել։

`Ի՞նչ բախումների եք ենթարկվել հանուն ձեր հավատի։ Ինչի՞ց եք հրաժարվել դրա համար։ Ինչո՞ւ է վերջնական վարձատրությունը դրան արժանի, նույնիսկ եթե այժմ չեք տեսնում այն։`