---
title:  Հավատով Աբրահամը
date:  07/03/2022
---

Եբրայեցիներին ուղղված թուղթը հավատը նկարագրում է որպես «հուսացված բաների հաստատում ու աներևույթ բաների ապացույց» (Եբրայեցիներին 11.1)։ Այնուհետև ներկայացնում է Իսրայելի պատմության մեջ եղած հավատարիմ մարդկանց մի ցուցակ, որոնք օրինակ են ծառայում, թե ինչ ասել է հավատալ, և որոնք ի ցույց են դրել իրենց հավատն իրենց գործերով։

`Կարդացե՛ք Եբրայեցիներին 11.1–19 համարները։ Ի՞նչ արեցին հավատի այս «հերոսները», ինչը նրանց հավատն օրինակելի է դարձնում։ Ինչպե՞ս են նրանց գործողությունները կապված աներևույթ բաներին հուսալու հետ։`

Աբրահամը թերևս այս գլխի ամենակարևոր կերպարն է։ Նրա վերջին հավատքի գործը հատկապես ուսուցանող է՝ կապված հավատքի իրական էության հետ:

Եբրայեցիներին թուղթը նշում է, որ Իսահակին զոհաբերելու Աստծո հրահանգն Աբրահամին ասես հակասություն է ենթադրում Աստծո մասով (Եբրայեցիներին 11.17, 18)։ Իսահակն Աբրահամի միակ որդին չէր։ Աբրահամի առաջնեկն Իսմայիլն էր, սակայն Աստված Աբրահամին ասաց, որ կարող է ընդունել Իսմայիլին ու նրա մորը տանից դուրս անելու Սարայի առաջարկը, որովհետև Ինքը հոգ կտանի նրանց մասին, ինչպես նաև որովհետև նրա համար սերունդ Իսահակով էր կոչվելու (Ծննդոց 21.12, 13)։ Սակայն հաջորդ գլխում Աստված հրահանգում է Աբրահամին Իսահակին ողջակեզ զոհ մատուցել։ Ծննդոց 22-րդ գլխում տրված Աստծո հրահանգները, թվում է, կատարելապես հակասում էին Ծննդոց 12–21-րդ գլուխներում Նրա տված խոստումներին։

Եբրայեցիներին թուղթը եզրակացնում է, որ Աբրահամը հիանալի կերպով լուծեց այս գլուխկոտրուկը՝ գալով այն եզրակացությանը, որ Աստված հարություն կտա Իսահակին, երբ նա նրան մատուցի որպես զոհ։ Սա ապշեցուցիչ է, քանի որ մինչ այդ ոչ ոք դեռ հարություն չէր առել։ Սակայն, կարծես թե Աստծո հետ ունեցած Աբրահամի նախկին փորձառությունն էր ստիպել Աբրահամին նման վստահություն ունենալ։ Եբրայեցիներին 11.12 համարը նշում է, որ Իսահակը ծնվեց Աստծո զորությամբ նրանից, ով «զառամյալ էր» (տառացի թարգմանությամբ՝ «մեռելի պես»)։ Պողոսը նաև նշում է, որ չնայած Աբրահամի «զառամյալ» և Սարայի ամուլ լինելուն, չնայած այն փաստին, որ «հույս չկար, նա հուսալով հավատաց, որ շատ ազգերի հայր է լինելու», որովհետև հավատաց, որ Աստված «մեռելներին կենդանացնում է և չեղած բաները գոյության կոչում» (Հռոմեացիներին 4.17–20)։ Այսպիսով, պետք է որ ենթադրած լիներ, որ եթե Աստված ինչ-որ իմաստով Իսահակին կյանք էր տվել մեռելներից, Նա կարող էր դա նորից անել։ Անցյալում արված Աստծո առաջնորդության մեջ Աբրահամը տեսավ նրա կանխավայելումը, ինչ Աստված կարող էր անել ապագայում։

`Մտորումներն այն փաստի շուրջ, թե ինչպես է Աստված մեզ առաջնորդել անցյալում, ինչո՞ւ են այդքան կարևոր, որպեսզի մեր հավատն ու վստահությունը Նրա հանդեպ ամուր մնան։`