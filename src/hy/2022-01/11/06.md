---
title:  Հիսուսը՝ մեր հավատի Զորագլուխն ու Կատարողը
date:  10/03/2022
---

`Կարդացե՛ք Եբրայեցիներին 12.1–3 համարները։ Համաձայն այս տեքստերի՝ ի՞նչ պետք է մենք անենք։`

Հավատի նկարագրությունն իր իրական գագաթնակետին է հասնում Հիսուսով Եբրայեցիներին 12-րդ գլխում։ Պողոսը նամակն սկսել էր Հիսուսով, Ով Նա է, «ով գալու է», և Ով «չի ուշանա» (Եբրայեցիներին 10.37), և եզրափակում է իր նամակը Հիսուսով՝ մեր հավատի «Կատարողով» (Եբրայեցիներին 12.2)։ Հիսուսը մեր հավատի «զորագլուխն ու կատարողն է»։ Սա նշանակում է, որ Հիսուսն այն Մեկն է, Ով հավատը հնարավոր է դարձնում և օրինակ է, Ով կատարելապես մարմնավորում է, թե ինչ ասել է հավատի կյանք։ Հիսուսի հետ հավատը հասել է իր կատարյալ արտահայտմանը։

Հիսուսը մեր հավատի «զորագլուխն» («հեղինակը» կամ «նախակարապետն») է առնվազն երեք իմաստներով։

Նախ, Նա միակն է, Ով ավարտել է մրցասպարեզը դրա ամենալիարժեք իմաստով։ Նախորդ գլուխներում ներկայացված մյուսները դեռևս չեն հասել իրենց նպատակին (Եբրայեցիներին 11.39, 40)։ Սակայն Հիսուսը մտել է Աստծո հանգիստը երկնքում և նստած է Հոր աջ կողմում։ Մենք, այս մյուսների հետ միասին, թագավորելու ենք Հիսուսի հետ երկնքում (Հայտնություն 20.4)։

Երկրորդ, իրականում Հիսուսի կատարյալ կյանքն էր, որ այս մյուսների համար հնարավոր դարձրեց իրենց մրցասպարեզն ընթանալը (Եբրայեցիներին 10.5–14)։ Եթե Հիսուսը չգար, մյուս բոլորի ընթացած մրցասպարեզը պարզապես անիմաստ կլիներ։

Եվ վերջապես, Հիսուսն է պատճառը, որ մենք հավատ ունենք։ Որպես մեկ Աստծո հետ՝ Նա արտահայտեց մեր նկատմամբ ունեցած Աստծո հավատարմությունը։ Աստված երբեք չի դադարեցրել մեզ փրկելու Իր ջանքերը, ահա թե ինչու մենք վերջում կստանանք վարձատրությունը, եթե ինքներս չհրաժարվենք դրանից։ Հիսուսը մրցասպարեզն ընթացավ համբերությամբ և մնաց հավատարիմ, նույնիսկ երբ մենք անհավատ էինք (Բ Տիմոթեոս 2.13)։ Մեր հավատն ընդամենն արձագանք է Նրա հավատարմությանը։

Եվ ի վերջո, Հիսուսը հավատի «կատարողն» է, որովհետև կատարյալ օրինակ է ծառայում նրա, թե ինչպես պետք է ընթանալ հավատի մրցասպարեզը։ Ինչպե՞ս Նա ընթացավ։ Նա մի կողմ դրեց Իր հեղինակությունը՝ ամեն ինչ տալով մեզ համար (Փիլիպպեցիներին 2.5–8)։ Նա երբեք, երբեք չմեղանչեց։ Հիսուսն Իր հայացքը հառել էր վարձատրությանը, որը Նրա առջև դրված ուրախությունն էր՝ տեսնել մարդկությանը փրկագնված Իր շնորհով։ Ուստի Նա համբերեց չհասկացված լինելուն ու վիրավորանքներին և արհամարհեց խաչի ամոթը (Եբրայեցիներին 12.2, 3)։

Այժմ ընթանալու մեր հերթն է։ Թեև երբեք մեր սեփական ուժերով չենք կարող հասնել նրան, ինչ Հիսուսն արեց, մեր առջև ունենք Նրա կատարյալ օրինակը, և ուստի, հավատալով Նրան և մեր աչքերը Նրան հառելով (ինչպես և շատ այլ աչքեր)՝ մենք առաջ ենք շարժվում հավատով՝ ապավինելով մեծ վարձատրություն տալու Նրա խոստմանը։