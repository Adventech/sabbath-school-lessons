---
title:  Հավատով Ռախաբը և մյուսները
date:  09/03/2022
---

`Կարդացե՛ք Եբրայեցիներին 11.31 և Հեսու 2.9–11 համարները։ Ինչո՞ւ է Ռախաբը՝ հեթանոս մարմնավաճառը, ներառված այս տեքստում որպես սուրբ աստվածաշնչյան կերպար։`

Ռախաբը թերևս Եբրայեցիներին 11-րդ գլխում հանդիպող ամենաանսպասելի կերպարն է։ Նա անունով նշվող երկու կանանցից մեկն է։ Նա տասներորդն է ցուցակում։ Նրան նախորդում են Իսրայելի նախահայրերն ու նահապետները, և նրանցից յուրաքանչյուրը համարվում էր արդար։ Երբ հերթը հասնում է նրան, մենք տեսնում ենք, որ նա ոչ միայն կին է, այլև հեթանոս մարմնավաճառ։

Ամենազարմանալին այն է, որ նա գլխի թեմատիկ կենտրոնում և գագաթնակետին է ներկայացված։ Ցուցակը կազմված է յուրահատուկ ձևով։ Յուրաքանչյուր գրառում սկսվում է «հավատով» արտահայտության կրկնությամբ։ Հիմնական օրինակն է՝ «հավատով այս ու այն մարդը արեց այս ու այն գործը», կամ՝ «հավատով այսինչ կամ այնինչ բանը պատահեց այս կամ այն մարդուն»։ Այս կրկնությունն ընթերցողի մոտ մեծացնում է սպասումը, որ կլսի վճռական հավաստիացումը, որ «հավատով Հեսուն առաջնորդեց ժողովրդին դեպի խոստացված երկիր»։

Սակայն տեքստն այդ մասին լռում է։ Ընդհակառակը, Հեսուի մասին խոսք չկա, նրա տեղն զբաղեցնում է մարմնավաճառ կինը։ Ռախաբին հիշատակելուց հետո կրկնվող մոդելը կտրականապես ավարտվում է հետևյալ արտահայտությամբ. «Եվ էլ ի՞նչ ասեմ» (Եբրայեցիներին 11.32): Այնուհետև Պողոսը հապճեպ թվարկում է մի քանի այլ անուններ և իրադարձություններ, որոնք մանրամասնորեն չի բացատրում։

Ռախաբի հավատի գործն այն էր, որ նա լսեց, հավատաց ու հնազանդվեց, նույնիսկ երբ չուներ տեսանելի ապացույց։ Նա չէր տեսել Եգիպտոսի պատուհասները, Կարմիր ծովն անցնելու միջոցով ազատագրումը, ապառաժից ջրի ժայթքելն ու երկնքից հացի իջնելը, սակայն հավատաց այդ ամենին։ Նա լավ օրինակ էր Եբրայեցիներին գրքի հասցեատերերի համար, որոնք չէին լսել Հիսուսի քարոզները և չէին տեսել Նրա արած հրաշքները, ինչպես նաև մեզ համար, որ վերը նշվածներից ոչինչ չենք տեսել։

«Ռախաբը պոռնիկ էր, որն ապրում էր Երիքովի պարսպի վրա։ Նա թաքցրեց երկու իսրայելացի լրտեսի, որոնք եկել էին քաղաքի ամրությունն ու պաշտպանությունն ստուգելու։ Քանի որ նա բարի գտնվեց լրտեսների հանդեպ և հայտարարեց, որ հավատում է Աստծուն, լրտեսները խոստացան, որ երբ քաղաքն առնվի, Ռախաբի ու նրա ընտանիքի կյանքը կպահպանվի»։ Ներածություն Ռախաբի մասին, Աստծո դուստրերը, էջ 35։

Այնուհետև Պողոսը շարունակում է թվարկել այն դժվարություները (Եբրայեցիներին 11.35–38), որոնց շատերը բախվեցին։ «Ազատությունը չընդունելով» արտահայտությունը (Եբրայեցիներին 11.35) ենթադրում է, որ նրանք ունեն փախչելու հնարավորություն, սակայն ընտրում են չանել դա, քանի որ նրանց հայացքն ուղղված էր Աստծո վարձատրությանը։

`Թեև մենք չենք տեսել թվարկվածներից և ոչ մեկը, (վեցօրյա արարումը, ելքը Եգիպտոսից, Քրիստոսի խաչը), ի՞նչ հրաշալի պատճառներ ունենք հավատալու, որ դրանք իրականում տեղի են ունեցել։`