---
title:  Հիսուսը՝ մեր հավատի Զորագլուխն ու Կատարողը
date:  05/03/2022
---

### Այս շաբաթվա ուսումնասիրության համար կարդացե՛ք.
Եբրայեցիներին 10.35–39, Հռոմեացիներին 1.17, Եբրայեցիներին 11, Հեսու 2.9–11, Եբրայեցիներին 12.1–3։

> <p>Հիշելու համարը.<p>
> «Նայենք հավատի զորագլխին ու այն կատարողին՝ Հիսուսին, որն իր առջև դրված ուրախության փոխարեն խաչը հանձն առավ և ամոթն արհամարհելով՝ Աստծու աթոռի աջ կողմում նստեց» (Եբրայեցիներին 12.2):

Եբրայեցիներին 11-րդ և 12-րդ գլուխները թերևս գրքի ամենասիրված գլուխներն են։ Դրանք քրիստոնեական կյանքը նկարագրում են որպես մի մրցասպարեզ, որին մասնակցում ենք բոլորս, և որում, բոլոր նրանք, ովքեր հավատարիմ են մնում, ստանալու են պարգևատրումը։ Դրանք նաև ներկայացնում են փրկագնման դրաման որպես մի մրցասպարեզ, որում անցյալի հավատացյալները հաստատ մնացին՝ ի հեճուկս չարչարանքների, սակայն դեռևս չեն ստացել պարգևատրումը։

Եվ դա՝ այն պատճառով, որ պատմությունն ավարտվում է նաև մեզանով, ոչ միայն նրանցով։ Մենք եզրափակիչ ակտի հերոսներն ենք։ Դրաման ավարտվում է մեր մուտքով և մրցասպարեզի վերջին մասի վազքով, ինչպես նաև Հիսուսով, Ով նստած է Աստծո աջ կողմում՝ եզրափակիչ գծի մոտ: Մրցասպարեզը վազելու համար Նա տալիս է ոգեշնչում, ինչպես նաև կատարյալ օրինակ: Նա վերջնական վկան է այն փաստի, որ վարձատրությունը ճշմարիտ է, և որ Նա է մեր առաջ ճանապարհ բացող նախակարապետը (Եբրայեցիներին 6.19, 20, Եբրայեցիներին 10.19–23)։

Եբրայեցիներին 11-րդ գլուխը բացատրում է, որ հավատն Աստծո խոստումների նկատմամբ վստահություն ունենալն է, նույնիսկ եթե մենք դրանք դեռևս չենք տեսնում։ Այս դասը կբացահայտի, թե ինչ է հավատը, և թե ինչպես է այն ձեռք բերվում անցյալի հավատի հերոսների, սակայն հատկապես և բնականաբար Հիսուսի՝ մեր «հավատի զորագլխի ու այն կատարողի» օրինակով (Եբրայեցիներին 12.2)։