---
title:  Հետագա ուսումնասիրության համար
date:  11/03/2022
---

«Հավատով դուք դարձաք Քրիստոսինը և հավատով էլ պետք է աճեք Նրանում` տալով և վերցնելով: Դուք պետք է տաք այն ամենը, ինչ ունեք` ձեր սիրտը, ձեր կամքը, ձեր ծառայությունը, հանձնվեք Նրան` հնազանդվելով Նրա բոլոր պահանջներին: Դուք պետք է ամբողջը հանձնեք Քրիստոսին, Ով բոլոր օրհնությունների լիությունն է, Ով պետք է ապրի ձեր սրտում` լինելու ձեր ուժը, ձեր արդարությունը, ձեր հավիտենական օգնականը, և զորացնի ձեզ` հնազանդվելու համար»։ Էլեն Ուայթ, Քայլեր դեպի Քրիստոս, էջ 70։

«Աստված մեզ երբեք չի խնդրում հավատալ` առանց բավարար վկայության, որի վրա կարելի է հիմնել մեր հավատը: Նրա գոյությունը, Նրա բնավորությունն ու Նրա խոսքի ճշմարտացիությունը` այս ամենը հաստատված են վկայություններով, որոնք դիմում են մեր բանականությանը, և այդ վկայությունները բազմաթիվ են: Սակայն Աստված երբեք չի բացառել կասկածելու հնարավորությունը: Մեր հավատը հիմնենք ոչ թե ապացույցի, այլ վկայության վրա: Կասկած փնտրողները հնարավորություն կունենան կասկածելու, մինչդեռ նրանք, ովքեր իրոք ուզում են իմանալ ճշմարտությունը, բավականաչափ վկայություններ կգտնեն` իրենց հավատը դրանց վրա հիմնելու համար:

Սահմանափակ միտքն անկարող է լիովին ըմբռնել Անսահմանի բնավորությունը կամ գործերը: Ամենահանճարեղ և ամենակիրթ մարդկային մտքի համար անգամ այդ սուրբ Էակը միշտ առեղծված է մնալու: «Կարո՞ղ ես Աստծո խորհուրդը գտնել կամ Ամենակարողի էությանը հասնել: Նա երկնքի բարձրությունն ունի, ի՞նչ կանես դու, դժոխքից խոր է նա, ի՞նչ կհասկանաս» (Հոբ 11.7,8)»։ էլեն Ուայթ, Քայլեր դեպի Քրիստոս, էջ 105։

**Հարցեր քննարկման համար**

`Վաղ շրջանի մի քրիստոնյա գիտնական գրել է. «Կրեդո ուտ ինտելիգամ», որը լատիներենից թարգմանաբար նշանակում է. «Հավատում եմ, որպեսզի կարողանամ հասկանալ»։ Եբրայեցիներին 11.3 համարն ասում է, որ «հավատով ենք իմանում»։ Ի՞նչ կապ կա հավատալու ու իմանալու մեջ։ Ինչո՞ւ է հաճախ հավատը նախորդում իմանալուն։ Այսինքն, ինչո՞ւ մենք պետք է երբեմն հավատով հասնենք այն բաներին, որոնք սկզբում չենք հասկանում, բայց հետո ավելի շատ գիտություն կունենանք։`

`Հունարեն պիստիս բառը նշանակում է և՛ հավատ, և՛ հավատարմություն։ Ինչո՞ւ են երկու իմաստներն էլ կարևոր, երբ փորձում ենք հասկանալ, թե ինչ ասել է «ապրել հավատով»։ Ինչպե՞ս է Եբրայեցիներին գրքի 11-րդ գլխում նկարագրված ժողովուրդը ցույց տալիս իր հավատարմությունը՝ իր հավատի իրողությունը։`

`Թեև մենք հասկանում ենք, որ հավատն Աստծո պարգև է (Հռոմեացիներին 12.3), ի՞նչ դեր ունենք մենք (եթե առհասարակ ունենք) այդ պարգևն ստանալու և պահպանելու հարցում։`