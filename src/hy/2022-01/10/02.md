---
title:  Հիսուսը՝ Հոր առաջ
date:  27/02/2022
---

`Կարդացե՛ք Եբրայեցիներին 9.24 համարը։ Ըստ այս տեքստի՝ ո՞րն էր Հիսուսի՝ երկինք համբարձվելու նպատակը։`

Աստված հրահանգել էր Իսրայելի ժողովրդին, որ տղամարդիկ պետք է ամեն տարի երեք անգամ գնային Երուսաղեմ՝ «Տիրոջ առաջ ներկայանալու» և Նրան ընծա մատուցելու համար։ Նշանակված ժամանակներն էին Բաղարջակերաց տոնը (անթթխմոր հաց), Շաբաթների տոնը (Պենտեկոստե) և Տաղավարահարաց տոնը (Ելք 23.14–17, Բ Օրենք 16.16)։ Զատիկը նշում էր Իսրայելի ազատագրումը Եգիպտոսից։ Պենտեկոստեի տոնը նշում էր գարու բերքը և նորկտակարանյան ժամանակներում այն նույնացվում էր Սիան լեռան վրա օրենքը տալու հետ։ Տաղավարահարաց տոնը նշում էր Իսրայելի նկատմամբ Աստծո ցուցաբերած հոգատարությունը, երբ ժողովուրդը գտնվում էր անապատում։ Ըստ Նոր Կտակարանի՝ բոլոր հինկտակարանյան տոներն ունեն նաև մարգարեական նշանակություն։

Եբրայեցիներին 9.24 համարը նկարագրում է Հիսուսի համբարձումն Աստծո ներկայություն։ Նա բարձրացավ երկնային՝ ճշմարիտ սրբարան, որպեսզի Աստծո առաջ «ներկայանա» ավելի լավ զոհով՝ Իր սեփական արյամբ (Եբրայեցիներին 9.23, 24)։

Ուխտագնացության տոների մարգարեական նշանակությունը Հիսուսն իրականացրեց ապշեցուցիչ ճշտությամբ։ Նա մահացավ Զատիկի տոնի նախապատրաստության օրը, ժամը իննին՝ այն պահին, երբ պետք է մորթվեին Զատիկի տոնի գառները (Հովհաննես 19.14, Մատթեոս 27.45–50)։ Հիսուսը հարություն առավ երրորդ օրը և համբարձվեց երկինք՝ հավաստիանալու, որ Իր զոհն ընդունվել էր (Հովհաննես 20.17, Ա Կորնթացիներին 15.20), երբ քահանան պետք է երերացներ մի խուրձ հասունացած գարի որպես երախայրիք (Ղևտական 23.10–12)։ Այնուհետև, Նա 40 օր անց համբարձվեց նստելու Աստծո աջ կողմում և Պենտեկոստեի օրը նոր ուխտին օրինական ուժ տալու համար (Գործք առաքելոց 1, 2)։

Հին Իսրայելում ուխտագնացության նպատակն «Աստծո երեսը տեսնելն էր» (Սաղմոսներ 42.2)։ Դա նշանակում էր վայելել Աստծո բարեհաճությունը (Սաղմոսներ 17.15)։ Նույն կերպ, «Աստծո երեսը փնտրել» եբրայերեն արտահայտությունը նշանակում է Աստծուց օգնություն խնդրել (Բ Մնացորդաց 7.14, Սաղմոսներ 27.8, Սաղմոսներ 105.4)։ Այս է Եբրայեցիս գրքում Հիսուսի համբարձման իմաստը։ Հիսուսը համբարձվեց Աստծո մոտ կատարյալ զոհով։ Հիսուսը համբարձվեց երկինք Աստծո ներկայություն նաև որպես մեր նախակարապետ (Եբրայեցիներին 6.19, 20)։ Նա իրական դարձրեց հավատացյալներին տրված խոստումը, ովքեր ճամփորդում են՝ որոնելով հայրենիք, տենչալով «ավելի լավ վայրի», սպասում էին այն քաղաքին, «որի ճարտարապետն ու արարիչն Աստված է» (Եբրայեցիներին 11.10, 13–16)։

`Եվ կրկին, ինչո՞ւ պետք է ոչ միայն խաչի վրա, այլև այժմ երկնքում Հիսուսի արածի իրողությունը մեզ փրկության վստահություն տա։`