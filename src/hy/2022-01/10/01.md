---
title:  Հիսուսը բացում է ճանապարհը վարագույրի միջոցով
date:  26/02/2022
---

### Այս շաբաթվա ուսումնասիրության համար կարդացե՛ք.
Եբրայեցիներին 9.24, Ելք 19.3, 4, Եբրայեցիներին 12.18–21, Ղևտական 16.1, 2, Եբրայեցիներին 10.19–22, Կողոսացիներին 3.1։

> <p>Հիշելու համարը.<p>
> «Որովհետև Քրիստոսը ոչ թե ձեռակերտ սրբարան(ներ) մտավ, որոնք ճշմարտության օրինակներ էին, այլ բուն իսկ երկինքը, որպեսզի այժմ Աստծու առաջ ներկայանա մեզ համար» (Եբրայեցիներին 9.24):

Երբ աշակերտները վերադարձան Ձիթենյաց լեռից Հիսուսի՝ երկինք համբարձվելուց անմիջապես հետո, նրանք լցված էին ուրախությամբ և հաղթանակի զգացողությամբ։ Նրանց Ուսուցիչն ու Ընկերը համբարձվել էր մի այնպիսի դիրքի, որն ի ցույց էր դնում աշխարհի վրա ունեցած Նրա ունեցած իշխանությունը, և հրավիրել էր իրենց մոտենալ Աստծուն Իր անունով այն բացարձակ վստահությամբ, որ Աստված բարեհաճությամբ կպատասխանի իրենց աղոթքներին (Հովհաննես 14.13, 14)։ Թեև նրանք շարունակում էին ապրել չարի ուժերի կողմից հարձակման թիրախ դարձած այս աշխարհում, սակայն նրանց հույսն ուժեղ էր։ Նրանք գիտեին, որ Հիսուսը համբարձվել է, որպեսզի իրենց համար տեղեր պատրաստի (Հովհաննես 14.1–3)։ Նրանք գիտեին, որ Հիսուսն իրենց փրկության Զորավարն էր և Իր արյան միջոցով նրանց համար ճանապարհ էր բացել դեպի երկնային հայրենիք։

Հիսուսի համբարձումը երկինք շատ կարևոր է Եբրայեցիս Թղթի աստվածաբանության համար։ Այն նշում է Հիսուսի կառավարման ու որպես մեր Քահանայապետ Նրա ծառայության սկիզբը։ Եվ վերջապես, ինչն ավելի կարևոր է, Հիսուսի համբարձումը նշում է այն պահը, երբ կյանքի կոչվեց նոր ուխտը, որը մեզ հնարավորություն է տալիս հավատով վստահաբար մոտենալ Աստծուն։ Այժմ մեզ տրված է առավելություն Աստծուն մոտենալ վստահությամբ Հիսուսի ու Նրա արդարության արժանիքներով։