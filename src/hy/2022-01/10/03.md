---
title:  Աստծո հրավերը
date:  28/02/2022
---

`Կարդացե՛ք Եբրայեցիներին 12.18–21 համարները։ Ո՞րն էր Իսրայելի փորձառությունը Սինա լեռան վրա։`

Երբ Աստված Իսրայելին դուրս հանեց Եգիպտոսից, Նրա նպատակն էր այդ ժողովրդի հետ անձնական ու մտերիմ հարաբերություններ ստեղծել։ Նա ասաց. «Դուք տեսաք, թե ինչ արեցի եգիպտացիներին և ձեզ արծվի թևերի վրա տանելով՝ բերեցի Ինձ մոտ» (Ելք 19.4)։

Այսպես, Մովսեսի միջոցով, Աստված տվեց ժողովրդին Իր հետ հանդիպմանը նախապատրաստելու անհրաժետ ցուցումները։ Ժողովուրդը նախ պետք է մաքրվեր և սրվբեր (Ելք 19.10–15)։ Նրանք, ովքեր առանց նախապատրաստվելու մոտենային լեռան ստորոտին, կմահանային։ Այնուամենայնիվ, երբ ժողովուրդը երկու օր շարունակ նախապատրաստվեց և «երբ փողի ձայնը երկար հնչի» երրորդ օրն Աստված հրահանգեց, որպեսզի ժողովուրդը բարձրանա լեռը (Ելք 19.13)։ Աստված կամենում էր, որպեսզի ժողովուրդն ունենար այն փորձառությունը, որն ունեին Մովսեսն ու ժողովրդի առաջնորդները, երբ նրանք բարձրանում էին լեռը և «տեսան Աստծուն և կերան ու խմեցին» Նրա ներկայությամբ (Ելք 24.9–11)։ Ժողովուրդը հետագայում հասկացավ, որ տեսել էր Աստծո փառքը, և հնարավոր էր, որ Աստված խոսի «մարդու հետ, և մարդը ողջ մնա» (Բ Օրենք 5.24)։ Սակայն երբ եկավ անհրաժեշտ պահը, նրանք թերահավատություն դրսևորեցին։ Տարիներ անց Մովսեսը բացատրեց. «Դուք, կրակից վախենալով, լեռը չբարձրացաք» (Բ Օրենք 5.5)։ Դրա փոխարեն նրանք խնդրեցին, որպեսզի Մովսեսը լինի նրանց միջնորդը (Բ Օրենք 5.25–27, համեմատե՛ք Ելք 20.18–21 համարների հետ)։

Երբ Աստված Իր սրբությունը ցույց տվեց Սինա լեռան վրա, Նա նպատակ ուներ սովորեցնել ժողովրդին «վախենալ» Իրենից կամ հարգել Իրեն։ «Տիրոջ երկյուղը» բերում է կյանք, իմաստություն ու պատիվ (Բ Օրենք 4.10, համեմատե՛ք Սաղմոսներ 111.10, Առակներ 1.7, Առակներ 9.10, Առակներ 10.27 համարների հետ). նրանք նաև պետք է սովորեին, որ Աստված ողորմած ու շնորհաշատ է (Ելք 34.4–8)։ Այսպիսով, մինչ Աստված կամենում էր, որ Իսրայելն Իր մոտ գա, ժողովուրդը վախեցավ և խնդրեց Մովսեսին լինել իր միջնորդը։ Սինա լեռան վրա կատարվող իրադարձության նկարագրությունը Եբրայեցիներին գրքում հաջորդում է Մովսեսի կողմից ժողովրդին իրենց թերահավատության և ոսկե հորթի հետ հավատուրացության մասին հիշեցմանը, ինչպես նաև հիշեցմանն այն մասին, թե ինչպես էր ինքը վախենում հանդիպել Աստծուն ժողովրդի մեղքի պատճառով (Բ Օրենք 9.19)։ Ժողովրդի առձագանքը նրանց համար նախատեսած Աստծո ծրագիրը չէր, այլ նրանց անհավատության արդյունքը։

`Ինչո՞ւ Հիսուսի շնորհիվ չպետք է վախենանք մոտենալ սուրբ Աստծուն։ Այդուհանդերձ, որո՞նք են այն պայմանները, որոնց հետևելով կարող ենք մոտենալ Աստծուն։`