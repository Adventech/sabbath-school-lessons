---
title:  Նոր ու կենդանի ճանապարհ վարագույրի միջոցով
date:  02/03/2022
---

`Կարդացե՛ք Եբրայեցիներին 10.19–22 համարները։ Ի՞նչ հրավեր է մեզ տրվում այս տեքստերում։`

Եբրայեցիներին գիրքը հաստատում է, որ Հիսուսը մտել է երկնային սրբարան և հրավիրում է մեզ հետևել Իր առաջնորդությանը։ Այս գաղափարը համահունչ է ավելի շուտ ներկայացված մտքի հետ, որ Հիսուսը հավատացյալների «Զորագլուխն» ու նախակարապետն է (Եբրայեցիներին 2.10, Եբրայեցիներին 6.19, 20, Եբրայեցիներին 12.2)։ «Նոր և կենդանի ճանապարհը» նոր ուխտն է, որն ուժի մեջ մտավ Հիսուսի զոհով ու համբարձմամբ։ «Նոր և կենդանի» արտահայտությունը հակադրվում է հին ուխտի նկարագրության հետ՝ հնացող ու ծերացող (Եբրայեցիներին 8.13)։ Նոր ուխտն է, որ մեղքի ներում է տալիս և օրենքը դնում է մեր սրտերում, ինչն էլ մեզ հնարավորություն է տալիս վստահությամբ մոտենալ Աստծուն ոչ թե մեր սեփական արժանիքների կամ բարի գործերի շնորհիվ, այլ բացառապես նրա շնորհիվ, ինչ Հիսուսն արել է մեզ համար՝ կատարելով ուխտի բոլոր պարտավորությունները։

Եբրայեցիներին գիրքը նշում է, որ հին ուխտի ուժի մեջ մտնելը ենթադրում էր սրբարանի բացումն ու քահանաների օծումը (Եբրայեցիներին 9.18–21, համեմատե՛ք Ելք 40, Ղևտական 8, 9 գլուխների հետ)։ Ուխտի նպատակն Աստծո և Նրա ժողովրդի մեջ մտերիմ հարաբերություններ ստեղծելն էր (Ելք 19.4–6)։ Երբ Իսրայելն ընդունեց այս հարաբերությունը, Աստված անմիջապես պատվիրեց, որպեսզի սրբարան կառուցվի, որպեսզի Նա կարողանար ապրել ժողովրդի մեջ։ Սրբարանի բացումն ու Իր ժողովրդի մեջ Աստծո ներկայությունն այն պահն էր, երբ Աստծո և Իսրայելի միջև ուխտն իրականացավ։

Նույնը ճիշտ է նոր ուխտի համար։ Նոր ուխտը նաև ենթադրում է Հիսուսի՝ մեզ համար իրականացվող քահանայական ծառայության սկիզբը (Եբրայեցիներին 5.1–10, Եբրայեցիներին 7.1–8.13)։

Հիսուսի համբարձումն Աստծո առաջ սկիզբ դրեց նոր դարաշրջանի Աստծո ժողովրդի համար։ Զաքարիա 3-րդ գլուխը նշում է, որ սատանան Աստծո ներկայության մեջ էր՝ մեղադրելու Աստծո ժողովրդին, ում ներկայացուցիչը քահանայապետ Հեսուն էր։ Սա այն նույն մեղադրողն էր, ով կասկածի տակ դրեց Հոբի՝ Աստծուն հավատարիմ լինելու հարցը (Հոբ 1, 2)։ Սակայն Հիսուսի զոհով սատանան երկնքից դուրս վռնդվեց (Հայտնություն 12.7–12, համեմատե՛ք Հովհաննես 12.31, Հովհաննես 16.11 համարների հետ)։ Հիմա երկնքում Հիսուսն է, Ով բարեխոսում է մեզ համար և Իր զոհի ու հավատարմության շնորհիվ մեզ համար փրկություն է հայցում։

`Ի՞նչ մեղադրանք կներկայացներ ձեզ սատանան Աստծո առաջ, եթե դա նրան թույլատրված լիներ։ Թեև նա ստախոս է, ստիպված կլինե՞ր արդյոք նա ստելու ձեր մասին, որպեսզի հասներ ձեր դատապարտությանը։ Ո՞րն է ձեր միակ հույսը։`