---
title:  Հետագա ուսումնասիրության համար
date:  04/03/2022
---

«Քրիստոսի համբարձումը երկինք նշան էր այն բանի, որ Նրա հետևորդները պետք է ստանային խոստացված օրհնությունները։ Դրա համար նրանք պետք է սպասեին, նախքան կսկսեին իրենց սուրբ գործը։ Երբ Քրիստոսը ներս մտավ երկնային դարպասներով, Նա գահ բարձրացավ հրեշտակների երկրպագության ուղեկցությամբ։ Հենց որ այս արարողությունն ավարտվեց, Սուրբ Հոգին առատ հոսանքներով իջավ աշակերտների վրա, և Քրիստոսն իսկապես փառավորվեց այն փառքով, որը Նա ուներ Հոր մոտ հավիտենությունից ի վեր։ Պետնեկոստեի հեղումը Երկնքի լուրն էր այն մասին, որ Փրկագնողը ստանձնել էր Իր պաշտոնը որպես Մելքիսեդեկի կարգի պես քահանա։ Իր խոստման համաձայն՝ Նա երկնքից Իր հետևորդներին էր ուղարկել Սուրբ Հոգուն որպես նշան, որ Ինքը որպես քահանա և թագավոր ստացել է ողջ իշխանությունը երկնքում ու երկրի վրա և Օծյալն էր Իր ժողովրդի վրա։

Նրանք կարող էին վստահաբար օգտագործել Նրա անունը, չէ՞ որ Նա նրանց Ընկերն ու ավագ Եղբայրն էր։ Քրիստոսի հետ հաղորդակցության բերվելով, նրանք նստեցին Նրա հետ երկնքում։ Ինչպիսի՜ կրակոտ խոսքով էին նրանք ներկայացնում իրենց գաղափարները, երբ վկայում էին Նրա մասին»։ Էլեն Ուայթ, Գործք առաքելոց, էջ 38, 46։

**Հարցեր քննարկման համար**

`Սաղմոսերգուն ասում է. «Իմ անձը ծարավ է Աստծուն՝ կենդանի Աստծուն. ե՞րբ պիտի գամ և երևամ Նրա առջև» (Սաղմոսներ 42.2)։ Ինչպե՞ս կարող ենք մենք ունենալ Նրա առջև երևալու միևնույն ծարավը։ Եթե մենք ուրախություն չենք զգում հիմա, երբ Աստծուն երկրպագում ենք և Նրա ներկայության մեջ ենք գալիս հավատով, արդյո՞ք երջանկություն կզգանք ապագայում։ Որո՞նք են այն գործոնները, որոնք դրդում են ուրախության Աստծո առաջ ներկայանալիս։`

`Հավատը ծաղրող մի գրքում մարդիկ ստեղծում են մի ռոբոտ, որը մեր փոխարեն հավատում է։ Ու թեև սա ծաղրանք է, ինչպե՞ս կարող ենք զգուշանալ, որպեսզի չանենք այնպես, ինչպես Իսրայելն արեց անապատում, այսինքն չպահանջնեք միջնորդներ մեր և Աստծո միջև։ Մենք հակված ենք թույլ տալու, որպեսզի ուրիշ մարդիկ ուսումնասիրեն Աստվածաշունչը և դրանում գանձեր գտնեն մեր փոխարեն։ Որոշ մարդիկ գայթակղություն են ունենում կարծելու, որ իրենց համար արված ուրիշների աղոթքներն Աստծո աչքում ավելի մեծ արժեք են կրում, քան իրենց սեփական աղոթքները։ Ինչո՞ւ պետք է խուսափենք այս հոգևոր ծուղակից։ Ինչո՞ւ Հիսուսի շնորհիվ կարող ենք մոտենալ Աստծուն առանց որևէ մեկի անհրաժեշտության։`

`Եբրայեցիներին գիրքը փրկության հավաստիացման մասին է։ Այդուհանդերձ, ինչպե՞ս պետք է զգույշ լինենք, որպեսզի չշփոթենք ինքնավստահությունը վսհատության հետ։`