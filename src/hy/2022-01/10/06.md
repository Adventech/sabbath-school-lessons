---
title:  Նրանք կտեսնեն Նրա երեսը
date:  03/03/2022
---

`Կարդացե՛ք Եբրայեցիներին 12.22–24 համարները։ Ի՞նչ իմաստով ենք մենք մոտեցել երկնային Երուսաղեմին՝ Աստծո ներկայությանը։`

Ներկայացվում է պնդում, որ հավատացյալները «մոտեցել են» Սիոն լեռանը, երկնային Երուսաղեմին հավատով։ Այս իմաստով, նրանց փորձառությունը կանխազգում է ապագան։ Երկնային Երուսաղեմը պատկանում է «հուսացած» և «աներևույթ» բաների ոլորտին, սակայն որոնք մեզ են հավաստիացվել հավատով (Եբրայեցիներին 11.1)։

Միևնույն ժամանակ հարկավոր է ընդունել, որ սա այս տեսքստերի միակ իմաստը չէ։ Մենք նաև մոտեցել ենք Սիոն լեռանը՝ Աստծո ներկայությանը մեր ներկայացուցչի՝ Հիսուսի միջոցով (Եփեսացիներին 2.5, 6, Կողոսացիներին 3.1)։ Հիսուսի համբարձումը հավատի հարց չէ, այն փաստ է։ Հիսուսի համբարձման հենց այս տեսանկյունն է, որ Եբրայեցիներին ուղղված գրքում առկա հորդորին համոզիչ ուժ է տալիս ամուր պահել մեր դավանությունը (Եբրայեցիներին 4.14, Եբրայեցիներին 10.23)։ Պողոսն ասում է. «Արդ ունենք երկինքներով անցած մեծ Քահանայապետ…, ուստի … համարձակությամբ մոտենանք» (Եբրայեցիներին 4.14, 16):

Այսպիսով, մենք արդեն տեղ ենք հասել մեր ներկայացուցչի միջոցով ուստի և պետք է պատշաճորեն գործենք։ Նրա միջոցով մենք ճաշակել ենք «երկնային պարգևից» և «Աստծու խոսքի վայելչությունն ու հանդերձյալ աշխարհի զորությունները» (Եբրայեցիներին 6.4, 5)։ Հիսուսի համբարձման և երկնային սրբարանում ծառայության իրողությունը «մեզ համար հաստատուն և անշարժ խարիսխ է» (Եբրայեցիներին 6.19), երաշխիք՝ որ խոստումներն ուժ ունեն և վստահության արժանի են (Եբրայեցիներին 7.22)։ Մեր հավատն ունի պատմական խարիսխ։

Այդուհանդերձ, Աստծո նպատակը կիրականացվի ոչ միայն Հիսուսում, այլև մեզանում։ Արդեն ասվել է, որ Հիսուսի համբարձումը համապատասխանում էր Իսրայելի առաջին երկու ուխտագնացություններին, Զատիկին ու Պենտոկոստեին։ Համաձայն Եբրայեցիներին ուղղված թղթի ու Հայտնություն գրքի՝ վերջին ուխտագնացությունը՝ Տաղավարահարաց տոնը դեռ պետք է տոնվի։ Մենք այն կտոնենք Հիսուսի հետ, երբ լինենք մեր երկնային հայրենիքում՝ այն քաղաքում, «որի ճարտարապետն ու արարիչն Աստված է» (Եբրայեցիներին 11.10, 13–16): Մենք տաղավարներ չենք կառուցելու, այլ երկնքից իջնելու են Աստծո պատրաստած տաղավարները կամ վրանները, և մենք կապրենք Նրա հետ հավիտյան (Հայտնություն 7.15–17, Հայտնություն 21.1–4, Հայտնություն 22.1–5, Թվեր 6.24–26)։

`Ինչպե՞ս կարող ենք սովորել հավիտենական կյանքի խոստումները մեզ համար իրական դարձնել այսօր, ցավով ու տառապանքով լի այս աշխարհում։ Ի՞նչ կպատասխանեք նրանց, ովքեր ասում են, որ այս ամենն ընդամենը երևակայություն է, որը պարզապես օգնում է մեզ մի փոքր թեթևացնել մեր կյանքն այստեղ և հիմա։`