---
title:  Վարագույրի անհրաժեշտությունը
date:  01/03/2022
---

Վարագույրները երկու գործառույթ ունեն։ Վարագույր բառի համար Եբրայեցիներին գրքում կիրառվող եզրույթը (կատեպետասմա) կարող է նշանակել գավթի վարագույր (Ելք 38.18)՝ սրբարանի արտաքին հատվածամասի մուտքի վարագույր (Ելք 36.37) կամ ներսում գտնվող վարագույր, որը բաժանում էր սրբությունը սրբությունների սրբությունից (Ելք 26.31–35)։ Այս երեք վարագույրները մուտքեր և սահմաններ էին, որոնք միայն մի քանի մարդիկ կարող էին հատել։

`Կարդացե՛ք Ղևտական 16.1, 2 և Ղևտական 10.1–3 համարները։ Ի՞նչ նախազգուշացում է մեզ տրվում այս տեքստերում։`

Վարագույրը պաշտպանություն էր քահանաների համար, քանի որ նրանք ծառայում էին սուրբ Աստծո առաջ։ Ոսկե հորթի մեղքից հետո Աստված Մովսեսին ասաց, որ իրենց չի ուղեկցի խոստացված երկիր տանող ճանապարհին, որպեսզի բնաջինջ չանի նրանց, որովհետև նրանք «խստապարանոց ժողովուրդ» էին (Ելք 33.3)։ Այսպիսով, Մովսեսը վերցրեց վկայության վրանը և այն կանգնեցրեց հեռու՝ բանակատեղից դուրս (Ելք 33.7)։ Այնուամենայնիվ, երբ Մովսեսը բարեխոսեց, Աստված համաձայնեց գնալ նրանց հետ՝ իրենց մեջ (Ելք 33.12–20), սակայն սահմանեց մի քանի միջոց ժողովրդին պաշտպանելու համար, երբ Ինքը բնակվում էր նրանց մեջ։

Օրինակ, Իսրայելը վրանները դասավորում էր խիստ կարգով՝ ստեղծելով կարե3, որի մեջտեղում տեղադրվում էր խորանը։ Բացի այդ, ղևտացիները ճամբարում էին խորանի շուրջը, որպեսզի սրբարանն ու դրա կահկարասին պաշտպանեին օտարականների ոտնձգություններից (Թվեր 1.51, Թվեր 3.10)։ Նրանք ինչ-որ առումով վարագույրի դեր էին կատարում, որը պաշտպանում էր Իսրայելի ժողովրդին. «Բայց ղևտացիները վրանները պիտի խփեն վկայության վրանի շուրջը, որպեսզի բարկություն չիջնի Իսրայելի որդիների վրա. ղևտացիները վկայության վրանի պահպանությունը թող անեն» (Թվեր 1.53)։

Հիսուսը՝ որպես մեր Քահանա, եղել է նաև մեր վարագույրը։ Մարմին հագնելով՝ Աստված Իր վրանը խփեց մեր մեջ և հնարավոր դարձրեց մեզ համար Իր փառքը տեսնելը (Հովհաննես 1.14–18)։ Նա հնարավոր դարձրեց սուրբ Աստծո բնակվելը անկատար մարդկանց մեջ։

`Խորհե՛ք այն մասին, թե ինչ է նշանակում, որ Արարիչ Աստվածը, այն Մեկը, Ով ստեղծեց տիեզերքը, բնակվեց Իր ժողովրդի մեջ, ովքեր այդ ժամանակ ընդամենը փախստական ստրուկների մի ազգ էին։ Ի՞նչ է դա մեզ սովորեցնում այն մասին, թե որքան մոտ մեզ կարող է լիել Աստված։`