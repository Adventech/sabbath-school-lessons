---
title:  Աստծո գերակայությունը պատմության մեջ
date:  07/03/2024
---

`Կարդացե՛ք 135-րդ Սաղմոսը։ Ի՞նչ պատմական իրադարձություններ են ընդգծված այստեղ։ Սաղմոսերգուն ի՞նչ դասեր է քաղում դրանցից։`

135-րդ Սաղմոսն Աստծո ժողովրդին կոչ է անում փառաբանել Տիրոջը` Նրա բարության ու հավատարմության համար, որը դրսևորվել է արարչագործության ժամանակ (Սաղմոս 135.6, 7), Իսրայելի փրկության պատմության մեջ, երբ դուրս էր գալիս Եգիպտոսից (Սաղմոս 135.8, 9), ինչպես նաև Ավետյաց երկիրը գրավելու ժամանակ (Սաղմոս 135.10–12)։

Տերը ցույց տվեց Իր շնորհը՝ ընտրելով Իսրայել ժողովրդին որպես Իր հատուկ գանձ (Սաղմոս 135.4)։ «Հատուկ գանձ» գաղափարը փոխանցում է ուխտի հարաբերությունները Տիրոջ և Նրա ժողովրդի միջև(Բ Օրենք 7.6–11, Ա Պետրոս 2.9, 10)։ Իսրայելին ընտրելը բացառապես Աստծո գերիշխան կամքն էր, հետևաբար, Իսրայելը հիմք չունի մյուս ազգերից իրեն ավելի բարձր զգալու։ Սաղմոս 135.6, 7 համարները ցույց են տալիս, որ աշխարհի հանդեպ Տիրոջ ինքնիշխան նպատակները սկսվել են ոչ թե Իսրայելից, այլ արարչագործությունից։ Ուստի, Իսրայելը պետք է խոնարհաբար կատարի Աստծո կողմից իրեն հանձնարարված դերը աշխարհի փրկության գործում։

Իր ժողովրդի համար արված Աստծո մեծ գործերի թվարկումն (Սաղմոս 135.8–13) ավարտվում է այն խոստմամբ, որ Աստված «դատելու է» Իր ժողովրդին և կարեկցելու է նրանց (Սաղմոս 135.14)։ Դատաստանն այստեղ նշանակում է Աստծո կողմից ճնշվածների և աղքատների արդարացում (Սաղմոս 9.4, Սաղմոս 7.8, Սաղմոս 54.1, Սաղմոս 7.22)։ Տերը խոստանում է պաշտպանել Իր ժողովրդին (Բ Օրենք 32.36)։ Այսպիսով, 135-րդ Սաղմոսի նպատակը Աստծո ժողովրդին ոգեշնչելն է, որ վստահի Տիրոջը և հավատարիմ մնա Նրա հետ ունեցած ուխտին։

Տիրոջ հավատարմությունն Իր ժողովրդի հանդեպ դրդում է, որ սաղմոսերգուն հաստատի կուռքերի ոչնչությունը և Տիրոջ բացառիկ գերակայությունն աշխարհում (Սաղմոս 135.15−18)։ Կուռքերին ապավինելը դրանց երկրպագող մարդկանց դարձնում է նույնքան անհույս ու անզոր, որքան այդ կուռքերն են (Սաղմոս 135.18)։ Սաղմոսը ցույց է տալիս, որ Աստծուն հարկավոր է փառաբանել որպես Իր ժողովրդի Արարիչ ու Փրկիչ։ Սա հրաշալի կերպով փոխանցվում է Տասնաբանյայի չորրորդ պատվիրանի միմյանց լրացնող երկու տարբերակներում (Ելք 20.8−11, Բ Օրենք 5.12−15)։ Քանի որ Աստծո զորությունն արարչագործության և պատմության մեջ աննախադեպ է աշխարհում, Աստծո ժողովուրդը միշտ պետք է ապավինի Նրան և երկրպագի միայն Նրան։ Որպես մեր Արարիչ և մեզ Փրկագնող` մենք միայն Նրան պետք է երկրպագենք, որևէ այլ բանի կամ որևէ մեկին երկրպագելը կռապաշտություն է։

`Ինչպե՞ս կարող ենք համոզվել, որ մեր կյանքում կուռքեր չկան։ Ինչո՞ւ կարող ենք ավելի հեշտ ընկնել կռապաշտության մեջ, քան պատկերացնում ենք։`