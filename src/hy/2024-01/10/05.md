---
title:  Աստծո խաղողի այգու առակը
date:  06/03/2024
---

`Կարդացե՛ք 80-րդ Սաղմոսը։ Ինչպե՞ս է Աստծո ժողովուրդը պատկերված այս սաղմոսում, և ի՞նչ մեծ հույսի համար են նրանք աղերսում։`

Իսրայելը պատկերված է որպես որթատունկ, որն Աստված արմատախիլ արեց Եգիպտոսից՝ կեղեքման երկրից, և տեղափոխեց առատություն բխող Ավետյաց երկիր։ Խաղողի այգու պատկերը հայտնում է Աստծո կողմից Իսրայելին ընտրելու և Նրա հոգատարության մասին (տե՛ս նաև Ծննդոց 49.11, 12, 22, Բ Օրենք 7.7−11)։

Այդուհանդերձ, 80-րդ Սաղմոսում Աստծո խաղողի այգին Նրա բարկության տակ է(Սաղմոս 80.12)։ Մարգարեները հայտարարում են խաղողի այգու կործանումը որպես Աստծո դատաստանի նշան, քանի որ որթատունկը փչացել է (Եսայի 5.1−7, Երեմիա 2.21)։

Այդուհանդերձ, 80-րդ Սաղմոսում չեն քննարկվում աստվածային դատաստանի պատճառները։ Հաշվի առնելով Աստծո շնորհի խորությունը՝ սաղմոսերգուն զարմանում է, թե ինչպես կարող է Աստված այդքան երկար ժամանակ Իր ներկայությունը թաքցնել Իր ժողովրդից։ Մի կողմից Աստծո բարկության ու դատաստանի, մյուս կողմից` Աստծո ողորմության ու ներման միջև եղած հակասությունը ստիպում է սաղմոսերգուին վախենալ, որ Աստծո բարկությունը կարող է գերակշռել և ամբողջովին ոչնչացնել մարդկանց (Սաղմոսներ 80.16)։

`Կարդացե՛ք Թվեր 6.22–27 համարները։ Ինչպե՞ս է այս օրհնությունն օգտագործվում 80-րդ Սաղմոսում։`

Սաղմոսը հիշեցնում է Ահարոնի խոստումն այն մասին, որ Աստված հավերժ օրհնելու է Իր ժողովրդին (Թվեր 6.22−27), և ընդգծում է այն հույսը, որ Աստծո շնորհը կհաղթի ժողովրդի դժբախտության պատճառներին. «Ո՜վ Աստված, վերադարձրո՛ւ մեզ և փայլեցրո՛ւ Քո երեսը, և կապրենք»։ (Սաղմոս 80.3, տե՛ս նաև Սաղմոս 80.7, 19)։

Եբրայերեն «վերականգնել» բառն այստեղ առաջացել է սովորական բառից, որը նշանակում է «վերադառնալ», և շատ անգամ օգտագործվում է Աստվածաշնչում, երբ Աստված Իր մոտ վերադառնալու կոչ է անում Իր մոլորված ժողովրդին: Այն սերտորեն կապված է ապաշխարության, մեղքից հեռանալու և Աստծուն վերադառնալու գաղափարի հետ։ «Նրանց մի սիրտ պիտի տամ, որ ճանաչեն, որ Ես եմ Տերը. նրանք Իմ ժողովուրդը պիտի լինեն, իսկ Ես նրանց Աստվածը կլինեմ, որովհետև իրենց ամբողջ սրտով դեպի Ինձ պիտի դառնան» (Երեմիա 24.7)։

`Ինչպե՞ս եք ինքներդ զգացել ապաշխարությունը որպես Աստծուն վերադառնալու գործընթաց։`