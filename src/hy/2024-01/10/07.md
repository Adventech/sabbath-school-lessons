---
title:  Հետագա ուսումնասիրության համար
date:  08/03/2024
---

Կարդացե՛ք Գործք Առաքելոց 7-րդ և Եբրայեցիներին 11-րդ գլուխները։ Ի՞նչ է ասում Նոր Կտակարանն այն մասին, թե որն է Աստծո ինքնիշխան առաջնորդության վերջնական նպատակը պատմության մեջ։

Պատմական Սաղմոսները հզոր վկայություն են այն մասին, թե որքան հավատարիմ է Աստված Իր ժողովրդի հանդեպ։ Աստծո ժողովրդի պատմության մեջ տեղի ունեցած յուրաքանչյուր իրադարձություն նախախնամության կողմից վերահսկվող քայլ էր, որը տանում էր դեպի աշխարհի Փրկչի աստվածային խոստման վերջնական իրականացումը ի դեմս Նազովրեցի Հիսուսի։ Նույնիսկ փորձությունները, որոնք հաճախ շփոթեցնում էին Աստծո ժողովրդին և ստիպում մտածել, որ Աստված լքել է իրենց, գտնվում էին Աստծո վերահսկողության ներքո և Նրա նախախնամության մասն էին, քանի որ Աստված պատմության գերագույն Տերն է։ Սաղմոսերգուն հմտորեն ներկայացնում է այն ճշմարտությունը, որ նույնիսկ ժողովրդի անհավատարմությունը չի կարող խանգարել, որ Աստված պահի Իր ժողովրդի հավատը և կատարի Իր խոստումները։ Այդուհանդերձ, չզղջացող մարդիկ զրկվեցին ուխտի օրհնություններից, և նրանց անփառունակ վախճանը հարատև նախազգուշացում է այն մասին, թե ինչպես է առանց Աստծո կամ Աստծո դեմ ապրելը ոչնչացնում մարդկանց։

Սաղմոսները խրախուսում են, որ Աստծո զավակներն ամեն ժամանակ վստահեն Տիրոջը և հավատարիմ մնան Նրան։ «Մենք ապագայի համար վախենալու ոչինչ չունենք, բացառությամբ այն դեպքերի, երբ մոռանում ենք այն ճանապարհը, որով Տերն է առաջնորդել մեզ, և Նրա ուսմունքը մեր անցյալ պատմության մեջ»։ Էլեն Ուայթ, Էլեն Ուայթի կյանքի ակնարկներ, էջ 196։

Որպեսզի Աստծո ժողովուրդն անվախ առաջ գնա, պետք է իմանա իր պատմության փաստերը։ Էլեն Ուայթը հավատացյալներին խորհուրդ է տալիս «առնվազն շաբաթը մեկ անգամ» կարդալ 105-րդ և 106-րդ Սաղմոսները։ Վկայություններ ծառայողների և ավետարանիչների համար, էջ 98։

Աստծո ժողովրդի պատմությունը ցույց է տալիս, որ Աստծո Խոսքում տրված ոչ մի խոստում անկատար չի մնա։ Սա ներառում է Աստծո խոստումները թե մարդու հանդեպ ներկա հոգատարության, թե՛ Քրիստոսի երկրորդ գալուստի վերաբերյալ, որոնք կհաստատեն Աստծո արդարության և խաղաղության թագավորությունը Նոր Երկրի վրա։

**Հարցեր քննարկման համար**

`Ի՞նչ օրհնություններ է ստացել Աստծո ժողովուրդը, երբ հիշել է Աստծո հավատարիմ առաջնորդությունը պատմության ընթացքում։ Ի՞նչ հետևանքներ կարող է ունենալ անցյալի դասերը մոռանալը կամ անտեսելը։ Ինչպե՞ս կարող ենք մեր կյանքում կիրառել այդ նույն սկզբունքը, քանի որ եկեղեցին կոչված է անելու նույն բանը, ինչի համար կանչվել էր հին Իսրայելը։`

`Ինչպե՞ս են սաղմոսները խրախուսում մեզ տեսնելու Աստծո նախախնամությունը մեր կյանքում և համբերություն ու վստահություն դրսևորելու Աստծո ընտրած ուղիների նկատմամբ, անգամ եթե հեշտ չէ հասկանալ, թե ինչու են որոշ բաներ կատարվում այնպես, ինչը մենք ընդհանրապես չենք սպասում։`

`Ինչպե՞ս կարող ենք Աստծո ժողովրդի պատմության ուսումնասիրությունն ավելի կարևոր դարձնել մեր անձնական և համայնքային երկրպագության ծառայություններում։ Ինչպե՞ս կարող ենք մեր երեխաներին ավելի մանրամասն սովորեցնել Աստծո ժողովրդի վերջին պատմության մասին:`