---
title:  Աստծո անկասելի հավատարմությունը
date:  03/03/2024
---

`Կարդացե՛ք 78-րդ Սաղմոսը։ Ո՞ր երեք հիմնական պատմական դարաշրջաններն են ընդգծված այս սաղմոսում։ Ի՞նչ կրկնվող դասեր է քաղում Ասափը յուրաքանչյուր ժամանակաշրջանից։`

Իսրայելի անցյալի փաստերն ընդգծում են Աստծո հավատարմությունը և Իսրայելի անհավատարմությունը։ Նրանք նաև պետք է գալիք սերունդներին սովորեցնեն չկրկնել իրենց նախնիների սխալները, այլ վստահել Աստծուն և հավատարիմ մնալ Նրա ուխտին։ Սաղմոսերգուն պատմությունն օգտագործում է որպես առակ (Սաղմոս 78.2), ինչը նշանակում է, որ ժողովուրդը պետք է խորհի սաղմոսի պատգամի շուրջ և դրանից դասեր քաղի։ Սաղմոս 78.2–ը առակներով ուսուցանելու Հիսուսի մեթոդի մարգարեական նկարագրությունն է (Մատթեոս 13.34, 35)։

Սաղմոսն անդրադառնում է նաև Եգիպտոսից դուրս գալու (Սաղմոս 78.9−54), Քանանում բնակություն հաստատելու (Սաղմոս 78.55−64) և Դավթի թագավորության ժամանակներին (Սաղմոս 78.65−72)։ Այն ցույց է տալիս Տիրոջ փառահեղ գործերը և մարդկանց կողմից Աստծո հետ ունեցած ուխտը դրժելու հետևանքները։ Իսրայելի պատմությունը ցույց է տալիս Աստծո հանդեպ մարդկանց անհավատարմության տարատեսակ ձևերը, հատկապես նրանց կռապաշտությունը (Սաղմոս 78.58)։

Սաղմոսերգուն, սակայն, շեշտում է Իսրայելի անհավատարմության արմատը. նրանք մոռացան, թե ինչ էր արել Աստված իրենց համար, չվստահեցին Աստծուն, փորձեցին Աստծուն (Սաղմոսներ 78.18, 41, 56), ապստամբեցին Նրա դեմ և չպահեցին Նրա օրենքը, Նրա ուխտը և Նրա վկայությունները (Սաղմոս 78.10, 37, 56)։ Շեշտադրելով անհավատարմության այս առանձնահատուկ ձևերը՝ սաղմոսերգուն ակնարկում է, որ Իսրայելի մերժումը պայմանավորված է մեկ հիմնական մեղքով՝ Աստծո հանդեպ մարդկանց դրսևորած անվստահությամբ (Սաղմոս 78.7, 8)։

Սաղմոսները կարդալիս զարմանում ենք ժողովրդի համառ կամակորության ու հոգևոր կուրության վրա, ինչպես նաև հիանում Տիրոջ անսահման համբերությամբ ու անվերջանալի շնորհով։ Ինչո՞ւ նոր սերունդներն այդքան դժկամորեն էին դասեր քաղում պատմությունից։

Նախքան անցյալ սերունդներին շատ խիստ դատելը եկե՛ք քննենք մեր սրտերը։ Մի՞թե մենք էլ չենք մոռանում, թե անցյալում Աստված ինչ հրաշքներ է կատարել մեր կյանքում և անտեսում ենք Նրա ուխտի պահանջները։ Սաղմոսները մարդկանց կոչ չեն անում ապավինել սեփական գործերին։ Ընդհակառակը, 78-րդ Սաղմոսը ցույց է տալիս մարդկային կամքի ունայնությունը, եթե այն հիմնված չէ Աստծո հավատարմության մշտական գիտակցման և Նրա շնորհն ընդունելու վրա։ Աստծո ժողովրդի անհաջող մարտերը (Սաղմոս 78.9, 62–64) պարզաբանում են սաղմոսի դասը, որ մարդկային ջանքերը դատապարտված են անհաջողության, եթե դրանց հիմքն Աստծո հանդեպ հավատարմությունը չէ։

`Ի՞նչ դասեր եք քաղել կամ պետք է քաղեիք ձեր անցյալի սխալներից։`