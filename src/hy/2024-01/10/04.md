---
title:  Հիշելով պատմությունն ու ապաշխարությունը
date:  05/03/2024
---

`Կարդացե՛ք 106-րդ Սաղմոսը։ Ի՞նչ պատմական իրադարձություններ և դրանցից քաղված դասեր են ընդգծված այս սաղմոսում։`

106-րդ Սաղմոսը նաև հիշեցնում է Իսրայելի պատմության հիմնական իրադարձությունները, այդ թվում՝ Եգիպտոսից դուրս գալը, անապատը և Քանանի կյանքը։ Այն ընդգծում է հայրերի նողկալի մեղքերը, որի արդյունքում այդ սերունդը գերի տարվեց։ Այսպիսով, գրեթե կասկած չկա, որ սաղմոսը գրվել է, երբ ազգը Բաբելոնում էր, կամ արդեն տուն վերադառնալուց հետո, և սաղմոսերգուն, Սուրբ Հոգով ներշնչված, Աստծո ժողովրդի համար պատմում է այս իրադարձությունները և այն դասերը, որոնք ժողովուրդը պետք է քաղեր դրանցից։

Այս սաղմոսը, ինչպես և մյուսները, մատնանշում է Աստծո հավատարմությունն Իր շնորհի ուխտին, որով Նա փրկեց Իր ժողովրդին (Սաղմոս 106.45)։ Այն հույս է հայտնում, որ Աստված կրկին բարեհաճություն կցուցաբերի Իր զղջացող ժողովրդի նկատմամբ և նրանց կհավաքի ազգերի միջից (Սաղմոս 106.47)։ Ներկա պահի ազատագրման խնդրանքը ցանկություն չէ, այլ հավատի աղոթք, որ հիմնված է Աստծո`անցյալի ազատագրումների հավաստիացման վրա (Սաղմոս 106.1−3), ինչպես նաև Իր ուխտին հավատարիմ լինելու Աստծո անփոփոխ բնույթի վրա։

106-րդ սաղմոսում Իսրայելի պատմական անհաջողությունների վերաբերյալ հիշողությունները անբաժանելի մասն են ժողովրդի մեղքերի խոստովանության և այն գիտակցման, որ իրենք ավելի լավը չեն իրենց նախահայրերից։ Ներկա սերունդն ընդունում է, որ նույնիսկ ավելի վատն է, քան նախորդ սերունդները, որովհետև գիտեր անցյալ սերունդների անօրենությունների հետևանքները, և թե ինչպես Աստված Իր մեծ համբերությամբ ու ողորմությամբ փրկեց նրանց, թեև անցյալում նրանք միտումնավոր քայլել էին չար ճանապարհներով։ Եթե դա ճշմարիտ է նրանց համար, մտածեք, թե որքան ավելի մեզ համար այսօր, երբ ունենք Աստծո բնավորության և փրկարար շնորհի հայտնությունը, ինչպես բացահայտված է Հիսուսում և խաչելության փաստի մեջ։

106-րդ Սաղմոսի բարի լուրն այն է, որ Աստծո հաստատակամ սերը միշտ հաղթում է մարդկանց մեղքերին (Սաղմոս 106.8−10, 30, 43−46)։ Մովսեսի և Փենեհեսի կարևոր դերն Աստծո բարկությունը մեղմելու գործում ցույց է տալիս Քրիստոսի բարեխոսության նշանակությունը հավատացյալների համար։ Միայն Աստծո շնորհի անձնական փորձառությունը կարող է անցյալի պատմությունը մերը դարձնել։

`Սաղմոս 106.13 համարում ասվում է. «Բայց շուտով մոռացան նրա գործերը և չսպասեցին նրա խորհուրդներին»։ Ինչո՞ւ է այդքան հեշտ մեր կյանքում նույն կերպ վարվելը։`