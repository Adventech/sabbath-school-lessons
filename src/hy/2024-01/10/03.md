---
title:  Հիշել պատմությունն ու փառաբանել Աստծուն
date:  04/03/2024
---

`Կարդացե՛ք 105-րդ Սաղմոսը։ Ի՞նչ պատմական իրադարձություններ և դրանցից քաղված դասեր կան այս սաղմոսում։`

105-րդ Սաղմոսը հիշեցնում է հիմնական իրադարձությունները, որոնք ձևավորել են Աստծո և Նրա ժողովրդի՝ Իսրայելի միջև ուխտի փոխհարաբերությունները։ Այն ներկայացնում է Աբրահամի հետ կապած Աստծո ուխտը՝ Ավետյաց երկիրը նրան և նրա սերունդներին տալու վերաբերյալ, և թե ինչպես է այս խոստումը, որը հաստատվել է նաև Իսահակի և Հակոբի համար, իրականացել Հովսեփի, Մովսեսի, Ահարոնի միջոցով և Քանանը նվաճելու ժամանակ։ Սաղմոսը հույս է տալիս Աստծո ժողովրդի բոլոր սերունդներին, քանի որ անցյալում կատարած Աստծո սքանչելի գործերը երաշխավորում են Աստծո անփոփոխ սերն Իր ժողովրդի հանդեպ բոլոր ժամանակներում (Սաղմոս 105.1−5, 7, 8)։

105-րդ Սաղմոսը նման է 78-րդ Սաղմոսին (տե՛ս երեկվա դասի ուսումնասիրությունը) պատմության ընթացքում Իր ժողովրդի նկատմամբ Աստծո հավատարմությունն ընդգծելու հարցում։ Այս սաղմոսում Աստծո հավատարմությունն ընդգծվում է Աստծուն փառավորելու և մարդկանց հավատարմությունն ամրապնդելու համար։ Բայց, ի տարբերություն 78-րդ Սաղմոսի, 105-րդ Սաղմոսը չի նշում մարդկանց անցյալի սխալները։ Այս սաղմոսի նպատակն այլ է։

105-րդ Սաղմոսում պատմությունը ներկայացվում է Իսրայելի մեծագույն նահապետների կյանքի տեսքով՝ ցույց տալով Աստծո առաջնորդությունը և նահապետների համբերատար տոկունությունը դժվարությունների հանդեպ։ Նահապետների տոկունությունն ու Աստծո հանդեպ նրանց հավատարմությունն առատորեն պարգևատրվեցին։ Այսպիսով, 105-րդ Սաղմոսը մարդկանց կոչ է անում ընդօրինակել նահապետների հավատը և վստահությամբ սպասել Աստծո ազատագրմանը Նրա որոշած ժամանակին։

105-րդ Սաղմոսն ունի նաև օրհներգության ու փառաբանության ուղերձ (Սաղմոս 105.1–7), որը ցույց է տալիս, որ Աստծուն իրապես փառաբանելու համար Աստծո ժողովուրդը պետք է իմանա իր պատմության փաստերը։ Պատմությունը մեր հավատի համար ամուր հիմք է տրամադրում մեզ, ինչպես նաև Աստծուն փառաբանելու անթիվ պատճառներ։

Սաղմոսը հավատացյալներին դիմում է որպես Աբրահամի սերունդ և Հակոբի զավակներ (Սաղմոս 105.6)՝ ցույց տալով, որ նրանք Աստծո խոստման կատարումն են, որ տվեց Աբրահամին` նրան մեծ ազգ դարձնելու վերաբերյալ (Ծննդոց 15.3−6)։ Սաղմոսերգուն ընդգծում է նահապետների և Աստծո ժողովրդի հետագա սերունդների ժառանգորդությունը (շարունակական բնույթը)։ Սաղմոսերգուն շեշտում է, որ «Նրա վճիռները ամբողջ երկրի մեջ են» (Սաղմոսներ 105.7)` հորդորելով հավատացյալներին չմոռանալ, որ «մեր Աստվածը» նաև ամբողջ աշխարհի գերագույն Տերն է, և որ Նրա սիրառատ բարությունը տարածվում է բոլոր ժողովուրդների վրա (Սաղմոս 96.1, Սաղմոս 97.1)։ Սա հավատարմության կոչ է հավատացյալների յուրաքանչյուր սերնդին։

`Որպես Յոթերորդ օրվա ադվենտիստներ, որտե՞ղ պետք է մեզ տեսնենք մարդկանց այս շարքում՝ սկսած Աբրահամից (տե՛ս Գաղատացիներին 3.29)։ Ի՞նչ դասեր պետք է քաղենք այս պատմությունից։`