---
title:  Սպասելով Տիրոջ շաբաթվա հանգստին
date:  27/03/2024
---

`Կարդացե՛ք 92-րդ Սաղմոսը։ Շաբաթ օրվա ո՞ր երկու կողմերն են ընդգծված նրան նվիրված այս երգում։`

Աստծուն փառաբանելը Նրա ձեռքերի մեծ գործերի համար (Սաղմոս 92.4, 5) և արդարների եդեմական պատկերը (Սաղմոս 92.12−14) հստակ մատնանշում են արարչագործությունը, այն առաջին կողմը, որը հիշատակում է շաբաթի պատվիրանը։ Սաղմոսը նաև փառաբանում է Տիրոջը` որպես արդարության Աստված, որ հաղթել է թշնամիներին(Սաղմոս 92.7−15) և ընդգծում շաբաթի երկրորդ թեման՝ փրկագնումը չարից (Բ Օրենք 5.12−15)։ Այսպիսով, 92-րդ Սաղմոսը փառաբանում է Աստծուն անցյալ արարչագործության և աշխարհի ներկա պահպանման համար և մատնանշում հավերժական աստվածային խաղաղության ու կարգուկանոնի վերջին ժամանակների հույսը։

Ժողովուրդը կարող է վայելել շաբաթ օրվա հանգիստը, քանի որ Աստված «Բարձրյալն» է (Սաղմոս 92.1), Նրա բարձր դիրքը բարձր տեղերում Նրան աննախադեպ առավելություն է տալիս ժողովրդի թշնամիների հանդեպ։

Այդուհանդերձ, թեև Աստված Բարձրյալն է, Նա պատրաստակամորեն իջնում է ցած՝ փրկելու նրանց, ովքեր կանչում են Իրեն։ Տիրոջ արարչագործությունը և հատկապես այդ արարչագործության փրկագնումը պետք է ոգեշնչի մարդկանց, որ երկրպագեն Աստծուն և սիրեն Նրան։ Ի վերջո, մեղավոր արարչագործության մեջ ապրելը, առանց փրկագնման հույսի, առանձնապես ոգևորիչ չէ։ Մենք սիրում ենք, տանջվում ենք, մեռնում ենք, և դա անում ենք առանց որևէ հույսի։ Ուստի, մենք փառաբանում ենք Աստծուն ոչ միայն որպես մեր Արարիչ, այլև որպես մեր Փրկագնող։

«Նոր յուղի» փոխաբերությունը ցույց է տալիս սաղմոսերգուի նորոգված նվիրվումը՝ ծառայելու Աստծուն որպես Նրա վերափոխված ծառա (Սաղմոս 92.10)։ Յուղով օծվում էին ընտրյալ մարդիկ՝ քահանաներն ու թագավորները, ձեռնադրման ժամանակ (Ելք 40.15, Ա Թագավորների 10.1)։ Սակայն, սաղմոսերգուն ընտրում է անսովոր եբրայերեն բառ՝ բալալ`նկարագրելու իր օծումը, որը տարբերվում է Աստծո ծառաների օծումից և նշանակում է յուղի «խառնումը» զոհաբերության մյուս մասերի հետ (Ելք 29.2, Ղևտական 2.4, 5)։ Սաղմոսերգուի կողմից բալալ բառի եզակի կիրառումը ենթադրում է, որ սաղմոսերգուն ցանկանում է իրեն որպես կենդանի զոհ ներկայացնել Տիրոջը և իր ամբողջ անձը նվիրել Աստծուն (Հռոմեացիներին 12.1)։

Զարմանալի չէ նվիրաբերման վերաբերյալ մտքեր գտնելը շաբաթ օրվան նվիրված սաղմոսում, քանի որ շաբաթը նշան է, որ Տերը սրբացնում է Իր ժողովրդին (Ելք 31.13)։ Լիբանանի արմավենու և մայրիների պատկերները նկարագրում են Աստծո ժողովրդին, որի հավատն աճում է, և այդ ժողովուրդը գնահատում է Աստծո հրաշալի նպատակներն ու սերը։ Շաբաթը Տիրոջ հավերժական ուխտի նշանն է Իր ժողովրդի հետ (Եզեկիել 20.20)։ Այսպիսով, շաբաթ օրվա հանգիստը կարևոր է Աստծո ժողովրդի համար, քանի որ այն ուժ է տալիս նրանց` վստահությամբ սպասելու Տիրոջը, որպեսզի Նա կատարի Իր ուխտի բոլոր խոստումները (Եբրայեցիներին 4.1–10)։

`Կրկին կարդացեք 92-րդ Սաղմոսը։ Ի՞նչ մեծ հույս է առաջարկվում այստեղ, և ինչպե՞ս կարող է նույնիսկ հիմա այն մխիթարել մեզ։`