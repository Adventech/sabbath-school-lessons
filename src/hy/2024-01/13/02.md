---
title:  Սպասելու կոչ
date:  24/03/2024
---

`Կարդացե՛ք Սաղմոս 27.14, Սաղմոս 37.7, 9, 34, Սաղմոս 39.7, Սաղմոս 40.1, Սաղմոս 69.6, Գաղատացիներին 5.5 և Հռոմեացիներին 8.18–25 համարները։ Ըստ այս տեքստերի` ի՞նչ սպասելիքներ կան Աստծո ժողովրդից։`

Կյանքի ամենամեծ սթրեսներից մեկը, թերևս, սպասելու սթրեսն է։ Անկախ նրանից, թե ով ենք մենք, որտեղ ենք ապրում, ինչ դիրք ենք գրավում կյանքում, բոլորս էլ երբեմն ստիպված ենք լինում սպասել։ Խանութի հերթում սպասելուց մինչև բժշկական հետազոտությունների պատասխանը լսելը մենք սպասում ենք, ինչը միշտ չէ, որ սիրով ենք անում։

Իսկ ի՞նչ կասեք Աստծուն սպասելու մասին։ Տիրոջը սպասելու գաղափարին հանդիպում ենք ոչ միայն սաղմոսներում, այլև ողջ Աստվածաշնչում։ Այս ամենի մեջ կարևոր միտքը հաստատակամությունն է։ Հաստատակամությունը մեր գերագույն հանձնառությունն է, որի օգնությամբ չենք տրվի հիասթափության այն վախին, թե Աստված ինչ-որ բան չի անի մեզ համար։ Աստծուն նվիրված զավակը սպասում է՝ վստահ լինելով, որ Աստված հավատարիմ է։ Նրանք, ովքեր սպասում են Տիրոջը, կարող են վստահել, որ եթե իրավիճակը թողնեն Նրան, Նա ամեն ինչ լավագույն ձևով կկարգավորի, նույնիսկ եթե մենք դա այդպես չենք ընկալում։

Տիրոջն սպասելն անհամեմատ ավելին է, քան անորոշ սպասումը։ Դա Աստծո հանդեպ խոր կարոտն ու փափագն է, որը համեմատվում է ուժգին ծարավի հետ` ցամաք ու ծարավ երկրում (Սաղմոս 63.1)։ Սաղմոսերգուն Աստծուց շատ օրհնություններ է սպասում, բայց Աստծուն մոտենալու նրա փափագը գերազանցում է կյանքի ցանկացած ցանկություն ու կարիք։

Ինչպես կարդում ենք հռոմեացիներին ուղղված նամակի այս զարմանահրաշ տողերում, Աստված և ողջ արարչագործությունը սպասում են աշխարհի վերականգնմանը և Աստծո ու Նրա ժողովրդի օրհնյալ հանդիպմանը ժամանակների վերջում։ Պողոսը գրում է. «Որովհետև ստեղծագործությունը անհամբերությամբ ակնկալում է Աստծու որդիների հայտնությանը» (Հռոմեացիներին 8.19)։

Ի՜նչ անհավանական խոստում։

Այդուհանդերձ, մինչ մենք սպասում ենք փրկությանը և Աստծո հետ վերջնական վերամիավորմանը, անգամ երբ «ամբողջ ստեղծագործությունը մինչև հիմա հառաչում է ու ցավի մեջ է» (Հռոմեացիներին 8.22), Տերը Սուրբ Հոգու միջոցով շարունակում է բնակվել Իր ժողովրդի հետ։

Իսկ մինչ այդ հրաշալի պահը մենք կանչված ենք վկայելու (Գործք Առաքելոց 1.4–8) փրկության ծրագրի մասին, որի արդյունքը կլինի նոր արարչագործությունը։ Այդ նոր արարչագործությունը հենց այն է, ինչին մենք սպասում ենք։ Որպես ադվենտիստ քրիստոնյաներ՝ այն մեր հույսերի վերջնական իրականացումն է։ Մենք սպասում ենք և գիտենք, որ իզուր չէ մեր սպասումը։ Առաջին գալուստի ժամանակ Քրիստոսի մահն ու հարությունը Նրա երկրորդ գալուստի երաշխիքն է, որը մենք ունենք։

`Ի՞նչ եք սպասում Աստծուց։ Ինչպե՞ս սովորենք սպասել հավատով ու վստահությամբ, հատկապես, երբ այն, ինչի համար աղոթում ենք, դեռ չի իրականացել։`