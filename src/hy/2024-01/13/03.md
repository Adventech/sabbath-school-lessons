---
title:  Մոր կաթից կտրված մանկան հանգիստը
date:  25/03/2024
---

`Կարդացե՛ք 131-րդ Սաղմոսը։ Ի՞նչ է սովորեցնում այս սաղմոսը Աստծո հետ մեր փոխհարաբերությունների մասին։`

Աստծո ժողովուրդն ապրում է մի աշխարհում, որտեղ հավատացյալները տանջվում են, և որը գրեթե բոլորի համար լի է գայթակղություններով ու դժվարություններով։ Նորոգված համոզմունքը, որ նա Աստծո զավակն է և կախված է Աստծուց, մխիթարում է սաղմոսերգուին և ստիպում խոստովանել, որ իր հպարտությունն արժեք չունի։ Հպարտության խաբեությունն այն է, որ հպարտներին ստիպում է դառնալ եսակենտրոն և իրենցից այն կողմ չնայել։ Հպարտները կուրացած են և չեն տեսնում Աստծո ավելի բարձր իրականությունը։

Դրան հակառակ՝ արդարներն իրենց հայացքն ուղղում են Աստծուն (Սաղմոս 123.1, 2)։ Աստծո մեծության ճանաչումը նրանց դարձնում է խոնարհ, հեռու պահում եսասիրությունից և ունայն փառասիրությունից։ Սաղմոսերգուն խոստովանում է, որ չի փնտրում «մեծամեծ բաներ» և «իրենից բարձր բաներ» (Սաղմոս 131.1)։ Այս արտահայտությունները նկարագրում են Աստծո գործերն աշխարհում, որոնք դուրս են մարդկային ըմբռնումից։ Ժամանակակից գիտությունն ապացուցել է, որ անգամ «ամենապարզ» բաները կարող են լինել աներևակայելի բարդ և մեր հասկացողությունից հեռու, գոնե առայժմ։ Իրականում, սա հեգնանքի է նման. որքան շատ ենք բացահայտում ֆիզիկական աշխարհը, այնքան ավելի մեծ առեղծվածների ենք հանդիպում։

Միևնույն ժամանակ, Սաղմոս 131.2 համարի փոխաբերությունը՝ «մոր կաթից կտրված մանկան պես», նրա հզոր կերպարն է, ով խաղաղություն ու հանգստություն է գտնում Աստծո գրկում։ Այն ընդգծում է երեխայի սիրառատ հարաբերությունները մոր հետ իր կյանքի տարբեր փուլերում։

Մեզ կտրելով անհիմն փառասիրություններից ու հպարտությունից՝ Աստված ծանոթացնում է պինդ կերակուրի հետ, այն է՝ «Ինձ ուղարկողի կամքը կատարեմ և Նրա գործը ավարտին հասցնեմ» (Հովհաննես 4.34, տե՛ս նաև Եբրայեցիներին 5.12-14)։ 131-րդ Սաղմոսում պատկերված մանկական վստահությունը հասուն հավատ է, որը փորձվել է կյանքի դժվարությունների միջոցով և հասկացել, որ Աստված հավատարիմ է Իր Խոսքին։

Սաղմոսերգուի ուշադրությունը վերջում ուղղված է Աստծո ժողովրդի բարօրությանը։ Մենք կանչված ենք օգտագործելու Աստծո հետ ունեցած մեր փորձառությունը Նրա եկեղեցին զորացնելու համար։ Այսինքն, այն, ինչ մենք անձամբ սովորել ենք Աստծո հավատարմության ու բարության մասին, կարող ենք պատմել ուրիշներին, ովքեր ինչ-ինչ պատճառներով դեռ հավատալու խնդիր ունեն։ Քրիստոսի մասին մեր վկայությունը կարող է լինել նույնիսկ հենց եկեղեցու ներսում, որտեղ շատերը Նրան անձամբ ճանաչելու կարիք ունեն։

`«Ճշմարիտ եմ ասում ձեզ. եթե դարձի չգաք ու երեխաների նման չլինեք, երկնքի արքայություն չեք մտնի» (Մատթեոս 18.3)։ Ի՞նչ է ասում մեզ Հիսուսը։ Ի՞նչ է ենթադրում այս միտքը։`