---
title:  Հետագա ուսումնասիրության համար
date:  29/03/2024
---

Կարդացե՛ք Էլեն Ուայթի Քայլեր դեպի Քրիստոս գրքի 67–77 էջերի «Աճելով Քրիստոսում» գլուխը։

Սաղմոսները ջերմեռանդորեն կոչ են անում սպասել Տիրոջը։ «Համբերի՛ր և սպասի՛ր Տիրոջը» (Սաղմոս 37.7)։ Երբ սպասումը մեզ ծանր է թվում, անորոշ ու միայնության դատապարտող, մենք պետք է հիշենք աշակերտներին Հիսուսի երկինք համբարձվելու օրը (Գործք Առաքելոց 1.4–11)։ Հիսուսը երկինք բարձրացավ նրանց աչքի առաջ, իսկ նրանք մնացին Նրա վերադարձին սպասելու հույսով`ապագայում, մի անհայտ օր։ Ո՞վ է երբևէ Աստծո օրհնությունը ստանալու ավելի բուռն փափագ զգացել, քան աշակերտներն այդ օրը։ Նրանք, անշուշտ, փափագում էին. «Տե՛ր, մեզ հենց հիմա վերցրու Քեզ հետ»։ Սակայն նրանց հրահանգված էր սպասել Հոր խոստմանը և Հիսուսի վերադարձին։ Եթե կարծում ենք, թե աշակերտները հուսահատվել ու հիասթափվել էին, ապա մեզ զարմանք է սպասում։ Նրանք վերադարձան Երուսաղեմ և վարվեցին ճիշտ այնպես, ինչպես Հիսուսը հրահանգել էր. նրանք սպասեցին Սուրբ Հոգու պարգևին, ապա զորությամբ Ավետարանը քարոզեցին աշխարհին (Գործք Առաքելոց 1.12–14, Գործք Առաքելոց 2)։

Մեր Տիրոջը սպասելու պատվերն անհնար է, քանի դեռ Նա չի գործել մեր մեջ Սուրբ Հոգու միջոցով։ Մարդկային ոգևորության ոչ մի չափ երբեք չի դիմանա սպասման լարվածությանը։ Այդ լարվածությանը կդիմանա միայն մի բան՝ Հիսուս Քրիստոսի մեջ բնակվելը, այն է՝ անձնական հարաբերությունը Նրա հետ։ «Ուրեմն, եթե Քրիստոսն ապրում է մեր սրտերում, Նա կգործի մեզանում «կամենալն էլ, անելն էլ` իր բարեհաճության պես» (Փիլիպպեցիներին 2.13)։ Մենք պետք է աշխատենք այնպես, ինչպես Նա աշխատեց` դրսևորելով միևնույն հոգին։ Եվ այսպես` սիրելով Նրան և Նրա մեջ մնալով` «կաճենք նրանում ամեն բանով, ով գլուխն է` Քրիստոսը» (Եփեսացիներին 4.15)»։ Էլեն Ուայթ, Քայլեր դեպի Քրիստոս, էջ 75։ Երբ մենք շարունակենք սպասել Տիրոջը, խաղաղություն ու գոհունակություն կգտնենք սաղմոսներում։ Մեր աղոթքներն ու երգերն այնտեղ են, որտեղ Աստծո սիրտն ու մեր սրտերը հանդիպում են ամեն օր։

**Հարցեր քննարկման համար**

`Ինչո՞ւ է սպասումը կարևոր մեր հոգևոր կյանքում։ Քննարկե՛ք աստվածաշնչյան հավատի որևէ հերոսի սպասման փորձառությունը։ Ինչպե՞ս է սպասումը մաքրել ու ամրացրել նրա հավատը (Հռոմեացիներին 4.19–22, Եբրայեցիներին 11)։`

`Ո՞րն է մեր սպասման վերջը (Սաղմոս 37.34–40)։ Ի՞նչ է խոստացված մեզ, երբ ամեն ինչ վերջապես իր լուծումը կունենա։ Ի՞նչ հույս ենք գտնում այս տեքստերում, օրինակ, արդարության վերաբերյալ, որն այդքան վաղուց բացակայում է այս կյանքում։`

`Ինչ վերաբերում է մահացածներին, ինչո՞ւ է նրանց համար գրեթե ավարտված Հիսուսին սպասելը (Ժողովող 9.5)։ Ի՞նչ հույս կարող ենք ստանալ պատասխանից։`