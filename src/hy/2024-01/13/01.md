---
title:  Սպասի՛ր Տիրոջը
date:  23/03/2024
---

### Այս շաբաթվա ուսումնասիրության համար կարդացե՛ք.
Սաղմոս 27.14, Հռոմեացիներին 8.18–25, Սաղմոս 131, Մատթեոս 18.3, Սաղմոս 126, Սաղմոս 92, Մարկոս 16.1–8, Բ Պետրոս 1.19։

> <p>Հիշելու համարը.<p>
> «Սպասի՛ր Տիրոջը. թող սիրտդ պինդ և զորավոր լինի, և սպասի՛ր Տիրոջը» (Սաղմոս 27.14)։

Մենք հասել ենք Սաղմոսների` այս եռամսյակի ուսումնասիրման վերջին շաբաթին։ Հոգևոր ճամփորդության ընթացքում հասկացանք, թե ինչ է նշանակում ակնածել վեհ Արարչի, Թագավորի և Դատավորի առջև, ճաշակեցինք Աստծո ազատագրման, ներման ու փրկության ուրախությունը, վերապրեցինք վշտի ու ողբի պահեր։ Եվս մեկ անգամ համոզվեցինք, որ Աստծո հավիտենական ներկայության փառահեղ խոստումներն իրական են, և ակնկալում ենք Աստծո երբեք չդադարող, համընդհանուր երկրպագությունը։ Այս ճամփորդությունը շարունակվում է, քանի դեռ մենք ապրում ենք Տիրոջ գալստյան հույսով, երբ Աստծո հանդեպ մեր փափագը կգտնի իր վերջնական իրականացումը։ Եթե կա վերջնական եզրակացություն, որին պետք է հանգենք սաղմոսների ընթերցանությունից, այն պետք է լինի «Սպասի՛ր Տիրոջը»։

Տիրոջը սպասելը ժամանակի անհոգ ու հուսահատ սպառում չէ։ Ընդհակառակը, Տիրոջն սպասելը վստահությամբ ու հավատով լի կյանք է, երբ այդ վստահությունն ու հավատն արտահայտվում է մարդու գործերում։ Տիրոջը սպասելը մեր մռայլ երեկոները պայծառ առավոտի ակնկալիք է դարձնում (Սաղմոս 30.5, Սաղմոս 143.8)։ Այն նորացված հույսով ու խաղաղությամբ է ամրացնում մեր սրտերը։ Այն դրդում է ավելի ջանասիրաբար աշխատել և առատ բերքի խուրձեր բերել Տիրոջ ավետարանչական դաշտերից (Սաղմոս 126.6, Մատթեոս 9.36–38)։ Տիրոջը սպասելը երբեք ամոթահար չի անի մեզ, այլ առատորեն կպարգևատրվի, քանի որ Տերը հավատարիմ է Իր բոլոր խոստումներին (Սաղմոս 37.7–11, 18, 34, Սաղմոս 71.1, Սաղմոս 119.137, 138)։