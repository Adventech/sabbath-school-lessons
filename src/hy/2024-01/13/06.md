---
title:  Առավոտյան գալիս է ցնծությունը
date:  28/03/2024
---

`Կարդացե՛ք Սաղմոս 5.3, Սաղմոս 30.5, Սաղմոս 49.14, Սաղմոս 59.16, Սաղմոս 92.2, Սաղմոս 119.147, Բ Պետրոս 1.19 և Հայտնություն 22.16 համարները։ Օրվա ո՞ր ժամն է խորհրդանշորեն պատկերված որպես աստվածային փրկագնման ժամանակ, և ինչո՞ւ։`

Սաղմոսներում, սովորաբար, առավոտն է այն ժամանակը, երբ սպասվում է Աստծո փրկագնումը։ Առավոտը խորհրդանշում է Աստծո բարեհաճությունը, որը վերջ է դնում հուսահատությանն ու դժվարությունների երկար գիշերվան (Սաղմոս 130.5, 6)։ 143-րդ Սաղմոսում Աստծո ազատագրումը մահվան ներկա խավարը (Սաղմոս 143.3) նոր առավոտի լույս կդարձնի (Սաղմոս 143.8), իսկ գերեզմանում լինելը (Սաղմոս 143.7) կվերածի «ուղիղ երկրում» բնակվելու (Սաղմոս 143.10)։

`Կարդացե՛ք Մարկոս 16.1–8 համարները։ Ի՞նչ է տեղի ունենում այստեղ առավոտյան, և ինչո՞ւ է դա այդքան կարևոր մեզ համար։`

Հիսուս Քրիստոսի հարության առավոտը ճանապարհ բացեց Աստծո փրկության հավերժական առավոտի համար բոլոր նրանց համար, ովքեր հավատում են Նրա անվանը։ Հիսուսի աշակերտները զգացին Սաղմոս 30.5 համարում տրված խոստման ողջ ուժը՝ «Գիշերը լաց կա, իսկ առավոտյան՝ ցնծություն», երբ հանդիպեցին հարություն առած Քրիստոսին։ Միայն Աստծո բարեհաճության և անվերապահ սիրո շնորհիվ է, որ մեր լացը վերածվում է ցնծության (Սաղմոս 30.5, 7)։

Ինչպես առավոտյան աստղն է ավետում նոր օրվա ծնունդը, այնպես էլ հավատն է ավետում հավերժական կյանքի նոր իրականությունն Աստծո զավակների մեջ (Բ Պետրոս 1.19)։ Հիսուսն անվանվում է առավոտյան փայլող աստղ (Հայտնություն 22.16), որի թագավորության հաստատմանը սպասում ենք անհամբեր, որտեղ այլևս չի լինի գիշեր, չարություն և մահ (Հայտնություն 21.1–8, 25)։ Ի վերջո, սա այն է, ինչին մենք սպասում ենք առավել, քան որևէ այլ բանի, երբ խոսում ենք Տիրոջը սպասելու մասին։ Եվ, անշուշտ, նման խոստման արժե սպասել։

«Դուրս գալով Հովսեփի նոր գերեզմանից` Քրիստոսը հանդիսավոր կերպով հռչակեց. «Ես եմ հարությունը և կյանքը»։ Այս խոսքերը կարող էր ասել միայն Աստված։ Բոլոր արարածներն ապրում են Նրա կամքով և զորությամբ։ Նրանք կախման մեջ են Աստծուց, որովհետև կյանք են ստանում Նրանից։ Ամենավեհ սերովբեից մինչև ամենացածր կենդանին` բոլորն էլ սնվում են կյանքի Աղբյուրից։ Միայն Նա, ով մեկ էր Աստծո հետ, կարող էր ասել. «Ես իշխանություն ունեմ Իմ կյանքը դնելու, և իշխանություն ունեմ այն դարձյալ առնելու։ Քրիստոսն Իր աստվածային զորությամբ իշխանություն ուներ փշրելու մահվան շղթաները»։ Էլեն Ուայթ, Դարերի փափագը, էջ 785։

`Ինչպես ժամանակին ասվել է, ծնվելուն պես մահը դաջվել է մեր բջիջներում։ Թեև սա ճշմարիտ է, քանի դեռ մենք մեղավոր էակներ ենք, ի՞նչ է խոստացել Հիսուսի հարությունը մահվան ժամանակավոր բնույթի մասին։ Ինչո՞ւ երբեք չպետք է մոռանանք, թե որքան ժամանակավոր է մահը մեզ համար։`