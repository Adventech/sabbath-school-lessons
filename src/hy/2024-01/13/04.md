---
title:  Բերելով խրձերը
date:  26/03/2024
---

`Կարդացե՛ք 126-րդ Սաղմոսը։ Ի՞նչն է ուժ և հույս տալիս Աստծո ժողովրդին։ Ի՞նչ է ասվում այստեղ, այս համատեքստում, որ մենք այսօր կարող ենք կիրառել մեր կյանքում։`

Անցյալում կատարած Տիրոջ հրաշագործ ազատագրումներն Աստծո ժողովրդի համար ոգեշնչման անսպառ աղբյուր են և ապագայի հույս։ Անցյալի ազատագրումն այնքան մեծ էր, որ այն կարելի էր նկարագրել որպես իրականություն դարձած երազանք (Եսայի 29.7, 8)։ Ուշադրությո՛ւն դարձրեք. 126-րդ Սաղմոսում այն սերունդը, որ գովաբանում է Տիրոջը անցյալում Իր ժողովրդին գերությունից ազատելու համար (Սաղմոս 126.1), ներկայումս գերության մեջ է (Սաղմոս 126.4)։

Այդուհանդերձ, անցյալի ուրախությունն ու թեթևացումը վերապրվում են երգերի միջոցով և ընկալվում որպես ներկա փորձառություն։ Նոր սերունդները կենդանի են պահում աստվածաշնչյան պատմությունը՝ իրենց համարելով այն մարդկանց շարքերում, որոնք իրադարձությունների ականատեսներն են եղել։ Այսպիսով, կենդանի հավատը գնահատում է Աստծո մեծ գործերն Իր ժողովրդի համար, որ կատարվել են անցյալում` որպես մի բան, որ Տերն արել է մեզ համար, ոչ թե պարզապես գործեր, որ Տերն արել է միայն նրանց (հավատացյալների անցյալ սերունդների) համար։

Անցյալին վերաբերող հիշողությունը նոր հույս է ներշնչում ներկայի հանդեպ։ «Հարավի երկրի առուների» պատկերը (Սաղմոս 126.4) Աստծո՝ Իր ժողովրդի անունից հանկարծակի և զորեղ գործելու հզոր փոխաբերությունն է։ Հուդայի ծայրամասային հարավը չոր անապատային շրջան էր։ Անձրևային եղանակի առատ տեղումներից հետո հանկարծակի ձևավորվում էին ջրառատ առվակներ։ Վաղ և ուշ անձրևները վճռորոշ դեր էին խաղում հաջող գյուղատնտեսություն ունենալու հարցում (Բ Օրենք 11.14, Բ Օրենք 28.12)։ Նմանապես, արտասուքով ցանելու և ցնծությամբ հնձելու պատկերը (Սաղմոս 126.5, 6) դժվար ներկայից դեպի երջանիկ ապագա աստվածային առաջնորդության զորեղ խոստումն է։

Հնձի սեզոնի ավարտն այն ժամանակն էր, երբ հին եբրայեցի ուխտագնացները պտուղները բերում էին Երուսաղեմում գտնվող Աստծո տաճար (Ելք 34.22, 26)։ Հունձի մոտիվը հզոր հոգևոր դաս էր այն ժամանակվա ժողովրդի համար։ Ինչպես դաշտերը, այգիներն ու խաղողի այգիները ցանելու և խնամելու ծանր աշխատանքը վարձատրվում է առատ բերքի ուրախությամբ, այնպես էլ ժամանակների վերջում Աստծո ժողովրդի ներկա փորձությունները կպսակվեն փրկության ուրախությամբ։ Մեծ հունձքի պատկերը ցույց է տալիս, որ Աստված Քրիստոսի երկրորդ գալուստով երկրի վրա վերականգնում է Իր թագավորությունը (Ամովս 9.13−15, Մատթեոս 9.37)։ Այստեղ էլ, սակայն, առաջանում է սպասելու թեման։ Ինչպես բերքահավաքի դեպքում, մենք պետք է սպասենք՝ տեսնելու մեր աշխատանքի պտուղն ու արդյունքները։

`Խորհե՛ք որոշ դեպքերի շուրջ, երբ հստակ ու անսխալ տեսել եք, որ Տերը աշխատում է ձեր կամ ուրիշների կյանքում։ Ինչպե՞ս կարող եք հուսադրվել այդ փորձառություններից այն ամենի համար, ինչի միջով գուցե անցնում եք հիմա։`