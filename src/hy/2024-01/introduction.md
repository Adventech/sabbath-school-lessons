### Սաղմոսներ, Որտեղ Հանդիպում Են Աստծո Եվ Մարդկանց Սրտերը

Սաղմոսները գերազանցապես Աստվածաշնչում ներկայացված աղոթքներն ու օրհներգերն են։ Սաղմոսները աղոթագիրք ու օրհներգարան են ծառայել հավատացյալների շատ սերունդների համար։ Դրանք արտասանվել են որպես գովասանքի, ուրախության, տխրության ու հուսահատության խոսքեր կամ երգեր, հնչել են թե՛ առանձին, թե՛ հանրության մեջ։ Արտաբերվել են հասարակ մարդկանց, թագավորների, բանաստեղծների ու քահանաների կողմից` բխելով ինչպես արդարների, այնպես էլ ապաշխարող մեղավորների սրտից։

Սաղմոսների առանձնահատկությունն այն է, որ մինչ Աստվածաշնչի գրքերից շատերը խոսում են մեզ հետ, սաղմոսները խոսում են մեզ համար և մեզ հետ միասին։ Սաղմոսներն օրհնության, հույսի ու վերածննդի աղբյուր են։ Դրանք ուղեցույց են ինչպես ինքներս մեզ քննելու, այնպես էլ Աստծո մեծության վերաբերյալ խորհրդածելու համար։ Սաղմոսներն ազատագրում են հոգու խորքից աղաղակողի համար և գերություն` Աստծուն նորովի հանձնվելու համար։ Ուստի, զարմանալի չէ, որ շատ մարդիկ Սաղմոսներում գտնում են իրենց հույզերի ու հոգևոր փորձառությունների արտացոլումը և դրանք իրեց սեփական աղոթքներն են դարձնում։ Լյութերը Սաղմոսների մասին ասում է. «Որտե՞ղ կարելի է ավելի վեհանձն խոսքեր գտնել ուրախություն արտահայտելու համար, քան գովասանքի կամ երախտագիտության սաղմոսներում։ Դրանց միջոցով հնարավոր է ներթափանցել բոլոր սուրբերի սրտերը, կարծես նայում եք մի գեղեցիկ պարտեզի կամ երկնքին . . . Կամ որտե՞ղ կարելի է գտնել ավելի խոր զղջման ու ցավի խոսքեր, որոնցով կարելի է արտահայտել վիշտը, քան ողբի սաղմոսներում։ Դրանց միջոցով կարելի է տեսնել բոլոր սուրբերի սրտերը, կարծես նայում եք մահին կամ դժոխքին, այնքան մութ ու խավար է այն տեսարանը, որը ներկայացված է Աստծո բարկության փոփոխվող ստվերներով . . . Ուստի, հեշտ է կռահել, թե ինչու է Սաղմոսների գիրքը բոլոր սուրբերի սիրելի գիրքը։ Որովհետև յուրաքանչյուր մարդ ցանկացած առիթով կարող է այնտեղ իր կարիքներին համապատասխան սաղմոսներ գտնել, որոնք ասես այդ գրքում են հայտնվել հենց իր համար։ Ուրիշ ոչ մի գրքում նա չի կարող գտնել բառեր, որոնք այդքան ճշգրտորեն ներկայացնեն իր վիճակը, և որոնք այդքան քաջալերիչ լինեն»։

Մարտին Լյութերի գրվածքների ընտրանի, խմբագիր՝ Ջոն Դիլլենբերգեր (Նյու Յորք, «Anchor Books», 1962), էջ 39, 40։

Որպեսզի զգանք սաղմոսների՝ կյանքը վերափոխող զորությունը, մենք կանչված ենք դրանք երգելու և Աստծո առաջ որպես աղոթք ներկայացնելու, ինչպես վարվում էին այն ժամանակվա հավատացյալները, որ սաղմոսների միջոցով իրենց փառաբանությունը, խնդրանքները, խոստովանությունները, ողբն ու գոհությունն էին բերում արդարության ու շնորհի գերագույն Աստծո առաջ։

Այդ դեպքում արդյո՞ք Սաղմոսներն ուսումնասիրելու կարիք կա։ Ինչպես Սուրբ Գրքի մյուս գրքերը, Սաղմոսները գրվել են առանձնահատուկ պատմական, աստվածաբանական ու գրական համատեքստում։ Սաղմոսների ուսումնասիրության նպատակը դրանց առանձնահատուկ աշխարհն ավելի ըմբռնելի դարձնելն է ժամանակակից լսարանի համար։ Հարկավոր է նշել, որ թեև Սաղմոսներն Աստծո ժողովրդի աղոթքներն են, որոնք նույնիսկ Հիսուսը մեջբերեց որպես մարմնացած Տեր, դրանք նաև աղոթքներ են հենց Հիսուսի մասին։ Դրանք Աստծո հայտնությունն են մարդկությանը։ Սաղմոսների ուսումնասիրության մեկ ուրիշ նպատակ էլ կա. նրանցից սովորել ու տեղեկանալ այն ամենի մասին, ինչ Աստված արել է, անում է և կանի աշխարհի համար Հիսուս Քրիստոսի միջոցով։

Թեև Սաղմոսների գիրքը 150 բանաստեղծություններից բաղկացած ժողովածու է, այն այնքան էլ պատահական չէ, որքան թվում է։ Սաղմոսները վկայում են հոգևոր ճանապարհի մասին, որն ընդհանուր է Աստծո զավակներից շատերի համար։ Ճանապարհը սկսվում է հավատքով, որն ամուր հաստատված է և պահվում է Աստծո ինքնիշխան կառավարմամբ, որտեղ բարին պարգևատրվում է, իսկ չարը՝ պատժվում։ Ուսումնասիրման ընթացքում կտեսնենք, թե ինչ է տեղի ունենում, երբ չարը մարտահրավեր է նետում հավատով կարգավորված աշխարհին։ Դեռևս թագավորո՞ւմ է Աստված։ Ինչպե՞ս կարող են հավատացյալները Տիրոջ երգը երգել օտար երկրում։

Մեր փափագն ու աղոթքն է, որ Սաղմոսները զորացնեն մեզ մեր կյանքի ճանապահին, և յուրաքանչյուր օր նրանց միջոցով մեր սիրտը հանդիպի Աստծո սրտին մինչև այն օրը, երբ դեմ առ դեմ տեսնենք Հիսուս Քրիստոսին։

_Հին Կտակարանի գիտությունների թեկնածու Դրագոսլավա Սանտրակը Յոթերորդ օրվա ադվենտիստների հանրագիտարանի գլխավոր խմբագիրն է` Յոթերորդ օրվա ադվենտիստների Գլխավոր վեհաժողովի կենտրոնական գրասենյակում։ Նա հեղինակել է Յոթերորդ օրվա ադվենտիստների Աստվածաշնչի մեկնաբանության 76-150-րդ սաղմոսները ներառող հատորը։_