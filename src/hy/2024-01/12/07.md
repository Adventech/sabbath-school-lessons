---
title:  Հետագա ուսումնասիրության համար
date:  22/03/2024
---

Կարդացե՛ք Էլեն Ուայթի «Առանձնանալու կոչ» գրքի 39–42 էջերի «Ինչպես աղոթել» գլուխը։

Երկրպագության կարևորագույն բաղադրիչն իրական ապաշխարության անհրաժեշտությունն է։ «Ապաշխարել` նշանակում է տրտմել մեղքի համար և թողնել այն: Մենք չենք հրաժարվի մեղքից, մինչև չգիտակցենք դրա հրեշավորությունը: Մինչև սրտանց երես չթեքենք դրանից, կյանքում ոչ մի իրական փոփոխություն տեղի չի ունենա։

Շատերը չեն ըմբռնում իսկական ապաշխարության էությունը: Նրանք տխրում են իրենց գործած մեղքի համար և նույնիսկ ուղղվում արտաքուստ` վախենալով, որ իրենց սխալը փորձանք կբերի իրենց գլխին: Բայց սա ապաշխարություն չէ աստվածաշնչյան իմաստով: Նրանք ավելի շուտ ողբում են հնարավոր նեղության, քան մեղքի համար: Այդպիսին էր Եսավի վիշտը, երբ հասկացավ, որ ընդմիշտ կորցրել է առաջնեկության իրավունքը: Տեսնելով հրեշտակին, որ մերկացրած սուրը ձեռքին կանգնել էր նրա ճանապարհին, սարսափահար Բաղաամն ընդունեց իր մեղքը, որպեսզի չկորցնի կյանքը, բայց չապաշխարեց անկեղծորեն, չհրաժարվեց իր նպատակից, չգարշեց չարից: Հուդա Իսկարիոտացին իր Տիրոջը մատնելուց հետո բացականչեց. «Ես մեղք գործեցի` անմեղ արյուն մատնելով» (Մատթեոս 27.4)։ Էլեն Ուայթ, Քայլեր դեպի Քրիստոս, էջ 26-28։

«Թեև Աստված ձեռակերտ տաճարներում չի բնակվում, սակայն Նա Իր ներկայությամբ պատվում է Իր ժողովրդի հավաքույթները: Նա խոստացել է, որ երբ նրանք մեկտեղ հավաքվեն՝ Իրեն փնտրելու նպատակով, իրենց մեղքերի գիտակցությամբ և միմյանց համար աղոթելու համար, Նա կհանդիպի նրանց Իր Սուրբ Հոգու միջոցով: Բայց Նրան երկրպագելու հավաքվածները պետք է ամեն չար բան թողնեն: Մինչև նրանք չերկրպագեն Նրան հոգով և ճշմարտությամբ ու սրբության գեղեցկությամբ, նրանց մեկտեղ հավաքվելն օգուտ չի ունենա: Այսպիսիների մասին Տերն ասում է. «Այս ժողովուրդն իր բերանով է մոտենում Ինձ և շրթունքներով է Ինձ պատվում, բայց իր սիրտն Ինձանից հեռացած, ջոկված է» ( Մատթեոս 15.8): Աստծուն երկրպագողները պետք է Նրան երկրպագեն «հոգով և ճշմարտությունով …որովհետև Հայրն Իրեն այսպիսի երկրպագողներ է ուզում» (Հովհաննես 4.23)»։ Էլեն Ուայթ, Մարգարեներ և թագավորներ, էջ 50։

**Հարցեր քննարկման համար**

`Ո՞րն է երկրպագողի ամենամեծ ընծան Աստծուն (Սաղմոս 40.6–10, Հռոմեացիներին 12.1, 2)։`

`Ի՞նչ կապ կա անհատական և ընդհանուր երկրպագության մեջ։ Ինչո՞ւ են իսկապես անհաժեշտ երկուսն էլ։ Ինչպե՞ս են այդ երկուսը լրացնում մեկը մյուսին։`

`Շատերը կարծում են, թե երկրպագությունը միայն աղոթքը, օրհներգեր երգելն ու Աստվածաշնչի և հոգևոր գրականության ուսումնասիրությունն է։ Թեև այս ամենը կարևոր է երկրպագության համար, արդյո՞ք երկրպագությունը սահմանափակվում է դրանցով։ Բերե՛ք երկրպագության այլ ձևերի օրինակներ։`

`Էլեն Ուայթը գրում է. «Նրա ծառայությունը չպետք է դիտվի որպես սիրտը վշտացնող, մտահոգիչ փորձառություն։ Մենք պետք է հաճույքով երկրպագենք Տիրոջը և մասնակցենք Նրա գործին»։ Քայլեր դեպի Քրիստոս, էջ 103։ Ինչպե՞ս կարող է Տիրոջ երկրպագությունը հաճույք դառնալ մեզ համար։`