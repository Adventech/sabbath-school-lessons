---
title:  Երբեք չավարտվող երկրպագություն
date:  16/03/2024
---

### Այս շաբաթվա ուսումնասիրության համար կարդացե՛ք.
Սաղմոսներ 134, Եսայի 42.10–12, Հայտնություն 14.3, Սաղմոսներ 15, Սաղմոսներ 101.1–3, Սաղմոսներ 96, Հայտնություն 14.6–12, Հովհաննես 4.23, 24։

> <p>Հիշելու համարը.<p>
> «Ես Տիրոջը պիտի օրհնեմ իմ կյանքում, քանի կամ, պիտի սաղմոս ասեմ իմ Աստծուն» (Սաղմոսներ 104.33)։

Երբ Աստծո շնորհի ու զորության ճանաչման մեր փորձառությունն աճում է, մենք փափագում ենք սաղմոսերգուի նման հարցնել. «Ի՞նչ հատուցեմ Տիրոջը այն ամբողջ բարության փոխարեն, որ արել է ինձ» (Սաղմոս 116.12)։ Այս հարցի միակ պատասխանն է՝ սեփական կյանքը նվիրաբերել Աստծուն և հավատարիմ լինել Նրան։

Սաղմոսներում Իսրայելը պարզապես ազգ չէ, այլ «բազմություն» (Սաղմոս 22.22, 25, Սաղմոս 35.18)։ Սա խոսում է այն մասին, որ Իսրայելի հիմնական կանչվածությունը Աստծուն փառաբանելն է և Նրա մասին այլ ազգերին վկայելը, քանի որ Տերը փափագում է, որ ամբողջ աշխարհը միանա Իր ժողովրդին երկրպագության մեջ։ Աստծո ժողովուրդը նույնացվում է արդարների հետ, որոնք երկրպագում են Տիրոջը և վստահում Նրան ու Նրա սիրուն։

Համայնքում Տիրոջը փառաբանելն ընկալվում է որպես կատարյալ երկրպագություն։ Սա բնավ չի նշանակում, որ Իսրայելում անհատական աղոթքն ու փառաբանությունը երկրորդական նշանակություն ունեն։ Ընդհակառակը, անհատի երկրպագությունից ծնունդ է առնում նաև համայնքային երկրպագությունը` նորոգված փառաբանությամբ (Սաղմոսներ 22.22, 25), մինչդեռ անհատական երկրպագությունն իր հերթին առավելագույն ներուժ է ստանում համայնքի հետ սերտ հարաբերությունների մեջ։ Երկրպագող համայնքը կոչվում է նաև «ուղիղների հավաքույթ» (Սաղմոս 111.1)։ Ուղիղները ճանաչում են Աստծուն (Սաղմոս 36.10) և ճանաչված են Աստծո կողմից (Սաղմոս 37.18), և այս փորձառությունն ընդգրկում է նրանց գոյության բոլոր կողմերը։