---
title:  Նոր ե՛րգ երգեցեք Տիրոջը
date:  18/03/2024
---

`Կարդացե՛ք Սաղմոս 33.3, Սաղմոս 40.3, Սաղմոս 96.1, Սաղմոս 98.1, Սաղմոս 144.9 և Սաղմոս 149.1 համարները։ Ո՞րն է ընդհանուր թեման այս տեքստերում։`

Սաղմոսները մարդկանց կոչ են անում «նոր երգ» երգելու։ Ի՞նչ է նշանակում այստեղ «նոր երգը»։ «Նոր երգ» երգելու պատճառը Տիրոջ վեհության ու գերագույն իշխանության նորովի ճանաչումն է աշխարհում և երախտագիտությունը Նրա հոգատարության ու փրկության համար՝ որպես երկրի Արարիչ ու Դատավոր։ Թշնամիներից ու մահից ազատվելը և Իսրայելի հանդեպ Աստծո հատուկ բարեհաճությունը «նոր երգ» երգելու առավել անձնական դրդապատճառներից են։ Թեև այլ երգեր նույնպես փառաբանում են Տիրոջը` Նրա սիրառատ բարության ու հրաշքների համար, «նոր երգը» հատուկ երգ է, որն արտահայտում է վերածնված ուրախություն և վերականգնված նվիրվածության խոստում Աստծուն։ Աստվածային ազատագրման նոր փորձառությունը մարդկանց ոգեշնչում է ընդունել Տիրոջը որպես իրենց Արարիչ և Թագավոր։ «Նոր երգ» ներկայացնող սաղմոսների ընդհանուր թեման վստահությունն է առ Աստված, Նրա հրաշալի գործերի փառաբանումը և տառապանքից ազատագրումը։

`Կարդացե՛ք Եսայի 42.10–12, Հայտնություն 5.9 և Հայտնություն 14.3 համարները։ Ի՞նչ կարող ենք եզրակացնել «նոր երգի» մասին աստվածաշնչյան այս տեքստերից։`

Աստծո ժողովուրդ Իսրայելը պատկերված է փաղաքշական արտահայտությամբ որպես «Իրեն (Աստծուն) մոտիկ ժողովուրդ» (Սաղմոս 148.14), ինչը ենթադրում է, որ ողջ արարչագործության մեջ Իսրայելն ունի ամենահատուկ կարգավիճակը և, հետևաբար, առավել պարտավորված է փառաբանել Աստծուն և արտոնյալ է այդ հարցում։ Աստվածաշունչն, այսպիսով, խրախուսում է, որ բոլոր սերունդների հավատացյալները նոր երգ երգեն` փառաբանելով իրենց Փրկագնողին, որ եզակի վկայություն է Գառան արյամբ նրանց փրկության մասին։ «Նոր երգը» կարող է լինել թարմ երգ, որը նախկինում ոչ ոք չի լսել, երգ, որը հիշատակում է Աստծո շնորհի վառ փորձառությունը մարդու կյանքում։ «Նոր երգը» կարող է նաև հույս պարունակել, որն ապագայում ակնկալում է Աստծո մեծության եզակի, աննախադեպ փորձառության դրսևորում։ Ճշմարիտ երկրպագությունը գերազանցում է զոհերն ու ընծաները և արտացոլում Աստծո հետ կենդանի փոխհարաբերությունները, որոնք միշտ թարմ են և զարգացող։ Ինչ-որ իմաստով կարելի է ասել, որ «նոր երգը» մեր սիրո և գնահատանքի նոր արտահայտություն է, որը տեղի է ունեում ամեն օր այն ամենի համար, ինչ Աստված արել է մեզ համար։

`Խորհե՛ք ձեր կյանքում առկա Աստծո օրհնությունների մասին։ Եթե նոր երգ երգեիք, ինչպիսի՞ն կլիներ այն։`