---
title:  Տե՛ր, ո՞վ կկենա Քո վրանում
date:  19/03/2024
---

`Կարդացե՛ք 15-րդ Սաղմոսը։ Ովքե՞ր են այն մարդիկ, որ արժանի են երկրպագել Աստծուն Նրա ներկայությամբ։`

Այս սաղմոսում տրված պատասխանն Աստծո օրենքում և մարգարեներում արդեն տրված պահանջների ամփոփումն է. նրանք, որոնց գործողությունները («արդարություն են գործում») և բնավորությունը («իր սրտում») (տե՛ս Բ Օրենք 6.5, Միքիա 6.6–8) արտացոլում են Աստծուն։ Սրբարանը սուրբ վայր էր, և այնտեղ գտնվող ամեն ինչ՝ ներառյալ քահանաները, նվիրված էին Աստծուն։ Ուստի, սրբությունն Աստծո ներկայության մեջ մտնելու պարտադիր պահանջ է։ Իսրայելի սրբությունը պետք է լիներ համապարփակ՝ երկրպագությունը միավորելով էթիկայի հետ, և կիրառեր այն կյանքի բոլոր ոլորտներում։ Օրենքը տրվել էր Աստծո ժողովրդին, որ նրանք դրսևորեն իրենց ամենամեծ ներուժը, այսինքն՝ ապրեն որպես քահանաների թագավորություն։ Թագավորական քահանայությունը ենթադրում է սուրբ կյանք ապրել Աստծո ներկայության մեջ և ուխտի օրհնությունները տանել այլ ազգերի։

`Կարդացե՛ք Սաղմոս 24.3–6 և Սաղմոս 101.1–3 համարները։ Ի՞նչ է նշանակում սուրբ լինել։`

«Անարատ սիրտը» երկրպագող հավատացյալի ամենամեծ հատկությունն է Աստծո առաջ։ Եբրայերեն տամիմ («կատարյալ») բառը փոխանցում է «լիարժեքություն» և «ամբողջականություն» գաղափարները։ «Անարատ» որթատունկը ամբողջական է, անվնաս և առողջ (Եզեկիել 15.5)։ Զոհ մատուցվող կենդանիները պետք է լինեին տամիմ կամ անարատ (Ղևտական 22.21–24)։ «Անարատ» համարվում է լիովին ճշմարտացի խոսքը (Հոբ 36.4)։ Այսպիսով, «անարատ սիրտը» «մաքուր սիրտն» է (Սաղմոս 24.4) կամ անբիծ սիրտը (Սաղմոս 15.2)։ Այն փնտրում է Աստծուն (Սաղմոս 24.6) և վերականգնվում է՝ ստանալով Աստծո ներումը (Սաղմոս 51.2–10)։ Անարատ կյանքը բխում է Աստծո շնորհի և Նրա արդարության ճանաչումից։ Աստծո շնորհը ոգեշնչում ու հնարավորություն է տալիս Աստծո ծառաներին ապրել Տիրոջ երկյուղով, ինչը նշանակում է ապրել Աստծո հետ անխափան հաղորդակցության մեջ և հնազանդվել Նրա Խոսքին։ Նվիրված և բարեպաշտ կյանքի վկայությունը փառք է բերում Աստծուն, այլ ոչ թե մարդու սեփական անձին։ Ուշադրությո՛ւն դարձրեք, որ 15-րդ Սաղմոսում պահանջների մեծ մասը տրված է ժխտական բառերով (Սաղմոսներ 15.3–5)։ Սա չի արվում Աստծո բարեհաճությունը վաստակելու համար, այլ խուսափելու այն բաներից, որոնք մեզ կբաժանեն Աստծուց։

`Ինչպե՞ս կարող ենք գիտակցաբար խուսափել այն բաներից, որոնք մեզ հեռացնում են Աստծուց։ Ի՞նչը կարող է դասվել այդ բաների շարքին, և ինչպե՞ս կարող ենք խուսափել դրանցից։`