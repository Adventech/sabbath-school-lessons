---
title:  Երբ Աստված հաճելի չի համարում զոհն ու ընծան
date:  21/03/2024
---

`Կարդացե՛ք Սաղմոս 40.6–8, Սաղմոս 50.7–23 և Սաղմոս 51.16–19 համարները։ Ո՞ր կարևոր խնդրին են անդրադառնում այս տեքստերը։ Ինչո՞ւ Աստված հաճելի չի համարում այն զոհաբերությունները, որոնք Նա Ինքն է սահմանել Իր Խոսքում (Ելք 20.24)։`

Ինչպես մարգարեները, սաղմոսերգուները ևս դատապարտում են երկրպագության տարատեսակ չարաշահումները։ Այս տեքստերի հիմնական միտքն Աստծո հակակրանքը չէ Իսրայելի զոհաբերությունների և տոների հանդեպ, այլ այդ հակակրանքի պատճառները՝ այն, թե երկրպագողները որքան հեռու են հոգևորությունից։

Աստված Իր ժողովրդին հանդիմանում է ոչ թե մատուցվող զոհերի և ողջակեզների, այլ նրանց չարության ու անարդարության համար, որ նրանք արել են իրենց անձնական կյանքում (Սաղմոս 50.8, 17–21)։ Սաղմոսները դեմ են ոչ թե զոհաբերությանն ու երկրպագությանը, այլ ունայն զոհաբերությանը և դատարկ երկրպագությանը, որը դրսևորվում է երկրպագուների անիրավությամբ։

Երբ երկրպագության արտաքին դրսևորման և ներքին դրդապատճառների միասնությունը խախտվում է, ծեսերն ինքնին ավելի կարևոր են դառնում, քան Աստծուն մոտենալու փորձառությունը։ Այսինքն, երկրպագության ձևը դառնում է ինքնանպատակ և չի ներկայացնում ու չի բացահայտում Աստծուն, ինչն, ըստ էության, պետք է անի։

`Կարդացե՛ք Հովհաննես 4.23, 24 համարները։ Ի՞նչ միտք է ասում Հիսուսն այստեղ, որը լիովին համապատասխանում է այսօրվա դասի սաղմոսների նախազգուշացմանը։`

Միայն զոհաբերությունները բավարար չեն։ Ի՞նչ օգուտ ունեին այս զոհաբերությունները, եթե այն մատուցողների սրտերը լցված չէին ապաշխարությամբ, հավատով ու մեղքի պատճառած տրտմությամբ։ Միայն այն դեպքում, երբ զոհաբերություններն ուղեկցվում են ապաշխարությամբ ու անկեղծ երախտագիտությամբ, ցուլերի զոհաբերությունները կարող են հաճելի լինել Աստծուն՝ որպես «արդարության զոհեր» (Սաղմոս 51.19, տե՛ս նաև Սաղմոս 50.14)։ Հիսուսը, մեջբերելով Եսայի մարգարեին, այսպես արտահայտվեց. «Այս ժողովուրդն Ինձ շրթունքներով է պատվում, իսկ նրանց սիրտն Ինձանից շատ է հեռացել» (Մատթեոս 15.8)։ Սաղմոսերգուների տեսած խնդիրները նույնն էին, որոնք Իր երկրային ծառայության ընթացքում նկատեց Հիսուսը որոշ մարդկանց, հատկապես առաջնորդների մեջ։

`Ինչպե՞ս կարող ենք վստահ լինել, որ որպես ադվենտիստներ, ունենալով այս ողջ լույսն ու գիտելիքը, չենք ընկնի այն թակարդը, որ կարծենք, թե միայն ճշմարտությունն իմանալն ու ճշմարիտ ծեսեր կատարելը բավական է։`