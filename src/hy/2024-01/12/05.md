---
title:  Հեթանոսների մեջ պատմեցե՛ք Նրա փառքը
date:  20/03/2024
---

`Կարդացե՛ք 96-րդ Սաղմոսը։ Պաշտամունքի ի՞նչ տարբեր կողմերն են հիշատակված այս սաղմոսում։`

Երկրպագությունը ներառում է Տիրոջը երգ երգելը (Սաղմոս 96.1, 2), Նրա անունը օրհնելը (Սաղմոս 96.2), Նրա բարությունն ու մեծությունը հռչակելը (Սաղմոս 96.3, 4) և Նրա տաճար ընծաներ բերելը (Սաղմոս 96.8)։ Բացի պաշտամունքի այս ծանոթ բնորոշիչներից, 96-րդ Սաղմոսն ընդգծում է երկրպագության ոչ այնքան ակնհայտ՝ ավետարանչական կողմը՝ Տիրոջ թագավորությունն այլ ժողովուրդներին հռչակելը (Սաղմոս 96.2, 3, 10)։

Այդուհանդերձ, երգելը, փառաբանելը, ընծաներ բերելը և Ավետարանը հռչակելն առանձին գործողություններ չեն, այլ երկրպագության տարբեր դրսևորումներ։ Աստծո փրկության հռչակումը բոլոր ազգերին փառաբանության հիմք է տալիս, ինչպես նաև երկրպագության ուրախություն։ Ուշադրությո՛ւն դարձրեք, թե ինչպես են երկրպագության պատճառները համընկնում այլ ժողովուրդներին հռչակած պատգամի հետ. «Որովհետև Տերը մեծ է» (Սաղմոս 96.4), «Որովհետև ազգերի բոլոր աստվածները կուռքեր են, իսկ Տերն արարել է երկինքը» (Սաղմոս 96.5), «Տերն է թագավորը» (Սաղմոս 96.10), և որովհետև Նա «գալիս է, որպեսզի դատի երկիրը» (Սաղմոս 96.13)։ Այսպիսով, ավետարանչության նպատակն է միավորել այլ ժողովուրդներին և, ի վերջո, ողջ արարչագործությունն Աստծո ժողովրդի հետ Տիրոջ երկրպագության մեջ (Սաղմոս 96.11–13)։

Երկրպագությունը բխում է ներքին ճանաչումից, թե ով է Աստված՝ Արարիչ, Թագավոր և Դատավոր (Սաղմոս 96.5, 10, 13)։ Այսպիսով, երկրպագությունը ներառում է անցյալում Աստծո գործերը հիշելը (արարչագործությունը), Նրա ներկա հրաշալիքներով ուրախանալը (Աստծո կողմից աշխարհի պահպանումն ու Նրա ներկայիս թագավորությունը) և ապագայում Նրա գործերին սպասելը (վերջին ժամանակների դատաստանը և նոր կյանքը Նոր երկինքներում և Երկրում)։

Սաղմոսներում դատաստանը նշանակում է խաղաղության, արդարության և բարեկեցության աստվածային կարգի վերականգնում այն աշխարհում, որն այժմ կքած է անարդարության ու տառապանքի բեռի տակ։ Ուստի, ամբողջ երկիրը ուրախանում է Աստծո դատաստանների ակնկալիքով (Սաղմոս 96.10–13, Սաղմոս 98.4–9)։ Այն փաստը, որ Տերն արդար Դատավոր է, պետք է ավելի խրախուսի մարդկանց երկրպագելու Նրան սրբությամբ և «վախենալ Նրա երեսից», և պետք է զգուշացնի նրանց երկրպագությանն անլուրջ վերաբերվելուց (Սաղմոս 96.9)։ Երկրպագությունը ներառում է անսահման ուրախություն ու վստահություն (Սաղմոս 96.1, 2, 11−13), ինչպես նաև սուրբ երկյուղ և երկյուղածություն (Սաղմոս 96.4, 9)։

96-րդ Սաղմոսի համընդհանուր կոչն է երկրպագել Արարչին ու Դատավորին, և այն արտացոլված է աշխարհի համար Աստծո վերջնական բարի լուրի հռչակման մեջ՝ Հայտնություն 14.6–12 համարներում տրված երեք հրեշտակների ուղերձում։ Շատ առումներով այս սաղմոսը կարծես ներառում է վերջին ժամանակների ուղերձը. արարչագործություն, փրկություն («հավիտենական ավետիս»), երկրպագություն և դատաստան։ Այս ամենը ներառված է սաղմոսում։

`Համեմատե՛ք այս սաղմոսը երեք հրեշտակների լուրի հետ (Հայտնություն 14.6–12)։ Ինչպե՞ս է այն սովորեցնում նույն հիմնական ճշմարտությունները, ինչ վերջին ժամանակների ուղերձը, որը մենք պետք է հռչակենք աշխարհին։`