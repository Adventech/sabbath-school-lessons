---
title:  Ձեր ձեռքերը բարձրացրե՛ք դեպի Սրբարանը
date:  17/03/2024
---

`Կարդացե՛ք 134-րդ Սաղմոսը։ Որտե՞ղ է տեղի ունենում այստեղ մատուցվող երկրպագությունը։ Ո՞րն է Տիրոջը երկրպագելու արդյունքը։`

134-րդ Սաղմոսը հիշեցնում է Ահարոնի քահանայական օրհնությունը Թվեր 6.24−26 համարներում (նաև Սաղմոս 67.1) և ընդգծում է օրհնությունը որպես Աստծո և Իսրայելի միջև հարաբերությունների հիմնական սկզբունք և արդյունք։ Ժողովուրդը օրհնում է Աստծուն Սրբարանում, և Աստված օրհնում է Իր ժողովրդին Սիոնից։ Օրհնությունները տարածվում են բոլոր կենդանի էակների վրա, քանի որ Տերը երկնքի ու երկրի Արարիչն է։ Սիոնի հիշատակումը` որպես Աստծո հատուկ օրհնությունների վայր, ցույց է տալիս Տիրոջ` ուխտի հարաբերությունն Իր ժողովրդի հետ։ Այսպիսով, շնորհի ուխտի շրջանակներում է, որ Իսրայելն օգտվում է Տիրոջը օրհնելու արտոնությունից և օրհնված է Նրա կողմից։

`Կարդացե՛ք Սաղմոս 18.1, Սաղմոս 36.1, Սաղմոս 113.1, Սաղմոս 134.1, 2 և Սաղմոս 135.1, 2 համարները։ Ինչպե՞ս են այստեղ պատկերված երկրպագող հավատացյալները։`

Սաղմոսները հաճախ երկրպագող հավատացյալներին պատկերում են որպես Տիրոջ ծառաներ։ «Դուք, որ գիշերները կանգնում եք Տիրոջ տանը» (Սաղմոս 134.1) նախադասությունը, հավանաբար, վերաբերում է ղևտացիների գիշերային պահպանությանը խորանի դռներին (Ա Մնացորդաց 9.23–27) կամ ղևտացիների կողմից գիշերը և ցերեկն Աստծուն մատուցած փառաբանությանը (Ա Մնացորդաց 9.33)։

Քանի որ իսրայելացիները երկրպագում էին անտեսանելի Աստծուն, Ում հնարավոր չէր ներկայացնել որևէ պատկերի տեսքով, Սրբարանի դերը Տիրոջ փառքն արտացոլելն էր և մեղավոր մարդկանց ապահով միջավայր տրամադրելը՝ իրենց սուրբ Թագավորին մոտենալու համար։ Այս հանդիպումը նախաձեռնում է Ինքը՝ Տերը, և այն կարգավորվում Նրա կանոնադրությամբ և որոշումներով։

«Մոտ եք կենդանի Վեմին, որը թեև մարդկանցից մերժված է, բայց Աստծու առաջ ընտրյալ ու պատվական է։ Իսկ դուք կենդանի քարերի պես կառուցվում եք որպես հոգևոր տաճար սուրբ քահանայության համար, որպեսզի Հիսուս Քրիստոսի միջոցով Աստծուն բարեհաճ հոգևոր զոհեր մատուցեք» (Ա Պետրոս 2.4, 5)։ Պետրոսի խոսքերում տեսնում ենք այս սաղմոսներում ներկայացված նույն գաղափարների նորկտակարանյան արտահայտությունը. Աստծո ժողովուրդն այժմ սուրբ քահանայություն է, որը գովաբանում և երախտագիտություն է մատուցում իր Տեր Հիսուս Քրիստոսին, իր Արարչին ու Փրկագնողին, բոլոր բարիքների համար, որ Նա արել էր նրանց համար։

`Որպես նորկտակարանյան հավատացյալներ՝ մենք նաև քահանայական դեր ունենք, քանի որ կանչված ենք աշխարհին տանելու Ավետարանի բարի լուրը։ Որո՞նք են դա անելու ամենաարդյունավետ ուղիները։`