---
title:  Քո ողորմությունը մեծ է մինչեվ երկինք
date:  10/02/2024
---

### Այս շաբաթվա ուսումնասիրության համար կարդացե՛ք.
Սաղմոսներ 136, Սաղմոսներ 51, Սաղմոսներ 130, Սաղմոսներ 113, Սաղմոսներ 123։

> <p>Հիշելու համարը.<p>
> «Պիտի գոհանամ Քեզանից, Տե՛ր, ժողովուրդների մեջ. սաղմոս պիտի ասեմ Քեզ ազգերի մեջ, որովհետև Քո ողորմությունը մեծ է մինչև երկինք, և Քո ճշմարտությունը՝ մինչև ամպերը» (Սաղմոսներ 57.9, 10)։

Սաղմոսերգուները գիտակցում են, որ աղքատ են հոգևորապես և չեն կարող Աստծուն որևէ լավ բան առաջարկել։ Նրանք իրենց մեջ ոչինչ չունեն, ինչին հուսալով կարող են ներկայանալ Աստծո սուրբ գահի առաջ (Սաղմոսներ 40.17)։ Նրանք հասկանում են, որ իրենք, ինչպես բոլորս, ունեն շնորհի, Աստծո շնորհի կարիքը։

Մի խոսքով, նրանք Ավետարանի կարիքն ունեն։

Սաղմոսները հատկապես ընդգծում են այն փաստը, որ մարդիկ լիովին կախված են Աստծո ողորմությունից։ Բարեբախտաբար, Աստծո ողորմությունը հավիտենական է, ինչի մասին վկայում է ինչպես Աստծո արարչագործությունը, այնպես էլ Աստծո ժողովրդի պատմությունը (Սաղմոսներ 136)։ Հավիտենական Աստծո առաջ մարդկային կյանքը խոտի պես անցողիկ է, բայց Աստված խղճում է մարդկանց և նորոգում նրանց ուժերը (Սաղմոսներ 103.3, 5, 15)։ Եվ Նրա մեջ մարդկությունն ունի հավերժության խոստումը։

Աստծո ժողովրդին մխիթարում է այն փաստը, որ Տերը հավատարիմ է Իր ուխտին։ Մարդկանց աղոթքները, որքան էլ հրատապ լինեն, հաճախ լցված են հույսով, քանի որ դրանք ուղղված են իրենց կարեկցող երկնային Հորը (Սաղմոսներ 103.13, Սաղմոսներ 68.5, Սաղմոսներ 89.26)։ Աստծո շնորհի և սիրո մշտապես նորոգվող փորձառություններն ամրացնում են բացառապես Աստծուն երկրպագելու և ծառայելու վճռականությունը։