---
title:  «Տե՛ր, եթե Դու հաշվելու լինես անօրենությունները»
date:  13/02/2024
---

`Կարդացե՛ք 130-րդ Սաղմոսը։ Ինչպե՞ս է պատկերված մեղքի ծանրությունը և մեղավորների հույսը։`

Սաղմոսերգուի մեծ տառապանքը կապված է իր և իր ժողովրդի մեղքերի հետ (Սաղմոսներ 130.3, 8)։ Մարդկանց մեղքերն այնքան ծանր են, որ սպառնում են նրանց ընդմիշտ բաժանել Աստծուց (Սաղմոսներ 130.3)։ Սուրբ Գիրքն ասում է, որ մեղքերը գրանցվում են Դատաստանի օրվա համար (Դանիել 7.10, Հայտնություն 20.12), ինչպես նաև, որ մեղավորների անունները ջնջվում են կյանքի գրքից (Ելք 32.32, Սաղմոսներ 69.28, Հայտնություն 13.8)։

Այսպիսով, սաղմոսերգուն դիմում է Աստծուն ներման համար, Ով կջնջի մեղքերի արձանագրությունը (Սաղմոսներ 51.1, 9, Երեմիա 31.34, Միքիա 7.19)։ Նա գիտի, որ «Աստված բնույթով բարկացկոտ չէ։ Նրա սերը հավերժ է։ Նրա «զայրույթը» առաջանում է միայն այն պատճառով, որ մարդը չի գնահատում Նրա սերը։ Նրա բարկության նպատակը ոչ թե վիրավորելն է, այլ ավելի շուտ մարդուն բուժելը, ոչ թե կործանելը, այլ Իր ուխտի ժողովրդին փրկելը (տե՛ս Ովսեե 6.1, 2)»։ Հանս ԼաՌոնդեյլ, Ազատագրությունը Սաղմոսներում (Բերիեն Սփրինգս, Միչիգան, «First Impressions», 1983), էջ 180, 181։ Հատկանշական է, որ Աստծո` մեղքերը ներելու և ոչ թե պատժելու պատրաստակամությունն է, որ ակնածանք է ներշնչում Նրա հանդեպ (Սաղմոսներ 130.4, Հռոմեացիներին 2.4)։ Ճշմարիտ երկրպագությունը հիմնված է Աստծո սիրառատ բնավորության հանդեպ հիացմունքի վրա, այլ ոչ թե պատժից վախենալու:

Աստծո զավակները կանչված են սպասելու Տիրոջը (Սաղմոսներ 27.14, Սաղմոսներ 37.34)։ Եբրայերեն քավահ «սպասել» բառը նշանակում է «ձգվել» և եբրայերեն «հույս» բառի արմատն է։ Այնպես որ, Տիրոջը սպասելը ոչ թե անկամ հանձնվելն է թշվառ հանգամանքներին, այլ հույսով «ձգվելը» կամ Տիրոջ միջամտությանը եռանդուն կերպով սպասելը։ Սաղմոսերգուի հույսը հիմնված է ոչ թե իր անձնական լավատեսության, այլ Աստծո Խոսքի վրա (Սաղմոսներ 130.5)։ Տիրոջը հավատարիմ սպասելը իզուր չէ, քանի որ մութ գիշերից հետո գալիս է աստվածային փրկության առավոտը։

Տեսեք, թե ինչպես է սաղմոսերգուի անձնական խնդրանքը դառնում ողջ համայնքի խնդրանքը (Սաղմոսներ 130.7, 8)։ Անհատի բարեկեցությունը ողջ ժողովրդի բարեկեցության անբաժանելի մասն է։ Այսպիսով, մարդն աղոթում է ոչ միայն իր, այլև համայնքի համար։ Որպես հավատացյալներ՝ մենք համայնքի մասն ենք, և այն, ինչ ազդում է համայնքի մասի վրա, ազդում է ողջ համայնքի վրա։

`Մտածե՛ք հետևյալ հարցի մասին. «Տե՛ր, եթե Դու հաշվելու լինես անօրենությունները, ո՞վ կարող է կանգնել Քո առջև, ո՜վ Տեր» (Սաղմոսներ 130.3)։ Ի՞նչ է դա նշանակում անձամբ ձեզ համար։ Որտե՞ղ կլինեիք, եթե Տերը հաշվեր ձեր անօրենությունները։`