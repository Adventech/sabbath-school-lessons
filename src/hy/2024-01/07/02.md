---
title:  Հավիտյան է Նրա ողորմությունը
date:  11/02/2024
---

`Կարդացե՛ք 136-րդ Սաղմոսը։ Ո՞րն է սաղմոսի գերիշխող գաղափարը։ Որտե՞ղ է սաղմոսերգուն գտնում իր հիմնական պնդման հաստատումը։`

136-րդ Սաղմոսն Աստծո ժողովրդին կոչ է անում փառաբանել Տիրոջը Նրա ողորմության համար, ինչը բացահայտված է արարչագործության (Սաղմոսներ 136.4−9) և Իսրայելի պատմության մեջ (Սաղմոսներ 136.10−22)։ «Ողորմություն» (եբրայերեն խեշեդ` անանց սեր) բառը ցույց է Աստծո բարությունն ու հավատարմությունը Իր արարչագործության և Իսրայելի հետ ունեցած ուխտի հանդեպ։ Սաղմոսը ցույց է տալիս, որ Աստծո վիթխարի զորության ու վեհության հիմքը Նրա անսասան սերն է։

Տերն «աստվածների Աստվածն է» և «տերերի Տերը»։ Այս արտահայտությունները եբրայական դարձվածքներ են և արտահայտում են այն միտքը, որ Տերը «մեծ ու բարձրյալ Աստված» է (Սաղմոսներ 136.1–3), ոչ թե, որ կան այլ աստվածներ ևս, այլ որ Նա միակ Աստվածն է։

Տիրոջ մեծ սքանչելիքները, որոնք որևէ մեկը չի կարող կրկնօրինակել, Նրա գերագույն իշխանության անհերքելի ապացույցն են (Սաղմոսներ 136.4)։ Աստված ստեղծել է երկինքները, երկիրը և երկնային մարմինները, որոնց պաշտում են հեթանոսները (Բ Օրենք 4.19)։ Սաղմոսները, սակայն, հեղինակազրկում են և կեղծ գահից իջեցնում հեթանոս աստվածներին, ինչպես նաև այն ամենը, ինչին մարդիկ կարող են վստահել, որովհետև այդ ամենը պարզապես արարված բաներ են, այլ ոչ թե Արարիչ են։ Սա է էական տարբերությունը։

Աստծո ուժեղ ձեռքի և մեկնած բազկի պատկերը (Սաղմոսներ 136.12) ընդգծում է Աստծո զորությունը և Նրա ողորմության լայնածավալ տիրույթը։

Աստծո ողորմությունը արարչագործության ժամանակ և պատմության ընթացքում պետք է ոգեշնչի Իր ժողովրդին, որ վստահի Նրան և հավատարիմ մնա Նրա ուխտին։ «Որովհետև հավիտյան է Նրա ողորմությունը» արտահայտությունը 136-րդ Սաղմոսում կրկնվում է քսանվեց անգամ, ինչը հավաստիացնում է հավատացյալներին, որ Տերը չի փոխվում և կկրկնի անցյալի բարի գործերը յուրաքանչյուր նոր սերնդի համար։ Աստված հիշում է Իր ժողովրդին (Սաղմոսներ 136.23) և հավատարիմ է Իր շնորհի ուխտին։ Հավատը Աստծո անանց ողորմության հանդեպ աստվածաշնչյան հավատքի հիմքն է, որը ներառում է ուրախ երկրպագություն և վստահություն, ինչպես նաև զսպվածություն և ապաշխարություն։

136-րդ Սաղմոսն (համարներ 23–26) ավարտվում է աշխարհի հանդեպ Աստծո համապարփակ հոգատարությանը վերաբերող խոսքերով։ Աստծո ողորմությունը տարածվում է ոչ միայն Իսրայելի, այլև ողջ արարչագործության վրա։ Սաղմոսները պատմում են Աստծո փրկարար շնորհի համապարփակ լինելու մասին և ողջ աշխարհին հորդորում` միանալու Տիրոջ փառաբանությանը, որ կատարվում է Իսրայելի կողմից (տե՛ս նաև Ղուկաս 2.10, Հովհաննես 3.16, Գործք Առաքելոց 15.17)։

`Հիսուսի պատկերը խաչի վրա, որ մահանում է որպես մեր մեղքերի Փոխարինող, ինչպե՞ս է առավել ազդեցիկ բացահայտում Աստծո վերաբերյալ մեծ ճշմարտությունը, որ «Հավիտյան է Նրա ողորմությունը»։`