---
title:  Փառաբանեք վեհ ու ողորմած Աստծուն
date:  14/02/2024
---

`Կարդացե՛ք 113-րդ և 123-րդ Սաղմոսները։ Աստծո բնավորության ո՞ր երկու տարբեր կողմերն են պատկերված այս սաղմոսներում։`

113-րդ և 123-րդ Սաղմոսները գովաբանում են Տիրոջ վեհությունն ու ողորմությունը։ Տիրոջ վեհությունը բացահայտվում է Նրա անվան մեծությամբ և Նրա գահի բարձր դիրքով, որը վեր է բոլոր ազգերից և երկնքից (Սաղմոսներ 113.4, 5, Սաղմոսներ 123.1)։ «Ո՞վ է մեր Տեր Աստծու նման» (Սաղմոսներ 113.5) արտահայտությունը անսասան հավատի վկայություն է, որ աշխարհում ոչ մի ուժ չի կարող մարտահրավեր նետել Իսրայելի Աստծուն։

Անհասանելի բարձունքների գաղափարը, որտեղ բնակվում է Աստված, փոխանցվում է այն փաստի միջոցով, որ Տերը պատրաստ է խոնարհվել՝ «երկնքի և երկրի մեջ եղած բաները տեսնելու համար» (տե՛ս Սաղմոսներ 113.6)։ Այն, որ Աստված բնակվում է բարձունքներում, չի խանգարում Նրան տեսնել, թե ինչ է կատարվում այստեղ՝ ներքևում։ Տիրոջ ողորմածությունը դրսևորվում է աշխարհի հարցերին միջամտելու և կարիքավորներին ու աղքատներին նեղություններից փրկելու Նրա ողորմած պատրաստակամությամբ։ Նրա առատաձեռն ձեռքը թաքնված չէ Իր ծառաներից, թեև Նրա բնակավայրը հեռավոր երկնքում է։

Աստծո մեծությունն ու հոգատարությունը, որոնք հնարավոր չէ լիովին պատկերացնել և նկատել Աստծո զարմանահրաշ բնույթի պատճառով, ակնհայտ է դառնում Նրա ողորմածության և կարեկցանքի գործերում։ Կարիքավորները, աղքատներն ու ճնշվածները կարող են անմիջականորեն զգալ Աստծո գերագույն զորությունն այն հրաշալի փոփոխություններում, որոնք Նա անում է նրանց օգտին։ Վեհափառ Աստվածը դրսևորում է Իր մեծությունը՝ օգտագործելով Իր զորությունը վհատվածներին բարձրացնելու համար։ Ժողովուրդն ազատ է մոտենալու Տիրոջը, քանի որ Նրա վեհությունն ու գերակայությունը չեն հակասում այն փաստին, որ Նա է նրանց ողորմած Արարիչն ու Պահապանը, և որ մարդիկ Նրա ծառաներն են, Նրա սիրելի զավակները։

Այսպիսով, երկրպագության շարժիչ ուժը ոչ միայն Աստծո մեծությունն է, այլև Նրա բարությունը։ Փառաբանությունը սահմանափակված չէ ժամանակով ու տարածությամբ (Սաղմոսներ 113.2, 3)։ Աստծո մեծությունն ու ողորմությունը լավագույնս դրսևորվում են Հիսուս Քրիստոսի մեջ, Ով կամեցավ խոնարհվել երկնքից մինչև խաչի մահ, որպեսզի բարձրացնի ընկած մարդկությանը (Փիլիպեցիներին 2.6−8)։ Խաչի մեջ մենք գտնում ենք այն հզոր պատճառը, որ երկրպագենք ու փառաբանենք Աստծուն այն ամենի համար, ինչ Նա արել է։

`Խորհե՛ք խաչի և այնտեղ ձեզ համար կատարվածի մասին։ Ինչի՞ց է ձեզ փրկել Հիսուսը։ Ինչո՞ւ է այդքան կարևոր, որ խաչը ձեր մտքում` ամենագլխավոր տեղում պահեք։`