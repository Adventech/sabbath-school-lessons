---
title:  Հետագա ուսումնասիրության համար
date:  16/02/2024
---

Կարդացե՛ք Էլեն Ուայթի Քայլեր դեպի Քրիստոս գրքի 19–25 էջերի «Մեղավորը Քրիստոսի կարիքն ունի» գլուխը։

Սաղմոսներում Աստծո ժողովրդի ձայները միաբանվում են՝ կրկնելով. «Հավիտյան է Նրա ողորմությունը»՝ ի հաստատումն Աստծո հավերժական սիրո (Սաղմոսներ 106.1, Սաղմոսներ 107.1, Սաղմոսներ 118.1-4, 29, Սաղմոս 136)։ «Չգովաբանել Աստծուն, կնշանակի մոռանալ Նրա բոլոր բարիքները, չգնահատել Աստծո պարգևները։ Չեն մոռանում միայն նրանք, ովքեր գովաբանում են։ Աստծո մասին խորհելն ու խոսելը դեռ չի նշանակում գովաբանել Նրան։ Փառաբանությունը սկսվում է, երբ մարդն ընդունում է Աստծո վեհությունը և Նրա բարությանը, ողորմությանն ու իմաստությանը պատասխանում է երկրպագությամբ»։ Հանս ԼաՌոնդեյլ, Ազատագրությունը Սաղմոսներում, էջ 178։

Աստծո հարատև ողորմության հանդիսավոր խոստովանության նշանակությունն էլ ավելի խորն է դառնում, երբ հիշում ենք, որ Աստծո խեշեդը, այսինքն Նրա սերը, բարությունն ու հավատարմությունը, ամուր և անփոփոխ է նույնիսկ մարդու մեղքի և Աստծո դեմ ապստամբության պայմաններում։

«Մենք մեղանչեցինք Նրա դեմ և արժանի չենք Նրա բարեհաճությանը. սակայն Նա Ինքը մեր շուրթերին ամենահրաշալի աղերսանքն է դրել. «Քո անվան համար մի՛ արհամարհիր մեզ, մի՛ անպատվիր քո փառավոր գահը, հիշի՛ր քո ուխտը և այն մի՛ խզիր» (Երեմիա 14.21)։ Երբ գալիս ենք Նրա մոտ՝ խոստովանելով մեր անարժանությունն ու մեղքը, Նա խոստանում է ուշադրություն դարձնել մեր աղաղակին։ Նրա գահի պատիվն է մեզ տրված, որպես Նրա խոսքի կատարման գրավական»։ Էլեն Ուայթ, Քրիստոսի առակները, էջ 148։

Զգալով, որ Աստված ողորմած է իր հանդեպ (Սաղմոսներ 103.2), սաղմոսերգուն քաջալերվում է և ասում, որ «Տերն արդարություն է շնորհում և իրավունք՝ բոլոր զրկվածներին» (Սաղմոսներ 103.6)։ Այսպիսով, սաղմոսերգուի անձնական վկայության և նրա կյանքում Աստծո ողորմածության դրվատման հիմնական նպատակն ուրիշներին Աստծո ողորմության մեջ հավաստիացնելն է, որպեսզի նրանք նույնպես կարողանան Աստծո առաջ բացել իրենց սրտերը, ստանալ Նրա փրկարար շնորհը և փառաբանել Նրան (Սաղմոսներ 9.11, 12, Սաղմոսներ 22.22–27, Սաղմոսներ 66.16)։

**Հարցեր քննարկման համար**

`Մարդկանց փրկության համար ի՞նչ գործնական նշանակություն ունի այն փաստը, որ Աստծո ողորմությունը հավիտյան է։ Ինչո՞ւ սա չի նշանակում, որ կարելի է շարունակ մեղանչել, քանի որ Աստծո ողորմությունը հավիտյան է։`

`Ինչպե՞ս կարելի է համաձայնեցնել Աստծո կողմից մեր մեղքերի ներման փաստը մեղքի նկատմամբ Աստծո դատաստանի գաղափարի հետ։`

`Ինչպե՞ս են Նոր Կտակարանում Աստծո ողորմածությանը վերաբերող արտահայտությունները համապատասխանում սաղմոսներում նկարագրվածին (Եփեսացիներին 2.4, 5, Ա Տիմոթեոսին 1.16, Տիտոսին 3.5, Եբրայեցիներին 4.16)։`