---
title:  Մի՛ մոռացեք Նրա բոլոր բարիքները
date:  15/02/2024
---

`Կարդացե՛ք 103-րդ Սաղմոսը։ Ինչպե՞ս է Աստծո ողորմությունը ներկայացված այստեղ։`

103-րդ Սաղմոսը թվարկում է Տիրոջ բազում օրհնությունները։ Օրհնությունները ներառում են «նրա բոլոր բարիքները» (Սաղմոսներ 103.2) բարգավաճ կյանքի համար (Սաղմոսներ 103.3−6)։ Այս օրհնությունները հիմնված են Աստծո ողորմած բնավորության և Իսրայելի հետ ունեցած ուխտին հավատարիմ լինելու վրա (Սաղմոսներ 103.7−18)։ Տերը «հիշում է» մարդկային թուլությունն ու անցողիկությունը և կարեկցում Իր ժողովրդին (տե՛ս Սաղմոսներ 103.13–17)։

Հիշելն ավելին է, քան զուտ ճանաչողական գործողություն։ Այն ներառում է նվիրում, որն արտահայտվում է գործով. Աստված ազատում և աջակցում է Իր ժողովրդին (Սաղմոսներ 103.3−13)։ Սաղմոսներ 103.11−16 համարների հզոր նկարագրությունը ցույց է տալիս Աստծո շնորհի անչափելի մեծությունը, որը կարելի է համեմատել միայն երկինքների անսահման ընդարձակության հետ (Եսայի 55.9)։

Ուրեմն ինչպե՞ս պետք է մարդիկ արձագանքեն Աստծո սիրառատ բարությանը։

Նախ՝ օրհներգելով Տիրոջը (Սաղմոսներ 103.1, 2)։

Օրհնությունը հիմնականում ընկալվում է որպես որևէ մեկին նյութական և հոգևոր բարիքներ շնորհելու գործողություն (Ծննդոց 49.25, Սաղմոսներ 5.12)։ Եվ քանի որ Աստված է բոլոր օրհնությունների Աղբյուրը, ինչպե՞ս կարող են մարդիկ օրհնաբանել Աստծուն։ Ստորադասը կարող է վերադասին օրհնել նրան շնորհակալություն հայտնելու կամ փառաբանելու միջոցով (Գ Թագավորների 8.66, Հոբ 29.13)։ Աստված օրհնում է մարդկանց՝ բարիք պարգևելով նրանց, և մարդիկ օրհնաբանում են Աստծուն՝ գովաբանելով Նրա մեջ եղած բարին, պատվելով Նրան Իր գթառատ բնավորության համար։

Երկրորդ` հիշելով Նրա բոլոր բարիքները և Նրա ուխտը (Սաղմոսներ 103.2, 18–22), ինչպես որ Տերն է հիշում մարդկային տկար վիճակը և Իր ժողովրդի հետ ունեցած ուխտը (Սաղմոսներ 103.3–13)։ Հիշելը կարևոր դեր ունի Աստծո և Նրա ժողովրդի փոխհարաբերություններում։ Ինչպես Աստված է հիշում ժողովրդին տված Իր խոստումները, այնպես էլ ժողովուրդն է պարտավոր հիշել Աստծո հավատարմությունը և սիրով ու հնազանդությամբ պատասխանել Աստծուն։

Այս համատեքստում տեղին են Էլեն Ուայթի հետևյալ հայտնի խոսքերը. «Լավ կլիներ, որ մենք ամեն օր մեկ ժամ խորհեինք Քրիստոսի կյանքի շուրջ: Մենք պետք է քայլ առ քայլ վերհիշենք Նրա կյանքի բոլոր դրվագները և հատկապես վերջինները: Երբ մենք այսպես մեր ուշադրությունը կենտրոնացնենք Նրա մեծ զոհաբերության վրա, մեր վստահությունն ավելի հաստատուն կլինի Նրա հանդեպ, մեր սերը կզորանա, և մենք ավելի խոր կտոգորվենք Նրա ոգով: Եթե, ի վերջո, ցանկանում ենք փրկվել, ապա պետք է սովորենք ապաշխարել ու խոնարհվել խաչի առաջ»։ Էլեն Ուայթ, Դարերի փափագը, էջ 83։