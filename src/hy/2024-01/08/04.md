---
title:  Աստծո փորձությունը
date:  20/02/2024
---

`Կարդացե՛ք Սաղմոսներ 81.7, 8, Սաղմոսներ 95.7–11 և Սաղմոսներ 105.17–22 համարները։ Ըստ այս տեքստերի` ինչ ենք հասկանում աստվածային փորձություն ասելով:`

Մերիբան այն վայրն է, որտեղ Իսրայելը փորձեց Աստծուն՝ վիճարկելով Նրա հավատարմությունն ու իրենց կարիքները հոգալու Նրա զորությունը (Ելք 17.1−7, Սաղմոսներ 95.8, 9): 81-րդ Սաղմոսը հրահրող շրջադարձ է կատարում և մեկնաբանում նույն իրադարձությունը որպես ժամանակ, երբ Աստված Ինքը փորձեց Իսրայելին (Սաղմոսներ 81.7): Եվ իրենց անհնազանդության ու վստահության բացակայության պատճառով (Սաղմոսներ 81.11) ժողովուրդը չհաղթահարեց Աստծո փորձությունը:

Մերիբայի հիշատակումը կրկնակի ուղերձ է պարունակում։ Նախ, Աստծո ժողովուրդը չպետք է կրկնի անցյալ սերունդների սխալները։ Փոխարենը նրանք պետք է վստահեն Աստծուն և քայլեն Նրա ճանապարհով (Սաղմոսներ 81.13): Երկրորդ` թեև մարդիկ չհաղթահարեցին փորձությունը, Աստված օգնության հասավ նրանց, երբ նրանք դժվարության մեջ էին (Սաղմոսներ 81.7): Անցյալի` Աստծո փրկարար շնորհը հավաստիացում է տալիս, որ Աստված ողորմած կլինի նոր սերունդների հանդեպ:

105-րդ Սաղմոսը ցույց է տալիս, որ փորձություններով Աստված Հովսեփի վստահությունն էր ստուգում Իր Խոսքի հանդեպ, որը վերաբերում էր նրա ապագային (Ծննդոց 37.5−10, Սաղմոսներ 105.19)։ Եբրայերեն ծարապ բառը, որը նշանակում է «փորձված», 19-րդ տեքստում փոխանցում է «քավելու», «զտելու» կամ «մաքրելու» իմաստը։ Այսպիսով, Աստված Հովսեփի հավատը փորձեց, որպեսզի նրա միջից վերացնի Իր խոստման վերաբերյալ ցանկացած կասկած և ամրացնի նրա վստահությունն Իր առաջնորդության նկատմամբ։

Աստված խրատում է Իր զավակներին, որպեսզի նրանց զորացնի ու պատրաստի Իր խոստման իրականացմանը, ինչպես ցույց է տրված Հովսեփի օրինակում (Սաղմոսներ 105.20−22):

Սակայն, երբ կամակոր մարդը մերժում է Աստծո խրատները, նրա սիրտն ավելի համառ ու կարծր է դառնում։

«Աստված անվարան ու անվերապահ հնազանդություն է պահանջում Իր օրենքի հանդեպ, բայց մարդիկ քնած են կամ անդամալույծ են դարձել սատանայի խաբեությունների պատճառով։ Նա արդարացումներ ու պատճառաբանություններ է առաջարկում ու խաբում նրանց, բթացնում է նրանց խիղճն ու ասում, ինչպես ժամանակին Եվային ասաց պարտեզում. «Չես մեռնի»։ Անհնազանդությունը ոչ միայն բթացնում է մեղավորի սիրտն ու գիտակցությունը, այլև հակված է ապականելու ուրիշների հավատը: Այն, ինչը նրանց սկզբում շատ սխալ էր թվում, աստիճանաբար կորցնում է իր ազդեցությունն՝ անընդհատ նրանց աչքի առաջ լինելով, մինչև որ, ի վերջո, նրանց մեջ հարց է առաջանում, թե դա իսկապե՞ս մեղք է, և նրանք անգիտակցաբար ընկնում են նույն սխալի մեջ»։ Էլեն Ուայթ, Վկայություններ եկեղեցու համար, հատոր 4, էջ 146։

`Ունեցե՞լ եք անձնական փորձառություն, թե ինչպես է մեղքը կարծրացնում սիրտը: Ինչո՞ւ պետք է այդ միտքը մեզ տանի դեպի խաչը, որտե՞ղ կարող ենք հնազանդվելու զորություն գտնել:`