---
title:  Չար ճանապարհի մոլորությունը
date:  21/02/2024
---

`Կարդացե՛ք 141-րդ Սաղմոսը։ Ինչի՞ համար է աղոթում սաղմոսերգուն:`

141-րդ Սաղմոսն աղոթք է ներքին ու արտաքին գայթակղություններից պաշտպանվելու համար: Սաղմոսերգուին սպառնում են ոչ միայն ամբարիշտների ծրագրերը (Սաղմոսներ 141.9, 10), այլև նա գայթակղություն է ունենում վարվել ամբարիշտների պես։ Առաջին թույլ կետը խոսքի մեջ ինքնատիրապետումն է, և սաղմոսերգուն աղոթում է, որ Տերը հսկի իր «շրթունքների դուռը» (Սաղմոսներ 141.3): Այստեղ ակնարկը քաղաքի դարպասների պահպանությունն է, որոնք աստվածաշնչյան ժամանակներում պաշտպանում էին քաղաքը։

Գայթակղություն է նաև այն, թե Աստծո զավակը ականջալուր կլինի արդարների խորհրդին, թե կգայթակղվի ամբարիշտների խաբեություններով (Սաղմոսներ 141.4, 5)։ Սաղմոսերգուն իր սիրտը ներկայացնում է որպես սպառնալիքի առաջնային թիրախ, քանի որ հենց այնտեղ է տեղի ունենում իրական ճակատամարտը։ Միայն անդադար աղոթքը, որ լի է Աստծո հանդեպ լիարժեք վստահությամբ ու նվիրվածությամբ, կարող է Աստծո զավակին փրկել գայթակղությունից (Սաղմոսներ 141.1, 2):

`Կարդացե՛ք Սաղմոսներ 1.1 և Սաղմոսներ 141.4 համարները։ Ինչպե՞ս է այստեղ պատկերված գայթակղության զարգացող ու նենգ բնույթը։`

Սաղմոսներ 141.4 համարը պատկերում է գայթակղության զարգացող բնույթը։ Նախ, սիրտը հակված է դեպի չարությունը։ Երկրորդ` այն չար գործեր է անում (եբրայերեն բառի իմաստն ընդգծում է գործողության կրկնվող բնույթը): Երրորդ` սիրտն ուտում է ամբարիշտների ախորժալի կերակուրները, այսինքն՝ ընդունում է նրանց չար գործերը որպես ցանկալի մի բան:

Նմանապես, Սաղմոս 1.1 համարում կարդում ենք, որ գայթակղությունը գալիս է, որպեսզի թույլ չտա Աստծո զավակին քայլելու Տիրոջ ճանապարհով։ Նրան ստիպում է գնալ ամբարիշտների խորհրդի համաձայն, կանգնել մեղավորների ճանապարհի մեջ և վերջապես, նստել ծաղր անողների աթոռի վրա: Մեղավորներ, ամբարիշտներ և ծաղր անողներ. մենք չպետք է նմանվենք նրանց և չպետք է թույլ տանք, որ նրանք մեզ հեռացնեն Տիրոջից:

Սաղմոսներն ընդգծում են գայթակղության անընդհատ աճող, դյութիչ ու խորամանկ բնույթը։ Իսկ դա նշանակում է, որ մարդը կարող է հաղթանակ տանել միայն Տիրոջից լիակատար կախվածության դեպքում: Սաղմոսները շեշտում են այն խոսքերի կարևորությունը, որոնք մարդն արտաբերում ու լսում է գայթակղությունների ժամանակ: Թե՛ ամբարիշտների, թե՛ արդարների վախճանը մարդկանց պետք է սովորեցնի, որ Աստծո իմաստությունը որոնեն (Սաղմոսներ 1.4–6, Սաղմոսներ 141.8–10): Այդուհանդերձ, երկու Սաղմոսներում էլ Աստծո զավակների վերջնական արդարացումը դեռևս ապագայում է: Սա նշանակում է, որ հավատացյալնկերին կոչ է արվում համբերությամբ վստահել ու սպասել Աստծուն: