---
title:  Արդար կյանքի օրհնությունները
date:  22/02/2024
---

`Կարդացե՛ք Սաղմոսներ 1.1–3, Սաղմոսներ 112.1–9 համարները և Սաղմոս 128-ը: Ի՞նչ օրհնություններ են խոստացված նրանց համար, ովքեր մեծարում են Տիրոջը:`

Տիրոջը մեծարողներին խոստացված բազմաթիվ օրհնություններից խաղաղությունը, թերևս, ամենակարևորներից է: 1-ին Սաղմոսում արդարները պատկերված են ջրի առվակների մոտ տնկված ծառի նմանությամբ, որը ժամանակին տալիս է իր պտուղները, և որի տերևը չի թառամում (Սաղմոսներ 1.3, Երեմիա 17.7, 8, Եզեկիել 47.12)։ Այս նմանությունը ցույց է տալիս, թե որն է բոլոր օրհնությունների աղբյուրը`ապրել Աստծո ներկայության մեջ Նրա Սրբարանում և վայելել Աստծո հետ շարունակական ու սիրառատ հարաբերություններ: Ի տարբերություն ամբարիշտների, որոնք պատկերված են որպես հարդ, որ սասանվում են ամենաթեթև քամուց անգամ, որոնք չունեն հաստատուն տեղ ու ապագա, արդարները նման են խիտ արմատներով պտղաբեր ծառի, որն աճում է Աստծուն և հավիտենական կյանքին մոտիկ:

Սաղմոս 128.2, 3 համարներն, ըստ էության, խոսում են Մեսիական թագավորության օրհնությունների մասին, որտեղ սեփական որթատունկի և թզենու տակ նստելը խաղաղության ու բարգավաճման խորհրդանիշ է (Միքիա 4.4): Երուսաղեմի խաղաղության օրհնությունը (Սաղմոսներ 122.6−8, Սաղմոսներ 128.5, 6) փոխանցում է Մեսիայի հետ կապված մեծագույն հույսը, որ Նա վերջ կտա չարին և աշխարհում կվերականգնի խաղաղությունը:

«Աստվածաշնչում փրկվածների ժառանգությունը «հայրենիք» է կոչվում (Եբրայեցիներին 11.14-16): Այնտեղ երկնային Հովիվն Իր հոտը տանում է կենդանի ջրերի աղբյուրների մոտ: Կյանքի ծառն ամեն ամիս իր պտուղն է տալիս, և նրա տերևները ազգերին ծառայելու համար են: Այնտեղ մշտահոս վտակներ կան` բյուրեղի պես ջինջ, և նրանց ափերին աճող ծառերն իրենց ստվերն են գցում շավիղների վրա` պատրաստված Տիրոջ փրկյալների համար: Այնտեղ ընդարձակ հարթավայրերը վերաճում են չքնաղ բլուրների, և երևում են Աստծո լեռների վեհապանծ գագաթները: Այս խաղաղ հովիտներում` կենդանի ջրի աղբյուրների մոտ դարեր շարունակ պանդուխտ ու թափառական Աստծո ժողովուրդը կգտնի իր տունը»։ Էլեն Ոայթ, Մեծ պայքար, էջ 675։

Նոր Կտակարանը նկարագրում է այդ հույսի իրականացումը Քրիստոսի երկրորդ գալուստով և նոր աշխարհի ստեղծմամբ (Մատթեոս 26.29, Հայտնություն 21): Ուստի, որքան էլ արդարները շատ օրհնություններ ստանան այս կյանքում, Աստծո բարեհաճության լիությունը սպասում է նրանց այն ժամանակ, երբ Աստծո թագավորությունը լիովին վերականգնվի ժամանակների վերջում:

`Ինչո՞ւ խաչը և այն, ինչ տեղի ունեցավ նրա վրա, երաշխիք է Նոր Կտակարանում տրված խոստումների, թե ինչ է պատրաստել Աստված մեզ համար: Ինչպե՞ս կարող են այդ խոստումներն անգամ հիմա մխիթարել մեզ։`