---
title:  Իմ սրտում թաքցրի Քո խոսքերը
date:  18/02/2024
---

`Կարդացե՛ք Սաղմոսներ 119.1–16, 161–168 համարները։ Ինչպե՞ս պետք է պահենք Աստծո պատվիրանները, և ի՞նչ օրհնություններ կարող ենք ստանալ դրանից:`

Աստվածաշունչը հավատի առօրյա կյանքը պատկերում է որպես ուխտագնացություն («քայլել») Աստծո հետ Նրա արդարության ճանապարհով: Հավատը կյանքում պահպանվում է «Տիրոջ օրենքով» քայլելու (Սաղմոսներ 119.1) և Նրա «երեսի լույսով» (Սաղմոսներ 89.15) քայլելու արդյունքում: Սրանք ոչնչով չեն տարբերվում: Աստծո երեսի լույսի ներքո քայլել' ենթադրվում է Աստծո օրենքը պահել, իսկ «Տիրոջ օրենքով» քայլել` ենթադրվում է որոնել Աստծուն ամբողջ սրտով (Սաղմոսներ 119.1, 2, 10)։

«Ճանապարհով անմեղ» լինելը Սաղմոսներում նկարագրված է որպես արդար կյանքի ևս մեկ ուղի (Սաղմոսներ 119.1): «Անմեղ» բառը նկարագրում է «անարատ» զոհաբերությունը, որն ընդունելի է Աստծո կողմից (Ելք 12.5)։ Նմանապես, արդար անհատի կյանքը, որը կենդանի զոհ է (Հռոմեացիներին 12.1), չպետք է արատավորված լինի մեղքի հանդեպ սիրով: Աստծուն նվիրված կյանքը նաև «կատարյալ ճանապարհ» է, ինչը նշանակում է, որ անձը ստանձնում է կյանքի ճիշտ ուղի, որը հաճելի է Աստծուն (Սաղմոսներ 101.2, 6, տե՛ս նաև Սաղմոսներ 18.32)։

Աստծո պատվիրանները պահելը բնավ չի նշանակում պարզապես պահել Աստծո կանոնների տառը: Ընդհակառակը, այն նշանակում է շատ լավ հասկանալ ճշտի ու սխալի, բարու և չարի տարբերությունը (Սաղմոսներ 111.10, տե՛ս նաև Ա Մնացորդաց 22.12), և ներառում է անձի ամբողջական ներգրավվածությունը, այլ ոչ միայն արտաքին գործողությունները։ Մարդու կյանքում պետք է անբաժան լինեն «անմեղ» լինելը, Աստծո պատվիրանները պահելը և Աստծուն ամբողջ սրտով որոնելը (Սաղմոսներ 119.1, 2):

Աստծո պատվիրանները Նրա կամքի հայտնությունն են աշխարհին: Դրանք ուղղորդում են մարդկանց, թե ինչպես դառնալ իմաստուն և ապրել ազատ ու խաղաղ կյանքով (Սաղմոսներ 119.7–11, 133): Սաղմոսերգուն հրճվում է օրենքով, քանի որ օրենքը հավաստիացնում է Աստծո հավատարմության մեջ (Սաղմոսներ 119.77, 174)։

«Մեծ խաղաղություն կա Քո օրենքը սիրողների համար, և գայթակղություն չկա նրանց համար» (Սաղմոսներ 119.165): Սայթաքումը նշանակում է բարոյական ձախողում: Սաղմոսերգուի ոտքերի առաջ ճրագ է (Սաղմոսներ 119.105) Աստծո Խոսքը, և այն պաշտպանում է գայթակղություններից (Սաղմոսներ 119.110)։

`Ինչպե՞ս Քրիստոսը ցույց տվեց Աստծո Խոսքի զորությունն Իր կյանքում (Մատթեոս 4.1–11): Ի՞նչ է սա ասում այն զորության մասին, որ գալիս է Աստծո օրենքին հնազանդվող սրտից։`