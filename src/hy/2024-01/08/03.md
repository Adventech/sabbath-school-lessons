---
title:  Սովորեցրո՛ւ մեզ հաշվել մեր օրերը
date:  19/02/2024
---

`Կարդացե՛ք Սաղմոսներ 90, Սաղմոսներ 102.11 և Սաղմոսներ 103.14–16 համարները: Ի՞նչ անախորժ վիճակում է հայտնվում մարդը:`

Ընկած մարդկային գոյությունը ընդամենը գոլորշի է հավերժության լույսի ներքո: Հազար տարին Աստծո աչքում «մի պահի պես է» (Սաղմոսներ 90.4)։ Աստվածային ժամանակի համեմատ մարդու կյանքի ժամանակը պարզապես թռչում է (Սաղմոսներ 90.10)։ Ամենաուժեղ մարդը նման է ամենաթույլ բույսին (Սաղմոսներ 90.5, 6, Սաղմոսներ 103.15, 16)։ Այնուամենայնիվ, նույնիսկ այդ կարճ կյանքը լի է աշխատանքով ու տխրությամբ (Սաղմոսներ 90.10): Նույնիսկ աշխարհիկ մարդիկ, որոնք չեն հավատում Աստծուն, սգում ու ողբում են կյանքի կարճատևության համար, հատկապես այն հավերժության համեմատ, որին թեև չեն հավատում, բայց զգում են, որ շարունակվելու է առանց իրենց:

90-րդ Սաղմոսը մարդկային դժվարությունները դնում է Աստծո' որպես նրանց Արարչի հոգածության համատեքստում: Տերը եղել է Իր ժողովրդի ապաստանը բոլոր սերունդների համար (Սաղմոսներ 90.1, 2): Եբրայերեն մաոն բառը, որը նշանակում է «բնակավայր», ներկայացնում է Տիրոջը որպես Իր ժողովրդի ապաստան (Սաղմոսներ 91.9):

Աստված զսպում է Իր արդար բարկությունը և նորովի է տարածում Իր շնորհը: Սաղմոսերգուն բացականչում է. «Ո՞վ գիտի քո բարկության զորությունը» (Սաղմոսներ 90.11), նկատի ունենալով, որ ոչ ոք երբեք չի զգացել մեղքի դեմ Աստծո բարկության ողջ ուժը, հետևաբար, հույս կա, որ մարդիկ կապաշխարեն և իմաստություն կստանան արդար կյանքով ապրելու համար։

Աստվածաշնչում իմաստությունը ներկայացված է ոչ միայն որպես խելամտություն, այլև Աստծո հանդեպ ակնածանք։ Մեզ անհրաժեշտ իմաստությունը հայտնի է որպես «մեր օրերը հաշվել իմանալը» (Սաղմոսներ 90.12): Եթե մենք կարող ենք հաշվել մեր օրերը, նշանակում է, որ մեր օրերը սահմանափակ են, և մենք գիտակցում ենք, որ դրանք սահմանափակ են։ Իմաստուն ապրել' նշանակում է ապրել կյանքի անցողիկության գիտակցությամբ, որի արդյունքը հավատն ու հնազանդությունն է: Այս իմաստությունը ձեռք է բերվում միայն ապաշխարությամբ (Սաղմոսներ 90.8, 12) և Աստծո ներման, կարեկցանքի ու ողորմության պարգևների միջոցով (Սաղմոսներ 90.13, 14):

Մեր հիմնական խնդիրն այն չէ, որ մենք ստեղծված ենք որպես մարդ, այլ մեղքն է և թե ինչի է վերածել այն մեր աշխարհը: Դրա կործանարար ազդեցությունը նկատվում է ամենուր և յուրաքանչյուր մարդու մեջ:

Սակայն Հիսուսի շնորհիվ մեզ համար ելք գտնվեց մեր մարդկային դժվարություններից (Հովհաննես 1.29, Հովհաննես 3.14–21): Հակառակ դեպքում, մենք որևէ հույս չէինք ունենա։

`Որքան էլ արագ անցնի մեր կյանքը, ի՞նչ խոստում ունենք Հիսուսի մեջ (տե՛ս Հովհաննես 3.16)։ Ի՞նչ հույս կունենայինք առանց Նրա:`