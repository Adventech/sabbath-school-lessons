---
title:  Հետագա ուսումնասիրության համար
date:  23/02/2024
---

Մեր ժամանակներում իմաստություն ձեռք բերելն այնքան ցանկալի չի թվում, որքան երջանիկ լինելը: Մարդիկ նախընտրում են լինել երջանիկ, քան իմաստուն: Սակայն հնարավո՞ր է իսկապես երջանիկ լինել և լիարժեք կյանքով ապրել, առանց Աստծո իմաստության։ Սաղմոսները հստակ ասում են, որ հնարավոր չէ: Բարի լուրն այն է, որ մենք ստիպված չենք ընտրություն կատարելու իմաստության ու երջանկության միջև: Աստծո իմաստությունն է, որ իրական երջանկություն է բերում։

Եբրայերենից վերցված մի պարզ օրինակով կարելի է ցույց տալ այս միտքը։ Եբրայերենում «քայլ» բառի հոգնակին («աշուրեյ») շատ նման է «երջանկություն» («աշրեյ») բառին։ Թեև այս գաղափարն անգլերեն թարգմանություններում կորչում է, բնօրինակում այն հզոր գաղափար է փոխանցում. «քայլերը» Աստծո ճանապարհով տանում են դեպի «երջանիկ» կյանք (Սաղմոսներ 1.1, Սաղմոսներ 17.5, Սաղմոսներ 37.31, Սաղմոսներ 44.18, Սաղմոսներ 89.15, Սաղմոսներ 119.1)։ Աստվածաշնչում ո՛չ իմաստությունը, ո՛չ երջանկությունը վերացական հասկացություններ չեն, դրանք իրական փորձառություն են:

Նրանց հարաբերություններն Աստծո հետ հիմնված են մեծարանքի, գովաբանության վրա, նրանք ուժ ու վստահություն են գտնում Աստծո մոտ: Սաղմոսներ 25.14 համարում ասվում է, որ «Տիրոջ մտերմությունը նրանց հետ է, որոնք վախենում են Նրանից, և Իր ուխտը սովորեցնում է նրանց»:

«Շնորհակալություն Աստծուն այն լուսավոր պատկերների համար, որ ներկայացրել է մեզ: Եկեք մեկտեղ հավաքենք Նրա սիրո օրհնյալ հավաստիացումները և անդադար նայենք դրանց: Եկեք խորհենք Աստծո Որդու մասին, Ով լքեց Հոր գահը, Իր աստվածության վրա մարդկային բնություն հագավ, որպեսզի մարդուն փրկի սատանայի իշխանությունից: Խորհենք մեզ համար տարած Նրա հաղթանակի, հանուն մարդկանց բացված երկնքի ճանապարհի, մարդկանց հայացքի առջև հայտնված թագավորական սրահների մասին, որտեղ Աստվածությունը բացահայտում է Իր փառքը: Հիշենք ընկած մարդկությանը, որ բարձրացվեց կորստյան անդունդից, որտեղ հայտնվել էր մեղքի պատճառով, հիշենք անսահման Աստծո հետ նրա վերականգնված հարաբերությունների մասին: Պատկերացնենք, որ բոլոր նրանք, ովքեր Փրկչի հանդեպ ունեցած հավատով դիմացել են աստվածային քննությանը, հագնում են Քրիստոսի արդարությունն ու բարձրանում մինչև Աստծո գահը: Աստված կամենում է, որ մենք խորհենք ա՛յս պատկերների մասին»։ Էլեն Ուայթ, Քայլեր դեպի Քրիստոս, էջ 118։

**Հարցեր քննարկման համար**

`Ինչպե՞ս կարող է Աստծո Խոսքը ոչ միայն խրատ լինել, այլև դառնալ մարդու հիացմունքի աղբյուրը։ Ինչ կապ կա Աստծո Խոսքով սնվելու և Հիսուս Քրիստոսի` Խոսքի մեջ մնալու մեջ (Հովհաննես 1.1, Հովհաննես 15.5, 7)։`

`Ի՞նչ է պատահում, երբ մարդիկ գիտակցաբար և շարունակաբար մերժում են Աստծո ուսմունքը (Սաղմոս 81, Սաղմոս 95): Ըստ ձեզ՝ ինչո՞ւ է դա տեղի ունենում:`

`Ինչո՞ւ ամբարիշտների ճանապարհը երբեմն ավելի ցանկալի է թվում, քան արդարների խորհուրդը (Սաղմոս 141): Այսինքն՝ ինչպե՞ս վերաբերվենք այն ակնհայտ փաստին, որ հաճախ ամբարիշտների վիճակը շատ ավելի լավ է, քան արդարինը։`