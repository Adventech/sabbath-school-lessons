---
title:  Չարիքի օրեր
date:  28/01/2024
---

`Կարդացե՛ք Սաղմոսներ 74.18–22 և Սաղմոսներ 79.5–13 համարները։ Ի՞նչն է վտանգված այստեղ։`

Սաղմոսերգուն ձգտում է հասկանալ Աստծո և չարի ուժերի միջև տեղի ունեցող մեծ պայքարը, և նշում է Աստծո անսահման հանդուրժողականությունը, ինչպես նաև Նրա անսահման իմաստությունն ու զորությունը։

Սաղմոսներում չարի խնդիրը հիմնականում աստվածաբանական է. դա անխուսափելիորեն արտացոլում է Աստծուն վերաբերող հարցերը։ Ուստի, Երուսաղեմի և տաճարի կործանումը դիտվում է որպես Աստծուն ծաղրելու առիթ, քանի որ այն աստվածահայհոյության հնարավորություն է տվել հեթանոսներին։ Աստծո ժառանգությունը (Իսրայելի ժողովուրդը) Նրա աստվածային ընտրության և ուխտի նշանն է (Բ Օրենք 4.32−38, Բ Օրենք 32.8, 9), որը երբեք չի ընդհատվի։ Աստծո ժառանգության գաղափարն իր մեջ ներառում է նաև վերջին ժամանակի չափորոշիչները, քանի որ մի օր բոլոր ազգերը կդառնան Աստծո ժառանգությունը և կծառայեն Նրան։ Այն գաղափարը, որ ազգերը ներխուժել են Աստծո ժառանգություն (Իսրայել), սպառնում է Աստծո խոստումներին։

Անկասկած, սաղմոսերգուն ընդունում է, որ մարդկանց մեղքերը փչացրել են Աստծո հետ նրանց ուխտի հարաբերությունները, և նրանք կրում են բոլոր հետևանքները (Սաղմոսներ 79.8, 9)։ Մարդկանց կյանքը կախված է բացառապես Աստծո ողորմությունից և մեղքի քավության միջոցով ուխտի վերականգնումից։ Տերը «մեր փրկության Աստվածն» է, որը փոխանցում է Աստծո հավատարմության գաղափարն Իր ուխտի խոստումներին (Սաղմոսներ 79.9)։

Այնուամենայնիվ, Իսրայելի բարգավաճ վիճակի վերականգնումից ավելի կարևոր է Աստծո բնավորությունն աշխարհում պաշտպանելը(Սաղմոսներ 79.9)։ Եթե ազգերի չար արարքներն անպատիժ մնան, կթվա, թե Աստված կորցրել է Իր զորությունը (Սաղմոսներ 74.18–23, Սաղմոսներ 83.16–18, Սաղմոսներ 106.47)։ Միայն այն ժամանակ, երբ Աստված փրկի Իր ժողովրդին, Նրա անունը կարդարացվի և կբարձրացվի։

Ինչպես այսօր, նույն սկզբունքը կար նաև այն ժամանակ։ Մեր մեղքերը, հավատուրացությունն ու չարիքները կարող են անարգել ոչ միայն մեզ, այլ, որ ավելի վատ է, Աստծուն, Ում անունը դավանում ենք։ Մեր սխալ գործողությունները կարող են վնասակար հոգևոր ազդեցություն ունենալ նաև մեր վկայության և առաքելության վրա։ Քանի՞ մարդ է շեղվել մեր հավատից Քրիստոսի անունը դավանողների սխալ արարքների պատճառով։

`«Աստծո և Քրիստոսի անունը պատվվում և փառաբանվում է Նրա ժողովրդի բնավորության կատարելագործմամբ»։ Էլեն Ուսայթ, Դարերի փափագը, էջ 671։ Ինչպե՞ս եք հասկանում այս կարևոր ճշմարտությունը, և ի՞նչ պետք է նշանակի այն ձեր սեփական քրիստոնեական կյանքում։`