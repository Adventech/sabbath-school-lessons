---
title:  Մի՞թե Աստծո խոստումները երբեք չեն իրականանա
date:  31/01/2024
---

`Կարդացե՛ք 77-րդ Սաղմոսը։ Ի՞նչ փորձառության միջով է անցնում հեղինակը։`

77-րդ Սաղմոսը սկսվում է Աստծուն ուղղված օգնության խնդրանքով, որն ուղեկցվում է ողբով և անցյալի ցավոտ հուշերով (Սաղմոսներ 77.1–6)։ Սաղմոսերգուի ողջ էությունը ողբագին ուղղված է դեպի Աստված։ Նա հրաժարվում է ցանկացած մխիթարությունից, բացի այն հանգստությունից, որ գալիս է Աստծուց։

Սակայն Աստծուն հիշելը, ըստ երևույթին, սաստկացնում է նրա վիշտը։ «Հիշում եմ Տիրոջը և անհանգիստ եմ. միտք եմ անում, և նվաղում է հոգիս» (Սաղմոսներ 77.3)։ Եբրայերեն համահ «անհանգստություն» բառը հաճախ պատկերում է կատաղի ջրերի ալեկոծությունը (Սաղմոսներ 46.3)։ Նմանապես, աղմոսերգուի ողջ էությունը ևս սաստիկ ալեկոծվում է։

Ինչպե՞ս կարող է Աստծուն հիշելը տխրության` նման ուժգին զգացումներ առաջացնել։ Առաջադրված մտահոգիչ հարցերը բացատրում են նրա տագնապի պատճառը (Սաղմոսներ 77.7–9)։ Աստված փոխվե՞լ է։ Մի՞թե Աստված կդավաճանի Իր ուխտին:

Անցյալում Աստծո փրկարար գործողությունների և ներկայում Նրա թվացյալ լռության միջև կտրուկ հակադրությունը ստիպում է, որ սաղմոսերգուն Աստծուց լքված զգա իրեն։ Եթե Աստված փոխվել է, ուրեմն նա հույս չունի, հետևաբար պայքարում է, որ մերժի այս եզրահանգումը:

Միևնույն ժամանակ սաղմոսերգուն չի կարողանում քնել, քանի որ Տերը նրան արթուն է պահում (Սաղմոսներ 77.4)։ Սա հիշեցնում է աստվածաշնչյան այլ կերպարների, որոնց անքնությունն Աստված օգտագործում էր Իր նպատակներն առաջ տանելու համար (Ծննդոց 41.1−8, Եսթեր 6.1, Դանիել 2.1−3)։ Երկար անքուն գիշերը ստիպում է, որ սաղմոսերգուն վերհիշի անցյալում Տիրոջ կողմից իրենց ազատագրումը, բայց նորոգված վճռականությամբ (Սաղմոսներ 77.5, 10)։

Այն հավաստիացումը, որ սաղմոսերգուն ստանում է Աստծուց, բաղկացած է ոչ թե անձնական իրավիճակին վերաբերող բացատրություններից, այլ Աստծո հավատարմության ու վստահելիության հաստատումից (ինչպես Հոբի դեպքում): Սաղմոսերգուն քաջալերվում է հավատով սպասել Տիրոջը՝ իմանալով, որ Նա նույն Աստվածն է, Ով անցյալում հրաշքներ է գործել Իսրայելի համար (Սաղմոսներ 77.11–18)։ Սաղմոսերգուն գիտակցում է նաև, որ «Քո հետքերը չհայտնվեցին» (Սաղմոսներ 77.19)՝ ընդունելով Աստծո առաջնորդությունը նույնիսկ այն իրավիճակներում, երբ Նրա ներկայությունը տեսանելի չէ մարդկանց աչքին։ Սաղմոսերգուն ընդունում է, որ Աստված միաժամանակ և՛բացահայտված է, և՛ թաքնված, ուստի, փառաբանում է Տիրոջ խորհրդավոր և ինքնիշխան ուղիները։

`Մտածեք անցյալ ժամանակների մասին, երբ Տերը գործել է ձեր կյանքում: Ինչպե՞ս կարող է այդ ճշմարտությունն օգնել հաղթահարելու այն, ինչին բախվում եք այժմ:`