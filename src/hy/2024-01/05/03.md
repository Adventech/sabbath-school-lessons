---
title:  Մահվան շեմին
date:  29/01/2024
---

`Կարդացե՛ք Սաղմոսներ 41.1–4, Սաղմոսներ 88.3–12 և Սաղմոսներ 102.3–5, 11, 23, 24 համարները։ Ի՞նչ փորձառություններ են նկարագրվում այս տեքստերում։ Ինչպե՞ս է այս տեքստերում նկարագրվածը վերաբերում ձեր կյանքին։`

Հիվանդությունից և մահից ազատագրվելու այս աղոթքները ցույց են տալիս, որ Աստծո զավակները զերծ չեն այս աշխարհի տառապանքներից։ Սաղմոսները ներկայացնում են սաղմոսերգուի սարսափելի տառապանքները։ Նա անզոր է, խոտի պես թառամած, չի կարող անգամ ուտել, մեռելներին հավասար`սպանվածի պես պառկած է գերեզմանում, նրանից վանվում են ընկերները, նա տառապում է ու հուսահատ է։ Նրա ոսկորները կպչում են մաշկին։

Շատ սաղմոսներ ենթադրում են, որ Տերը դժվարությունները թույլ է տվել Իսրայելի անհնազանդության պատճառով։ Սաղմոսերգուն գիտակցում է, որ մեղքը կարող է հիվանդություն առաջացնել, ուստի, խոսում է այն ներման մասին, որը նախորդում է ապաքինմանը (Սաղմոսներ 41.3, 4)։ Այնուամենայնիվ, որոշ սաղմոսներ, օրինակ՝ 88-րդ և 102-րդ սաղմոսներն, ընդունում են, որ Աստծո ժողովրդի անմեղ տառապանքը կյանքում գոյություն ունեցող փաստ է, անկախ նրանից, թե որքան դժվար է դա հասկանալը։

88-րդ Սաղմոսում կարդում ենք, որ Աստված սաղմոսերգուին դրեց մահվան շեմին (Սաղմոսներ 88.6–8)։ Ուշադրությո՛ւն դարձրեք, որ նույնիսկ այն ժամանակ, երբ հնչում են ամենահամարձակ գանգատները, ողբն ակնհայտորեն հավատի դրսևորում է, քանի որ, եթե Տերն Իր գերագույն իշխանությամբ թույլ է տվել նեղություն, Նա կարող է նաև վերականգնել Իր զավակի բարեկեցությունը։

Գերեզմանի շեմին սաղմոսերգուն հիշում է Աստծո հրաշքները, սերն ու բարությունը, հավատարմությունն ու արդարությունը (Սաղմոսներ 88.10–12)։ Չնայած սաղմոսերգուն կարծում է, որ իր տառապանքներն Աստծուց են, միևնույն է, նա կառչում է Աստծուն։ Տառապանքի մեջ անգամ նա չի ժխտում Աստծո սերը և գիտի, որ Աստված է իր միակ փրկությունը։ Այս աղերսանքները ցույց են տալիս, որ սաղմոսերգուն ոչ միայն ճանաչում է տառապանքը, այլև խորապես գիտակցում է Աստծո շնորհն ու այն փաստը, որ այս երկուսն իրար չեն բացառում։

Մի խոսքով, Աստծո կողմից տառապանքներ թույլ տալը, ինչպես նաև մարդուն ազատագրելը Նրա գերագույն իշխանության դրսևորումներն են։ Այն գիտակցումը, որ Աստված վերահսկում է, հույս է ներշնչում։ Երբ 88-րդ Սաղմոսը կարդում ենք Քրիստոսի չարչարանքների լույսի ներքո, ակնածանք ենք զգում Նրա սիրո խորության հանդեպ, որի շնորհիվ Նա պատրաստ էր մահվան միջով անցնել հանուն մարդկության։

`Մտածե՛ք խաչին գամված Հիսուսի մասին, և թե ինչ տառապանքներ կրեց Նա մեղքի պատճառով։ Այն իրողությունը, որ Աստված, ի դեմս Քրիստոսի, յուրաքանչյուրիցս ավելի շատ տառապեց, ինչպե՞ս կարող է օգնել պահպանելու մեր հավատը նույնիսկ նեղությունների ու փորձությունների ժամանակ։`