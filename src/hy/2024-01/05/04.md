---
title:  Ո՞ւր է Աստված
date:  30/01/2024
---

`Կարդացե՛ք Սաղմոսներ 42.1–3, Սաղմոսներ 63.1, Սաղմոսներ 69.1–3 և Սաղմոսներ 102.1–7 համարները։ Ի՞նչն է մեծ ցավ պատճառում սաղմոսերգուին։`

Սաղմոսերգուին անհանգստացնում են ոչ միայն անձնական և իր համայնքի տառապանքները, այլև, եթե ոչ ավելի, Աստծո թվացյալ անուշադրությունն Իր ծառաների դժվարությունների հանդեպ։ Աստծո բացակայության զգացողությունը նման է ուժեղ ծարավի`ցամաք երկրում (Սաղմոսներ 42.1–3, Սաղմոսներ 63.1) և մահվան տառապանքի (Սաղմոսներ 102.2−4)։ Սաղմոսերգուն իրեն հեռու է զգում Աստծուց և իրեն համեմատում է միայնակ թռչունների հետ։ «Ես նմանվեցի անապատի հավալուսնի, ավերակների բուի պես եղա։ Անքուն մնացի և կտուրի վրա մեն-մենակ ծտի նման եղա» (Սաղմոսներ 102.6, 7)։

Անապատի վերաբերյալ հիշատակումն ընդգծում է Աստծուց մեկուսացված լինելու զգացումը։ «Կտուրի վրա մեն-մենակ» մնացած թռչունն իր բնից՝ իր հանգստավայրից հեռու է։ Սաղմոսերգուն աղաղակում է Աստծուն «խոր տեղերից»՝ ասես ծածկված է շատ ջրերով և խրված է «ցեխի մեջ» (Սաղմոսներ 69.1–3, Սաղմոսներ 130.1)։ Այս պատկերները նկարագրում են մի ճնշող իրավիճակ, որից փրկվել հնարավոր է բացառապես աստվածային միջամտությամբ։

`Կարդացե՛ք Սաղմոսներ 10.12, Սաղմոսներ 22.1, Սաղմոսներ 27.9 և Սաղմոսներ 39.12 համարները։ Ինչպե՞ս է սաղմոսերգուն արձագանքում Աստծո թվացյալ բացակայությանը։`

Հատկանշական է, որ սաղմոսերգուները նախընտրում են չլռել Աստծո թվացյալ լռության առումով։ Նրանք անվերապահորեն հավատում են աղոթքի զորությանը, քանի որ այն ուղղված է կենդանի և ողորմած Աստծուն։ Աստված ներկա է, անգամ երբ թվում է` բացակայում է։ Նա նույն Աստվածն է, Ով նրանց լսել է անցյալում, ուստի, նրանք վստահ են, որ Նա լսում է իրենց նաև հիմա։

Աստծո լռության առիթը ստիպել է, որ սաղմոսերգուները խոստովանությամբ ու խոնարհաբար քննեն իրենց սրտերն ու որոնեն Աստծուն։ Նրանք գիտեն, որ Աստված մի օր պատասխանելու է, Նա հավերժ չի լռելու։ Սաղմոսները ցույց են տալիս, որ Աստծո հետ հաղորդակցությունը պետք է շարունակվի, անկախ կյանքի հանգամանքներից։

`Ի՞նչ կարող ենք սովորել սաղմոսերգուի արձագանքից Աստծո թվացյալ բացակայության վերաբերյալ։ Ինչպե՞ս եք արձագանքում այն պահերին, երբ թվում է թե Աստված լուռ է։ Ի՞նչն է ամուր պահում ձեր հավատը։`