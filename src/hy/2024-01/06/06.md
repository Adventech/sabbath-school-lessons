---
title:  Աստծո դատաստանն ու Սրբարանը
date:  08/02/2024
---

`Կարդացե՛ք Սաղմոսներ 96.6–10, Սաղմոսներ 99.1–4 և Սաղմոսներ 132.7–9, 13–18 համարները։ Որտե՞ղ է տեղի ունենում Աստծո դատաստանը, և ի՞նչ է դա նշանակում մեզ համար։ Ինչպե՞ս է Սրբարանի գաղափարն օգնում հասկանալու, թե Աստված ինչպես է վարվելու չարի հետ։`

Տիրոջ դատաստանը սերտորեն կապված է Սրբարանի հետ։ Սրբարանն այն վայրն էր, որտեղ վերափոխվեց սաղմոսերգուի պատկերացումը չարի խնդրի վերաբերյալ (Սաղմոսներ 73.17–20)։ Սրբարանը նշանակված է որպես Աստծո դատաստանի վայր, ինչը հաստատում է Ուրիմի դատաստանը (Թվեր 27.21) և քահանայապետի դատաստանի լանջապանակը (Ելք 28.15, 28–30)։ Համապատասխանաբար, շատ սաղմոսներում Աստված պատկերված է Սրբարանում Իր գահի վրա նստած՝ պատրաստ աշխարհը դատելու մեղքի ու չարիքի համար։

Սրբարանում բացահայտվեց փրկության ծրագիրը։ Հեթանոսության մեջ մեղքը հիմնականում ընկալվում էր որպես ֆիզիկական արատ, որը հարկավոր էր վերացնել կախարդական ծեսերով։ Դրան հակառակ, Աստվածաշունչը մեղքը ներկայացնում է որպես Աստծո բարոյական օրենքի խախտում։ Աստծո սրբությունը նշանակում է, որ Նա սիրում է իրավունք ու արդարություն։ Ուստի, Աստծո ժողովուրդը ևս պետք է ձգտի իրավունքի ու արդարության և պետք է երկրպագի Աստծուն Նրա սրբության մեջ։ Դա անելու համար նրանք պետք է պահեն Աստծո օրենքը, որը Նրա սրբության արտահայտությունն է։

Այսպիսով, Սրբարանը մեղքերի թողության և արդարության վերականգնման վայրն է, ինչի մասին վկայում են Աստծո գահի ողորմության աթոռը և «արդարության զոհերը» (Բ Օրենք 33.19, Սաղմոսներ 4.5)։

Բայց «Աստված, Ով ներում է», վրեժխնդիր է լինում չզղջացող մարդկանց չար գործերի համար (Սաղմոսներ 99.8)։ Սրբավայրի՝ դատաստանի վայր լինելու գործնական հետևանքը Աստծո սրբության մշտական գիտակցումն է և Նրա ուխտի պահանջներին համապատասխան ապրելը։

Աստծո դատաստանը Սիոնից բերում է արդարների բարօրությանը և ամբարիշտների պարտությանը (Սաղմ 132.13–18)։ Սրբարանում փայփայվում էր այն ուրախ սպասումը, որ Տերը գալու է որպես Դատավոր, դա պարզ երևում էր հատկապես քավության օրը։ Սաղմոսները ևս ամրապնդում են վստահությունը աստվածային Դատավորի մոտալուտ գալստյան հանդեպ (Սաղմոսներ 96.13, Սաղմոսներ 98.9), որ հենց Ինքը՝ Հիսուս Քրիստոսն է երկնային Սրբարանում (Հայտնություն 11.15–19)։

`Կարդացե՛ք Հռոմեացիներին 8.34 համարը։ Ինչպե՞ս է այս տեքստը հաստատում, որ այն, ինչ Քրիստոսն անում է երկնային Սրբարանում, բարի լուր է Իր ժողովրդի համար։`