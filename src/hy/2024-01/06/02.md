---
title:  Զորավոր ռազմիկ
date:  04/02/2024
---

`Կարդացե՛ք Սաղմոսներ 18.3–18, Սաղմոսներ 76.3–9, 12 և Սաղմոսներ 144.5–7 համարները։ Ինչպե՞ս է Աստված ներկայացված այս տեքստերում։ Ի՞նչ են ասում այս տեքստերն Իր ժողովրդին ազատելու Աստծո պատրաստակամության մասին։`

Այս օրհներգերը գովաբանում են Տիրոջը, որովհետև Նա ահասարսուռ զորություն ունի Իր ժողովրդին սպառնացող չար ուժերի վրա։ Նրանք պատկերում են Աստծուն որպես զորավոր Ռազմիկ և Դատավոր։ Աստծո կերպարը որպես Ռազմիկ հաճախ է հանդիպում սաղմոսներում և ընդգծում, թե որքան արագ է Աստված արձագանքում Իր ժողովրդի աղաղակին ու տառապանքներին, և ինչ խստությամբ է դատում այդ տառապանքը հասցնողներին։

«Տերը որոտաց երկնքում, և Բարձրյալն Իր ձայնը տվեց կարկուտով ու կրակի կայծակներով։ Նա ուղարկեց Իր նետերը և ցրեց նրանց, կայծակները գցեց և խուճապի մատնեց նրանց։ Երևացին ջրերի հատակները, և երկրի հիմքերը հայտնվեցին Քո սաստելուց, Տե՛ր, քո բարկության հողմի փչելուց» (Սաղմոսներ 18.13–15)։

Աստծո գործելակերպի վճռականությունն ու մեծությունը պետք է փարատեն ցանկացած կասկած` տառապողների հանդեպ Նրա մեծ հոգատարության ու կարեկցանքի և չարին հաղթելու Նրա կարողության վերաբերյալ։ Մենք պարզապես պետք է սպասենք, որ Նա անի դա։

Ի վերջո, նույնիսկ երբ Աստծո ժողովուրդը, ինչպես օրինակ Դավիթն էր, ներգրավված էր պատերազմում, փրկությունը նրանց միջոցների կամ կարողությունների շնորհիվ չէ, որ տեղի էր ունենում։ Աստծո ժողովրդի թշնամիների դեմ իր բազմաթիվ մարտերում Դավիթ թագավորը փառաբանում էր Աստծուն որպես Միակը, որ նվաճում էր բոլոր հաղթանակները։ Դավիթը հեշտորեն կարող էր իրեն վերագրել այդ հաջողություններն ու հաղթանակները, սակայն նա միանգամայն այլ մտածելակերպ ուներ։ Նա գիտեր, թե որն է իր զորության Աղբյուրը։

Թեև Դավիթն ասում է, որ Տերն իր ձեռքերը վարժեցնում է պատերազմի համար (Սաղմոսներ 18.34), սաղմոսներում ոչ մի տեղ նա չի ապավինում իր մարտական հմտություններին։ Փոխարենը Աստված է կռվում Դավթի փոխարեն և ազատում նրան (Սաղմոսներ 18.47, 48)։

Սաղմոսներում Դավիթ թագավորը, որ հայտնի էր որպես բացառիկ մարտիկ, ստանձնում է հմուտ երաժշտի դերը և փառաբանում Տիրոջը որպես Իր ժողովրդի միակ Ազատարար և Պահապան (Սաղմոսներ 144.10−15)։ Փառաբանությունն ու Աստծուն ուղղված աղոթքը Դավթի ուժի աղբյուրն են, որոնք ավելի հզոր են, քան ցանկացած պատերազմական զենք։ Միայն Աստծուն պետք է վստահել ու երկրպագել։

`Ինչպիսի պարգևներ, հմտություններ ու հաջողություններ էլ ունեցած լինեք, ինչո՞ւ միշտ պետք է հիշեք, թե Ով է դրանց աղբյուրը։ Ո՞րն է այդ փաստը մոռանալու վտանգը։`