---
title:  Քո զարհուրանքը թափի՛ր
date:  07/02/2024
---

`Կարդացե՛ք Սաղմոսներ 58.6–8, Սաղմոսներ 69.22–28, Սաղմոսներ 83.9–17, Սաղմոսներ 94.1, 2 և Սաղմոսներ 137.7–9 համարները։ Ի՞նչ զգացումներ են հաղորդում այս սաղմոսները։ Ո՞վ է այս սաղմոսներում հանդես գալիս որպես ճակատագրերի դատավոր:`

Որոշ սաղմոսներում սաղմոսերգուներն աղաչում են, որ Աստված վրեժխնդիր լինի այն անհատներից ու ազգերից, որոնք մտադիր են վնասել կամ արդեն վնասել են իրենց կամ իրենց ժողովրդին։ Այս սաղմոսները կարող են շփոթեցնող թվալ ինչպես խիստ բառապաշարի, այնպես էլ թշնամիներին սիրելու` աստվածաշնչյան սկզբունքի հետ թվացյալ անհամապատասխանության պատճառով (Մատթեոս 5.44)։

Այնուամենայնիվ, սաղմոսերգուների վրդովմունքը կեղեքման հանդեպ լավ նշան է։ Դա նշանակում է, որ նրանք ճշտին ու սխալին ավելի լուրջ էին վերաբերվում, քան շատ այլ մարդիկ։ Սաղմոսերգուները, թերևս, ավելի շատ մտահոգված են աշխարհում տիրող և այլ մարդկանց (ոչ միայն իրենց) հանդեպ դրսևորվող չարության պատճառով։

Այդուհանդերձ, ոչ մի տեղ չենք տեսնում, որ սաղմոսերգուն հավակնություն ունենա վրեժխնդրության գործում։ Նա բացառապես Աստծո ձեռքն է հանձնում հատուցումը։ Սաղմոսներում հնչում են ուխտի անեծքների (Բ Օրենք 27.9−16) վերաբերյալ հիշեցումներ, և սաղմոսերգուներն աղաչում են Աստծուն գործել այնպես, ինչպես խոստացել է։

Սաղմոսներն Աստծո մոտալուտ դատաստանին վերաբերող մարգարեական հայտարարություններ են. դրանք միայն սաղմոսերգուի աղոթքները չեն։ 137-րդ սաղմոսը հայտարարում է Բաբելոնի վերաբերյալ աստվածային դատաստանի մասին, ինչը երևում է նաև մարգարեների գրքերում։ Այն ավերածությունները, որ բաբելոնացիները հասցրին այլ ազգերի, վրա կհասնի հենց իրենց։ Սաղմոսները փոխանցում են աստվածային նախազգուշացումներն այն մասին, որ չարը հավերժ անպատիժ չի մնա։

Աստծո հատուցումը չափվում է առավելագույն արդարությամբ և ողորմությամբ։ Աստծո զավակներին կոչ է արվում աղոթել այն մարդկանց համար, ովքեր վատ են վերաբերվել իրենց հետ, և նույնիսկ հույս փայփայել, որ այդ մարդիկ դարձի կգան (Սաղմոսներ 83.18, Երեմիա 29.7)։

Այնուամենայնիվ, երբ փորձում ենք այս սաղմոսները տեղավորել թշնամիներին սիրելու աստվածաշնչյան նորմերի մեջ, պետք է զգույշ լինենք, որ չնսեմացնենք դրանցում արտահայտված ցավի փորձառությունը։ Աստված ընդունում է Իր զավակների տառապանքը և վստահեցնում, որ «Տիրոջ առջև պատվական է իր սուրբերի մահը» (Սաղմոսներ 116.15)։ Աստվածային դատաստանը պարտավորեցնում է, որ Աստծո ժողովրդն իր ձայնը բարձրացնի չարիքի դեմ և փնտրի Աստծո արքայությունն իր լիությամբ։ Սաղմոսները նաև կիսում են տառապյալների ցավը և վստահեցնում, որ Աստված տեղյակ է նրանց տառապանքին, և որ կգա արդար դատաստանի օրը։

`Ո՞վ կարող է ասել, որ երբեք չի մտածում վրեժխնդրության մասին այն մարդկանց հանդեպ, ովքեր սարսափելի ցավ են պատճառել իրենց կամ իրենց սիրելիներին։ Ինչպե՞ս կարող են այս սաղմոսներն օգնել` ճիշտ ընկալելու նման զգացումները։`