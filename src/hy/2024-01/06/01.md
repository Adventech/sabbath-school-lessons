---
title:  Հենց հիմա պիտի վեր կենամ
date:  03/02/2024
---

### Այս շաբաթվա ուսումնասիրության համար կարդացե՛ք.
Սաղմոսներ 18.3–18, Սաղմոսներ 41.1–3, Բ Օրենք 15.7–11, Սաղմոսներ 82, Սաղմոսներ 96.6–10, Սաղմոսներ 99.1–4, Հռոմեացիներին 8.34։

> <p>Հիշելու համարը.<p>
> «Խեղճերի նեղության և չքավորների հառաչանքների համար հենց հիմա պիտի վեր կենամ,- ասում է Տերը,- փրկության մեջ պիտի դնեմ նրան, ով փափագում է այն» (Սաղմոսներ 12.5)։

Մեր դարաշրջանը միակը չէ, որտեղ մոլեգնում են չարությունը, անարդարությունն ու ճնշումը։ Այդպիսի ժամանակներում են ապրել նաև սաղմոսերգուները։ Եվ Սաղմոսները նաև Աստծո բողոքն են աշխարհում տիրող բռնության ու ճնշումների դեմ ինչպես մեր դարաշրջանում, այնպես էլ սաղմոսերգուների։

Այո՛, Աստված համբերատար է և չի կամենում Իր ահեղ ցասումը թափել մարդկանց վրա։ Նա չի կամենում, որ որևէ մեկը կորչի, ուզում է, որ բոլորն ապաշխարեն և փոխեն իրենց ճանապարհները (Բ Պետրոս 3.9–15)։ Եվ եթե անգամ միջամտության համար նախատեսած Աստծո ժամանակը միշտ չէ, որ համընկնում է մարդու ակնկալած ժամանակի հետ, Աստծո դատաստանի օրը մոտենում է (Սաղմոսներ 96.13, Սաղմոսներ 98.9)։ Մենք պարզապես պետք է վստահենք Նրան և Նրա խոստումներին, մինչև որ այդ օրը գա։ Միայն Արարիչը, Ում աթոռի հաստատությունն են արդարությունն ու իրավունքը (Սաղմոսներ 89.14, Սաղմոսներ 97.2), կարող է Իր դատողությամբ ապահովել աշխարհի կայունությունն ու բարգավաճումը։ Աստվածային դատաստանի գաղափարը ներառում է ինչպես ճնշվածների ազատագրումը, այնպես էլ ամբարիշտների ոչնչացումը (Սաղմոսներ 7.6−17)։

Հենց այս խոստումն ենք ստացել մենք, և մի օր այն անպայման կիրականանա, սակայն ոչ թե մեր ակնկալած, այլ Աստծո որոշած ժամանակ։ Սաղմոսերգուն ցանկանում է հենց այս գաղափարն ընդգծել։