---
title:  Իրավունք ճնշվածների համար
date:  05/02/2024
---

`Կարդացե՛ք Սաղմոսներ 9.18, Սաղմոսներ 12.5, Սաղմոսներ 40.17, Սաղմոսներ 113.7, Սաղմոսներ 146.6−10 և Սաղմոսներ 41.1–3 համարները։ Ի՞նչ ուղերձ կա այստեղ մեզ համար, նույնիսկ այսօր։`

Աստված առանձնահատուկ հոգատարություն է ցուցաբերում տարբեր խոցելի խմբերի, այդ թվում՝ աղքատների, կարիքավորների, ճնշվածների, որբերի, այրիների և օտարների հանդեպ արդարություն և իրավունք ցուցաբերելու փաստին։ Սաղմոսները, ինչպես օրենքի և մարգարեների գրքերը, հստակ ներկայացնում են այս գաղափարը (Ելք 22.21–27, Եսայի 3.13–15)։

Շատ սաղմոսներ օգտագործում են «աղքատներ և կարիքավորներ» արտահայտությունը և խուսափում են ճնշվածներին ներկայացնել բացառապես ազգային և կրոնական առումներով։ Սա արվում է ողջ մարդկության հանդեպ Աստծո համընդհանուր հոգատարությունն ընդգծելու համար։

«Աղքատ և կարիքավոր» արտահայտությունը չի ենթադրում միայն նյութական աղքատություն, այլև խոցելի ու անօգնական վիճակ։ Արտահայտությունը ներկայացնում է Աստծո կարեկցանքը և փոխանցում այն միտքը, որ տառապողը միայնակ է և Աստծուց բացի որևէ օգնություն չունի։ «Աղքատ և կարիքավոր» բնութագրումը վերաբերում է նաև Աստծո հանդեպ մարդու անկեղծությանը, ճշմարտացիությանը և սիրուն։ Որ մարդը խոստովանի Աստծուց իր լիակատար կախվածությունը, ինքնավստահ չլինի ու չապավինի իր սեփական ուժերին։

Մինչդեռ կարիքավորների մասին հոգալը (Սաղմոսներ 41.1–3) վկայում է մարդկանց հավատարմությունն Աստծո հանդեպ։ Խոցելի դասակարգի դեմ արված չարությունը առանձնակի նողկալի մեղք էր աստվածաշնչյան մշակույթում (Բ Օրենք 15.7–11)։ Սաղմոսները ոգեշնչում են բարեխիղճ մարդկանց՝ իրենց ձայնը բարձրացնելու յուրաքանչյուր ճնշման դեմ։

Սաղմոսները նաև ընդգծում են, թե որքան անօգուտ է վստահել մարդուն, որի հնարավորությունները խիստ սահմանափակ են։ Աստծո ժողովուրդը փրկության հույսը չպետք է կապի մարդկանց ու նրանց ստեղծած հաստատությունների հետ, հատկապես, երբ դրանք տարբերվում են Աստծո ճանապարհներից։

Իր շնորհով մեր Տերն Իրեն նույնացրեց աղքատների հետ՝ դառնալով աղքատ, որ Իր աղքատության շնորհիվ շատերը հարստանան (Բ Կորնթացիներին 8.9)։ Քրիստոսի հարստությունն ընդգրկում է մեղքի պատճառած ցանկացած ճնշումից ազատագրումը, ինչպես նաև հավիտենական կյանք է խոստանում մեզ Իր արքայությունում (Հայտնություն 21.4)։ Հիսուս Քրիստոսը կատարում է սաղմոսների խոստումները որպես աստվածային Դատավոր, Ով կդատապարտի կարիքավորների հանդեպ ցանկացած վատ վերաբերմունք, ինչպես նաև պարտականությունների անտեսումը նրանց հանդեպ (Մատթեոս 25.31–46)։

`Որքանո՞վ ենք մտածում մեր մեջ գտնվող «աղքատների ու կարիքավորների» մասին և ի՞նչ ենք անում նրանց համար։`