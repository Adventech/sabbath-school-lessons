---
title:  Մինչև ե՞րբ եք անիրավությամբ դատելու
date:  06/02/2024
---

Աստված Իսրայելի առաջնորդներին երկրում արդարությունը պահպանելու իշխանություն էր տվել (Սաղմոսներ 72.1−7, 12−14)։ Իսրայելի թագավորները պետք է կիրառեին իրենց իշխանությունը՝ համաձայն Աստծո կամքի։ Նրանց հիմնական գործը պետք է լիներ երկրում խաղաղության ու արդարության ապահովումը և հոգատարությունը սոցիալապես անապահով խավի հանդեպ։ Միայն այդ դեպքում երկիրը և ողջ ժողովուրդը կբարգավաճեր։ Թագավորի գահը ամուր է Աստծուն հավատարիմ լինելու շնորհիվ, այլ ոչ թե մարդկային զորությամբ։

`Կարդացե՛ք 82-րդ Սաղմոսը։ Ի՞նչ է պատահում, երբ առաջնորդները խեղաթյուրում են արդարադատությունը և ճնշում այն մարդկանց, որոնց իրականում պետք է պաշտպանեն։`

82-րդ Սաղմոսում Աստված հայտարարում է Իր դատաստանն Իսրայելի ապականված դատավորների նկատմամբ։ «Աստվածներ» բառը (Սաղմոսներ 82.1, 6) այս համատեքստում վերաբերում է ո՛չ հեթանոս աստվածներին, ո՛չ էլ հրեշտակներին, քանի որ նրանց երբեք չի հանձնարարվել, որ արդարություն ապահովեն Աստծո ժողովրդի նկատմամբ, հետևաբար, նրանք չեն կարող դատապարտվել այն չկատարելու համար։ Սաղմոսներ 82.2−4 համարներում թվարկված մեղադրանքներն արտացոլում են Թորայի օրենքները, իսկ «աստվածներ» բառը վերաբերում է Իսրայելի առաջնորդներին (Բ Օրենք 1.16−18, Բ Օրենք. 16.18−20, Հովհաննես 10.33–35)։ Աստված հարցնում է «մարդկանց որդիներին», թե արդյո՞ք նրանք արդար են դատում, և հայտարարվում է նրանց պատիժը, քանի որ անարդար են ճանաչվել։ Առաջնորդներն առանց գիտելիքի սասանվում են խավարի մեջ (Սաղմոսներ 82.5), քանի որ լքել են Աստծո օրենքը՝ լույսը (Սաղմոսներ 119.105)։

Սուրբ Գիրքը հստակ ներկայացնում է այն տեսակետը, որ Յահվեն միակ Աստվածն է։ Աստված աշխարհի Իր կառավարման որոշ ոլորտներ հանձնարարում է նշանակված առաջնորդների՝ որպես Իր ներկայացուցիչներ (Հռոմեացիներին 13.1)։ Բայց որքա՞ն հաճախ են այս մարդիկ, ինչպես պատմության ընթացքում, այնպես էլ մեր օրերում, խեղաթյուրել իրենց տրված պատասխանատվությունը։

82-րդ Սաղմոսը ծաղրում է որոշ առաջնորդների հավատուրացությունը, որոնք իրենց համարում են մյուս մարդկանց «աստվածները»։ Ու թեև Աստված իշխանություն և արտոնություն էր տվել իսրայելացի առաջնորդներին, որ նրանք կոչվեն «Բարձրյալի զավակներ» և ներկայացնեն Իրեն, Նա հրաժարվում է ընդունել չար առաջնորդներին։ Աստված հիշեցնում է, որ նրանք ևս մահկանացու են և պետք է ենթարկվեն նույն բարոյական օրենքներին, ինչ բոլոր մարդիկ։ Ոչ ոք Աստծո Օրենքից վեր չէ (Սաղմոսներ 82.6–8)։

Աստված դատելու է ամբողջ աշխարհը. Աստծո ժողովուրդը նույնպես հաշիվ է տալու Նրան։ Ե՛վ առաջնորդները, և՛ ժողովուրդը պետք է ընդօրինակեն աստվածային Դատավորին և միայն Նրան հուսան։

`Ի՞նչ ազդեցություն կամ իշխանություն ունեք ուրիշների վրա։ Որքանո՞վ եք արդարացիորեն և ազնվորեն օգտագործում այդ իշխանությունը։ Ուշադրությո՛ւն դարձրեք այս հարցին։`