---
title:  Տերը թագավոր է
date:  13/01/2024
---

### Այս շաբաթվա ուսումնասիրության համար կարդացե՛ք.
Սաղմոսներ 8, Սաղմոսներ 100, Սաղմոսներ 97, Սաղմոսներ 75, Սաղմոսներ 105.7−10, Գաղատացիներին 3.26–29, Սաղմոսներ 25.10։

> <p>Հիշելու համարը.<p>
> «Տերը թագավոր է. Նա մեծափառություն է հագել. Տերը զորություն է հագել և Իր մեջքին գոտի կապել, դրա համար էլ աշխարհը հաստատ է և չի շարժվում» (Սաղմոսներ 93.1)։

Սաղմոսներն արտահայտում են հիմնարար հավատը Աստծո ինքնիշխանության հանդեպ։ Աստված արարել է ամեն ինչ և պահպանում է Իր արարած ամեն բան։ Նա է ողջ աշխարհի ինքնիշխան Թագավորը և աշխարհը կառավարում է արդարությամբ։ Նրա օրենքներն ու կանոնները բարի են և կյանք են տալիս նրանց, ովքեր պահում են դրանք։ Տերը արդար Դատավոր է, Ով ապահովում է աշխարհի կարգն ու կանոնը։ Նա դա անում է արդարներին պարգևատրելով և ամբարիշտներին պատժելով, բայց ոչ թե մեր ակնկալած, այլ Իր որոշած ժամանակին։

Իսրայելի հետ Աստծո ուխտը հատուկ դեր ունի աշխարհի անվտանգության հարցում, քանի որ այն ավետում է Տիրոջ փրկությունը։ Աստված Իսրայելին որդեգրեց որպես Իր թանկ սեփականություն՝ բոլոր ազգերից ընտրելով հենց Իսրայելին` որպես Իր ժողովուրդ։ Տերը հավատարիմ է Իր ուխտին և շարունակում է հոգ տանել Իր հոտի մասին՝ չնայած ժողովրդի անհավատարմությանը, երբեմն էլ բացահայտ ապստամբությանը։

Այսպիսով, Տիրոջ գերագույն իշխանությունն աշխարհի ամրության և ապահովության գրավականն է։ Սաղմոսերգուների նպատակն է ընթերցողին հասցնել այս հիմնարար ճշմարտությունը։ Այս աշխարհայացքը դարձնելով իրենց փարոսը՝ սաղմոսերգուները ձգտում են հոգևոր աճ ունենալ և անմնացորդ նվիրվածությամբ ծառայել Աստծուն։