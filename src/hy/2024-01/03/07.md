---
title:  Հետագա ուսումնասիրության համար
date:  19/01/2024
---

Կարդացե՛ք Սաղմոսներ 86.5, 15 համարները, Էլեն Ուայթի Քայլեր դեպի Քրիստոս գրքի 6-17 էջերի «Աստծո սերը մարդու հանդեպ» գլուխը։ Ճշմարտությունը, որ Աստված սեր է, ինչպե՞ս է օգնում ավելի լավ հասկանալու Աստծո և Նրա գործերի նկարագրությունները Սաղմոսներում։

Այս շաբաթվա ուսումնասիրությունը կենտրոնանում է Աստծո և Նրա որոշ հիմնական գործունեության նկարագրությունների վրա, որոնք հաստատում են աշխարհը և այն դարձնում ամուր ու ապահով։ Սաղմոսերգուները դիմում են Աստծուն, Ով Արարիչն է, Թագավորը, Դատավորը, ուխտի Փրկիչը և Օրենսդիրը։ Այն դերերը, որոնք Աստված զբաղեցնում է այս աշխարհում, հետագայում արտացոլվում են Աստծո այլ անուններում և տիտղոսներում, այդ թվում՝ Հովիվ (Սաղմոսներ 23.1, Սաղմոսներ 80.1), փրկության Վեմ (Սաղմոսներ 95.1) և Հայր (Սաղմոսներ 68.5, Սաղմոսներ 89.26)։ Աշխարհում մենք կարող ենք անվտանգ ու ապահով լինել, նույնիսկ մեծ պայքարի խառնաշփոթի պայմաններում, քանի որ Աստված հավատարիմ է այն ամենում, ինչ անում և ասում։ Թեև աստվածաբանական այս թեմաներն անսպառ են, դրանք հուշում են այն մասին, թե ինչ տարբեր ուղիներ կարող է օգտագործել Աստված սաղմոսներում Իրեն բացահայտելու համար։

Սաղմոսների ուսումնասիրության համար շատ կարևոր է դրանք կարդալ Աստծո սիրող և շնորհաշատ բնավորության, ինչպես նաև աշխարհը փրկելու և վերականգնելու Նրա ծրագրի լույսի ներքո։ «Որքան շատ ենք քննում աստվածային բնավորությունը խաչի լույսի ներքո, այնքան ավելի լավ ենք տեսնում ողորմությունը, քնքշությունն ու ներողամտությունը` զուգակցված արդարադատությանն ու անաչառությանը: Ավելի պարզորոշ ենք նկատում անթիվ վկայությունները մի սիրո, որն անսահման է, և մի ջերմագին կարեկցանքի, որը գերազանցում է մոր կարոտագին կարեկցանքը` մոլորված որդու հանդեպ»։ Էլեն Ուայթ, Քայլեր դեպի Քրիստոս, էջ. 15։ Սաղմոսներում, նույնիսկ երբ մարդիկ իրենց ապստամբության պատճառով կանգնած են Աստծո դատաստանի առաջ, շարունակում են Աստծուն կանչել, քանի որ գիտեն, որ Աստծո բարկությունը որոշ ժամանակ հետո կանցնի, բայց Նրա ողորմությունը հավիտյան է (Սաղմոսներ 103.8)։

**Հարցեր քննարկման համար**

`Ինչո՞ւ է կարևոր մեծ պայքարի իրողությունը հասկանալը, և ինչո՞ւ է այն օգնում հասկանալու, որ չնայած Աստծո գերագույն իշխանությանը, մեր աշխարհում դեռևս շատ տառապանք կա։ Ինչո՞ւ է մեծ պայքարի թեմատիկան այդքան օգտակար մեզ համար։`

`Աստծո՝ որպես Արարչի հանդեպ մեր հավատը ինչպե՞ս պետք է ձևավորի մեր ընկալումը մեր մասին և մեր հարաբերությունները ողջ արարչագործության հետ։ Ի՞նչ է պատահում, երբ մարդիկ շեղվում են այս ճշմարտությունից (Սաղմոսներ 106.35−42)։`

`Ի՞նչ խնդիր կար այն փաստի մեջ, որ աստվածաշնչյան ժամանակներում ազգերը կուռքեր ունեին (Սաղմոսներ 115.4−8)։ Մեր օրերում մենք ունե՞նք կուռքեր։ Ինչո՞ւ են դրանք նույնքան վտանգավոր, որքան հին ժամանակների կուռքերը։`

`Ինչպե՞ս պետք է ապրի Աստծո ժողովուրդը՝ գիտակցելով այն փաստը, որ Աստծո դատաստանը սկսվում է նախ Իր ժողովրդից։ Ինչպե՞ս և ի՞նչ նպատակով է Աստված դատում Իր ժողովրդին։`