---
title:  Տերն արարեց մեզ
date:  14/01/2024
---

`Կարդացե՛ք 8-րդ և 100-րդ Սաղմոսները։ Այս սաղմոսներում ինչպե՞ս են պատկերված Աստված և մարդիկ։ Այս սաղմոսներն ի՞նչ են հայտնում Աստծո բնավորության մասին։`

Արարչագործությունը կենտրոնական դեր ունի սաղմոսներում, որով դրանք հաստատում են Աստծո ինքնիշխանությունը։ Երկինքը, որը «Նրա ձեռքի գործն է», հռչակում է Նրա փառքն ու զորությունը (Սաղմոսներ 19.1−4, Սաղմոսներ 97.6)։ Աստծո անունը վեհաշուք է ամբողջ երկրի վրա (Սաղմոսներ 8.1, 9)։ Տերն է ստեղծել ամեն ինչ. Նա չունի սկիզբ (Սաղմոսներ 93.2) և վերջ (Սաղմոսներ 102.25−27)։ Նա հավիտենական է և գերազանցում է ազգերի աստվածներին, որոնք ոչ ավելին են, քան «մարդկանց ձեռքի գործը» (Սաղմոսներ 115.4)։ Կուռքերը «ձեռքեր ունեն և չեն շոշափում» (Սաղմոսներ 115.7)։ Իսկ ինչ վերաբերում է Աստծուն՝ «Նրա ձեռքին են երկրի խորքերը, … Նրա ձեռքերն են ստեղծել ցամաքը » (Սաղմոսներ 95.4, 5)։

Մի քանի սաղմոսներ պատկերում են Աստծո զորությունը բնության ուժերի վրա, որոնք այլ ազգերի կարծիքով, իբր, աստվածային ուժ ունեին (օրինակ՝ Սաղմոս 29, Սաղմոս 93, Սաղմոս 104)։ Այս սաղմոսները վերահաստատում են այն պնդումը, որ Տերը թագավորում է ողջ արարչագործության վրա, և Նա է գերագույն զորություն և արժանապատվություն ունեցող Էակը։ Սաղմոս 100.3 համարը հերքում է կռապաշտության աննկատ ձևերից մեկը՝ ինքնավստահությունն ու ինքնաբավությունը՝ շեշտադրելով, որ մեզ արարել է Աստված, ոչ թե մենք ինքներս։

Արարչագործությունը նույնպես վկայում է Աստծո սիրո մասին։ Գոյություն ունեցող ամեն բան իր գոյության համար պարտական է Աստծուն, Ով նաև այն Մեկն է, Ով պահպանում է կյանքը (Սաղմոսներ 95.7, Սաղմոսներ 147.4−9)։ Ուշադրությո՛ւն դարձրեք այն փաստին, որ Աստված մարդկանց գոյություն չպարգևեց և մի կողմ քաշվեց։ Նա հին Իսրայելին դարձրեց Իր ժողովուրդը և Իր արոտի ոչխարները (Սաղմոսներ 100.3)։ «Իր ժողովուրդ» և «Իր ոչխարներ» հասկացությունները բացահայտում են Իր ժողովրդի հետ մտերիմ հարաբերություններ ունենալու Աստծո փափագը։

Միայն Արարիչը կարող է օրհնել և աճեցնել Իր ժողովրդին, ուստի Նա միակն է, Ով արժանի է նրանց երկրպագությանն ու վստահությանը։ Բազմաթիվ սաղմոսներ կոչ են անում, որ իր ռնգաց մեջ շունչ կրող ամեն արարած, ողջ երկիրը, ծովն ու նրա մեջ գտնվող ամեն ինչ ուրախությամբ փառաբանեն Տիրոջը։

Աստծո փառքը երևում է արարչագործության մեջ նույնիսկ անկում ապրած երկրում, և սաղմոսները ցույց են տալիս միայն Աստծուն` Մեկին, Ով արժանի է երկրպագության։

`«Էլ ի՞նչ է մարդը, որ Դու հիշում ես նրան, և մարդու որդին, որ խնամք ես տանում նրա նկատմամբ» (Սաղմոսներ 8.4 )։ Ինչպե՞ս եք արձագանքում Աստծուն՝ որպես ձեր Արարչի։ Եթե Աստված գիտի բոլոր աստղերի անունները և դրանք իրենց անուններով է անվանում (Սաղմոսներ 147.4), ըստ ձեզ՝ որքա՞ն ավելի Աստված ձեզ է սիրում և հոգ է տանում ձեր մասին։`