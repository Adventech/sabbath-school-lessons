---
title:  Տերը թագավոր է
date:  15/01/2024
---

Արարիչ Աստծո գաղափարին անխզելիորեն կապված են Նրա Ինքնիշխան և Տիրակալ լինելու գաղափարները։ «Տերը թագավոր է» գաղափարը հանդիսավոր կերպով հռչակվում է Սաղմոսներ 93.1, Սաղմոսներ 96.10, Սաղմոսներ 97.1 և Սաղմոսներ 99.1 համարներում, սակայն դրա արձագանքները լսվում են Սաղմոսների ողջ գրքում։

Տերը պատիվ, մեծափառություն և զորություն է հագել (Սաղմոսներ 93.1, Սաղմոսներ 104.1)։ Նա շրջապատված է ամպերով ու մառախուղով (Սաղմոսներ 97.2), բայց Նա նաև լույսն է հագնում որպես հանդերձանք (Սաղմոսներ 104.2)։ Այս փոխաբերությունները ցույց են տալիս Թագավորի զորությունն ու շքեղությունը և խնամքով ընտրված են՝ արտահայտելու Աստծո եզակի մեծությունը, որը վեր է մարդկային ըմբռնումից։

`Կարդացե՛ք 97-րդ Սաղմոսը։ Ի՞նչն է բնութագրում Տիրոջ թագավորությունը (Սաղմոսներ 97.2, 10)։ Ո՞րն է Նրա թագավորության տիրույթը (Սաղմոսներ 97.1, 5, 9)։`

Տիրոջ իշխանությունը դրսևորվում է Նրա արարչագործության (Սաղմոսներ 96.5) և փրկության մեջ (Սաղմոսներ 98.2), ինչպես նաև Նրա դատաստանում (Սաղմոսներ 96.10)։ Տերը հաստատում է Իր թագավորությունը ողջ աշխարհի վրա (Սաղմոսներ 47.6−9)։ Աստծո թագավորությունը հավիտենական է, և զորությամբ ու վեհությամբ չունի իր հավասարը (Սաղմոսներ 45.6, Սաղմոսներ 93.1, 2, Սաղմոսներ 103.19)։ Տիրոջ թագավորության հիմնաքարերն են ողորմությունը, արդարությունը և արդարադատությունը, և այն ապահովում է արարված աշխարհի կարգն ու կանոնը (Սաղմոսներ 98.3, Սաղմոսներ 99.4)։ Աստծո թագավորությունը միավորում է ինչպես երկնային, այնպես էլ երկրային երկրպագողներին, որպեսզի փառաբանեն Աստծուն (Սաղմոսներ 103.20−22, Սաղմոս 148)։ Շատ սաղմոսներում պատկերված է Աստծո գերագույն իշխանությունն ընդունող մարդկությունը (Սաղմոսներ 96.10, Սաղմոսներ 97.1, Սաղմոսներ 99.1, Սաղմոսներ 145.11–13)։

Սակայն հիմա ոչ բոլոր մարդիկ ու երկրային տիրակալներն են ընդունում Աստծո գերիշխանությունը։ Տիրոջ թագավորությունը մշտապես արհամարհվում է ամբարիշտների կողմից, որոնք ուրանում ու ծաղրում են Տիրոջը ու նաև ճնշում Նրա ժողովրդին (Սաղմոսներ 14.1, Սաղմոսներ 74.3−22)։ Թեև ամբարիշտների բարգավաճումը և Աստծո հանդուրժողականությունը վրդովեցնում է սաղմոսերգուին, նա վստահում է Աստծո գերիշխանությանը և շարունակում է հավատ ընծայել Աստծո արդար դատաստանին (Սաղմոսներ 68.21, Սաղմոսներ 73.17−20)։ Աստծո ժողովուրդը Քրիստոսի փրկագնող ծառայության միոջոցով հավատով տեսնում է Աստծո արքայության սկիզբն ու ուրախանում դրանով։ Նա սպասում այդ թագավորության վերջնական հաստատմանը Քրիստոսի երկրորդ գալստյան ժամանակ (Մատթեոս 12.26−28, Ա Կորնթացիներին 15.20–28)։

`«Ո՛վ դուք, որ սիրում եք Տիրոջը, ատեցե՛ք չարը» (Սաղմոսներ 97.10)։ Ինչո՞ւ Աստծո հանդեպ սերը պետք է պատճառ դառնա, որ մենք ատենք չարը։ Ի՞նչ կապ ունեն այս երկու հասկացությունները։`