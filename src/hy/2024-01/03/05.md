---
title:  Միշտ հիշում է Իր ուխտը
date:  17/01/2024
---

`Աստծո դատաստանի թեման կարևոր հարց է հուշում. ինչպե՞ս կարող է Աստծո ժողովուրդը խաղաղություն ունենալ Աստծո հետ, ինչպես նաև փրկության երաշխիք ունենալ՝ աչքի առաջ ունենալով դատաստանի ժամանակը։ Կարդացե՛ք Սաղմոսներ 94.14, Սաղմոսներ 105.7–10, Դանիել 7.22 համարները։`

Աստծո ժողովուրդն ապահով է, որովհետև Տերն Իր բնակավայրը հաստատել է Սիոնում (Սաղմոսներ 76.1, 2) և Իր հավիտենական ուխտն է հաստատել նրանց հետ` որպես Իր թանկ ունեցվածք (Սաղմոսներ 94.14, Սաղմոսներ 105.8–10)։ Աստված պարզապես չի խոստանում, որ չի մերժի Իր ուխտի ժողովրդին, Նա ակտիվորեն գործում է նրանց ապահով պահելու համար։ Նա ներում է նրանց մեղքերը (Սաղմոսներ 103.3), խրատում, օրհնում ու զորացնում Իր ժողովրդին (Սաղմոսներ 25.8−11, Սաղմոսներ 29.11, Սաղմոսներ 105.24)։ Աստծո դատաստանները տրված են ժողովրդին դեպի արդարություն ուղղելու համար, ինչպես նաև ցույց տալու, որ Աստված հոգ է տանում նրանց մասին (Սաղմոսներ 94.8–15)։

105-րդ Սաղմոսը ցույց է տալիս, որ Իսրայելի պատմության մեջ Տերը հավատարիմ է եղել Իր ուխտին։ Աստված վերահսկում էր տեղի ունեցող ամեն բան՝ լավ թե վատ։ Նա Հովսեփին Եգիպտոս տարավ և նրա միջոցով սաստիկ սովից փրկեց ոչ միայն Իր ժողովրդին, այլ նաև այդ տարածքի վրա ապրող ազգերին (Սաղմոսներ 105.16−24)։ Տերը բարձրացրեց Մովսեսին, որ Իր ժողովրդին դուրս բերի Եգիպտոսի ստրկությունից, ինչը նա արեց նշաններով ու հրաշքներով (Սաղմոսներ 105.25−38)։

Տերն Իր ժողովրդին շնորհեց խոստացված երկիրը (Սաղմոսներ 105.11, 44) և Իր շարունակական պաշտպանությունը (Սաղմոսներ 105.12−15)։ Նա խիստ շատացրեց նրանց (Սաղմոսներ 105.24), ազատեց նրանց (Սաղմոսներ 105.37, 38) և ապահովում էր նրանց ամենօրյա կարիքները (Սաղմոսներ 105.39−41)։ Տերն, անկասկած, վերահսկում է այն ամենը, ինչ վերաբերում է Իր ժողովրդին, և սաղմոսերգուներն ուզում էին, որ հենց այս ճշմարտությունը երբեք չմոռանա Աստծո ժողովուրդը։

Երբ ասվում է, որ Աստված հիշում է Իր ուխտը, դա չի նշանակում միայն, որ Աստված ընդունում է այդ ուխտը կամ պարզապես հիշում այն։ Երբ Աստված հիշում է ուխտի մասին, նշանակում է, որ Նա գործում է (Ծննդոց 8.1, Ա Թագավորների 1.19, Սաղմոսներ 98.3, Սաղմոսներ 105.42–44)։ Ուստի, երբ ժողովուրդը կանչվում է հիշելու Աստծո հրաշքներն ու դատաստանները, նշանակում է, որ նա պետք է ապրի Աստծուն պատիվ ու փառք բերող կենսակերպով։

Այս ուխտի շրջանակներում Իսրայելի առաջնային կանչվածությունը ուխտին հավատարիմ մնալն է Աստծո օրենքները պահելու միջոցով (Սաղմոսներ 78.5−7, Սաղմոսներ 105.45)։ Աստծո ժողովուրդը կանչված է նաև Աստծո մասին վկայություն տալու այլ ազգերին, քանի որ Տերը կամենում է, որ Իր ժողովուրդ Իսրայելին միանան բոլոր ազգերը (Սաղմոսներ 105.1, 2)։ Այսպիսով, աշխարհն ապահով է ամենակարող ու ողորմած Աստծո պաշտպանիչ ուխտի մեջ (Սաղմոսներ 89.28−34)։

`Ի՞նչ ունենք մենք Հիսուսի մեջ, ինչը բացատրում է, թե ինչու հին Իսրայելին տրված այս խոստումներն այժմ կարող են վերաբերել նաև մեզ (տե՛ս Գաղատացիներին 3.26–29)։`