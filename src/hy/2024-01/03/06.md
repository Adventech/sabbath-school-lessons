---
title:  Քո վկայությունները խիստ վստահելի են
date:  18/01/2024
---

`Կարդացե՛ք Սաղմոսներ 19.7, Սաղմոսներ 93.5, Սաղմոսներ 119.165, Սաղմոսներ 1.2, 6, Սաղմոսներ 18.30 և Սաղմոսներ 25.10 համարները։ Ի՞նչ ընդհանուր թեմա ունեն դրանք։`

Աշխարհում Տիրոջ գերագույն իշխանությունը` որպես Արարիչ, Թագավոր և Դատավոր, աստվածաբանական մեծ նշանակություն ունի Նրա վկայությունների հավաստիության համար։ Վկայությունները (եբրայերեն edut «հրամանագիր», «օրենք») վերաբերում են օրենքների և արարողությունների ամբողջությանը, որոնցով Տերը ղեկավարում է Իր ժողովրդի կրոնական և սոցիալական կյանքը (Ելք 32.15)։ Դրանք «խիստ վստահելի» են (Սաղմոսներ 93.5), արտացոլում են Աստծո գահի և Աստծո արարած աշխարհի կայունությունն ու մշտնջենականությունը (Սաղմոսներ 93.1, 2)։ Եբրայերեն բառը, որը թարգմանվել է որպես «վստահելի» («ամեն» բառը ծագում է այս բառից) փոխանցում է հուսալիության, հավատարմության և հաստատակամության հասկացությունը (Բ Թագավորների 7.16, Ա Մնացորդաց 17.23)։ Աստծո օրենքներն անփոփոխ են և անկործանելի։

Աստված երաշխավորում է Իր խոստումների և պատվիրանների անխախտելիությունը։ Աստծո հավատարմությունը ինչպես լիարժեքորեն երաշխավորում է Նրա իշխանության անփոփոխ բնույթը, այնպես էլ լիարժեքորեն պահանջում է մարդկանց վստահությունն ու հնազանդությունն Աստծո հանդեպ։

Միևնույն ժամանակ, աշխարհում արդարության բացակայությունը բանաստեղծորեն նկարագրվում է որպես երկրի հիմքի սասանում ու ցնցում (Սաղմոսներ 18.7, Եսայի 24.18–21)։ Աստծո օրենքը մարդկանց սովորեցնում է արդար կյանքի ճանապարհը, որը կարող է դիմակայել Աստծո դատաստանին։ Նշանակում է` արդարները չեն սասանվի, քանի որ նրանք ամուր արմատավորված են Աստծո օրենքի մեջ, որն ապահովում է կայունություն և ապահովություն, և նրանց սրտերը հաստատուն են (եբրայերեն կուն բառը նշանակում է նաև «ամուր եղիր», «ապահով եղիր») Տիրոջ մեջ (Սաղմոսներ 112.1, 6, 7)։ Ոչինչ չի կարող սասանել նրանց, ովքեր պահում են Աստծո օրենքը (Սաղմոսներ 119.165), ինչը նշանակում է Աստծո պաշտպանության ու առաջնորդության առկայությունը նրանց կյանքում (Սաղմոսներ 1.2, 3, 6)։

Աստծո Խոսքը պատկերված է որպես սաղմոսերգուի ոտքերի առջև վառվող ճրագ, ուստի, այն պաշտպանում է նրան թշնամիների թաքնված որոգայթներից (Սաղմոսներ 119.105, 110)։ Մեծ խաղաղությունը, որը վայելում են Աստծո օրենքը սիրողները (Սաղմոսներ 119.165), իրականում փորձությունների իսպառ բացակայությունից չէ (Սաղմոսներ 119.161)։ Այն ավելի շուտ բխում է Աստծո ներկայության մեջ մնալուց և Նրա հետ առողջ հարաբերություններ ունենալուց։

`Աստծո օրենքները, կանոններն ու վկայությունները պահելը ի՞նչ գործնական ճանապարհով է օգնել ձեզ ձեր կյանքում։ Իսկ ի՞նչ խնդիրների եք բախվել դրանք խախտելու արդյունքում։`