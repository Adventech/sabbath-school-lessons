---
title:  Աստված Դատավոր է
date:  16/01/2024
---

`Կարդացե՛ք 75-րդ Սաղմոսը։ Ինչո՞ւ է ունայն ամբարիշտների պարծենալը։`

Որպես Գերիշխան Թագավոր՝ Աստված նաև Օրենսդիր է (Սաղմոսներ 99.7) և Դատավոր (Սաղմոսներ 98.9, Սաղմոսներ 97.2)։ Ամբարիշտներն անընդհատ խախտում են Աստծո կողմից աշխարհում հաստատված արդար կարգը, բայց Աստված կդատի աշխարհը և վերջ կդնի չարի իշխանությանը (Սաղմոսներ 75.8−10, Սաղմոսներ 96.13)։

75-րդ Սաղմոսում մի քանի տեսարաններ պատկերում են ամբարիշտների անդառնալի ոչնչացումը։ Կարմիր գինով գավաթի պատկերը (Սաղմոսներ 75.8) պատկերում է Աստծո ցասման ուժգնությունը (Երեմիա 25.15, Հայտնություն 14.10)։ Չարերի եղջյուրները փշրելը պատկերում է նրանց իշխանության և տիրապետության վերջը, մինչդեռ արդարների եղջյուրները կբարձրանան (Սաղմոսներ 75.10)։ Աստված Իր դատաստանի համար ընտրում է «պատշաճ ժամանակ» (Սաղմոսներ 75.2) կամ «նշանակված ժամանակ» (այլ թարգմանությամբ)։ Մահապատժի այս դատավճիռը հստակ տեղի կունենա ժամանակի վերջում (Սաղմոսներ 96.13, Ա Կորնթացիներին 15.23−26)։

Տերը քննում է մարդկանց սրտերը, ինչը Նրա դատաստանի մի մասն է։ Կարդացե՛ք Սաղմոսներ 14.2 համարը։ Այն հիշեցնում է Ծննդոց 6.5, 8 համարները։ Երկու տեքստերն էլ ցույց են տալիս, որ աշխարհի նկատմամբ Իր դատաստանն իրականացնելուց առաջ Աստված քննում է մարդկանց կյանքերը և փորձում գտնել, թե ում կարող է փրկել։ Այս դատավճիռը երբեմն կոչվում է «հետաքննական դատ», երբ Աստված պաշտպանում է արդարներին և որոշում ամբարիշտների ճակատագիրը։

Ինչպե՞ս է դա տեղի ունենում։

Նախ, Աստված Իր ժողովրդին ազատում է ամբարիշտներից (Սաղմոսներ 97.10, Սաղմոսներ 146.9) և խոնարհներին պսակում է փրկությամբ (Սաղմոսներ 149.4)։ Երկրորդ` չապաշխարած ամբարիշտներն ընդմիշտ ոչնչացվում են (Սաղմոսներ 97.3)։ Որոշ Սաղմոսներ բանաստեղծորեն նկարագրում են մարդկային զենքերի անզորությունն Աստված-Դատավորի հանդեպ (Սաղմոսներ 76.3–6)։ Տերը նաև ներող Աստված է, թեև մարդկանց պատժում է իրենց չարագործությունների համար (Սաղմոսներ 99.8)։ Աստծո ժողովուրդը ևս, ոչ միայն ամբարիշտները, պետք է հաշիվ տան Աստծուն (Սաղմոսներ 50.4, Սաղմոսներ 135.14)։

Սաղմոսները նույն գաղափարն են արտահայտում, ինչ աստվածաշնչյան մյուս տեքստերը, որ Աստծո դատաստանը սկսվում է Աստծո ժողովրդից և տարածվում ողջ երկրի վրա (Բ Օրենք 32.36, Ա Պետրոս 4.17)։ Սաղմոսերգուն աղաղակում է Աստծուն, որ դատի իրեն, բայց ապավինում է Աստծո արդարությանը, որը նաև կպաշտպանի իրեն (Սաղմոսներ 7.8−11, Սաղմոսներ 139.23, 24)։

`Սաղմոսները կոչ են անում ուրախանալ Աստծո դատաստանի ակնկալիքով (Սաղմոսներ 67.4, Սաղմոսներ 96.10−13, Սաղմոսներ 98.4−9)։ Ինչո՞ւ է Աստծո դատաստանը բարի լուր նրանց համար, ովքեր ծածկված են Քրիստոսի արյունով։`