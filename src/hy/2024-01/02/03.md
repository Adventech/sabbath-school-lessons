---
title:  Վստահել դժվար ժամանակներում
date:  08/01/2024
---

Բոլոր քրիստոնյաները գիտեն, թե ինչ է հուսահատությունը, ունեցել են տառապանքի ժամանակներ, երբ կարծել են, թե Տերը շատ զբաղված է իրենց խնդիրերով զբաղվելու համար։ Նրանք չեն հասկացել, թե ինչու է Տերը թույլ տալիս, որ տվյալ բաները պատահեն իրենց հետ։ Սաղմոսերգուները ևս անցել են նմանատիպ փորձառությունների միջով։ Աստվածային ներշնչմամբ նրանք արձանագրել են այն, ինչ վերապրել են։

`Կարդացե՛ք 44-րդ Սաղմոսը։ Ի՞նչ է ասում այն, և ինչո՞ւ է արդիական բոլոր ժամանակների հավատացյալների համար։`

Սաղմոսների ընտրովի օգտագործումը եկեղեցու ծառայությունների ժամանակ հաճախ արտացոլում է այն տրամադրությունը, որը մենք արտահայտում ենք մեր համայնքային աղոթքներում։ Նման սահմանափակումը կարող է վկայել մեր անկարողության կամ ցանկության բացակայության մասին' կյանքի մռայլ իրողություններն ընդունելու առումով։ Թեև երբեմն կարող ենք կարծել, թե Աստված անարդարացիորեն է վարվում մեզ հետ, երբ վրա է հասնում տառապանքը, այդուհանդերձ, տեղին չենք գտնում արտահայտել մեր մտքերը համայնքային երկրպագության կամ նույնիսկ մասնավոր աղոթքի ժամանակ։

Այս լռությունը կարող է պատճառ դառնալ, որ մենք չհասկանանք երկրպագության բուն իմաստը։ Աղոթքի ժամանակ Աստծո առաջ մեր զգացմունքներն ու տեսակետներն ազնվորեն ու բացահայտ արտահայտել չկարողանալը հաճախ մեզ պահում է մեր սեփական զգացմունքների գերության մեջ։ Սա մեզ զրկում է նաև Աստծուն մոտենալու համարձակությունից ու վստահությունից։ Սաղմոսների բառերով աղոթելը հավաստիացնում է, որ երբ մենք աղոթում և երկրպագում ենք, մեզանից չի ակնկալվում ժխտել մեր բացասական փորձառությունը կամ Աստծուն ներկայանալ «գրաքննություն» անցնելուց հետո։

44-րդ Սաղմոսը կարող է օրինակ ծառայել երկրպագողների համար, թե ինչպես կարելի է ազատ ու պատշաճ կերպով արտահայտել այն անարդար տառապանքները, որոնց միջով անցնում ենք։ Սաղմոսների խոսքերով աղոթելն օգնում է, որ մարդիկ խոսքի ազատություն զգան աղոթքի ընթացքում։ Սաղմոսները հնարավորություն են տալիս Աստծուն դիմել այնպիսի խոսքերով, որոնք մենք, գուցե, ինքնուրույն չգտնինք և ոչ էլ համարձակվեինք բարձրաձայնել։ «Մեր սիրտը ետ չդարձավ, և մեր ընթացքը չշեղվեց Քո ճանապարհից, թեև փշրեցիր մեզ տաժանքի տեղում և մահվան ստվերով ծածկեցիր մեզ» (Սաղմոսներ 44.18, 19)։

Այդուհանդերձ, ուշադրությո՛ւն դարձրեք, թե ինչպես է սկսվում 44-րդ Սաղմոսը։ Սաղմոսերգուն նշում է, թե ինչպես է անցյալում Աստված մեծամեծ գործեր արել Իր ժողովրդի համար։ Այս ձևով հեղինակը ցույց է տալիս, որ ապավինում է Աստծուն, ոչ թե իր «աղեղին» (Սաղմոսներ 44.6)։

Չնայած դրան' Աստծո ժողովրդի կյանքում դեռևս շարունակում են դժվարություններ հանդիպել։ Վշտի ու ողբի ցանկը երկար է ու ցավալի։ Սակայն նույնիսկ այս ամենի մեջ սաղմոսերգուն աղաղակում է, որ Աստված ազատի' «փրկի՛ր մեզ հանուն Քո ողորմության» (Սաղմոսներ 44.26)։ Սա նշանակում է, որ նույնիսկ նեղության մեջ նա գիտի Ով է Աստված, և որքան խորն ու իրական է Նրա սերը։

`Ինչպե՞ս կարող է անցյալ ժամանակներին հետադարձ հայացք գցելը, երբ Աստծո ներկայությունը շատ իրական եք զգացել, օգնել ձեզ հաղթահարելու այն ժամանակները, երբ դժվարությունները ստիպում են ձեզ կարծել, թե Աստված հեռու է։`