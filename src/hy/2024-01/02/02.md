---
title:  Խրախուսանք' աղոթքի մեջ Սաղմոսները կիրառելու վերաբերյալ
date:  07/01/2024
---

`Կարդացե՛ք Սաղմոսներ 105.5, Կողոսացիներին 3.16 և Հակոբոս 5.13 համարները։ Ի՞նչ դեր են խաղում սաղմոսները հավատացյալի երկրպագության փորձառության մեջ։`

Սաղմոսները որպես աղոթք մեր առօրյա կյանքում ակտիվ դարձնելու պարզ միջոցը ամեն օր դրանք ընթերցելն է այն հերթականությամբ, ինչպես դրված են Սուրբ Գրքում։ Մեկ այլ միջոց կարող է ծառայել ձեր ներկա իրավիճակին համապատասխանող սաղմոսներ ընթերցելը, լինեն դրանք անձնական կամ ընդհանուր ողբի սաղմոսներ, երախտագիտության սաղմոսներ, օրհներգեր, ապաշխարության սաղմոսներ, իմաստության սաղմոսներ (Աստծո իմաստությունը և առաջնորդությունը փնտրող սաղմոսներ), պատմական սաղմոսներ, զայրույթ և ցասում արտահայտող սաղմոսներ, տարագրության սաղմոսներ։ Այս եռամսյակի ընթացքում մենք կդիտարկենք դրանցից շատերը և կուսումնասիրենք այս սաղմոսներն այն համատեքստում, որում գրված են։

Այդ դեպքում, ինչպե՞ս պետք է կարդանք սաղմոսները։

Սկզբում կարդացե՛ք որևէ սաղմոս, խորհե՛ք դրա շուրջ, ապա աղոթե՛ք։ Սաղմոսի վերաբերյալ մտորումները ներառում են մի քանի տեսանկյուններ, օրինակ՝ սաղմոսերգուի'Աստծուն դիմելու ձևը և աղոթքի պատճառները։ Մտածե՛ք, թե ինչպես է ձեր իրավիճակը համապատասխանում սաղմոսերգուի փորձառությանը։ Ինչպես կարող է տվյալ սաղմոսն օգնել, որ աղոթքի տեսքով ներկայացնեք ձեր փորձառությունը։ Դուք կզարմանաք, երբ հանդիպեք ձեր վերապրած իրավիճակներն այն սաղմոսներում, որ շատ հաճախ կարդացել եք։

Եթե սաղմոսի որևէ տող հանդիմանում է ձեզ, մտածե՛ք, օրինակ, արդյո՞ք սաղմոսը ուղղում է և կարգավորում ձեր կեղծ հույսերը որևէ բանի վերաբերյալ։ Խորհեք սաղմոսի պատգամի շուրջ Քրիստոսի անձի և փրկարար աշխատանքի լույսի ներքո, ինչպես նաև այն երկարաժամկետ հույսի, որ տալիս է մեզ Քրիստոսի գործը։ Ինչպես գիտենք, կամ պետք է իմանանք, միշտ օգտակար է Աստվածաշնչում գրված ամեն բան դիտարկել Քրիստոսի և խաչի լույսի ներքո:

Փնտրե՛ք նաև աղոթքի նոր դրդապատճառներ, որոնք առաջարկում է Սաղմոսների գիրքը, և մտածեք դրանց կարևորության մասին ձեր, ձեր եկեղեցու և աշխարհի համար։ Խնդրե՛ք Աստծուն, որ Իր Խոսքը դնի ձեր սրտի և մտքի մեջ։ Եթե սաղմոսը համապատասխանում է որևէ մեկի իրավիճակին, որին ճանաչում եք, բարեխոսական աղո՛թք բարձրաձրեք այդ մարդու համար։ Իրականում Սաղմոսներն ընդգրկում են կյանքի շատ տեսանկյուններ, և մենք կարող ենք հարստանալ՝ կարդալով և կլանելով այն, ինչ դրանք ասում են մեզ։

`Ի՞նչ է նշանակում «Քրիստոսի խոսքը թող առատապես բնակվի ձեր մեջ» (Կողոսացիներին 3.16)։ Ինչո՞ւ է Աստվածաշնչի ընթերցումն այս փորձառության առաջին և ամենակարևոր քայլը։`