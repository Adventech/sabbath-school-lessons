---
title:  Հուսալքությունից դեպի հույս
date:  10/01/2024
---

Հավանաբար, բոլորս էլ դիմագրավել ենք այնպիսի ժամանակների, երբ Աստծո ներկայությունը մեզանից շատ հեռու է թվացել։ Ո՞վ երբևէ չի մտածել, թե ինչպե՞ս կարող էր դա տեղի ունենալ։

Սաղմոսերգուները, որոնք մեզ նման մարդիկ էին, բնականաբար,բախվել են նման իրավիճակների։ Ու թեև կան դեպքեր, երբ փորձությունները մեր սեփական մեղքերի հետևանքն են, բայց երբեմն դրանք այնքան անարդարացի են թվում, և մենք կարծում ենք, որ բնավ արժանի չէինք դրանց։ Ո՞վ նման զգացողություն չի ունեցել։

`Կարդացե՛ք Սաղմոս 13-ը։ Ի՞նչ երկու հիմնական տրամադրություն կարող եք տեսնել այս սաղմոսում։ Ըստ ձեզ՝ ո՞ր որոշումը արմատապես փոխեց սաղմոսերգուի աշխարհընկալումը։`

«Ո՜վ Տեր, մինչև ե՞րբ ես մոռանալու ինձ բոլորովին, մինչև ե՞րբ ես թաքցնելու Քո երեսն ինձնից» (Սաղմոսներ 13.1)։ Ո՞վ կարող է ասել, թե նման բան երբեք չի զգացել, որքան էլ դրանք սխալ լինեն։ Մի՞թե Աստված երբևէ մոռանում է մեզնից որևէ մեկին։

Սաղմոս 13-ն օգնում է, որ խուսափենք մեկ այլ տարածված սխալից՝ աղոթքի ընթացքում միայն մեզ ու մեր խնդիրների վրա կենտրոնանալուց։ Այս սաղմոսը կարող է վերափոխել մեր աղոթքի կյանքը, եթե վստահենք, որ Աստված հավատարիմ ու անփոփոխ է Իր ժողովրդի հանդեպ։

Սաղմոսն, իհարկե, սկսվում է ողբող ու բողոքով, սակայն ավարտվում է այլ տրամադրությամբ. սա կարևոր կետ է։

Այս սաղմոսը դրդում է գիտակից որոշման. վստահել Աստծո փրկարար զորությանը (Սաղմոսներ 13.5), որպեսզի մեր վախն ու անհանգստություններն աստիճանաբար (Սաղմոսներ 13.1–4) իրենց տեղը զիջեն Աստծո փրկությանը, և մենք վերապրենք ողբից դեպի փառաբանություն, հուսալքությունից դեպի հույս գեղեցիկ անցումը (Սաղմոսներ 13.5, 6)։

Բայց եթե մենք մեխանիկորեն կրկնենք սաղմոսների բառերը՝ չհասկանալով դրանց իմաստը, դժվար թե դրանք վերափոխեն մեզ, որը ենթադրվում է։ Սաղմոսների բառերը որպես աղոթք օգտագործելիս մենք պետք է խնդրենք, որ Սուրբ Հոգին զորություն տա՝ վարվելու այնպես, ինչպես պահանջում է սաղմոսը։ Սաղմոսներն Աստծո Խոսքն են, որոնց միջոցով վերափոխվում է հավատացյալների բնավորությունն ու գործողությունները։ Աստծո շնորհով սաղմոսներում տրված Աստծո խոստումներն ի կատար են ածվում հավատացյալների կյանքում։ Սա նշանակում է, որ մենք թույլ ենք տալիս, որ Աստծո Խոսքը վերափոխի մեզ համաձայն Աստծո կամքի և միավորի Քրիստոսի հետ, Ով կատարելապես արտահայտեց Աստծո կամքը, որպես Աստծո մարմնավոր Որդի, ինչպես նաև աղոթեց սաղմոսների բառերով։

`Ինչպե՞ս կարող են փորձությունները, որոնց միջով անցնում եք, ձեզ ավելի մոտեցնել Աստծուն։ Եվ եթե ուշադիր չլինեք, ինչո՞ւ դրանք կարող են ձեզ Աստծուց ավելի հեռացնել`