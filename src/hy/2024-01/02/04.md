---
title:  Հուսահատության սաղմոս
date:  09/01/2024
---

Սաղմոսների խոսքերով աղոթելն ավելին է, քան երկրպագուներին իրենց աղոթքներն ազատորեն արտահայտելու հնարավորություն տալը։ Սաղմոսները նրանց փորձառությունը համապատասխանեցնում են Աստծո չափանիշներին և այն տանելի են դարձնում՝ հուսադրելով ու հավաստիացնելով, որ Աստված ներկա է։

`Կարդացե՛ք Սաղմոս 22-ը։ Ի՞նչ կարող ենք սովորել այս սաղմոսից, թե ինչպես կարելի է վստահել Աստծուն նույնիսկ ամենածանր տառապանքի պահին։`

Այս սաղմոսի առաջին համարի ողբալի բառերը կարող են օգնել, որ տառապող մարդիկ արտահայտեն իրենց վիշտն ու միայնությունը. «Աստվա՜ծ իմ, Աստվա՜ծ իմ, ինչո՞ւ ես թողել ինձ. հեռու ես ինձ փրկելուց և իմ հառաչանքի խոսքերից»։

Այս խոսքերն իսկապես լայն տարածում ունեն քրիստոնյաների մեջ, քանի որ Ինքը՝ Քրիստոսը, խաչի վրա արտաբերեց հենց այս բառերը՝ ցույց տալով, թե որքան կարևոր էին Իր համար Սաղմոսները (տե՛ս Մատթեոս 27.46)։

Այդուհանդերձ, նույնիսկ փորձության ու տառապանքների մեջ ասվում են նաև հետևյալ բառերը. «Ես Քո անունը պատմելու եմ իմ եղբայրներին, բազմության մեջ օրհներգելու եմ Քեզ» (Սաղմոսներ 22.22)։

Այլ կերպ ասած՝ թեև փառաբանության այս խոսքերը բնավ չեն համապատասխանում սաղմոսերգուի ներկա տառապանքին, այնուամենայնիվ, նա իր հավատն է արտահայտում Աստծո հանդեպ և հայտարարում, որ անկախ իրավիճակից, նա շարունակելու է փառաբանել Աստծուն։

Սաղմոսները մեզ սովորեցնում են, թե ինչպես աղոթել, և սովորեցնում են նայել ավելի վեր, քան մեր ներկա իրավիճակն է, և հավատով տեսնել այն ժամանակը, երբ մեր կյանքը կվերականգնվի Աստծո շնորհով։

Սաղմոսների բառերով աղոթելը հավատացյալներին բարձրացնում է դեպի նոր հոգևոր հորիզոններ։ Դրանք նրանց հնարավորություն են տալիս արտահայտելու իրենց զգացմունքներն ու ընկալումները, բայց նրանք չեն մնում այնտեղ, որտեղ գտնվում են։ Հավատացյալներին կոչ է արվում իրենց ցավի, հիասթափության, զայրույթի և հուսալքության բեռն Աստծո առաջ թողնել և վստահել Նրան, անկախ իրավիճակից ու հանգամանքներից։

Շատ Սաղմոսներում դիտարկվող ողբից դեպի գովաբանություն անցումը խոսում է այն հոգևոր վերափոխման մասին, որը ապրում են հավատացյալները, երբ աղոթքում աստվածային շնորհ և մխիթարություն են ստանում։

`Ինչպե՞ս կարող ենք սովորել վեր նայել այն փորձություններից, որոնց մեջ գտնվում ենք և վստահել Աստծո բարությանը, անկախ նրանից, թե ինչի միջով ենք անցնում այդ պահին։`