---
title:  Ե՛տ դարձիր դեպի մեզ
date:  11/01/2024
---

`Կարդացե՛ք Սաղմոսներ 60.1–5 համարները։ Ըստ ձեզ՝ ո՞ր դեպքերում այս սաղմոսը կարող է համապատասխան աղոթք լինել։ Ի՞նչ օգուտ կարող ենք քաղել ողբի սաղմոսներից նույնիսկ մեր կյանքի ուրախ պահերին։`

Ողբի սաղմոսները սովորաբար ընկալվում են որպես այն մարդկանց աղոթքներ, որոնք իրենց կյանքի ընթացքում բախվում են փորձությունների՝ լինեն դրանք ֆիզիկական, հոգեբանական, հոգևոր, թե բոլորը միասին։

Այդուհանդերձ, սա բնավ չի նշանակում, որ մենք պետք է խուսափենք այս սաղմոսներից, եթե մեր կյանքում ամեն բան լավ է։ Երբեմն հնարավոր է, որ հավատացյալի կյանքի տվյալ պահի փորձառությունն ու սաղմոսների բառերն ընդհանրապես չհամապատասխանեն։ Սակայն դրանց ընթերցումն ամեն դեպքում կարող է օգտակար լինել։

Նախ, դրանք մեզ տեղեկացնում են այն մասին, որ տառապանքը մարդ արարածի կյանքի մի մասն է, և դրա միջով անցնում են ինչպես արդարները, այնպես էլ ամբարիշտները։ Սաղմոսները մեզ հավաստիացնում են, որ Աստված վերահսկում է ամեն բան և փարձության պահին մարդուն տալիս է ուժ և լուծում նրա խնդիրը։ Նույնիսկ փորձության մեջ («Դու դողացրիր երկիրը» Սաղմոսներ 60.2), սաղմոսերգուն իր միակ հույսը տեսնում է Աստծո պարգևած ազատագրման մեջ։

Երկրորդ ողբի սաղմոսները սովորեցնում են ավելի կարեկից լինել տառապող մարդկանց նկատմամբ։ Երբ մենք, հատկապես հանրային վայրերում, արտահայտում ենք մեր երջանկությունը և Աստծուն հայտնում մեր երախտագիտությունը, պետք է ուշադիր լինենք և հաշվի առնենք, որ մեր շուրջը կարող են ոչ այնքան երջանիկ մարդիկ լինել։ Մեր կյանքում այս պահին գուցե ամեն ինչ լավ է, սակայն ո՞վ կարող է ասել, որ չի ճանաչում այնպիսի մարդկանց, որոնք սարսափելի տառապանքի մեջ են այս պահին։ Նման սաղմոսների բառերով աղոթելը կարող է օգնել, որ չմոռանանք այն մարդկանց, որոնք դժվար ժամանակներ են ապրում տվյալ պահին։ Սաղմոսները պետք է կարեկցանք ծնեն տառապողների հանդեպ և ցանկություն ծառայելու տառապյալներին, ինչպես Հիսուսն էր վարվում։

«Այս աշխարհը մի մեծ հիվանդանոց է, բայց Քրիստոսը եկավ բժշկելու հիվանդներին, սատանայի գերիներին ազատություն տալու։ Նա Ինքնին առողջություն ու ուժ էր ճառագում։ Նա Իր կյանքը նվիրում էր հիվանդներին, ճնշվածներին, դիվահարներին։ Նա որևէ մեկին չէր մերժում, որ գալիս էր ստանալու Նրա բժշկող զորությունը։ Նա գիտեր, որ Իրենից բժշկություն ակնկալողներն իրենք էին իրենց հիվանդության պատճառը, այդուհանդերձ, երբեք չէր մերժում բժշկվելու նրանց խնդրանքը։ Երբ Քրիստոսի շնորհը ներթափանցում էր այս խեղճ հոգիների մեջ, նրանք գիտակցում էին իրենց մեղքը, և շատերն էին բժշկվում ինչպես հոգևոր, այնպես էլ ֆիզիկական հիվանդություններից։ Ավետարանը մինչ օրս ունի այս զորությունը, և ինչո՞ւ մենք այսօր չենք տեսնում միևնույն արդյունքները»։ Էլեն Ուայթ, Առողջության ծառայություն, էջ 24, 25։

`Ճանաչո՞ւմ եք մեկին, ում հենց այս պահին անհրաժեշտ են ոչ միայն ձեր աղոթքները, այլև ձեր ծառայությունը։`