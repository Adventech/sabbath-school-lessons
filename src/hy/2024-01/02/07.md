---
title:  Հետագա ուսումնասիրության համար
date:  12/01/2024
---

Կարդացե՛ք Սաղմոսներ 42.8 համարը և Էլեն Ուայթի Դաստիարակություն գրքի 159–168 էջերի «Պոեզիա և երգեր» գլուխը։ Ըստ այս ներշնչված տեքստերի՝ ինչպե՞ս են կապված աղոթքն ու երգերը։

Էլեն Ուայթը նկարագրում է Դավիթ թագավորի ապաշխարության սաղմոսները (օրինակ՝ Սաղմոս 51) որպես նրա հոգու ու աղոթքների լեզու, որոնք ի ցույց են դնում մեղքի հանդեպ ունեցած մարդու իրական վշտի էությունը (տե՛ս Քայլեր դեպի Քրիստոս, էջ 24, 25)։ Նա հավատացյալներին խրախուսում է, որ անգիր անեն սաղմոսների տեքստերը՝ որպես իրենց կյանքում Աստծո ներկայության զգացումը զարգացնելու միջոց, և ընդգծում է Հիսուսի՝ սաղմոսների բառերով աղոթելու սովորությունը, երբ հանդիպում էր գայթակղությունների և ճնշող վախի։ Նա նաև նշում է. «Որքան հաճախ են սուրբ երգի խոսքերով բացահայտվում հոգու մեջ առկա ապաշխարության ու հավատքի, հույսի, սիրո և ուրախության աղբյուրները։ . . . Շատ երգեր իսկապես աղոթքներ են»։ Դաստիարակություն, էջ 162–168։

Երբ մենք աղոթում ու երգում ենք սաղմոսների բառերով, դառնում ենք համառ, համարձակ, քաջ և հույսով լցված, ինչպես սաղմոսերգուները։ Սաղմոսները խրախուսում են, որ շարունակենք մեր հոգևոր ճանապարհը, և հավաստիացնում են, որ միայնակ չենք։ Շատ մարդիկ են մութ ժամանակներ ունեցել, ինչպես մենք, և այնուամենայնիվ, հաղթել են Աստծո շնորհով։ Միևնույն ժամանակ, սաղմոսները բացահայտում են Քրիստոսի ջերմեռանդ բարեխոսության տեսարանները, քանի որ Նա ապրում և անդադար աղոթում է մեզ համար (Եբրայեցիներին 7.25)։

Երբ հավատացյալների համայնքը սաղմոսները որպես աղոթք է կիրառում կամ դրանք երգում երկրպագության ժամանակ, մարդիկ գիտակցում են մարդկային կյանքի փորձառությունների ողջ շրջանակը։ Սաղմոսները աստվածային-մարդկային աղոթքներ ու երգեր են։ Այդ պատճառով սաղմոսները հետևողականորեն երկրպագության մեջ ներառելով հավատացյալների համայնքը հայտնվում է Աստծո կամքի և հզոր, բուժիչ շնորհի կենտրոնում։

**Հարցեր քննարկման համար**

`Ինչո՞ւ ինքնաբուխ, ոչ ուղղորդված աղոթքը աղոթելու միակ միջոցը չէ։ Մեր աղոթքի կյանքին ի՞նչ օգուտ կարող են տալ սաղմոսները՝ աստվածաշնչյան աղոթքները։`

`Ինչպե՞ս կարող են սաղմոսները հարստացնել մեր ընդհանուր, համայնքային աղոթքի փորձառությունը։ Քննարկե՛ք մի քանի գործնական ուղիներ, թե ինչպես կարող է ձեր տեղական եկեղեցին երկրպագության ժամանակ օգտագործել սաղմոսները։`

`Ի՞նչ են բացահայտում սաղմոսները մարդու հավատի ճանապարհի բարդության և Աստծո բուժիչ շնորհի զորության մասին։`