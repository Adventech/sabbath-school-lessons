---
title:  Հետագա ուսումնասիրության համար
date:  01/03/2024
---

Կարդացե՛ք Էլեն Ուայթի Դարերի փափագը գրքի 19–26 էջերի «Աստված մեզ հետ» գլուխը։

Լինելով ինչպես Քրիստոսի աղոթքները, այնպես էլ աղոթքներ Քրիստոսի վերաբերյալ՝ Սաղմոսները տալիս են Քրիստոսի անձի և փրկագնող ծառայության եզակի հայտնություն՝ ներկայացնելով Նրան որպես «Աստված մեզ հետ» (Մատթեոս 1.23)։ Հիսուսն «Աստված է մեզ հետ» լքվածության ու տառապանքի մարտական աղոթքներում։ Նա «Աստված է մեզ հետ» արդարության ու ազատագրման աղաղակներում։ Հիսուսն «Աստված է մեզ հետ», Ով չի թողնում մեզ մեր կորստի ու հուսահատության մեջ, այլ ցույց է տալիս հաղթական հավատի ճանապարհը։ Նա մեզ համար հավիտենական Քահանա ու Թագավոր դարձավ, որ փրկի մեղքի հավիտենական կործանումից։ Քրիստոսի՝ Դավթի ճյուղի կատարյալ Թագավորի մեջ Աստծո բոլոր հանդիսավոր խոստումները, որ վերաբերում են փրկությանը, իրենց իրականացումն են գտնում (Բ Կորնթացիներին 1.20)։

Էլեն Ուայթը խորաթափանց կերպով նկարագրում է Քրիստոսի միությունը մարդկության հետ. «Իր մարդկային բնությամբ Քրիստոսը միացավ մարդկությանը, Իր աստվածային էությամբ Նա կապված է Աստծո գահի հետ: Որպես մարդու Որդի` Նա մեզ հնազանդության օրինակ ցույց տվեց, որպես Աստծո Որդի` Նա մեզ զորություն է տալիս հնազանդվելու: Քրիստոսն է, որ Քորեբ սարի վրա թփի միջից խոսեց Մովսեսի հետ`ասելով. «ԵՍ ԵՄ, ՈՐ ԵՄ... Այսպես ասա Իսրայելի որդիներին` Ինձ ԵՍ ԵՄ-ը ուղարկեց ձեզ մոտ» (Ելից 3.14): Սա Իսրայելի ազատագրման երաշխիքն էր: Ուստի, երբ Նա եկավ` «մարդկանց նման լինելով», Իրեն հռչակեց ԵՍ ԵՄ: Բեթլեհեմի Մանուկը` հեզ ու խոնարհ Փրկիչը, Աստված էր, «որ հայտնվեց մարմնում» (Ա Տիմոթեոսին 3.16): Եվ Նա ասում է մեզ. «ԵՍ ԵՄ բարի Հովիվը», «ԵՍ ԵՄ կենդանի հացը», «ԵՍ ԵՄ ճանապարհը, ճշմարտությունը և կյանքը», «Ամեն իշխանություն Ինձ տրվեց երկնքում և երկրում» (Հովհաննես 10.11, 6.51, 14.6, Մատթեոս 28.18): «ԵՍ ԵՄ ամեն մի խոստման գրավականը: ԵՍ ԵՄ, մի՛ վախեցեք»»։ Էլեն Ուայթ, Դարերի փափագը, էջ 24, 25։

**Հարցեր քննարկման համար**

`Ինչպե՞ս է Աստված Իր անսասան հավատարմությունը ցույց տվել Իր ուխտին՝ հակառակ մարդկանց անհավատարմությանը։ Այսօր դա ի՞նչ վստահություն է տալիս պայքարի մեջ գտնվող Աստծո զավակներին։`

`Ինչպե՞ս է Քրիստոսի եզակի ու բարձրագույն քահանայությունը՝ ըստ Մելքիսեդեկի կարգի, ամրացնում Աստծո ժողովրդի վստահությունը փրկության հանդեպ։`

`Ավետարանները ցույց են տալիս, որ սաղմոսներում մեսիական շատ խոստումներ կատարվեցին Հիսուս Քրիստոսով։ Ինչպե՞ս է սա ցույց տալիս Աստծո Խոսքի ճշմարտացիությունը։ Ինչո՞ւ պետք է պայքարենք ցանկացած զգացումի դեմ, որը թուլացնում է մեր վստահությունն Աստծո Խոսքի հանդեպ։`

`Ի՞նչ մեծ մխիթարություն կարող ենք ստանալ Քրիստոսի հետևյալ խոսքերից. «Ինձ տրվեց ամեն իշխանություն երկնքում ու երկրի վրա» (Մատթեոս 28.18)։ Ինչպե՞ս ենք այս խոստումը կիրառում մեր սեփական փորձառության առումով։`