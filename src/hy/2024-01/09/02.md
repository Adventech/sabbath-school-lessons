---
title:  Աստվածային անձնազոհ Հովիվը
date:  25/02/2024
---

`Կարդացե՛ք Սաղմոս 23, Սաղմոս 28.9, Սաղմոս 80.1, Սաղմոս 78.52, 53, Սաղմոս 79.13 և Սաղմոս 100.3 համարները։ Այս տեքստերում ինչպե՞ս են պատկերված Տիրոջ և Նրա ժողովրդի հարաբերությունները։`

Տիրոջ կերպարը որպես Հովիվ, իսկ Աստծո ժողովուրդը որպես ոչխարներ Նրա արոտավայրերում ընդգծում է Աստծո առաջնորդությունն ու մշտական հոգատարությունն Իր ժողովրդի հանդեպ։ Ընդգծում է մարդկանց կախվածությունն Աստծուց`իրենց բոլոր կարիքները բավարարելու համար։ Պատկերը փոխանցում է Աստծո և Նրա ժողովրդի մտերմության գաղափարը, քանի որ հովիվներն ապրում էին իրենց հոտերի հետ և հոգ էին տանում յուրաքանչյուր ոչխարի մասին։ Հովվի խորհրդանիշն ընդգծում է նաև, որ հոտն Աստծո սեփականությունն է՝ երաշխավորված երկու ամուր հիմքով՝ արարչագործությամբ (Սաղմոս 95.6, 7, Սաղմոս 100.3) և ուխտով (Սաղմոս 28.9, Եբրայեցիներին 13.20)։

Աստվածային Հովվի կերպարը, Ով Հովսեփին առաջնորդում է, ինչպես հոտին կառաջնորդեն (Սաղմոս 80.1), թերևս ակնարկում է Հովսեփին տված Հակոբի օրհնությունը, որն Աստծուն ներկայացնում է որպես Իսրայելի Հովիվ, և այդպիսով դիմում է այդ մեծ խոստմանն ու օրհնությանը (Ծննդոց 49.24)։

Թագավորները համարվում էին իրենց ժողովրդի հովիվները (Բ Թագավորների 5.2)։ Իրականում, միայն Աստված է արժանի այդ կոչմանը, քանի որ երկրային թագավորների զգալի մասը չէր համապատասխանում այս կոչմանը։ Միայն Հիսուսն է այդպես վարվել, այդ պատճառով էլ Նրան անվանում են Բարի Հովիվ։

`Կարդացե՛ք Հովհաննես 10.11–15 համարները։ Ի՞նչ է ասում Հիսուսն Իր մասին՝ որպես Բարի Հովիվ։`

Աստվածային Հովվի և Նրա հոտի մտերմիկ կապը դրսևորվում է նրանով, որ հոտը միշտ ճանաչում է Հովվի ձայնը (Հովհաննես 10.4, 27)։ Մինչ օրս Մերձավոր Արևելքում հովիվները միմյանց խառնված հոտերը բաժանում են ընդամենն իրենց ոչխարներին կանչելով, որոնք ճանաչում են իրենց հովվի ձայնը և հետևում դրան։

Երբեմն Աստծո հոտը տառապում է տարբեր խնդիրների պատճառով, որոնք մարդիկ ընկալում են որպես Աստծո դժգոհության և իրենց լքելու նշան։ Սակայն Բարի Հովիվը երբեք չի լքում Իր մոլորված ոչխարներին, այլ փնտրում է, որպեսզի փրկի նրանց։ Սա Իր ժողովրդի հետ ունեցած Աստծո հարաբերությունների հուզիչ պատկերն է։ Նա պատրաստ է մահանալ Իր ոչխարների համար (Հովհաննես 10.11, 15) և զոհաբերվող գառ դառնալ նրանց համար (Հովհաննես 1.29)։ Հիսուսը հաստատեց նաև, որ կկանչի այլ հոտերում գտնվող Իր ոչխարներին և նրանց կմիավորի մեկ հոտի մեջ (Հովհաննես 10.16)։

`Ինչպե՞ս կարող եք ամեն օր գործնական օգուտներ քաղել այն փաստից, որ համաձայն խոստման Հիսուսը մեր Բարի Հովիվն է։`