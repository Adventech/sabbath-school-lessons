---
title:  Հավիտենական Քահանա Մելքիսեդեկի կարգի պես
date:  29/02/2024
---

`Կարդացե՛ք Սաղմոս 110.4–7 համարները։ Ինչո՞վ է եզակի Քրիստոսի քահանայությունը, և ի՞նչ մեծ հույս կարող ենք գտնել Քրիստոսի երկնային քահանայության մեջ։`

Աստված Մեսիային հավիտենական թագավորությամբ է օժտում(Սաղմոս 110.1–3) և բարձրագույն աստիճանի քահանայությամբ՝ Մելքիսեդեկի կարգի պես (Սաղմոս 110.4–7)։ Տերը կնքում է Իր խոսքը հանդիսավոր խոստումով (Եբրայեցիներին 6.18)։ Աստծո երդումը, որ անպայման մեզ կատարյալ Քահանա կտա, Նրա շնորհի նշանն է։ Մարդկանց մեղքերն ու բացահայտ ապստամբությունները մշտապես դրդում են, որ Աստված լքի Իր ժողովրդին, սակայն Նրա երդումն անփոփոխ է և երաշխավորում է Աստծո ողորմությունը` չեղյալ համարելու իր դատաստանը զղջացող ժողովրդի հանդեպ(Ելք 32.14, Սաղմոս 106.45)։

Աստծո երդումը նոր բաղադրիչ է մտցնում Դավթին տրված ուխտի մեջ՝ հայտարարելով, որ Մեսիա Թագավորը նաև Քահանա է (Սաղմոս 110.4)։ Իսրայելի թագավորները երբեք չէին կարող գործել որպես ղևտական քահանաներ (Թվեր 8.19, Բ Մնացորդաց 26.16−21)։ Երբ Սուրբ Գիրքը հիշատակում է զոհ մատուցող թագավորներին կամ մարդկանց, ենթադրվում է, որ նրանք զոհը բերում էին քահանաներին, որոնք իրապես մատուցում էին դրանք։ 110-րդ Սաղմոսը Մեսիա Թագավորին առանձնացնում է Իսրայելի մյուս թագավորներից ու քահանաներից։ Քրիստոսի հավերժական քահանայությունը բխում է Մելքիսեդեկից, որը և՛ Սաղեմի (Երուսաղեմի) թագավորն էր, և՛ «Բարձրյալ Աստծո» քահանան (Ծննդոց 14.18−20)։ Հին Կտակարանում երբեք չի խոսվում Դավիթ թագավորի կամ իսրայելական որևէ թագավորի մասին, որը կունենա Մելքիսեդեկի կարգի քահանայություն։ Այդ քահանայության մասին խոսվում է բացառապես 110-րդ Սաղմոսում։ Եվ պարզ է, որ Սաղմոսը խոսում է Իսրայելի պատմության մեջ առանձնահատուկ թագավոր-քահանայի մասին։

`Կարդացե՛ք Եբրայեցիներին 7.20–28 համարները։ Որո՞նք են Քրիստոսի քահանայությունից բխող որոշ օրհնությունները, որը գերազանցում է մյուս բոլոր քահանայությունները։`

Լինելով Աստված-Թագավոր և հավիտենական Քահանա՝ Քրիստոսը աննախադեպ գերազանցություն ունի երկրային քահանաների և թագավորների նկատմամբ. այնպես որ, մենք կարող ենք հույս փայփայել։ Քրիստոսը հաստատում է գերագույն ուխտը, որը հիմնված է ոչ թե մարդկային խոստումների, այլ Աստծո երդման վրա։ Նա ծառայում է երկնային սրբարանում։ Նրա քահանայության վրա չի ազդում մեղքը կամ մահը, ինչպես դա կարող էր սպառնալ երկնային քահանաներին։ Ադպիսով, Նա կարող է հավերժ բարեխոսել ու փրկել Իր ժողովրդին։ Քրիստոսի՝ որպես կատարյալ ու կարեկից Քահանայի հաշտեցման աշխատանքն Իր ժողովրդին Աստծո ներկայության մեջ մնալու հարատև երաշխիք է տալիս(Եբրայեցիներին 6.19, 20)։ Քրիստոսի թագավորական քահանայությունը կվերացնի չարի իշխանությունը ոչ միայն մարդկանց սրտերում, այլև աշխարհում։ Նա կպահի 2-րդ Սաղմոսի խոստումը, որ յուրաքանչյուր ազգ և կառավարիչ ենթարկվելու է Քրիստոս Հիսուսի արքայական դատաստանին (Սաղմոս 2.6–9, Սաղմոս 110.1, 2, 5, 6)։ Հիսուսի հրաշալի թագավորական քահանայությունը պահանջում է մեր բացարձակ հնազանդությունն ու վստահությունը։