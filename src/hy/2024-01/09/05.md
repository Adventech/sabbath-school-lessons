---
title:  Հավիտյան Թագավոր` անգերազանցելի զորությամբ
date:  28/02/2024
---

`Կարդացե՛ք Սաղմոս 2, Սաղմոս 110.1–3, Սաղմոս 89.4, 13–17 և Սաղմոս 110.5, 6 համարները։ Ի՞նչ են սովորեցնում այս տեքստերը Թագավոր Քրիստոսի մասին։`

Երբ Աստված ներկայացվում է որպես Մեսիայի Հայր, մատնանշվում է թագավորի թագադրումը, երբ թագավորն ընդունվեց Աստծո ուխտի մեջ (Սաղմոս 2.7, Սաղմոսներ 89.26–28)։ Սաղմոս 2.7 համարը կանխատեսում է Քրիստոսի հարությունը և բարձրացումը որպես նոր հավիտենական ուխտի և Քրիստոսի թագավորական քահանայության արշալույս (Գործք Առաքելոց 13.33–39, Եբրայեցիներին 1.5, Եբրայեցիներին 5.5)։ Մեսիան նստած է Աստծո աջ կողմում որպես Մեկը, Ով աննախադեպ պատիվ և իշխանություն ունի (Սաղմոս 110.1, Գործք Առաքելոց 7.55, 56)։ «Ավելին, Տիրոջ և «օծյալի» (Մեսիայի) միջև կապը նույնիսկ ենթադրում է Մեսիայի նույնացում հենց Տիրոջ հետ։ . . . Եթե աջ կողմում նստողը Տերն է, ապա Տերը Մեսիան է, քանի որ վերջինս նույնպես աջ կողմում է երևում [տե՛ս Սաղմոս 110.1, 5]»։ Ժակ Դուկան, Էմմաուսի ճանապարհին (Քլարքսվիլ, «Lederer Books», 2012), էջ 26, 27։

Ի վերջո, Քրիստոսը բացարձակ հաղթանակ կտոնի Իր թշնամիների նկատմամբ։ Թշնամիներին «ոտքերի տակ պատվանդան» դարձնելը պատկեր է, որն արտացոլում է հին Մերձավոր Արևելքի թագավորների սովորությունը, որի համաձայն՝ նրանք իրենց ոտքերը դնում էին պարտված թշնամիների վզին՝ ցույց տալու նրանց նկատմամբ իրենց լիակատար գերակայությունը։ Այդուհանդերձ, Քրիստոսի գավազանն այստեղ սարսափի գործիք չէ (Սաղմոսներ 2.9, Սաղմոսներ 110.2)։

Գավազանը վաղ ժամանակներում պահում էին ցեղերի առաջնորդները՝ որպես ցեղի խորհրդանիշ (Թվեր 17.2−10)։ Քրիստոսի գավազանը սկիզբ է առնում Սիոնից, քանի որ Նա ներկայացնում է Սիոնի ժողովրդին։ Նրա գավազանը աստվածային դատաստանի խորհրդանիշն է, որը վերջ է դնում չարի իշխանությանը և պատկերում Քրիստոսի անգերազանցելի թագավորությունը (Հայտնություն 2.27, Հայտնություն 12.5)։ Նույնիսկ ամբարիշտ թագավորներին է հնարավորություն տրվում ապաշխարելու և Մեսիային ենթարկվելու (Սաղմոս 2.10–12)։

Քրիստոսի վերջնական հաղթանակի շատ պատկերավոր նկարագրություն բերված է Դանիելի մարգարեության 7-րդ գլխի գալուստին նախորդող տեսարանում, որը ցույց է տալիս, որ դատաստանից հետո «իրավունք է տրվում ․․․ Ամենաբարձրյալի սուրբերին» (Դանիել 7.22), հաստատվում է Նրա թագավորությունը և «Նրա թագավորությունը հավիտենական թագավորություն է» (Դանիել 7.27)։ Խաչի շնորհիվ արքայության խոստումն անպայման կիրականանա։

Օրհնություն է խոստացվում բոլոր նրանց, ովքեր վստահում են Թագավորին, և ժողովուրդը ուրախանում է Մեսիայի գերագույն իշխանությամբ ու արդար թագավորությամբ (Սաղմոս 2.12, Սաղմոս 89.15–17)։

`Որքա՜ն հաճելի է իմանալ, որ, ի վերջո, բարին կհաղթի չարին, արդարությունը կհաղթանակի, և ցավն ու տառապանքն ընդմիշտ կվերանան մեր կյանքից։ Ինչպե՞ս պետք է այս ճշմարտությունը մեզ մխիթարի, երբ հիմա մարդկային տեսանկյունից չարը կարծես բարգավաճում է։`