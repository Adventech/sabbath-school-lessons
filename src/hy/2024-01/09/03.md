---
title:  Տառապող Մեսիան
date:  26/02/2024
---

`Կարդացե՛ք Սաղմոս 22-ը և Սաղմոսն 118.22 համարը։ Ինչպե՞ս էին Մեսիայի հետ վարվում նրանք, որոնց Նա եկել էր փրկելու։`

Շատ սաղմոսներ արտահայտում են տառապող Մեսիայի լիակատար լքվածության տանջալի զգացումները (օրինակ՝ Սաղմոս 42, Սաղմոս 88, Սաղմոս 102)։ 22-րդ Սաղմոսը մեսիական մարգարեություն է, քանի որ այնտեղ նշված շատ մանրամասներ պատմականորեն չեն կարող կապված լինել Դավիթ թագավորի հետ, բայց լիովին համապատասխանում են Քրիստոսի մահվան հանգամանքներին։ Խաչի վրա Հիսուսն աղոթեց Սաղմոս 22.1 համարի խոսքերով (Մատթեոս 27.46)։

Հորից Քրիստոսի բաժանված լինելու տառապանքը, որի պատճառն այն էր, որ Քրիստոսն Իր վրա վերցրեց ողջ աշխարհի մեղքերը, կարող են ընկալելի լինել, երբ գիտակցենք նրանց մտերմության աստիճանը, նրանց աննախադեպ միասնությունը (Հովհաննես 1.1, 2, Հովհաննես 10.30)։ Այդուհանդերձ, նույնիսկ անբացատրելի տառապանքը չկարողացավ կոտրել Հոր ու Որդու միասնությունը։ Իր բացարձակ լքվածության մեջ Քրիստոսն Իրեն անվերապահորեն հանձնել էր Հորը՝ հակառակ այն հսկայական հուսահատության, որին Նա բախվեց։

«Քրիստոսի վրա` որպես մարդու փոխանորդի և երաշխավորի, դրվեց մեր ամենքիս անօրենությունը: Նա օրինազանց համարվեց, որպեսզի մեզ ազատի օրենքի պատժից: Ադամի հետևորդներից ամեն մեկի մեղքը ճնշում էր Նրա սիրտը: Մեղքի հանդեպ Աստծո բարկությունը, Նրա սարսափելի դժգոհությունը անօրենության պատճառով, ահով էին լցնում Նրա Որդու հոգին»։ էլեն Ուայթ, Դարերի փափագը, էջ 753։

Բազմաթիվ ցուլերի, հոշոտող ու մռնչացող առյուծների և շների պատկերներն ընդգծում են մարդկանց դաժանությունն ու թշնամանքը, որին Իր կյանքի վերջին ժամերին բախվեց Քրիստոսը, Ով համեմատվում է անվնաս և անօգնական որդի հետ։ Զարմանալի ճշգրտությամբ 22-րդ Սաղմոսը փոխանցում է ամբոխի թունավոր խոսքերը, որ ծաղրում էր Հիսուսին Հորն ուղղված Իր իսկ խոսքերով (Սաղմոս 22.1, 8, Մատթեոս 27.43), ինչպես նաև Հիսուսի հանդերձները բաժանող զինվորների ծաղրանքը (Սաղմոս 22.18, Մատթեոս 27.35)։ Այն ժամանակ մարդիկ չէին հասկանում, որ այն «որդը», որին նրանք փորձում էին ջախջախել, դառնալու է Տաճարի գլխավոր «անկյունաքարը» և ապահովելու է դրա հիմքը (Սաղմոս 118.22)։

Այդուհանդերձ, մեռելներից հարություն առնելուց հետո մերժված Մեսիան դարձավ Աստծո ժողովրդի փրկության Աղբյուրը (Մատթեոս 21.42, Գործք Առաքելոց 4.10–12)։ Քրիստոսը զգաց մարդկության մերժումը, բայց Աստված փառավորեց Իր Որդուն՝ Նրան դարձնելով Աստծո հոգևոր Տաճարի կենդանի «անկյունաքարը» (Եփեսացիներին 2.20−22, Ա Պետրոս 2.4−8)։ Նրանց համար, ովքեր մերժում են այս Քարը, այսինքն Աստծո առաջարկած փրկության ճանապարհը, այն կդառնա դատաստանի գործիք (Եսայի 8.14, Մատթեոս 21.44)։

`Խաչին գամված Հիսուսը կրեց ձեր երբևէ գործած յուրաքանչյուր մեղքի պատիժը։ Այն փաստը, որ Նա տառապեց ձեր փոխարեն, ինչպե՞ս պետք է ազդի ձեր այժմյան կենսակերպի վրա, ինչո՞ւ պետք է մեղքն այդքան զզվելի համարեք։`