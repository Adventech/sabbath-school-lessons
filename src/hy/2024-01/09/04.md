---
title:  Հավիտյան հավատարիմ Իր ուխտին
date:  27/02/2024
---

`Կարդացե՛ք Սաղմոս 89.27–32, 38–46 և Սաղմոս 132.10–12 համարները։ Ինչի՞ մասին է Դավթին տրված ուխտը։ Ըստ տեքստերի՝ ի՞նչն էր թվացյալ վտանգի տակ դրել այն։`

Դավթին տրված ուխտն Աստծո խոստումն է Դավթի տոհմին ցուցաբերվող հավիտենական աջակցության և Աստծո ժողովրդի բարգավաճման վերաբերյալ(Բ Թագավորների 7.5–16, Սաղմոս 89.1–4, 19–37, Սաղմոս 132.12–18)։ Ուխտի հարատևությունը հաստատվել է Աստծո հանդիսավոր երդմամբ և Դավիթ թագավորի հավատարմությամբ։ Այնուամենայնիվ, նույնիսկ այնպիսի նվիրյալ թագավորներ, ինչպիսին Դավիթն էր, միշտ չէ, որ հավատարիմ են եղել Տիրոջը։ 89-րդ սաղմոսը ողբում է դաժան իրականությունը, որը կարծես ասում է, թե Դավթին տրված ուխտի փառահեղ խոստումները կորցրել են իրենց ուժը։ Արդյո՞ք Իսրայելը անհուսորեն լքված է Աստծո կողմից։ Պատասխանն, իհարկե, ո՛չ–ն է։

Աստծո բարկությունն, այո, Աստծո դատաստանի արտահայտությունն է (Սաղմոս 38.1, Սաղմոս 74.1)։ Սակայն, այն հավերժ չի տևում, քանի որ Աստծո հավիտենական սերը ներում է մարդկանց մեղքերը, երբ մարդիկ ապաշխարում են։ Բայց քանի դեռ այդ բարկությունը շարունակվում է, Աստծո դժգոհությունն Իր մոլորյալ ժողովրդի պատճառով շատ լուրջ է։ Մարդիկ զգում են իրենց անհնազանդության դառը հետևանքները և գիտակցում իրենց մեղքերի ծանրությունը (Սաղմոս 89.38–46)։ Բայց միևնույն է, նրանք հարցնում են. «Մինչև ե՞րբ»՝ նկատի ունենալով Աստծո բարկության անցողիկ բնույթը (Սաղմոսներ 89.46)։ Այն փաստը, որ Աստված «հիշում» է Իր շնորհը (Սաղմոսներ 89.47, 50), նոր հույս է առաջացնում։

Մի խոսքով, թեև մարդը չպահեց ուխտի շրջանակներում իր պատասխանատվությունը, ժողովուրդը հիմնվում էր Աստծո անփոփոխ նպատակների խոստման վրա, որոնք իրականանալու էին Մեսիայի միջոցով, որը մարմնավորում է Իսրայելի և ամբողջ աշխարհի արդարությունն ու փրկությունը։ Ի վերջո, Աստված կհաղթի, և Նրա հավերժական թագավորությունը կհաստատվի հավիտյան, բայց միայն Հիսուսի շնորհիվ և ոչ Աստծո ժողովրդի շնորհիվ։

Հիսուս Քրիստոսը Դավթի Որդին է և Մեսիան(Մատթեոս 1.1, Եբրայեցիներին 1.8)։ Նրան անվանում են «Բոլոր արարածներից առաջ ծնված» (Կողոսացիներին 1.15)` վկայակոչելով Սաղմոս 89.27 համարը, որը Դավթին, ով Քրիստոսի կերպարն էր, Աստծո առաջնեկ է անվանում։ «Եվ Ես առաջնեկ պիտի դարձնեմ նրան, երկրի թագավորներից ավելի բարձր»։

Ակնհայտ է, որ «առաջնեկ» տիտղոսը չի արտահայտում Դավթի կենսաբանական կարգավիճակը, քանի որ Դավիթն իր ծնողների ութերորդ զավակն էր (Ա Թագավորների 16.10, 11)։ Հիսուսի դեպքում ևս այս տիտղոսը նշում է Նրա հատուկ պատիվն ու իշխանությունը (Կողոսացիներին 1.16, 20−22)։ Աստված Հիսուսին գերագույն Թագավոր դարձրեց ողջ աշխարհի վրա, երբ Նրան հարություն տվեց մեռելներից (Գործք Առաքելոց 2.30, 31)։

`Կարդացե՛ք Կողոսացիներին 1.16, 20–22 համարները։ Ի՞նչ են սովորեցնում այս տեքստերն այն մասին, թե ով է Հիսուսը և ինչ է արել մեզ համար։ Ի՞նչ խոստում կարող եք գտնել հենց ձեզ համար։`