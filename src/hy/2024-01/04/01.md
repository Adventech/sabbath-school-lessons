---
title:  Տերը լսում է ու փրկում է
date:  20/01/2024
---

### Այս շաբաթվա ուսումնասիրության համար կարդացե՛ք.
Սաղմոսներ 139.1–18, Սաղմոսներ 121, Սաղմոսներ 17.8, Մատթեոս 23.37, Ա Կորնթացիներին 10.1–4, Եբրայեցիներին 4.15, 16։

> <p>Հիշելու համարը.<p>
> «Արդարներն աղաղակում են, և Տերը լսում է ու նրանց փրկում է իրենց բոլոր նեղություններից» (Սաղմոս 34.17)։

Սաղմոսները կրկին ու կրկին ընդգծում են այն ճշմարտությունը, որ գերագույն Իշխան Տերը, Ով արարել և պահպանում է տիեզերքը, նաև բացահայտում է Իրեն որպես անձնական Աստված, Ով նախաձեռնում ու պահպանում է հարաբերություններ Իր ժողովրդի հետ։

Աստված մոտ է Իր ժողովրդին և Իր արարչագործությանն ինչպես երկնքում, այնպես էլ երկրի վրա (Սաղմոսներ 73.23, 25)։ Թեև Նա «երկնքում հաստատեց Իր գահը» (Սաղմոսներ 103.19) և «հեծնում է ամպերի վրա» (Սաղմոսներ 68.4), Նա նաև «մոտիկ է բոլորին, որ Իրեն են կանչում. այն բոլորին, որ ճշմարտությամբ կանչում են Իրեն» (Սաղմոսներ 145.18)։ Սաղմոսները հաստատում են այն ճշմարտությունը, որ Տերը կենդանի Աստված է, Ով գործում է նրանց համար, ովքեր կանչում են Իրեն (Սաղմոսներ 55.16–22)։ Սաղմոսները իմաստալից են հենց այն պատճառով, որ գրված են կենդանի Աստծո դրդմամբ և ուղղված են Իրեն՝ կենդանի Աստծուն, Ով լսում և պատասխանում է աղոթքներին։

Մենք պետք է հիշենք, որ Տիրոջ մոտիկությանը պատշաճ արձագանքելու համար հարկավոր է հավատ Նրա հանդեպ և հնազանդություն Նրա պատվիրաններին։ Այս հավատից և հնազանդությունից պակաս ոչինչ ընդունելի չէ Նրա համար, ինչպես հաճախ ցույց է տալիս Իսրայելի պատմությունը։