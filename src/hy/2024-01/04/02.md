---
title:  Իմ ոսկորները չծածկվեցին Քեզնից
date:  21/01/2024
---

`Կարդացե՛ք Սաղմոսներ 139.1–18 համարները։ Ինչպե՞ս է այն բանաստեղծորեն պատկերում Աստծո զորությունը (Սաղմոսներ 139.1−6), ներկայությունը (Սաղմոսներ 139.7−12) և բարությունը (Սաղմոսներ 139.13−18)։ Աստծո մեծությունն ի՞նչ է ասում Աստծո խոստումների մասին։`

Երբևէ ցանկացե՞լ եք որևէ մեկին օգնել, բայց միջոցներ չեք ունեցել։ Հավանաբար, որոշ մարդիկ էլ ձեզ են փորձել օգնել, սակայն չեն հասկացել ձեր կարիքները։ Ի տարբերություն նույնիսկ ամենասիրառատ և ամենաբարի մտադրություն ունեցող մարդկանց՝ Աստված կատարյալ կերպով ճանաչում է մեզ և մեր հանգամանքները, ինչպես նաև ունի մեզ օգնելու բոլոր միջոցները։ Ուստի, Նրա խոստումները' օգնության և ազատագրման վերաբերյալ, մակերեսային անհեթեթություններ չեն, այլ հաստատուն հավաստիացումներ։

Աստված այնքան լավ ու մանրամասն է ճանաչում աղմոսերգուին, որ նույնիսկ վերջինիս մոր արգանդը չի կարող նրան թաքցնել Աստծուց (Սաղմոսներ 139.13, 15)։ Աստված ամեն ինչ գիտի ժամանակի (Սաղմոսներ 139.2), մարդու ներաշխարհի (Սաղմոսներ 139.2, 4) և տարածության մասին (Սաղմոսներ 139.3), այն ներառում է սաղմոսերգուի ողջ լինելիությունը։ Աստծո հանճարեղ մտքի արգասիքը Նրա արարչագործությունն է, ինչպես նաև մարդկանց այդքան մոտիկից ճանաչելը, որը դրսևորվում է նաև մարդկանց հանդեպ Նրա հոգատարությամբ։

Այն հրաշալի ճշմարտությունը, որ Աստված մեզ այդքան լավ է ճանաչում, չպետք է վախեցնի մեզ, այլ պետք է մղի դեպի Հիսուսի գիրկը, և ստիպի երախտապարտ լինել այն ամենի համար, ինչ հանուն մեր փրկության Նա արեց խաչի վրա։ Հիսուսի հանդեպ հավատով է մեզ տրվել Նրա արդարությունը, հենց Իր' «Աստծո արդարությունը» (Հռոմեացիներին 3.5, 21)։

Աստծո ներկայությունը պատկերվում է անգամ «դժոխքում» (շեոլ «գերեզման») և «խավարում» (Սաղմոսներ 139.8, 11, 12), Աստծո ներկայությամբ. սրանք այն վայրերն են, որտեղ, սովորաբար, Աստված ներկա չի լինում (Սաղմոսներ 56.13)։ Նրա ներկայությունը պատկերված է նաև որպես «արշալույսի թևերն առնող» (արևելք) և «ծովի վերջին ծայրերում բնակվող» (արևմուտք) (Սաղմոսներ 139.9)։ Այս նկարագրությունները փոխանցում են այն գաղափարը, որ տիեզերքում չկա մի տեղ, որտեղ մենք կարող ենք թաքնվել Աստծուց։ Թեև Աստված տիեզերքի մաս չի կազմում, ինչպես կարծում են ոմանք, Նա մոտ է այնտեղ առկա ամեն ինչին, քանի որ ոչ միայն ստեղծել, այլև պահպանում է այն (տե՛ս Եբրայեցիներին 1.3)։

Որպես Մեկը, Ով մեր մասին ամեն ինչ գիտի, Աստված կարող է օգնել ու վերականգնել մեզ։ Նրա մեծության նորովի գիտակցումը գովասանքի ու նորոգված վստահության պոռթկում է ծնում սաղմոսերգուի մեջ։ Նա համարում է, որ Աստծո՝ իրեն այդքան լավ ճանաչելը միջոց է, որը կարող է իր կյանքից հեռացնել այն ամենը, ինչը խանգարում է Աստծո հետ իր հարաբերություններին։

`Ոմանք կարող են վախեցնող համարել այն փաստը, որ Աստված այդքան շատ բան գիտի իրենց մասին, նույնիսկ իրենց ամենամութ գաղտնիքները։ Այս դեպքում ինչո՞ւ է Ավետարանը մեր միակ հույսը։`