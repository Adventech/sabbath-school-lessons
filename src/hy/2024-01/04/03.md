---
title:  Աստծո հոգատարության հավաստիացում
date:  22/01/2024
---

`Կարդացե՛ք Սաղմոսներ 40.1–3, Սաղմոսներ 50.15, Սաղմոսներ 55.22 համարները և 121-րդ Սաղմոսը։ Ինչպե՞ս է Աստված մասնակցում մեր առօրյա կյանքին ու գործերին։`

Սուրբ Գրքում Աստված ներկայանում է որպես կենդանի Աստված, Ով գործում է նրանց համար, ովքեր կանչում են Իրեն։ Սաղմոսերգուն ասում է. «Ես ամեն ժամանակ Տիրոջը դրեցի իմ առջև» (Սաղմոսներ 16.8)։ Այսինքն նա վստահում է Աստծուն և կանչում Նրան (Սաղմոսներ 7.1, Սաղմոսներ 9.10)։ Տերը կլսի նրան նույնիսկ այն ժամանակ, երբ նա աղաղակում է «խոր տեղերից» (Սաղմոսներ 130.1, 2)։ Այս միտքը փոխանցում է այն գաղափարը, որ կյանքի ոչ մի հանգամանք չի կարող աննկատ մնալ Աստծո կողմից կամ չենթարկվել Նրա գերագույն իշխանությանը։ Ուստի, սաղմոսերգուի աղաղակը, որքան էլ հրատապ ու սրտակեղեք, երբեք անհույս չէ։

121-րդ սաղմոսը ցույց է տալիս Արարչի զորությունը հավատարիմ հավատացյալների կյանքում։ Այդ զորությունը ներառում է.

1. «Նա չի թողնի, որ քո ոտքը սահի» (Սաղմոսներ 121.3)։ «Ոտք» բառով հաճախ նկարագրվում է մարդու կենսական ճանապարհորդությունը։ (Սաղմոսներ 66.9, Սաղմոսներ 119.105, Առակներ 3.23)։ Եբրայերեն «շարժվել» բառը նկարագրում է այն ապահովությունը, որն Աստված տալիս է աշխարհին (Սաղմոսներ 93.1) և Սիոնին (Սաղմոսներ 125.1)։
2. Տերը ներկայացվում է որպես Իսրայելի Պահապան, Ով չի ննջում և չի քնում։ Սա ընդգծում է Տիրոջ մշտական զգոնությունն ու պատրաստակամությունը՝ գործելու Իր զավակների համար (Սաղմոսներ 121.3, 4)։
3. Եգիպտոսից ելքի ժամանակների ամպի սյունը (Ելք 13.21, 22)։ Այս նույն ձևով Տերը ֆիզիկական ու հոգևոր ապաստան է տալիս Իր ժողովրդին։
4. Աստված նրանց «աջ ձեռքի մոտ» է (Սաղմոսներ 121.5)։ Աջ ձեռքը սովորաբար ընկալվում է որպես մարդու ավելի ուժեղ ձեռքը՝ գործողության ձեռքը (Սաղմոսներ 74.11, Սաղմոսներ 89.13)։ Այստեղ այն ներկայացնում է Աստծո մոտիկությունն ու բարեհաճությունը (Սաղմոսներ 16.8, Սաղմոսներ 109.31, Սաղմոսներ 110.5)։
5. Այն փաստը, որ Աստված պաշտպանում է Իր ժողովրդին, հստակ ներկայացված է Սաղմոս 121.6–8 համարներում։ Աստված ամեն չարիքից հեռու կպահի Իր զավակներին։ Ո՛չ «արևը», ո՛չ «լուսինը» չեն զարկի նրանց։ Աստված կպահպանի նրանց «երթուդարձը»։ Այս բանաստեղծական պատկերներն ընդգծում են Աստծո լիակատար, անդադար հոգատարությունը։

Ինչպե՞ս է ամփոփում սաղմոսերգուն սաղմոսը։ Նա վստահում էր Աստծո սիրառատ հոգատարությանը։ Եվ մենք, իհարկե, նույնը պետք է անենք։

`Ի՞նչ գործնական ուղիներով կարող եք ավելի հստակ զգալ Աստծո հոգածության իրողությունը։ Ինչպե՞ս կարող եք համագործակցել Աստծո հետ` թույլ տալով, որ Նա աշխատի ձեր ներսում և ձեզ համար։`