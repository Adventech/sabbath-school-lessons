---
title:  Տերն ապավեն է թշնամիներից
date:  23/01/2024
---

`Կարդացե՛ք Սաղմոսներ 17.7–9, Սաղմոսներ 31.1–3 և Սաղմոսներ 91.2–7 համարները։ Ի՞նչ է անում սաղմոսերգուն նեղության ժամանակ։`

Սաղմոսերգուն բախվում է տարբեր նեղությունների և այդ ժամանակ դիմում է Տիրոջը, Ով ապաստան է ամեն դժբախտության մեջ։ Վստահությունը կանխամտածված ընտրություն է' ընդունել Աստծո գերագույն իշխանությունը մարդու կյանքի բոլոր հանգամանքներում։ Եթե դժբախտության ժամանակ չվստահենք Աստծուն, ապա երբեք չենք վստահի։

Սաղմոսերգուի վկայությունը. «Ես Տիրոջը կասեմ. «Իմ ապավե՛ն և իմ ամրո՛ց, իմ Աստվա՛ծ, որի վրա եմ հույսս դրել»» (Սաղմոսներ 91.2), բխում է Աստծո հետ ունեցած իր անցյալի փորձից և այժմ ամրապնդում է նրա հավատը ապագայի հանդեպ։ Սաղմոսերգուն Աստծուն անվանում է Բարձրյալ և Ամենակարող (Սաղմոսներ 91.1, 2)' հիշելով իր Աստծո անսահման մեծությունը։

Սաղմոսերգուն պատմում է նաև այն ապահովության մասին, որը կարելի է գտնել Աստծո մեջ՝ «գաղտնի տեղ» («ապաստան» կամ «թաքստոց»), «հովանի» (Սաղմոսներ 91.1), «ապավեն», «ամրոց» (Սաղմոսներ 91.2), «թևեր», «վահան», «զրահ» (Սաղմոսներ 91.4) և «ապաստան» (Սաղմոսներ 91.9)։ Սաղմոսերգուի մշակույթում այս պատկերները ապահով ապաստարանի խորհրդանիշ էին։ Բավական է հիշել աշխարհի այս հատվածում արևի անտանելի շոգը, որպեսզի գնահատենք ստվերը (կամ մթնշաղը), կամ հիշենք Իսրայելի պատմության պատերազմի ժամանակները՝ գնահատելու վահանի կամ ամրոցի ապահովությունը:

`Կարդացե՛ք Սաղմոսներ 17.8 և Մատթեոս 23.37 համարները։ Ի՞նչ պատկեր է օգտագործվում այստեղ, և ի՞նչ է այն բացահայտում։`

Ամենամտերիմ փոխաբերություններից մեկը վերաբերում է Աստծո «թևերի շուքի տակ» լինելուն (Սաղմ ոսներ 17.8, Սաղմոսներ 57.1, Սաղմոսներ 63.7)։ Այս փոխաբերությունը մխիթարություն և վստահություն է տալիս՝ ակնարկելով մայր թռչնի ցուցաբերած պաշտպանությունն իր ձագերի հանդեպ։ Տերը համեմատվում է արծվի հետ, ով իր ձագերին տանում է իր թևերի վրա (Ելք 19.4, Բ Օրենք 32.11) և հավի հետ, որն իր ձագերին իր թևերի տակ է հավաքում (Մատթեոս 23.37)։

`Այնուամենայնիվ, ինչպե՞ս ենք մենք վարվում, երբ վրա է հասնում աղետը, և չենք տեսնում Տիրոջ պաշտպանությունը։ Ինչո՞ւ այս ցավոտ ապրումները բնավ չեն նշանակում, որ Տերը մեզ հետ չէ։`