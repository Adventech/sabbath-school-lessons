---
title:  Պաշտպան և Ազատագրող
date:  24/01/2024
---

`Կարդացե՛ք Ա Կորնթացիներին 10.1–4 համարները։ Ինչպե՞ս է Պողոսը նկարագրում ելքի պատմությունը։ Ի՞նչ հոգևոր դաս է ցանկանում սովորեցնել մեզ։`

`Կարդացե՛ք 114-րդ Սաղմոսը։ Ինչպե՞ս է բանաստեղծորեն նկարագրված Իսրայել ժողովրդի ազատագրումը Եգիպտոսից։`

Աստծո կողմից Իր զավակներին Եգիպտոսի գերությունից զարմանահրաշ կերպով ազատելու ինչպիսի՜ բանաստեղծական պատկեր է ներկայացված 114-րդ սաղմոսում։ Ինչպես Հին, այնպես էլ Նոր Կտակարաններում Եգիպտոսից ազատագրումը դիտվում էր որպես Իր ժողովրդին փրկելու Աստծո զորության խորհրդանիշ։ Պողոսը կորնթացիներին ուղղված նամակի այս հատվածներում հենց դա է անում. ներկայացնում է ողջ իրական պատմությունը որպես փոխաբերություն՝ որպես Հիսուս Քրիստոսի փրկության խորհրդանիշ։

Սաղմոս 114-ը նաև պատկերում է աստվածային ազատագրումը Աստծո՝ որպես բնության ուժերի վրա Արարչի գերիշխանության միջոցով, քանի որ Նա փրկեց Իր ժողովրդին Ելքի ժամանակ: Ծովը, Հորդանան գետը և լեռներն ու բլուրները բանաստեղծորեն ներկայացնում են բնական ու մարդկային այն ուժերը, որոնք խոչընդոտում էին Իսրայելի ճանապարհը դեպի խոստացված երկիր (Բ Օրենք 1.44, Հեսու 3.14−17)։ Աստված, սակայն, իշխում է դրանց բոլորի վրա։

Իրականում, Աստծո զավակներից շատերի համար բոլոր ժամանակներում և բոլոր վայրերում երկնային Երուսաղեմ տանող ճանապարհը լի է վտանգներով։ Սաղմոսները նրանց խրախուսում են նայել խոչընդոտներից այն կողմ և երկնքի ու երկրի Արարչին (Սաղմոսներ 121.1)։

114-րդ սաղմոսի ոգին փոխանցում է Հիսուսը՝ հանգստացնելով ծովային փոթորիկը և հայտարարելով, որ եկեղեցին վախենալու ոչինչ չունի, քանի որ Ինքը հաղթել է աշխարհին (Մատթեոս 8.23−27, Հովհաննես 16.33)։

Տիրոջ մեծ գործերն Իր ժողովրդի համար պետք է ստիպեն ողջ երկրին սարսափել Նրա ներկայությունից (Սաղմոսներ 114.7)։ «Սարսափել» բառն այստեղ նշանակում է ճանաչել ու երկրպագել Աստծուն, այլ ոչ թե վախենալ Նրանից (Սաղմոսներ 96.9, Սաղմոսներ 99.1)։ Եթե Աստված իրենց կողքին է, հավատացյալները վախենալու ոչինչ չունեն։

`Ի՞նչ հոգևոր վտանգների կարող ենք բախվել որպես հավատացյալներ, և ինչպե՞ս կարող ենք սովորել ապավինել Տիրոջ զորությանը, որը կպաշտպանի մեզ այս վտանգներին տեղի տալուց, որոնք այժմ մեզ համար նույնքան իրական են, որքան այն ժամանակներում սաղմոսերգուի համար։`