---
title:  Հետագա ուսումնասիրության համար
date:  26/01/2024
---

Կարդացե՛ք Էլեն Ուայթի Նահապետներ և մարգարեներ գրքի 195–203 էջերի «Պայքարի գիշերը» գլուխը։ Ի՞նչ կարող ենք սովորել Հակոբի փորձառությունից՝ համառ աղոթքի և Աստծո հանդեպ անվերապահ վստահության զորության մասին։

Սաղմոսներն ամրացնում են մեր հավատն Աստծո հանդեպ, Ով ապահով ապաստանն է նրանց համար, ովքեր իրենց կյանքը վստահում են Նրա հզոր ձեռքերին։ «Աստված մեծ բաներ է անում նրանց համար, ովքեր ապավինում են Իրեն։ Իրեն Աստծո հետևորդ համարող ժողովուրդը մեծ ուժով աչքի չի ընկնում այն պատճառով, որ չափից ավելի է վստահում իր սեփական իմաստությանը և հնարավորություն չի տալիս Տիրոջը' դրսևորելու Իր զորությունը' ելնելով իրենց շահերից։ Նա կօգնի Իր հավատացյալ զավակներին ցանկացած արտակարգ իրավիճակում, եթե նրանք լիովին վստահեն և հավատարմորեն հնազանդվեն Նրան»։ Էլեն Ուայթ, Նահապետներ և մարգարեներ, էջ 493։

Այնուամենայնիվ, որոշ սաղմոսներ կարող են լուրջ մարտահրավեր ներկայացնել, երբ այնտեղ հիշատակված խոստումները ոչ մի կերպ չեն համապատասխանում մեր ներկա վիճակին։ Նման պահերին մենք պարզապես պետք է սովորենք վստահել Աստծո բարությանը, որն ամենազորեղ կերպով դրսևորվեց խաչի վրա։

Երբեմն որոշ սաղմոսներ կարող են օգտագործվել կեղծ հույսեր արթնացնելու համար։ Հիսուսի պատասխանը' սատանայի կողմից Սաղմոս 91։11, 12-ի խեղաթյուրված օգտագործմանը ցույց է տալիս, որ Աստծուն վստահելը չպետք է շփոթել Աստծուն փորձելու հետ(Մատթեոս 4.5−7) կամ հանդգնորեն խնդրել, որ Աստված անի մի բան, ինչը հակասում է Նրա կամքին։

«Քրիստոսի եկեղեցու կամ անհատ քրիստոնյայի ամենամեծ հաղթանակները նրանք չեն, որ ձեռք են բերվում տաղանդով կամ կրթությամբ, հարստությամբ կամ մարդկանց բարեհաճության շնորհիվ։ Դրանք այն հաղթանակներն են, որ ձեռք են բերվում Աստծո հետ առանձնանալու շնորհիվ, երբ մարդն իր անկեղծ, պայքարող հավատով կառչում է Բարձրյալի հզոր բազկից»։ Էլեն Ուայթ, Նահապետներ և մարգարեներ, էջ 203։

**Հարցեր քննարկման համար**

`Դասարանում քննարկե՛ք երեքշաբթի օրվա դասի վերջում տրված հարցը, որը վերաբերում է նեղության ու դժվարության պահին Աստծուն վստահելուն։ Ինչպե՞ս կարելի է դա հասկանալ, և ինչպե՞ս կարող են դրանք պատահել մարդկանց հետ, երբ ունենք Աստծո պաշտպանության մասին այն բոլոր հրաշալի խոստումները, որոնք տրված են Սաղմոսներում։ Մտածե՛ք նաև այս մասին. մի՞թե այդ հրաշալի խոստումների մասին գրող սաղմոսերգուն ինքը չի տառապել կամ չի՞ ճանաչել հավատարիմ մարդկանց, որոնք նույնպես տառապել են։`

`Ինչպե՞ս կարող ենք ցանկացած իրավիճակում անվերապահ վստահություն զարգացնել Աստծո հանդեպ (օրինակ՝ Սաղմոսներ 91.14, Սաղմոսներ 143.8, 10, Սաղմոսներ 145.18–20)։ Ի՞նչը կարող է պատճառ դառնալ, որ մենք կորցնենք այդ վստահությունը։ Ինչո՞ւ է կարևոր, որ սովորենք Աստծուն վստահել լավ ժամանակներում, որ կարողանանք վստահել Նրան նաև վատ ժամանակներում։`