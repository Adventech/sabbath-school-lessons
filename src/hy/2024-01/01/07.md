---
title:  Հետագա ուսումնասիրության համար
date:  05/01/2024
---

Կարդացե՛ք Էլեն Ուայթի Մարգարեներ և թագավորներ գրքի 35–50 էջերի «Տաճարի նվիրաբերումը» և Լուրեր երիտարասրդներին գրքի 291, 292 էջերի «Երաժշտության առավելությունները» գլուխները։

Սաղմոսներ գիրքը բաղկացած է 150 սաղմոսներից, որոնք խմբավորված են հինգ գրքերում՝ գիրք I (Սաղմոսներ 1−41), գիրք II (Սաղմոսներ 42−72), գիրք III (Սաղմոսներ 73−89), գիրք IV (Սաղմոսներ 90−106) և գիրք V (Սաղմոսներ 107−150)։ Սաղմոսների' հինգ տարբեր գրքերի բաժանումը վաղ հրեական ավանդույթ է, որը համապատասխան է Հնգամատյանի հինգ գրքերի բաժանմանը։

Սաղմոսների գիրքը վկայում է սաղմոսների' արդեն գոյություն ունեցող ժողովածուների մասին՝ Կորխի որդիների սաղմոսների ժողովածու (Սաղմոսներ 42−49, 84, 85, 87, 88), Ասափի սաղմոսների ժողովածու (Սաղմոս 73−83), Վերելքի երգեր (Սաղմոսներ 120−134– Երգ՝ աստիճաններով բարձրանալիս) և Փառաբանական սաղմոսներ (Սաղմոսներ 111−118, 146−150)։ Սաղմոսներ 72.20 համարը վկայում է Դավթի Սաղմոսների ավելի փոքր ժողովածուի մասին։

Թեև Սաղմոսների մեծ մասը վերագրվում են Դավիթ թագավորի և վաղ միապետության ժամանակներին (ՔԱ տասներորդ դար), Սաղմոսների հավաքածուն շարունակում էր աճել հաջորդ դարերի ընթացքում՝ բաժանված միապետություն, գերություն, գերությանը հաջորդող ժամանակաշրջան։ Հավանական է, որ հրեա դպիրները Եզրասի ղեկավարության ներքո սաղմոսների գոյություն ունեցող փոքրիկ հավաքածուները միավորել են մեկ միասնական գրքում, երբ աշխատում էին նոր տաճարի ծառայությունները կազմակերպելու ուղղությամբ։

Այն փաստը, որ դպիրները համախմբել են Սաղմոսների գիրքը, չի նսեմացնում դրանց աստվածային ներշնչվածությունը։ Դպիրները, ինչպես և սաղմոսերգուները, Աստծո նվիրյալ ծառաներ էին, և նրանց գործն առաջնորդում էր Աստված (Եզրաս 7.6, 10)։ Սաղմոսների՝ միաժամանակ մարդկային ու աստվածային բնույթը համեմատելի է մարմնավորված Տեր Հիսուսի մեջ աստվածայինի ու մարդկայինի միության հետ։ «Իսկ Աստվածաշունչը' մարդկային լեզվով արտահայտված իր աստվածատուր ճշմարտություններով, աստվածայինի ու մարդկայինի միություն է։ Այդպիսի միություն կար նաև Քրիստոսի բնության մեջ, Ով Աստծո Որդի էր և մարդու Որդի։ Այսպիսով, ինչպես Քրիստոսի, այնպես էլ Աստվածաշնչի վերաբերյալ ճիշտ է այն, որ «Բանը մարմին եղավ և բնակվեց մեր մեջ» (Հովհաննես 1.14)»։ Էլեն Ուայթ, Մեծ պայքար, էջ 8։

**Հարցեր' քննարկման համար**

`Ի՞նչ է նշանակում, որ Սաղմոսներն աստվածային-մարդկային աղոթքներ ու օրհներգեր են։ Որքան էլ այս գաղափարը բարդ լինի լիարժեք ընկալելու համար, ինչպե՞ս կարող է օգնել'տեսնելու այն մտերմությունը, որն Աստված փափագում է ունենալ Իր ժողովրդի հետ։ Ինչպե՞ս է այն յուրովի բացահայտում այն ճշմարտությունը, թե որքան մոտ է Աստված մարդկությանը և մեզնից յուրաքանչյուրին։`

`Դասարանում խոսեք այն մասին, թե ինչպես եք Սաղմոսներում հանդիպել տողերի, որոնք ուղղակիորեն վերաբերում են ձեր իրավիճակին։ Ինչպե՞ս են դրանք մխիթարել ու հուսադրել ձեզ։`