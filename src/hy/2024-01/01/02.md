---
title:  Սաղմոսները հին Իսրայելի երկրպագության մեջ
date:  31/12/2023
---

`Կարդացե՛ք Ա Մնացորդաց16.7, Նեեմիա 12.8, Սաղմոսներ 18.1, Սաղմոսներ 30.1, Սաղմոսներ 92.1, Սաղմոսներ 95.2, Սաղմոսներ 105.2, Կողոսացիներին 3.16 և Հակոբոս 5.13 համարները։ Ինչի՞ց դրդված են գրվել որոշ սաղմոսներ։ Ե՞րբ էր Աստծո ժողովուրդն օգտագործում սաղմոսները։`

Սաղմոսները գրվել և կիրառվել են ինչպես անձնական, այնպես էլ համայնական երկրպագության ժամանակ։ Տաճարում կատարվող երկրպագության ժամանակ դրանք երգվում էին որպես օրհներգեր, ինչի մասին վկայում են երաժշտական ծանոթագրությունները, որոնցում հիշատակվում են գործիքները (Սաղմոսներ 61.1), մեղեդիները (Սաղմոսներ 9.1) և երաժշտական առաջնորդները (Սաղմոսներ 8.1)։

Եբրայերեն Աստվածաշնչում Սաղմոսներ գրքի վերնագրը («Թեհիլիմ»՝ փառաբանություն) արտացոլում է դրա հիմնական նպատակը՝ Աստծուն փառաբանելը։ Անգլերեն վերնագիրը վերցված է հունարեն պսալմոյ բառից, որը հանդիպում է Սեպտուագինտայում (կամ Յոթանասնից թարգմանություն)՝ եբրայերեն Աստվածաշնչի հունարեն վաղ (ՔԱ երկրորդ կամ երրորդ դար) թարգմանությունում։

Սաղմոսները Իսրայելի երկրպագության անբաժանելի մասն էին։ Օրինակդրանք երգվում էին տաճարի նվիրաբերման, կրոնական տոնակատարությունների, երթերի, նաև Ուխտի տապանակը Երուսաղեմում տեղադրելու ժամանակ։

«Համբարձման երգերը» (Սաղմոսներ 120−134), որոնք հայտնի են նաև որպես ուխտագնացության երգեր, սովորաբար երգում էին տարեկան երեք հիմնական տոների ժամանակ, դեպի Երուսաղեմ ուխտագնացություն կատարելիս (Ելք 23.14–17)։ «Եգիպտական հալել» (Սաղմոսներ 113−118) և «Մեծ հալել» (Սաղմոսներ 136) սաղմոսները երգում էին ինչպես երեք հիմնական տարեկան տոների, այնպես էլ նորալուսնի տոնակատարության և տաճարի նվիրաբերման տոների ժամանակ։ Եգիպտական հալելը Զատկի տոնակատարության ժամանակ նշանակալի դեր ստացավ։ 113-րդ և 114-րդ սաղմոսները երգում էին Զատկի խնջույքի սկզբում, իսկ 115−118-րդ սաղմոսները՝ վերջում (Մատթեոս 26.30)։ «Օրական հալելը» (Սաղմոսներ 145−150) ներառված էր ժողովարանի ամենօրյա առավոտյան ծառայության աղոթքների մեջ։

Սաղմոսները ոչ միայն երկրպագության մասն էին, այլև յուրօրինակ ուղեցույց էին, թե ինչպես պետք է մարդիկ Սրբարանում երկրպագեն Աստծուն։ Հիսուսն աղոթեց 22-րդ սաղմոսի բառերով (Մատթեոս 27.46)։ Վաղ եկեղեցու կյանքում ևս սաղմոսները կարևոր դեր ունեին(Կողոսացիներին 3.16, Եփեսացիներին 5.19)։

`Ճիշտ է, այժմ մենք Աստծուն չենք երկրպագում այնպիսի երկրային սրբարանում, ինչպիսին տաճարն է, ինչպե՞ս կարող ենք օգտագործել սաղմոսները մեր երկրպագության ժամանակ՝ լինի անձնական, թե համատեղ։`