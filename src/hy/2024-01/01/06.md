---
title:  Սաղմոսների աշխարհը
date:  04/01/2024
---

`Կարդացե՛ք Սաղմոսներ 16.8, Սաղմոսներ 44.8, Սաղմոսներ 46.1, Սաղմոսներ 47.1, 7, Սաղմոսներ 57.2, Սաղմոսներ 62.8, Սաղմոսներ 82.8 և Սաղմոսներ 121.7 համարները։ Ի՞նչ դեր ունի Աստված սաղմոսերգուի կյանքում։`

Սաղմոսների աշխարհն ամբողջովին աստվածակենտրոն է, այն ձգտում է աղոթքով ու փառաբանությամբ Աստծուն հանձնել կյանքի բոլոր փորձառությունները։ Աստված ողջ երկրի Գերագույն Արարիչն է, Թագավորն ու Դատավորը։ Նա անհրաժեշտ ամեն ինչով ապահովում է Իր զավակներին։ Հետևաբար, Նրան պետք է ապավինել բոլոր ժամանակներում։ Երբ Աստծո զավակները երբեմն անահաջողություններ են ունենում, նույնիսկ անհավատներն են հարցնում. «Ո՞ւր է քո Աստվածը» (Սաղմոսներ 42.10)։ Աստված մշտապես ներկա է իր ժողովրդի կյանքում և երբեք չի ձախողվում։ Ի վերջո, Սաղմոսները ներկայացնում են այն ժամանակը, երբ բոլոր ժողովուրդները և ողջ արարչագործությունը կերկրպագի Աստծուն (Սաղմոսներ 47.1, Սաղմոսներ 64.9)։

Երբ Աստված մարդու կյանքում գլխավոր դերն է զբաղեցնում, դրանից բխում է, որ երկրպագությունը ևս գլխավոր դեր ունի։ Այն երկրպագության ծառայությունը, որտեղ օգտագործվում էին Սաղմոսները, հիմնավորապես տարբերվում է այն երկրպագությունից, որը մեր օրերում հասկանում են շատ մարդիկ, որովհետև աստվածաշնչյան մշակույթում երկրպագությունը ողջ համայնքի կյանքի բնական ու անվիճարկելի էությունն էր։ Այն ամենը, ինչ պատահում էր Աստծո ժողովրդի կյանքում՝ լավ թե վատ, անխուսափելիորեն իր արտահայտությունն էր գտնում երկրպագության մեջ։ Աստված լսում է սաղմոսերգուին' որտեղ էլ նա լինի, և պատասխանում է նրան ամենաճիշտ ժամանակին (Սաղմոսներ 3.4, Սաղմոսներ 18.6, Սաղմոսներ 20.6)։

Սաղմոսերգուն գիտի, որ Աստծո բնակավայրը երկինքն է, բայց միևնույն ժամանակ Աստված բնակվում է Սիոնում, Իր ժողովրդի մեջ, Սրբարանում։ Աստված միաժամանակ ամենուր է, հեռու ու մոտիկ, ինչպես նաև Իր տաճարում (Սաղմոսներ 11.4), թաքնված (Սաղմոսներ 10.1) ու բացահայտված (Սաղմոսներ 41.12)։ Սաղմոսներում Աստծո' թվացյալ միմյանց բացառող երկու բնութագրերը ներկայացված են միասին։ Սաղմոսերգուները հասկանում էին, որ մտերմությունն ու հեռավորությունն անբաժան են Աստծո ճշմարիտ էության մեջ (Սաղմոսներ 24.7–10)։ Սաղմոսերգուները հասկացան հոգևոր լարվածության դինամիկան(ուժը)։ Աստծո ներկայության ու Նրա բարության գիտակցումն իրենց ողջ փորձառության մեջ ամրացնում էր նրանց հույսը, երբ նրանք սպասում էին, որ Աստված միջամտի` ինչպես և երբ Նա կորոշի դա անել։

`Ինչպե՞ս կարող են Սաղմոսներն օգնել հասկանալու, որ չենք կարող Աստծուն սահմանափակել մեր կյանքի ընդամենը որոշ ոլորտներով։ Ըստ ձեզ՝ ձեր կյանքի ո՞ր ոլորտներից եք փորձում հեռու պահել Աստծուն։`