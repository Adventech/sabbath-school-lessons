---
title:  Երգ բոլոր ժամանակների համար
date:  02/01/2024
---

`Կարդացե՛ք Սաղմոսներ 3, Սաղմոսներ 33.1–3 և Սաղմոսներ 109.6–15 համարները։ Մարդկային փորձառության ո՞ր տարբեր կողմերն են փոխանցում այս Սաղմոսները։`

Սաղմոսները հավատացյալների համայնքին հնարավորություն են տալիս հասկանալու մարդկային փորձառությունների տեսանելի ամբողջությունը, և ցույց են տալիս, որ հավատացյալները կարող են երկրպագել Աստծուն կյանքի բոլոր իրավիճակներում։ Դրանցում մենք տեսնում ենք հետևյալը.

1. Օրհներգեր, որոնք մեծարում են Աստծուն' արարչագործության մեջ Նրա գերազանցության ու զորության համար, Նրա թագավորական իշխանության, դատաստանի ու հավատարմության համար։
2. Գոհաբանական սաղմոսներ, որոնք խոր երախտագիտություն են արտահայտում Աստծո առատ օրհնությունների համար։
3. Ողբեր, որոնք սրտի խորքից Աստծուն ուղղված աղաղակներ են' նեղություններից ազատվելու համար։
4. Իմաստության սաղմոսներ, որոնք գործնական ուղեցույց են' արդար ապրելու համար։
5. Արքայական սաղմոսներ, որոնք մատնացույց են անում Քրիստոսին` Աստծո ժողովրդի Թագավորին ու Ազատարարին։ (6) Պատմական սաղմոսներ, որոնք հիշատակում են Իսրայելի անցյալն ու ընդգծում ինչպես Աստծո հավատարմությունը, այնպես էլ Իսրայելի անհավատարմությունը։ Սրանք զգուշացնում են գալիք սերունդներին, որ չկրկնեն նախնիների սխալները, այլ վստահեն Աստծուն և հավատարիմ մնան Նրա ուխտին։

Սաղմոսներն օժտված են յուրահատուկ բանաստեղծական ոգով, որը գրավում է ընթերցողին։ Ու թեև որոշ բանաստեղծական հնարքներ կորչում են թարգմանության ընթացքում, մենք հնարավորություն ունենք դրանք գանահատելու անգամ մեր մայրենի լեզվով։

1.	Զուգահեռականությունը ենթադրում է սիմետրիկ կառուցվածք ունեցող բառերի, արտահայտությունների կամ մտքերի համադրություն։ Այս հնարքն օգնում է հասկանալու իրար համապատասխանող մասերի իմաստը։ Օրինակ. «Օրհներգի՜ր Տիրոջը, ո՛վ անձ իմ, և ամեն ինչ, որ իմ ներսում է, թող օրհներգի Նրա սուրբ անունը» (Սաղմոսներ 103.1)։ Այս զուգահեռաբանության մեջ «անձ իմ» արտահայտությունը նույնն է, ինչ «ամեն ինչ, որ իմ ներսում է», այսինքն մարդու ողջ էությունը։
2.	Գեղարվեստական պատկերների փոխաբերության լեզուն կիրառվում է ընթերցողի ֆիզիկական զգայարանների վրա ազդելու համար (օրինակ՝ Աստծո ապաստանը պատկերված է Նրա «թևերի շուքի տակ» արտահայտությամբ (Սաղմոսներ 17.8)։
3.	Մերիզմն ամբողջականության գաղափար է արտահայտում' իրար հակասող զույգ մասերի միջոցով։ «Ցերեկը կանչում եմ, գիշերն էլ Քո առջև եմ»' նշանակում է կանչել ու աղաղակել առանց դադարի (Սաղմոսներ 88.1)։
4.	Բառախաղերը կիրառում են բառի հնչողությունը՝ հոգևոր ուղերձն ընդգծելու նպատակով։ Սաղմոսներ 96.4, 5 համարներում եբրայերեն էլոհիմ «աստվածներ» և էլիլիմ «կուռքեր» բառերը բառախաղ են ստեղծում՝ փոխանցելու այն միտքը, որ ազգերի աստվածներն ընդամենը թվում են էլոհիմ «աստվածներ», բայց իրականում պարզապես էլիլիմ «կուռքեր» են։
5.	Եվ վերջապես, «սելա» բառը կարճ դադար է' կա՛մ սաղմոսի որևէ մասի արտահայտած լուրի վերաբերյալ խորհելու, կա՛մ երաժշտական նվագակցության փոփոխության համար (Սաղմոսներ 61.4)։