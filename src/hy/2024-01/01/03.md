---
title:  Ծանոթանանք սաղմոսերգուներին
date:  01/01/2024
---

Դավիթ թագավորը, որի անունը նշված է սաղմոսների գերակշռող մասի վերնագրերում, եռանդուն մասնակցություն ուներ Իսրայելի երկրպագության ծառայությունը կազմակերպելու գործում։ Նրան անվանում են «Իսրայելի վայելուչ երգերի շարադրող» (Բ Թագավորների 23.1)։ Նոր Կտակարանը հավաստում է, որ Դավթի գրչին են պատկանում բազմաթիվ սաղմոսներ (Մատթեոս 22.43–45, Գործք Առաքելոց 2.25–29, 34, 35, Գործք Առաքելոց 4.25, Հռոմեացիներին 4.6–8)։ Շատ սաղմոսներ հեղինակել են տաճարի երաժիշտները, որոնք ևս ղևտացիներ էին, օրինակ՝ 50-րդ և 73−83-րդ սաղմոսները գրել է Ասափը, 42-րդ, 44−49-րդ, 84−85-րդ և 87−88-րդ սաղմոսները՝ Կորխի որդիները, 88-րդ սաղմոսի համահեղինակն է Եզրահեցի Եմանը, իսկ 89-րդ Սաղմոսը գրել է Եզրահեցի Եթանը։ Մենք գիտենք, որ սաղմոսներ են գրել նաև Սողոմոնն (Սաղմոս 72, Սաղմոս 127) ու Մովսեսը (Սաղմոս 90)։

`Կարդացե՛ք Սաղմոսներ 25.1–5, Սաղմոսներ 42.1, Սաղմոսներ 75.1, Սաղմոսներ 77.1, Սաղմոսներ 84.1, 2, Սաղմոսներ 88.1–3 և Սաղմոսներ 89.1 համարները։ Ի՞նչ են բացահայտում այս սաղմոսներն այն փորձառությունների մասին, որոնց միջով անցել են նրանց հեղինակները։`

Սուրբ Հոգին ներշնչել է սաղմոսերգուներին և նրանց տաղանդներն օգտագործել Աստծուն ու իրենց հավատի համայնքին ծառայելու համար։ Սաղմոսերգուները թեև ճշմարիտ նվիրվածության ու խոր հավատքի մարդիկ էին, այնուամենայնիվ, ապահովագրված չէին հուսալքությունից ու փորձություններից, ինչպես մենք` բոլորս։ Ու թեև Սաղմոսները գրվել են շատ տարիներ առաջ, այդուհանդերձ, հրաշալի կերպով ներկայացնում են այն փորձառությունները, ինչի միջով մենք կարող ենք անցնել նույնիսկ այսօր։

«Թող իմ աղոթքը գա Քո առջև. խոնարհի՛ր Քո ականջը իմ աղաղակին, որովհետև իմ անձը լցվեց չարիքներով, և կյանքս մոտեցավ դժոխքին» (Սաղմոսներ 88.2, 3)։ Այս աղաղակը քսանմեկերորդ դարում ապրող մարդու հոգու ճիչն է նույնքան, որքան ինչ–որ մեկինը երեք հազար տարի առաջ։

Որոշ սաղմոսներ հիշատակում են նեղությունները, մյուսները կենտրոնանում են ուրախության վրա։ Սաղմոսերգուներն աղաղակել են Աստծուն, որ փրկի իրենց, և զգացել են Նրա անհուն ողորմությունը, որը չեն վաստակել։ Նրանք փառաբանել են Աստծուն Նրա հավատարմության ու սիրո համար և Նրան հայտնել իրենց անխոնջ նվիրումը։ Այսպիսով, Սաղմոսներն աստվածային փրկագնման վկայությունները և հույսի ու Աստծո շնորհի նշաններն են։ Սաղմոսներն աստվածային խոստում են տալիս բոլոր նրանց, ովքեր հավատով ընդունում են ներման ու նոր կյանքի աստվածատուր պարգևները։ Սակայն, միևնույն ժամանակ, դրանք չեն փորձում թաքցնել կամ թեթևացնել այն դժվարություններն ու տառապանքը, որն այդքան լայնորեն տարածում ունի մեղավոր աշխարհում։

`Ինչպե՞ս կարող ենք հույս և մխիթարություն ձեռք բերել' իմանալով, որ այնպիսի հավատարիմ մարդիկ, ինչպիսին սաղմոսերգուներն էին, պայքարել են նույն խնդիրների դեմ, ինչ մենք։`