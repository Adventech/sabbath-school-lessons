---
title:  Ներշնչված աղոթքներ
date:  03/01/2024
---

`Կարդացե՛ք Բ Թագավորների 23.1, 2 և Հռոմեացիներին 8.26, 27 համարները։ Ի՞նչ են սովորեցնում այս տեքստերն աղոթքի մասին։`

Սաղմոսները ներշնչված աղոթքներ են և Իսրայելի հնչեցրած փառաբանությունները, ուստի, դրանց մեջ Աստծո Խոսքը միահյուսված է Նրա ժողովրդի խոսքին։ Սաղմոսներն արտահայտում են Աստծո հետ սերտ փոխհարաբերությունների դինամիկան(հարաշարժությունը)։

Սաղմոսերգուներն անձնապես Աստծուն են դիմում' «իմ Աստված», «ով Տեր» և «իմ Թագավոր» (Սաղմոսներ 5.2, Սաղմոսներ 84.3)։ Նրանք հաճախ են աղերսանքով դիմում Աստծուն' «ակա՛նջ դիր» (Սաղմոսներ 5.1), «լսի՛ր իմ աղոթքը» (Սաղմոսներ 39.12), «տե՛ս» (Սաղմոսներ 25.18), «պատասխա՛ն տուր ինձ» (Սաղմոսներ 102.2) և «ազատի՛ր իմ անձը» (Սաղմոսներ 6.4)։ Սրանք որոշակիորեն Աստծուն աղոթող անձի արտահայտություններ են։

Սաղմոսների' որպես աղոթքների ու փառաբանությունների ակնառու գեղեցկությունն ու գրավչությունն այն է, որ դրանք Աստծո Խոսքն են՝ ներկայացված հավատացյալների բարեպաշտ աղոթքների ու փառաբանության տեսքով։ Սաղմոսներն, այսպիսով, Աստծո զավակներին Աստծո հետ մտերիմ կապի հնարավորություն են տալիս, ինչպես նկարագրված է Հռոմեացիներին 8.26, 27 համարներում. «Նույն կերպ և Հոգին է օգնում մեր տկարությանը, որովհետև չգիտենք, թե ինչպես պետք է աղոթենք, բայց Հոգին ինքն անմռունչ հառաչանքներով բարեխոս է լինում մեզ համար։ Եվ սրտերը քննողը գիտի, թե Հոգին ի՛նչ է խորհում, որովհետև Աստծուն վայել կերպով բարեխոսում է սուրբերի համար»։

Հիսուսը ևս մեջբերումներ էր անում Սաղմոսներից (Ղուկաս 20.42, 43), օրինակ, Նա ուղղակիորեն մեջբերում է Սաղմոսներ 110.1 համարը. «Տերն իմ Տիրոջն ասաց. «Իմ աջ կո՛ղմը նստիր, մինչև որ քո թշնամիներին ոտքերիդ պատվանդան դնեմ»։

Թեև որոշ Սաղմոսներ ծնունդ են առել պատմական կոնկրետ իրադարձությունների արդյունքում, ինչպես նաև վերաբերում են սաղմոսերգուների անձնական և Իսրայելի՝ որպես ազգի փորձառություններին, Սաղմոսների հոգևոր խորությունը շոշափում է կյանքի տարբեր իրավիճակներ և վեր է ամեն տեսակի մշակութային, կրոնական, էթնիկ ու սեռային պատկանելության սահմաններից։ Այլ կերպ ասած, Սաղմոսներն ընթերցելիս կտեսնեք, որ դրանք արտահայտում են հույս, փառաբանություն, վախ, բարկություն, տխրություն ու վիշտ. բաներ, որ բոլոր դարերում, երկրի վրա ապրող բոլոր մարդիկ զգացել են, անկախ իրենց կյանքի հանգամանքներից։ Սաղմոսները բոլորիս հետ խոսում են մեր սեփական փորձառությունների լեզվով։

`Այն փաստը, որ Հիսուսը մեջբերել է Սաղմոսները, ի՞նչ է ասում այն մասին, թե դրանք ինչ կարևոր նշանակություն կարող են ունենալ մեր սեփական հավատի փորձառության մեջ։`