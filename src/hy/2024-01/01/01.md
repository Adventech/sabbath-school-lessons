---
title:  Ինչպես ընթերցել Սաղմոսները
date:  30/12/2023
---

### Այս շաբաթվա ուսումնասիրության համար կարդացե՛ք.
Ա Մնացորդաց 16.7, Նեեմիա 12.8, Սաղմոսներ 25.1–5, Սաղմոսներ 33.1–3, Հռոմեացիներին 8.26, 27, Սաղմոսներ 82.8, Սաղմոսներ 121.7։

> <p>Հիշելու համարը.<p>
> «Եվ նրանց ասաց. «Սրանք են այն խոսքերը, որ խոսեցի ձեզ հետ, քանի դեռ ձեզ հետ էի, թե պետք է կատարվեն Մովսեսի օրենքում, մարգարեների գրքերում ու սաղմոսներում Իմ մասին բոլոր գրվածները»։ Այն ժամանակ նրանց միտքը բացեց, որ Սուրբ Գիրքը հասկանան» (Ղուկաս 24.44, 45)։

Դարեր շարունակ Սաղմոսների գիրքը եղել է ինչպես հրեաների, այնպես էլ քրիստոնյաների աղոթագիրքն ու երգարանը։ Ու թեև նրանց մեջ հիմնականում արտացոլված են սաղմոսերգուների սեփական բառերն՝ ուղղված Աստծուն, դրանք ընկալվում են ոչ թե որպես մահկանացու մարդու բառեր, այլ որպես Աստծո Խոսք։

Եվ իսկապես, այդ մարդկանց Աստված է ներշնչել Սաղմոսները գրելիս, ահա թե ինչու, ինչպես ողջ Սուրբ Գրքի (Բ Պետրոս 1.21), Սաղմոսների միջոցով ևս Աստված խոսում է մեզ հետ Իր ծառաների և Իր Հոգու միջոցով։ Սաղմոսներից մեջբերումներ արել են ինչպես Ինքը՝ Հիսուսը, այնպես էլ առաքյալները և Նոր Կտակարանի հեղինակները՝ դրանք ներկայացնելով որպես Սուրբ Գրքի մաս (Մարկոս 12.10, Հովհաննես 10.34, 35, Հովհաննես 13.18)։ Դրանք նույնքան հավաստի են որպես Աստծո Խոսք, որքան Ծննդոց գիրքն ու Հռոմեացիներին ուղղված թուղթը։

Սաղմոսները հրեական պոեզիայի գործեր են, որոնք գրվել են հին Իսրայելի տարբեր հեղինակների կողմից, ուստի, արտացոլում են հեղինակի ներաշխարհին հատուկ կնիքը, անկախ նրանից, թե որքան համընդհանուր է նրանց ուղերձը։ Սաղմոսները որպես Աստծո Խոսք ընդունելը, նրանց բանաստեղծական առանձնահատկություններին, ինչպես նաև պատմական, աստվածաբանական ու ծիսական համատեքստերին մեծ ուշադրություն դարձնելը հիմնարար նշանակություն ունի դրանց ուղերձը հասկանալու համար, որը մեզ է հասել հազարավոր տարիների հեռվից։