---
title:  Խաղաղությո՛ւն խնդրեք Երուսաղեմի համար
date:  11/03/2024
---

`Կարդացե՛ք Սաղմոս 122.1–5 համարները։ Ի՞նչ են զգում հավատացյալները Երուսաղեմ ժամանելուն պես։ Ի՞նչ են փափագում գտնել Երուսաղեմում։`

122-րդ Սաղմոսն արտահայտում է ուխտավորների ոգևորությունը Երուսաղեմ ժամանելու առիթով։ Դեպի Երուսաղեմ կատարվող ուխտագնացությունները ուրախ առիթներ էին, երբ Աստծո ժողովուրդը տարվա ընթացքում երեք անգամ միաբանվում էր՝ ոգեկոչելու Աստծո բարությունն ինչպես անցյալում, այնպես էլ ներկա պահին (Բ Օրենք 16.16)։ Երուսաղեմն ազգի կյանքի կենտրոնն էր, քանի որ կրում էր «Իսրայելի վկայությունը» (Սաղմոս 122.4) և դատաստանի աթոռները (Սաղմոս 122.5)։ «Իսրայելի վկայությունը» վերաբերում է Սրբարանին, որը երբեմն կոչվում էր «Վկայության վրան» (Թվեր 1.50) և ներառում էր «Վկայության տապանակը» (Ելք 25.22)։ Դատաստանի համար նախատեսված գահերը ներկայացնում են Երուսաղեմի դատական համակարգը (Բ Թագավորների 8.15)։ Ուխտագնացությունն այն ժամանակն էր, երբ կարելի էր արդարություն փնտրել և ստանալ։ Աստծուն հավատարիմ լինելը և մարդկանց հանդեպ արդարադատություն իրականացնելը երբեք չպետք է տարանջատվեին։

`Կարդացե՛ք Սաղմոս 122.6–9 համարները։ Ո՞րն է Աստծո ժողովրդի հիմնական աղոթքը։`

Երուսաղեմի խաղաղության համար խնդրելը Աստծո օրհնություններն է բերում քաղաքի և նրա բնակիչների վրա, այն միավորում է հավատացյալներին և խաղաղություն տարածում նրանց մեջ (Սաղմոս 122.8)։ Երուսաղեմը կարող էր խաղաղության քաղաք լինել միայն այն դեպքում, եթե խաղաղություն լիներ Աստծո և Նրա ժողովրդի միջև, ինչպես նաև Աստծո զավակների միջև։ Այսպիսով, Երուսաղեմի խաղաղության համար աղոթքը Աստծո ժողովրդին կոչ է անում ապրել խաղաղության մեջ Աստծո և միմյանց հետ։ Երուսաղեմի խաղաղության պայմաններում ժողովուրդը կբարգավաճի (Սաղմոս 147.12–14)։

Սաղմոսը մեզ սովորեցնում է, որ հավատացյալների համայնքի բարօրության համար աղոթքը պետք է լինի Աստծո զավակների աղոթքների հիմնական թեման, քանի որ միայն Աստծո ուժեղ ու միասնական ժողովուրդը կարող է Աստծո խաղաղության ու փրկության բարի լուրը հռչակել աշխարհին (Հովհաննես 13.34, 35)։

Երուսաղեմի խաղաղության համար աղոթելը մնում է հավատացյալների արտոնությունն ու պարտականությունը, քանի որ վերջին ժամանակներում այն վառ է պահում Աստծո խաղաղության թագավորության գալուստի հույսը, որը կընդգրկի ոչ միայն Երուսաղեմ քաղաքը, այլև ողջ աշխարհը (Եսայի 52.7, Եսայի 66.12, 13, Հայտնություն 21, 22)։

`Ի՞նչ գործնական ուղիներով կարող ենք ներդաշնակություն հաստատել մեր մեջ որպես ժողովուրդ։`