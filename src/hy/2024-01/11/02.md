---
title:  Լավ է մեկ օրը Քո սրահների մեջ, քան հազարավոր օրերը
date:  10/03/2024
---

`Կարդացե՛ք Սաղմոս 84.1–4 համարները։ Ինչո՞ւ է սաղմոսերգուն փափագում բնակվել Սրբարանում։`

Սաղմոսերգուն «ցանկանում» և «փափագում» է Սրբարանը դարձնել իր մշտական բնակության վայրը, որպեսզի հավիտյան Աստծո մոտ լինի (Սաղմոս 84.1, 2)։ Աստծո կենդանի ներկայությունը (Սաղմոս 84.2) Սրբարանը դարձնում է յուրահատուկ վայր։ Սրաբարանում հավատացյալները կարող են տեսնել «Տիրոջ գեղեցիկ վայելչությունը» (Սաղմոս 27.4, տե՛ս նաև Սաղմոս 63.2) և կշտանալ «Քո տան՝ սուրբ տաճարիդ բարիքներով» (Սաղմոս 65.4)։ 84-րդ Սաղմոսում անզուգական երջանկություն է ձեռք բերվում Աստծո հետ հարաբերությունների շնորհիվ, որը բաղկացած է Նրան օրհնելուց (Սաղմոս 84.4), Նրա մեջ զորություն գտնելուց (Սաղմոս 84.5) և Նրան վստահելուց (Սաղմոս 84.12)։ Սրբարանն այն վայրն է, որտեղ նման հարաբերությունները զարգանում են երկրպագության և հավատակիցների ընկերակցության միջոցով։ Աստծո կենդանի ներկայությունը Սրբարանում հավատացյալներին հնարավորություն է տալիս պատկերացում կազմելու Աստծո փառավոր արքայության մասին և զգալու հավերժական կյանքի բավականությունը:

`Կարդացե՛ք Սաղմոս 84.5–12 համարները։ Ուրիշ ո՞վ կարող է օրհնվել Սրբարանի միջոցով։`

Աստծո օրհնությունները ճառագում են Սրբարանից, որոնք առաջին հերթին շնորհվում են նրանց, ովքեր ծառայում են Սրբարանում (Սաղմոս 84.4), ապա սրբարան եկող ուխտավորների (Սաղմոս 84.5–10) և վերջապես աշխարհի բոլոր ծայրերում բնակվող մարդկանց վրա։ Սրբարանում Աստծուն հանդիպելու ակնկալիքն ուժգնացնում է ուխտավորների հավատը (Սաղմոս 84.7)։ Մինչ սովորական ճանապարհորդի ուժը թուլանում է հոգնեցնեցուցիչ ճանապարհորդության բեռան տակ, Սրբարանի ճամփան բռնած ուխտավորների ուժն ավելանում է, որքան ավելի են մոտենում նրան։

Նույնիսկ երբ Աստծո զավակները ֆիզիկապես հեռացվում են սրբարանից, շարունակում են կրել Աստծո Սրբարանի կնիքն՝ ապրելով արժանապատիվ կյանքով (Սաղմոս 84.11), որը բնութագրում է Տիրոջ Սրբարանը մտնող արդարներին(Սաղմոս 15.1, 2)։ Աստված անվանվում է «արև»՝ ցույց տալով, որ օրհնություններն արևի ճառագայթների պես Սրբարանից տարածվում են մինչև երկրի ծայրերը (Սաղմոս 84.11)։ Ուստի, նրանք, ովքեր հավատով բնակվում են Աստծո հետ, ստանում են Նրա շնորհը, անկախ նրանից, թե որտեղ են գտնվում։

`Կարդացե՛ք Հայտնություն 21.3 համարը։ Երկրային սրբարանում արտացոլված ի՞նչ հույս է բացահայտվում այստեղ։ Ինչպե՞ս կարող ենք հիմա գոնե պատկերացնել, թե ինչ է սպասվում մեզ։`