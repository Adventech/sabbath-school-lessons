---
title:  Փափագ դեպի Տերը Սիոնում
date:  09/03/2024
---

### Այս շաբաթվա ուսումնասիրության համար կարդացե՛ք.
Սաղմոս 84, Հայտնություն 21.3, Սաղմոս 122, Սաղմոս 87, Գաղատացիներին 3.28, 29, Մատթեոս 28.18–20, Սաղմոս 46, Սաղմոս 125։

> <p>Հիշելու համարը.<p>
> «Իմ անձը ցանկանում և փափագում է Տիրոջ սրահները, իմ սիրտը և իմ մարմինը ցնծությամբ աղաղակում են կենդանի Աստծուն» (Սաղմոս 84.2)։

Սիոնի երգերը ուրախ օրհներգեր են, որոնք մեծարում են Սիոնի գեղեցկությունը և Տիրոջ գերագույն իշխանությունը, Ով թագավորում է Իր սուրբ սարից։ Այս սաղմոսները հաճախ գովաբանում են Տիրոջ տան արժանիքները և սեր են արտահայտում դեպի Սրբարանը, ինչը հանդիպում է նաև այլ սաղմոսներում։ Այս սաղմոսներից շատերը գրել են Կորխի որդիները, ովքեր`որպես տաճարի երաժիշտներ և խորանի դռան պահապաններ, անձամբ են զգացել Տիրոջ տան օրհնությունը (Ա Մնացորդաց 6.31−38) (Ա Մնացորդաց 9.19)։

Ի՞նչն է հույսի և ուրախության աղբյուր դարձնում Սիոնը։ Սիոնը ներկայացված է որպես Աստծո կենդանի ներկայություն Իր ժողովրդի մեջ։ Իսրայելի ժողովուրդն Աստծո ընտրյալ ժողովուրդն է (Բ Օրենք 7.6), իսկ Սիոնն Աստծո ընտրյալ լեռն է (Սաղմոս 78.68, Սաղմոս 87.2)։ Աստված թագավորում է Սիոնից (Սաղմոս 99.1, 2) և Իր տաճարը հիմնել է Սիոնի վրա (Սաղմոս 87.1)։ Ուստի, Սիոնը աստվածային օրհնությունների և ապաստանի վայր է։ Սիոնը հաճախ հիշատակվում է Երուսաղեմին և Սրբարանին զուգահեռ, հին աշխարհի համար Աստծո փրկության աշխատանքի կենտրոնը:

Սիոնի օրհնությունները հոսում են մինչև աշխարհի ծայրերը, որովհետև Տիրոջ անձը և շնորհը գերազանցում են ցանկացած սրբավայրի սահմաններ։ Սիոնը ողջ երկրի ուրախությունն է (Սաղմոս 48.2) և հաստատում է, որ ողջ երկիրը պատկանում է Աստծուն։