---
title:  Սիոնի անվտանգությունն ու խաղաղությունը
date:  13/03/2024
---

`Կարդացե՛ք Սաղմոս 46.1–7 համարները։ Որքանո՞վ է բանաստեղծորեն պատկերված աշխարհն այստեղ։`

Սաղմոսը ներկայացնում է խռովության մեջ գտնվող աշխարհի վառ նկարագրությունը, որտեղ պատկերված են աննախադեպ ուժգնության բնական աղետներ (Սաղմոս 46.2, 3)։ Գոռացող ու եռացող ջրերի պատկերը հաճախ ներկայացնում է ապստամբ ազգերին և զանազան խնդիրներ, որոնք ամբարիշտներն առաջացնում են աշխարհում (Սաղմոս 93.3, 4, Սաղմոս 124.2–5)։ 46-րդ Սաղմոսում ևս բնական աղետների պատկերները ներկայացնում են պատերազմներ մղող ազգերի կողմից վերահսկվող աշխարհը (Սաղմոս 46.6)։

Սա ակնհայտորեն մի աշխարհ է, որն Աստծուն չի ճանաչում, որովհետև Աստված Իր ժողովրդի մեջ է, և որտեղ Աստված է բնակվում, այնտեղ խաղաղություն է տիրում (Սաղմոս 46.4, 5)։ Սակայն, թեև աշխարհը մերժում է Աստծուն, Նա չի լքում աշխարհին։ Աստված ներկա է աշխարհում՝ ապրելով Իր ժողովրդի մեջ։ Այլ խոսքով, որքան էլ վատ լինի աշխարհի վիճակը, Աստծո ներկայությունն այստեղ է, և մենք կարող ենք հույս ու քաջալերանք ստանալ այս հիմնարար ճշմարտությունից։

Աստված, Ով կատարյալ ապաստան է, Սիոնի հարատև խաղաղության ու ապահովության Աղբյուրն է։ Սիոնի անվտանգությունն ընդգծող բառը Սաղմոս 46.3 համարում «թող» բառն է։ Թող աշխարհը խառնաշփոթի մեջ լինի, միևնույն է, Աստծո ժողովուրդն ապահով է։ Սա ցույց է տալիս, որ խաղաղությունը փորձությունների իսպառ բացակայությունը չէ, այլ Աստծո պարգևն է Իր վստահող զավակներին։ Աստծո հանդեպ անվերապահ վստահությունը կարող է Նրա զավակին խաղաղ ու ապահով դարձնել փոթորկի մեջ անգամ (Մատթեոս 8.23–27)։ Հարց է առաջանում՝ արդյո՞ք Աստված հավիտյան կթողնի աշխարհը իր կործանարար ընտրությունների և գործողությունների մեջ։

`Կարդացե՛ք Սաղմոս 46.6–11 համարները։ Ինչպե՞ս է Աստված արձագանքում աշխարհում կատարվող բռնությանն ու կործանմանը։`

Աստծո դժգոհությունն այնքան ուժգին է, որ Նրա խոսքը, որ ստեղծել է երկիրը, այժմ հալեցնում է այդ նույն երկիրը (Սաղմոս 46.6)։ Սակայն հալվելու արդյունքում երկիրը ոչ թե վերջնականապես կործանվում, այլ նորոգվում է։ Ուշադրությո՛ւն դարձրեք, որ Աստված Իր խաղաղությունը տարածում է Սիոնից մինչև աշխարհի ծայրերը։ Աստված կդադարեցնի պատերազմները և կործանման գործիքները, որոնք չար ազգերն օգտագործում էին աշխարհը ճնշելու համար (Սաղմոս 46.9)։ Սա քրիստոնյաների գերագույն հույսն է, որը կյանքի կկոչվի Հիսուսի երկրորդ գալստյան ժամանակ։

`Ինչպե՞ս ենք սովորում խաղաղ լինել ու վստահել Աստծուն այն աշխարհում, որն իսկապես խիստ քաոսային է։`