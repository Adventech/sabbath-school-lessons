---
title:  Սիոնի պես անսասան
date:  14/03/2024
---

`Կարդացե՛ք Սաղմոս 125.1, 2 համարները։ Ինչպե՞ս են պատկերված նրանք, ովքեր վստահում են Աստծուն։`

Աստծուն ապավինողները համեմատվում են Սիոն սարի հետ, որը անսասանության և ուժի խորհրդանիշ է։ Երուսաղեմ քաղաքը շրջապատող լեռների հիասքանչ տեսարանը ներշնչել է սաղմոսերգուին, որ վստահություն զգա աստվածային պաշտպանության հանդեպ (Սաղմոս 5.12, Սաղմոս 32.7, 10)։ Ի տարբերություն ամբարիշտների ղեկավարած լեռների, որոնք գցվում են ծովերը (Սաղմոս 46.2)՝ լեռան տպավորիչ ամրությունը, որի վրա կառուցվել է Երուսաղեմը, խոր վստահություն է ներշնչում։ Աստծո պաշտպանության հանդեպ վստահությունն էլ ավելի է մեծանում այն ցավալի իրականության պայմաններում, որտեղ չարը, թվում է, հաճախ բարգավաճում է։ Սակայն նույնիսկ այդ չարի պայմաններում Աստծո ժողովուրդը կարող է հույս ունենալ։

`Կարդացե՛ք Սաղմոս 125.3–5 համարները։ Ինչպե՞ս են արդարները փորձության ենթարկվում։ Ի՞նչ դաս կարող ենք քաղել։`

Աստծո զավակները կարող են հուսահատվել ամբարիշտների հաջողություններից և գայթակղվել`հետևելու նրանց ճանապարհներին (Սաղմոս 73.2–13, Սաղմոս 94.3)։ Սիոն լեռան կայունությունը չի կարող պաշտպանել նրանց, ովքեր հեռանում են Տիրոջից։ Ժողովրդին դեռ ազատություն է տրվում «ձեռքերը անօրենության» ձգելու (Սաղմոս 125.3) և «իրենց ծուռ ճանապարհի» մեջ շեղվելու (Սաղմոս 125.5)։ Տերն արդար է և դատելու է այն մարդկանց, որոնք շարունակում են հարատևել ապստամբության մեջ չզղջացող մեղավորների հետ միասին։

Ահա Աստծո ժողովրդին ուղղված կոչը՝ անսասան մնալ հավատի մեջ և վստահել Տիրոջը, ինչպես որ Սիոն լեռն է նրանց անշարժ ապաստանը։ Նույնիսկ երբ մենք շատ բան չենք հասկանում, միևնույն է կարող ենք վստահել Աստծո բարությանը։

«Մեղքի մուտքն աշխարհ, Քրիստոսի մարմնավորումը, հարության երևույթը, վերստին ծնունդը և Աստվածաշնչում ներկայացված այլ թեմաներ չափազանց խոր գաղտնիքներ են, որոնք մարդկային միտքը չի կարող բացատրել կամ լիովին ըմբռնել: Այն, որ մենք չենք կարողանում հասկանալ Նրա նախախնամության գաղտնիքները. . . Ամենուրեք հրաշքներ են` մեր գիտելիքներից վեր: Ուրեմն պե՞տք է արդյոք զարմանալ, որ հոգևոր աշխարհում նույնպես կան մեզ համար անբացատրելի գաղտնիքներ: Խնդիրը միայն մարդկային մտքի թուլության և սահմանափակության մեջ է: Սուրբ Գրքում Աստված մեզ բավականաչափ վկայություններ է տվել Իր աստվածային բնավորության մասին, և մենք չպետք է կասկածենք Նրա խոսքին միայն այն պատճառով, որ չենք կարողանում ըմբռնել Նրա նախախնամության բոլոր գաղտնիքները»։ Էլեն Ուայթ, Քայլեր դեպի Քրիստոս, էջ 134-136։