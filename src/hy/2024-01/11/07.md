---
title:  Հետագա ուսումնասիրության համար
date:  15/03/2024
---

Խորհե՛ք Եսայի 40-րդ գլխի և Եսայի 51.1–16 համարների փոխանցած լուրի շուրջ։

Սիոնի երգերը մեզ պարտավորեցնում են հիշել Սիոնը և Աստծո գերագույն թագավորության կենդանի հույսը, որն այն ներկայացնում է։ Թեև Աստծո Սրբարանի բազմաթիվ օրհնություններ մենք ստանում ենք այս կյանքում, Սիոնում լիարժեք կյանքի և ուրախության հույսը դեռ ապագայում է։ Աստծո զավակներից շատերը արցունքներով տենչում են երկնային Սիոնը (Սաղմոսներ 137.1)։ Սիոնը հիշելը նշանակում է ոչ միայն ժամանակ առ ժամանակ այդ մասին մտորել, այլ գիտակցված ցանկություն և որոշում`ապրելու այդ կենդանի հիշողությանը համապատասխան (Ելք 13.3, Ելք 20.8)։

Ուստի, Սիոնի երգերը երգելը ենթադրում է Նոր Երկրի վրա Աստծո թագավորության վերականգնման հույսը վառ պահելու վճռականություն (Հայտնություն 21.1–5)։ «Այնտեղ անմահ բանականությունն անմար հրճվանքով պիտի խորհի արարչագործ զորության հրաշքների և փրկարար սիրո գաղտնիքների մասին: Այնտեղ չի լինի դաժան ու նենգ թշնամի, որ դրդի մոռանալ Աստծուն: Ամեն մի ունակություն կզարգանա, կաճի ամեն մի շնորհը: Գիտելիքների ձեռքբերումը չի հոգնեցնի միտքը կամ սպառի ուժերը: Այնտեղ հնարավոր կլինի իրականացնել ամենախոշոր ձեռնարկումները, հասնել ամենաբարձր նպատակներին, իրագործել մեծագույն ձգտումները, և այդուհանդերձ կհայտնվեն նոր բարձունքներ, որ պիտի հաղթահարվեն, նոր հրաշքներ, որ կհիացնեն բոլորին, նոր ճշմարտություններ`հասկանալու համար, նոր նպատակներ, որ կպահանջեն մտքի, հոգու և մարմնի ուժերը»։ Էլեն Ուայթ, Մեծ պայքար, էջ 677։

Սիոնը չմոռանալու պարտավորությունը Տիրոջ ուխտավորների անուղղակի խոստումն է, որ նրանք երբեք չեն ընդունի այս աշխարհը որպես իրենց հայրենիք, այլ կսպասեն նոր երկնքին և Նոր Երկրին։

Այսպիսով, Սիոնի սաղմոսները կարող են երգել բոլոր սերունդների հավատացյալները, որոնք փափագում են ապրել Նոր Երուսաղեմում (Հայտնություն 3.12)։ Սիոնի երգերը քաջալերում են, որ հույսով ակնկալենք ապագա աշխարհը, բայց նրանք նաև պարտավորեցնում են Աստծո շնորհի գործակալները լինելու ներկա աշխարհում։

**Հարցեր քննարկման համար**

`Ինչպե՞ս ենք վերցնում հոգևոր և աստվածաբանական սկզբունքները, որոնք կենտրոնացած են Աստծո ժողովրդի վրա Սիոնում, որն իրական վայր է Երուսաղեմում, և կիրառում դրանք եկեղեցու և աշխարհում նրա առաքելության համար։`

`Ինչպե՞ս կարող են հավատացյալներն այսօր բնակվել Աստծո Սրբարանում (Հովհաննես 1.14–18, Եբրայեցիներին 12.22–24)։`

`Ինչպե՞ս Սիոնը կդառնա բոլոր ազգերի քաղաքը, ինչպես պատկերված է 87-րդ Սաղմոսում (Հռոմեացիներին 5.10, Եփեսացիներին 2.11–16, Կողոսացիներին 1.19–23)։`

`Ինչպե՞ս եք պատասխանում այն մարդուն, ով մատնանշում է այս աշխարհում ամբարիշտների բարգավաճման իրողությունը, մինչդեռ շատ «բարի» մարդիկ տառապում են։ Ինչ եք ասում։ Ինչո՞ւ է կարևոր ընդունել, որ այստեղ մենք չունենք բոլոր հարցերի լիարժեք պատասխանները։`