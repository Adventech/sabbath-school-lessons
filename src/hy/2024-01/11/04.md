---
title:  Սիոն՝ բոլոր ազգերի տունը
date:  12/03/2024
---

`Կարդացե՛ք Սաղմոս 87.1, 2 համարները։ Ի՞նչն է Սիոնին այդքան թանկ ու գնահատված վայր դարձնում։`

87-րդ Սաղմոսն օրհներգ է, որը փառաբանում է Սիոնը որպես Աստծո կողմից հատուկ ընտրված և Նրա սիրելի քաղաք։ Աստծո տաճարի հիմքը Սիոն լեռան վրա է (Սաղմոս 2.6, Սաղմոս 15.1)։ Ժամանակների վերջում Սիոնը կբարձրանա բոլոր լեռներից՝ ցույց տալով Տիրոջ գերագույն իշխանությունը ողջ աշխարհի վրա (Սաղմոս 99.2, Եսայի 2.2, Միքիա 4.1)։ 87-րդ Սաղմոսում Սիոնն անվանվում է «սարեր»՝ նրա վեհությունն ընդգծելու համար (Սաղմոս 133.3)։ Աստված սիրում է Սիոնի դռներն «ավելի, քան Հակոբի բնակարանները» (Սաղմոս 87.2), այս տողերն արտահայտում են այն գաղափարը, որ Սիոնը բարձր է Իսրայելի բոլոր մյուս վայրերից, որոնք անցյալում Աստծո ժողովրդի հատուկ հավաքատեղին էին, օրինակ՝ Սելովն ու Բեթելը։ Սաղմոսը հաստատում է, որ Աստծուն վերաբերող ճշմարիտ երկրպագությունը կատարվում է Նրա ընտրած վայրում և Նրա սահմանած ձևով։

`Կարդացե՛ք Սաղմոս 87.3–7 համարները։ Ի՞նչ փառավոր բաներ են պատմվում Սիոնի մասին։`

Սիոնի փառքը բոլոր ազգերին ձգում է դեպի Աստված, և այսպիսով Աստծո թագավորության սահմաններն ընդլայնվում են՝ ներառելով ողջ աշխարհը։ Ուշադրություն դարձրեք, որ Աստված մյուս ազգերին չի վերաբերվում որպես երկրորդ կարգի քաղաքացիների, չնայած Սիոնը ներկայացված է որպես բոլոր ժողովուրդների հոգևոր ծննդավայր, ովքեր ընդունում են Տիրոջը որպես իրենց Փրկիչ։

Անհատներին գրանցում էին համաձայն իրենց ծննդավայրի (Նեեմիա 7.5, Ղուկաս 2.1–3)։ Սաղմոսում երեք անգամ ասվում է, որ ազգերը ծնվել են Սիոնում, այսինքն՝ Տերը նրանց տալիս է նոր ինքնություն, ինչպես նաև Սիոնի օրինական զավակների բոլոր արտոնությունները (Սաղմոս 87.4–6)։

87-րդ Սաղմոսն ընդգծում է թե՛ հրեաների, թե՛ հեթանոսների փրկությունը և Քրիստոսի քավիչ ծառայության միջոցով նրանց միավորվելը մեկ եկեղեցու մեջ (Հռոմեացիներին 3.22, Հռոմեացիներին 10.12, Գաղատացիներին 3.28, 29, Կողոսացիներին 3.11)։ Սաղմոսում տրված Սիոնի բարգավաճման նկարագիրը հիշեցնում է Դանիելի տեսիլքն այն մասին, որ Աստծո թագավորությունը դառնում է հսկայական լեռ, որը լցնում է ամբողջ երկիրը (Դանիել 2.34, 35, 44, 45), և Հիսուսի առակն Աստծո թագավորության մասին, որ վերածվում է հսկայական ծառի, որի վրա հավաքվում են երկնքի թռչունները (Մատթեոս 13.32)։

`Բոլոր ժողովուրդներին որդեգրելու Սիոնի պատրաստակամությունն ինպե՞ս է իր կատարումը գտնում Ավետարանը յուրաքանչյուր ազգի քարոզելու եկեղեցու Մեծ հանձնարարության մեջ (Մատթեոս 28.18–20)։ Ինչպե՞ս է այս գաղափարը համապատասխանում երեք հրեշտակների լուրը քարոզելու մեր կոչին։`