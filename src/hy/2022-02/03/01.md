---
title:  Կայենն ու նրա ժառանգությունը
date:  09/04/2022
---

### Այս շաբաթվա ուսումնասիրության համար կարդացե՛ք.
Ծննդոց 4, Եբրայեցիներին 11.4, Միքիա 6.7, Եսայի 1.11, Ա Կորնթացիներին 10.13, Ա Հովհաննես 3.12, Ծննդոց 5, Ծննդոց 6.1–5։

> <p>Հիշելու համարը.<p>
> «Չէ՞ որ, եթե բարին անես, երեսդ կբարձրանա, բայց եթե բարին չանես, մեղքը դռանդ մոտ պառկած է, և նա քեզ է ցանկանում. բայց դու իշխի՛ր նրա վրա» (Ծննդոց 4.7)։

Մեղանչումից և դրանից հետո Ադամի ու Եվայի` Եդեմի պարտեզից վտարումից անմիջապես հետո հետևում են շատ ծնունդներ ու մահեր, որոնք բոլորը հաջորդ գլուխների Աստծո մարգարեությունների իրականացումներ են։ Որպես զուգահեռ գլուխներ` Ծննդոց 3-րդ և 4-րդ գլուխները պարունակում են շատ ընդհանուր թեմաներ և բառեր. մեղքի նկարագրություններ (Ծննդոց 3.6–8, համեմատե՛ք Ծննդոց 4.8 համարի հետ), անեծքներ «հողից»՝ ադամա (Ծննդոց 3.17, համեմատե՛ք Ծննդոց 4.11 համարի հետ) և վտարում (Ծննդոց 3.24, համեմատե՛ք Ծննդոց 4.12, 16 համարների հետ)։

Այս զուգահեռների նպատակը մեղանչումից հետո Ադամին ու Եվային Աստծո կողմից տրված մարգարեությունների ու կանխագուշակումների իրականացման ընդգծումն է։ Ադամի վտարումից հետո կատարվող առաջին իրադարձությունը լի է հույսով. ծնվում է նրա առաջին որդին, սա մի իրադարձություն է, որի մեջ Եվան տեսնում է Մեսիական մարգարեության մեջ իր լսած խոստման իրականացումը (Ծննդոց 3.15)։ Նա կարծում է, թե իր որդին կարող է լինել խոստացված Մեսիան։

Հաջորդող իրադարձությունները՝ Կայենի ու Ղամեքի մեղքերը, կյանքի միջին տևողության կրճատումն ու հարաճուն չարությունները, այս բոլորը Ծննդոց 3-րդ գլխում արտաբերված անեծքի իրականացումներն են։

Եվ, այսուհանդերձ, հույսը դեռ ամբողջովին կորած չէ։