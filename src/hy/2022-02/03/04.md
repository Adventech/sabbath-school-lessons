---
title:  Հանցանքը
date:  12/04/2022
---

`Կարդացե՛ք Ծննդոց 4.3–8 համարները։ Ի՞նչ պատճառով Կայենն սպանեց իր եղբորը։ Տե՛ս նաև Ա Հովհաննես 3.12 համարը։`

Կայենի արձագանքը երկակի է. «Կայենը շատ բարկացավ և երեսը կախեց» (Ծննդոց 4.5)։ Կայենի բարկությունը բորբոքված էր, ինչպես պարզվում է, թե՛ Աստծո, թե՛ Աբելի դեմ։ Նա բարկացած էր Աստծո դեմ, քանի որ կարծում էր, թե անարդարության զոհ է դարձել, իսկ Աբելի դեմ՝ որովհետև նախանձում էր նրան։ Իսկ ինչի՞ն էր նախանձում։ Նրա մատուցած ընծայի՞ն։ Անկասկած շատ ավելին էր տեղի ունենում այն տեսարաններից անդին, ինչ նկարագրված է այս մի քանի տեքստերում։ Ինչ էլ որ լինի պատճառը, Կայենն ընկճված էր, քանի որ իր ընծան չէր ընդունվել։

Ծննդոց 4.6 համարի երկու հարցերը, որոնք Աստված տալիս է Կայենին, վերաբերում են կայենի երկու վիճակներին։ Ուշադրությո՛ւն դարձրեք, որ Աստված Կայենին չի մեղադրում։ Ինչպես Ադամի դեպքում, այստեղ ևս Աստված հարցեր է տալիս ոչ թե որովհետև չգիտի այդ հարցերի պատասխանները, այլ որովհետև կամենում է, որ Կայենը քննի իր սիրտը և հասկանա իր իրավիճակի պատճառը։ Ինչպես միշտ, Տերը փորձում է փրկել Իր ընկած ժողովրդին, նույնիսկ երբ նրանք բացահայտորեն դավաճանում են Իրեն։ Այնուհետև, այս հարցերը տալուց հետո, Աստված խորհուրդ է տալիս Կայենին։

Նախ, Աստված նրան հորդորում է «բարին անել», վարվել ճշտորեն։ Սա ապաշխարության և սեփական դիրքորոշումը փոխելու կոչ է։ Աստված խոստանում է Կայենին, որ նա «կընդունվի» ու ներում կստանա։ Ինչ-որ իմաստով Աստված ասում է, որ Կայենը կընդունվի Իր կողմից, սակայն դա պետք է արվի Իր, ոչ թե Կայենի պայմաններով։

Մյուս կողմից, «եթե բարին չանես, մեղքը դռանդ մոտ պառկած է, և նա քեզ է ցանկանում. բայց դու իշխի՛ր նրա վրա» (Ծննդոց 4.7)։ Աստծո խորհուրդը բացահայտում է մեղքի արմատը, և այն գտնվում է հենց Կայենի մեջ։ Այստեղ ևս Աստված խորհուրդ է տալիս Կայենին՝ փորձելով առաջնորդել նրան ճշմարիտ ուղով։

Աստծո երկրորդ խորհուրդը վերաբերում է դիրքորոշմանը, ինչը պետք է ձևավորել այս մեղքի նկատմամբ, որը դռան մոտ պառկած է և «քեզ է ցանկանում»։ Աստված առաջարկում է ինքնատիրապետում. «Բայց դու իշխի՛ր նրա վրա»։ Միևնույն սկզբունքն ի հայտ է գալիս Հակոբոսի գրքում, երբ նա բացատրում է, որ «յուրաքանչյուրը փորձվում է՝ իր իսկ ցանկությունից հրապուրվելով ու խաբվելով» (Հակոբոս 1.14)։ Ավետարանը մեզ առաջարկում է ոչ միայն մեղքի թողություն, այլև դրա վրա հաղթանակ տանելու խոստումը (տե՛ս Ա Կորնթացիներին 10.13)։ Ի վերջո, Կայենն իր մեղքի համար բացի իրենից ոչ ոքի չէր կարող մեղադրել։ Մի՞թե ընդհանուր առմամբ մենք բոլորս այս իրավիճակում չենք։

`Այս տխրահռչակ պատմությունն ի՞նչ է մեզ սովորեցնում կամքի ազատության և այն մասին, որ Աստված մեզ երբեք չի պարտադրի հնազանդվել Իրեն։`