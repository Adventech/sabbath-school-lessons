---
title:  Հետագա ուսումնասիրության համար
date:  15/04/2022
---

«Ենոքն Աստծու առաջ քայլեց» (Ծննդոց 5.22, 24) կրկնվող արտահայտությունը նշանակում է Աստծո հետ մտերիմ և ամենօրյա հաղորդակցություն։ Աստծո հետ Ենոքի անձնական փոխհարաբերությունն այնքան յուրահատուկ էր, որ «Աստված նրան վերցրեց» (Ծննդոց 5.24)։ Այդուհանդերձ, այս վերջին արտահայտությունը եզակի է Ադամի ծննդաբանության մեջ և բնավ չի պաշտպանում այն գաղափարը, որ մահվանից անմիջապես հետո կա կյանք դրախտում այն մարդկանց համար, ովքեր «քայլում են Աստծո առաջ»։ Ուշադրությո՛ւն դարձրեք, որ Նոյը ևս քայլեց Աստծո առաջ (Ծննդոց 6.9) և մահացավ, ինչպես մնացած բոլոր մարդիկ՝ ներառյալ Ադամն ու Մաթուսաղան։ Հետաքրքիր է նաև այն, որ այս յուրահատուկ շնորհն արդարացնելու համար ոչ մի պատճառաբանություն չի բերվում։ «Ենոքը դարձավ արդարության քարոզիչ՝ մարդկանց իմացնելով այն, ինչն Աստված հայտնել էր իրեն»։ Աստծուց վախեցող մարդիկ որոնում էին այս սուրբ մարդուն, որպեսզի նրանից լսեին ցուցումներ, և նա իրենց համար աղոթեր։ Նա նաև աշխատում էր լայն զանգվածների համար՝ Աստծո լուրը տանելով բոլոր նրանց, ովքեր կամենում էին լսել նախազգուշացման խոսքը։ Նրա աշխատանքը չէր սահմանափակվում միայն Սեթի սերնդի ներկայացուցիչներով։ Այն երկրում, ուր Կայենը փորձում էր փախչել աստվածային Ներկայությունից, Աստծո մարգարեն հայտնի դարձրեց այն հիասքանչ տեսարանները, որոնք անցել էին իր աչքի առջևով։ «Ահա, - հայտարարում էր նա, - Տերը գալիս է իր բյուրավոր սրբերով, որ բոլորին դատաստան անի և հանդիմանի բոլոր ամբարիշտներին իրենց այն գործերի համար, որ ամբարշտությամբ գործեցին»։ Հուդա 14, 15»։ Էլեն Ուայթ, Նահապետներ և մարգարեներ, էջ 86։

**Հարցեր քննարկման համար**

`Ինչո՞ւ Կայենն սպանեց իր եղբորը։ Կարդացե՛ք Էլլի Վիզելի հետևյալ մեկնաբանությունը. «Ինչո՞ւ նա դա արեց։ Միգուցե ցանկանում էր մնալ ընտանիքի միակ երեխան, իսկ ծնողների մահից հետո՝ միակ տղամարդը։ Միակը ինչպես Աստված և միգուցե միակը՝ Աստծո փոխարեն։ … Կայենը սպանեց, որպեսզի դառնա Աստված։ … Ցանկացած մարդ, ով իրեն Աստծո տեղն է դնում, ի վերջո դառնում է մարդասպան»։ Էլլի Վիզել, Աստծո լրաբերներ. աստվածաշնչյան պատկերներ և լեգենդներ (Նյու Յորք, Րանդոմ Հաուս, 1976), էջ 58։ Ինչպե՞ս կարող ենք զգուշանալ, որպեսզի մեր մեջ չփայփայենք Կայենի դիրքորոշումը, նույնիսկ եթե երբեք մարդասպանություն չգործենք։`

`Համեմատե՛ք ջրհեղեղից առաջ ապրող մարդկանց (Ծննդոց 5) և նահապետների կյանքի տևողությունը։ Ինչպե՞ս կարող եք բացատրել մարդու կյանքի տևողության այսաստիճան կրճատումը։ Ինչպե՞ս է այս դեգեներացիան հակասում ժամանակակից դարվինիզմի նախապայմաններին։`