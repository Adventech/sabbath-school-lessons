---
title:  Կայենի պատիժը
date:  13/04/2022
---

`Կարդացե՛ք Ծննդոց 4.9–16 համարները։ Ինչո՞ւ է Աստված տալիս հետևյալ հարցը. «Ո՞ւր է քո եղբայր Աբելը»։ Ո՞րն է Կայենի մեղքի և նրա՝ «երկրի վրա աստանդական ու թափառական» դառնալու միջև կապը (Ծննդոց 4.12)։`

Կայենին ուղղված Աստծո հարցն Ադամին ու Եվային ուղղված հարցի արձագանքն է. «Ո՞ւր ես»։ Այս արձագանքը ենթադրում է Եդեմի պարտեզում կատարված և այժմ այս մեղքի միջև կապը. վերջինը (Կայենի մեղքը) առաջինի (Ադամի մեղքը) հետևանքն էր։

Սակայն Կայենը չի ընդունում իր մեղքը, նա հերքում է այն, մի բան, որ Ադամը չարեց, թեև նա փորձեց այն ուրիշի վրա դնել։ Դրան հակառակ, Կայենը բացահայտորեն արհամարհում է Աստծուն, Ով վայրկյան առաջ կամենում է բացել Կայենի աչքերն իր հանցանքի վերաբերյալ։ Աստված տալիս է երրորդ հարցը. «Ի՞նչ ես արել»։ Նա նույնիսկ պատասխան չի ակնկալում։ Նա պարզապես հիշեցնում է Կայենին, որ ամեն ինչ գիտի, որ Աբելի արյան ձայնն Իրեն է հասել երկրից (Ծննդոց 4.10)։ Այս փոխաբերությամբ Նա փաստում է, որ գիտի սպանության մասին և պատշաճորեն կպատասխանի դրան։ Աբելը հողի մեջ է՝ ուղիղ կապ մեղանչման և նրա հետ, ինչ Աստված ասաց, որ կկատարվի Ադամի հետ (տե՛ս Ծննդոց 3.19)։

`Կարդացե՛ք Ծննդոց 4.14 համարը։ Ո՞րն է Կայենի հետևյալ խոսքերի նշանակությունը. «Ես Քո երեսից ծածկված կլինեմ»։`

Քանի որ Աբելի արյունը թափվեց հողի վրա, այն կրկին անիծվեց (Ծննդոց 4.12)։ Իբրև հետևանք՝ Կայենը դատապարտվեց դառնալու թափառական՝ հեռու Աստծուց։ Աստծո դատավճիռը լսելուց հետո միայն Կայենը գիտակցեց Աստծո ներկայության նշանակությունը, քանի որ առանց այդ ներկայության նա անհանգստանում է իր կյանքի համար։ Կայենի սառնասիրտ եղբայրասպանությունից ու այդ հանցանքն ընդունելու արհամարհանքից հետո նույնիսկ Աստված դեռևս ողորմություն է ցուցաբերում նրա նկատմամբ, և թեպետ «Կայենը հեռացավ Տիրոջ առաջից» (Ծննդոց 4.16), Տերը դեռևս պաշտպանում էր նրան որոշակի կերպով։ Թե ինչ էր իրականում այդ «նշանը» (Ծննդոց 4.15), մենք չգիտենք, սակայն ինչ էլ որ այն լիներ, դա բացառապես Կայենի հանդեպ Աստծո ցուցաբերած շնորհի արդյունք էր։

`«Քո երեսից ծածկված» (Ծննդոց 4.14). ի՞նչ է նշանակում լինել ծածկված Աստծո երեսից։ Ինչպիսի՜ ողբերգական իրավիճակ ցանկացած մարդու համար։ Ո՞րն է այն միակ ճանապարհը, որ մենք՝ որպես մեղավորներ, կարող ենք խուսափել այս իրավիճակից։`