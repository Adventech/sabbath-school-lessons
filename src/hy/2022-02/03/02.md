---
title:  Կայեն և Աբել
date:  10/04/2022
---

`Կարդացե՛ք Ծննդոց 4.1, 2 համարները։ Ի՞նչ են մեզ պատմում այս տեքստերը երկու որդիների ծնունդների մասին։`

Ծննդոց գրքի հեղինակի կողմից արձանագրվող առաջին իրադարձությունը Եդեմի պարտեզից Ադամի վտարումից անմիջապես հետո ծնունդն է։ Ծննդոց 4.1 համարում «Տիրոջով» (ՅՀՎՀ) բառը եբրայերեն տարբերակում ուղղակիորեն կապված է «մարդ» բառի հետ, ինչպես հետևյալ տառացի թարգմանություն բացահայտում է. «Ես մարդ ստացա՝ Իրեն՝ Տիրոջը»։ Անգլերեն թարգմանության Միջազգային ստանդարտ տարբերակն այս թարգմանությունը ներկայացնում է հետևյալ կերպ. «Ես որդի ծնեցի՝ Տիրոջը»։

Այս բառացի թարգմանությունը ենթադրում է, որ Եվան հիշում է Ծննդոց 3.15 համարում տրված մեսիական խոստումը և հավատում է, որ ծնել է Փրկչին՝ Տիրոջը։ «Փրկչի գալստյան մասին ասվել էր դեռևս Եդեմում: Առաջին անգամ լսելով խոստումը` Ադամն ու Եվան սկսեցին սպասել դրա շուտափույթ կատարմանը: Նրանք ուրախությամբ ողջունեցին իրենց անդրանիկ որդուն` հուսալով, որ հենց նա պետք է լինի այդ Ազատարարը»։ Էլեն Ուայթ, Դարերի փափագը, էջ 31։

Իրականում, այս պատմությունը մեծամասամբ պատմում է Կայենի մասին։ Նա ոչ միայն առաջնեկն է, այն որդին, ում ծնողները համարյա թե «երկրպագում են», նա այս գլխում միակ եղբայրն է, ով Ծննդոց գլխի տեքստում խոսում է։ Մինչ Եվան ոգևորությամբ խոսում է Կայենի ծննդյան մասին, նա ոչինչ չի ասում Աբելի ծննդյան մասին, առնվազն ոչինչ, ինչն արձանագրված կլինի տեքստում, հակառակ Կայենի ծննդյան։ Պատմիչը պարզապես փաստում է, որ նա «դարձյալ ծնեց» (Ծննդոց 4.2)։

Կայեն անունը ծագում է եբրայերեն քանա բայից, որը նշանակում է «ստանալ», «ձեռք բերել» և ցույց է տալիս թանկարժեք և հզոր որևէ բանի ձեռքբերում, տիրապետում։ Մյուս կողմից, եբրայերեն Հեվել (անգլերեն Աբել) անունը նշանակում է «ունայնություն» (Սաղմոսներ 62.9) և ցույց է տալիս անորսալիություն, դատարկություն, նյութականության պակաս։ Միևնույն հեվել (Աբել) բառը շատ հաճախ է օգտագործվում Ժողովող գրքում և նշանակում է «ունայնություն»։ Թեև մենք ավելի խորը չենք ուսումնասիրի այս փոքրիկ տեքստերը, սակայն հավանաբար դրանց միտքն այն է, որ Ադամի ու Եվայի հույսը միայն Կայենի վրա էր, ինչպես իրենք էին հավատում, քանի որ հավատում էին, որ հենց Կայենն է խոստացված Մեսիան և ոչ թե նրա եղբայրը։

`Որո՞նք են այն արժեքները կյանքում, որոնք իսկապես հեբել են, սակայն որոնց մենք այնպես ենք վերաբերվում, ասես դրանք ավելի մեծ նշանակություն ունեն։ Ինչո՞ւ է անհրաժեշտ իմանալ կարևոր և ոչ կարևոր բաների միջև տարբերությունը։`