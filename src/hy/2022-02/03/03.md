---
title:  Երկու ընծաները
date:  11/04/2022
---

Կայենի և Աբելի միջև տարբերությունը, ինչպես այն դրսևորվում է նրանց անուններում, վերաբերում է ոչ միայն նրանց անձերին, այն դրսևորվում է նաև նրանց համապատասխան զբաղմունքներում։ Մինչ Կայենը «հողագործ» էր (Ծննդոց 4.2), զբաղմունք, որը ծանր ֆիզիկական աշխատանք է պահանջում, Աբելը «ոչխարների հովիվ էր» (Ծննդոց 4.2), զբաղմունք, որը ենթադրում էր զգայունություն և կարեկցանք։

Կայենը հողից պտուղ ստացող մարդ էր, իսկ Աբելը՝ ոչխարների հովիվ։ Այս երկու զբաղմունքները ոչ միայն բացատրում են երկու ընծաների բնույթները (երկրի պտուղը՝ Կայենի և ոչխար՝ Աբելի կողմից), դրանք նաև պատմում են երկու ընծաների հետ կապված երկու տարբեր հոգեբանական դիրքորոշումներն ու մտածելակերպերը. Կայենն աշխատում էր, որպեսզի «ձեռք բերեր» հողի պտուղը, մինչդեռ Աբելը զգուշանում էր, որպեսզի «պահեր» այն ոչխարներին, որոնց նա ստացել էր։

`Կարդացե՛ք Ծննդոց 4.1–5 և Եբրայեցիներին 11.4 համարները։ Ինչո՞ւ Աստված ընդունեց Աբելի ընծան և մերժեց Կայենինը։ Ինչպե՞ս պետք է հասկանանք այն, ինչ կատարվում է այստեղ։`

«Առանց արյուն թափելու չէր կարող մեղքի քավություն լինել, և նրանք (Կայենն ու Աբելը) պետք է դրսևորեին իրենց հավատն առ Քրիստոսի արյունը որպես խոստացված քավություն՝ զոհաբերելով հոտի առաջնեկներին։ Բացի այդ, հողից ստացված պտուղների երախայրիները պետք է մատուցվեին Տիրոջը որպես երախտիքի ընծա»։ Էլեն Ուայթ, Նահապետներ և մարգարեներ, էջ 71։

Մինչ Աբելը ականջալուր եղավ Աստծո ցուցումներին և ի հավելում կենդանու ողջակեզին մատուցեց նաև բանջարեղենների ընծաներ, Կայենը հրաժարվեց նույնն անել։ Նա կենդանի չզոհաբերեց, փոխարենը միայն «երկրի պտուղներից ընծա մատուցեց»։ Դա բացահայտ անհնազանդություն էր նրա կողմից՝ ի հակադրություն նրա եղբոր դիրքորոշման։ Այս պատմությունը հաճախ է դիտարկվել որպես հավատով փրկության դասական օրինակ (Աբելն ու նրա մատուցած արյան ընծան)՝ հակառակ փրկությունը գործերով ձեռք բերելու փորձի (Կայենն ու նրա մատուցած երկրի պտուղներից ընծան)։

Թեև այս ընծաները պետք է որ հոգևոր նշանակություն ունենային, դրանք իրենցով ոչ մի կախարդական արժեք չունեին։ Դրանք պարզապես խորհրդանիշներ ու պատկերներ էին, որոնք մատնացույց էին անում Աստծուն, Ով մեղավորին տվել էր ոչ միայն գոյության հնարավորություն, այլև փրկագնում։

`Կարդացե՛ք Միքիա 6.7 և Եսայի 1.11 համարները։ Ինչպե՞ս կարող ենք այս տեքստերում ներկայացված սկզբունքը կիրառել մեր կյանքում ու երկրպագության մեջ։`