---
title:  Տարածված կռապաշտություն
date:  01/06/2022
---

`Կարդացե՛ք Ծննդոց 34.30–35.15 համարները։ Այստեղ կատարվելիքից ի՞նչ դասեր կարող ենք քաղել ճշմարիտ երկրպագության վերաբերյալ։`

Անմիջապես այն բանից հետո, երբ Հակոբը գանգատվում է, որ իր խաղաղությունը քանանացիների հետ խախտվել է (Ծննդոց 34.30), և երբ նրա երկու որդիները նախատվում են (Ծննդոց 34.30), Աստված հարկադրում է լքել Սյուքեմը և վերադառնալ Բեթել՝ իր ուխտը նորոգելու համար։ Եվ իսկապես, Տերն ասում է նրան, որ տեղ հասնելուն պես նա պետք է զոհասեղան կառուցի։

Աստծո պատվերից հետո արձանագրված առաջին բանն այն է, որ Հակոբը դիմում է իր ժողովրդին դեն նետել քանանացիների կուռքերը, որոնք իրենց մոտ էին հայտնվել Սյուքեմ քաղաքի կողոպուտի հետևանքով, և Լաբանի կուռքերը, որոնք գողացել էր Ռաքելը (Ծննդոց 31.19, 32)։ Այս ամենը ևս շատ կարևոր է Աստծո հետ ուխտի գաղափարի համար։

Այս կուռքերը պահպանվում ու, հավանաբար, երկրպագվում էին՝ ի հեճուկս Հակոբի նվիրվածությանն Աստծուն։ Քանանացիների ազդեցությունից ազատվելու համար միայն Սյուքեմը լքելը բավարար չէր։ Հակոբը պետք է ազատվեր ինչպես ճամբարում, այնպես էլ մարդկանց սրտերում գտնվող կուռքերից։

Ապաշխարությունը մի վայրից մեկ այլ վայր կամ մի եկեղեցուց մեկ այլ եկեղեցի, ֆիզիկական տեղափոխություն չէ միայն։ Ամենակարևորն այն է, որ մենք Աստծո շնորհով փորձենք մաքրազերծել մեր սրտերում բույն դրած կռապաշտությունը՝ անկախ այն փաստից, թե որտեղ ենք ապրում, որովհետև կուռքեր մենք կարող ենք ստեղծել տառացիորեն ամեն ինչից։

Երբ Հակոբը հնազանդվում է Աստծուն և անում ամեն ինչ Աստծո պատվերի համաձայն, Աստված վերջապես միջամտում է, և «Աստծու երկյուղը» (Ծննդոց 35.5) պատում է նրանց շուրջը գտնվող բոլոր մարդկանց, և նրանք չեն համարձակվում հարձակվել Հակոբի վրա։ Այսպիսով Հակոբը և «նրա հետ եղած ամբողջ ժողովուրդը» (Ծննդոց 35.6) պատրաստ են երկրպագելու. սա խոսում է այն մասին, որ ընտանիքի միասնությունը վերականգնվել է։ Հակոբն այս վայրն անվանում է Էլ-Բեթել՝ որպես սանդուղքի վերաբերյալ իր երազի մասին հուշում, նշան, որ երկնքի ու երկրի միջև կապը, որ որոշ ժամանակով կտրվել էր, այժմ վերականգնվել է։

Այս անգամ շեշտադրվում է ոչ թե տեղանքը՝ Բեթելը, այլ Բեթելի Աստվածը։ Անհատական այս նշումը նորից է հնչում, երբ Աստված Հակոբին հիշեցնում է նրա «Իսրայել» անվան մասին (Ծննդոց 35.10)՝ այն կրկնակի խոստմամբ, որը ենթադրում է այս օրհնությունը։ Հակոբի օրհնությունը, նախ, նշանակում է պտղաբերություն, Մեսիայի սերնդի փոխանցում ու բազում ազգերի սերունդներ (Ծննդոց 35.11), և երկրորդ, այն մատնանշում է խոստացված երկիրը (Ծննդոց 35.12)։

`Ի՞նչ հարմարավետ ճանապարհներով կռապաշտությունը կարող է սողոսկել մեր սրտեր, և ի՞նչ կարող ենք մենք ձեռնարկել դրա դեմ։`