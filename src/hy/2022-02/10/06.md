---
title:  Ռաքելի մահը
date:  02/06/2022
---

`Կարդացե՛ք Ծննդոց 35.15–29 համարները։ Ուրիշ ի՞նչ դժբախտությունների բախվեց Հակոբն իր անբարենպաստ ընտանիքում։`

Հակոբի՝ Բեթելը լքելուն պես տեղի են ունենում երեք փոխկապակցված իրադարձություններ, որոնք նշում են դեպի խոստացված երկիր ուղղված նրա ճամփորդության վերջին փուլը. ծնվում է Հակոբի վերջին որդին, մահանում է Ռաքելը, և Ռուբենը՝ Լիայից ծնված Հակոբի ավագ որդին, քնում է Հակոբի հարճի հետ։ Տեքստը չի տեղեկացնում, թե ինչու է երիտասարդն այդքան չար բան անում, մենք կարող ենք ընդամենը ենթադրել, որ նա ուզում էր ինչ-որ կերպ պղծել Հակոբի վերջին որդու ծնունդը և նսեմացնել Ռաքելի հիշատակը։ Հաստատապես ասել ոչինչ չենք կարող։

Հակոբի վերջին որդու ծնունդը կապված է Բեթղեհեմի (Ծննդոց 35.19) հետ, որը գտնվում է խոստացված երկրի սահմանների ներսում։ Դա նշանակում է, որ այս ծնունդն Իսրայելի ապագայի վերաբերյալ Աստծո խոստման իրականացումն է։ Մանկաբարձուհին մարգարեանում է և դիմում է Ռաքելին հենց այն բառերով, որոնք Աստված օգտագործեց Աբրահամին հավաստիացնելու համար. «Մի՛ վախեցիր» (Ծննդոց 35.17, համեմատե՛ք Ծննդոց 15.1 համարի հետ)։

Հետաքրքիր է այն փաստը, որ Հակոբը փոխում է այն անունը, որով մահամերձ Ռաքելը կնքում է իր որդուն. Բեն-օնի, որը նշանակում է «իմ վշտի որդի»՝ իր ցավն արտահայտելու համար, Բենիամին, որը նշանակում է «աջ ձեռքի որդի»՝ միգուցե ցույց տալու համար հարավի ուղղությունը՝ խոստացված երկրի և այն ամենի վերաբերյալ իր հույսն արտահայտելու, ինչ Աստված ասել էր, որ կանի Իր ժողովրդի համար այս երկրում հաստատվելուց հետո։

Սակայն այս ընթացքում Ռուբենը սեռական հարաբերություն է ունենում Բաղղայի՝ իր հոր հարճի ու Ռաքելի աղախնի հետ (Ծննդոց 35.25, Ծննդոց 30.3)։ Մենք պարզապես չգիտենք, թե ինչու է նա անում այս սկանդալային արարքը։ Այն ընդամենը մարդկային այլասերվածության ևս մեկ օրինակ է։

Ապշեցուցիչ է, որ Հակոբը չի արձագանքում այս սարսափելի արարքին, թեև նրան տեղեկացնում են այդ մասին (Ծննդոց 35.22)։ Միգուցե կյանքի այս էտապում Հակոբը վստահում է, որ Աստված կիրականացնի Իր խոսքը՝ հակառակ մեղքի ու չարության, որոնք ժամանակ առ ժամանակ տեղի են ունենում իր շուրջը։

Հենց այս հավատի դասն է ընկած Հակոբի տասներկու որդիների ցանկի հիմքում, ովքեր դառնալու են Իսրայելի նախահայրերը (Ծննդոց 35.22–26)։ Ինչպես մենք կտեսնենք, նրանք բնավ ամենաօրինակելի ու բարի մարդիկ չէին։ Եվ սակայն, ի հեճուկս բոլոր խնդիրների, անբարենպաստ հանգամանքների և նույնիսկ հանդուգն չարության, ինչպիսին էր Ռուբենը Բաղղայի հետ՝ Աստծո կամքը պետք է իրականանար նրա ընտանիքի միջոցով՝ անկախ նրանից, թե իրականում որքան խնդիրներով լի էր այս ընտանիքը։

`Նույնիսկ չնայած մարդկային սխալներին՝ Աստծո վերջնական նպատակները կիրականանան։ Ապա պատկերացրե՛ք, թե ինչ կլիներ, եթե մարդիկ համագործակցեին Աստծո հետ, հնազանդվեին նրան։ Որքա՜ն ավելի հեշտությամբ Աստծո կամքը կարող էր իրականացվել՝ ավելի քիչ մարդկային տառապանքով, սթրեսներով ու ուշացումներով։`