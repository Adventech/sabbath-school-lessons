---
title:  Դինայի բռնաբարությունը
date:  31/05/2022
---

Այժմ, երբ Հակոբը հաշտվել է իր եղբոր հետ, նա ուզում է հաստատվել Քանանի երկրում խաղաղությամբ։ Շալեմ՝ «ապահով կերպով» (Ծննդոց 33.18,Սաղեմ ) բառը, որը կազմվել է շալոմ՝ «խաղաղություն» բառից, առաջին անգամ բնութագրում է նրա ճամփորդությունը։

Տեղաբնակներից հողակտոր գնելուց հետո (Ծննդոց 33.19), նա այնտեղ սեղան է կառուցում՝ ի ցույց դնելով իր հավատն ու այն գիտակցումը, թե իրականում որքան կախված է ինքը Տիրոջից։ Մատուցված յուրաքանչյուր զոհի համար իրականացվում էր երկրպագություն։

Սակայն կյանքում առաջին անգամ Հակոբ-Իսրայելը հանդիպում է երկրում բնակություն հաստատելու հետ կապված խնդիրների։ Ինչպես Իսահակը Գերարում Աբիմելեքի հետ (Ծննդոց 26.1–33), Հակոբը փորձում է համաձայնության գալ քանանացիների հետ։

`Կարդացե՛ք Ծննդոց 34-րդ գլուխը։ Ի՞նչ է պատահում, ինչը խախտում է Հակոբի՝ խաղաղ գոյության ծրագրերը։`

Այս կեղտոտ դեպքի պատմությունն ընդգծում է կերպարների ու նրանց գործողությունների երկիմաստությունը։ Ցանկասեր Սյուքեմը, ով բռնաբարում է Դինային, նկարագրվում է նաև անկեղծորեն Դինային սիրող մեկը, ով փորձում է շտկել իր սխալները։ Նա նույնիսկ պատրաստ է ընդունել ուխտի արարողակարգն ու թլփատվել։

Մինչդեռ Շմավոնն ու Ղևին, ովքեր իրենց ներկայացնում են որպես Աստծո և Նրա պատվիրանների պաշտպաններ, և ովքեր դեմ են քանանացիների հետ խառն ամուսնություններին (Ղևտական 19.29), դիմում են ստի ու խաբեության (Ծննդոց 34.13) և պատրաստ են սպանել ու կողոպտել (Ծննդոց 34.25–27)։ Նրանց գործողությունները ոչ միայն պարսավելի են (կարելի էր պատժել միայն այն մեկին, ով կատարել է հանցանքը), այլև կարող են հող նախապատրաստել բազում այլ խնդիրների համար։

Ինչ վերաբերում է Հակոբին, նա մտահոգված է միայն խաղաղությամբ։ Երբ նրան հայտնում են իր դստեր բռնաբարության մասին, նա ոչինչ չի ասում (Ծննդոց 34.5)։ Սակայն երբ լսում է իր որդիների արածի մասին, բացահայտորեն նախատում է նրանց հնարավոր հետևանքների համար. «Ինձ այս երկրի բնակիչների՝ քանանացիների և փերեզացիների մեջ ատելի դարձնելով՝ փորձանքի մեջ գցեցիք ինձ։ Ինձ հետ քիչ մարդիկ կան. նրանք կհավաքվեն իմ դեմ, կհարվածեն ինձ, և կկորչենք ես և իմ տունը» (Ծննդոց 34.30)։

`Այս պատմություններում մենք նորից ու նորից տեսնում ենք ինչպես խաբեբայություն ու նենգություն, այնպես էլ բարության ու շնորհի գործեր։ Ի՞նչ է սա մեզ ասում մարդկային բնույթի մասին։`