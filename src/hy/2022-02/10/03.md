---
title:  Եղբայրները հանդիպում են
date:  30/05/2022
---

Փանուելից՝ «Աստծո երեսը» (տե՛ս Ծննդոց 32.30), վայր, որտեղ նա ունեցավ Աստծո հետ այս փորձառությունը, Հակոբն այժմ ճանապարհ է ընկնում՝ հանդիպելու իր եղբորը։ Քսան տարի բաժանումից հետո Հակոբը տեսնում է նրան 400 մարդկանց հետ մոտենալիս (Ծննդոց 33.1)։ Հակոբն անհանգիստ է և նախապատրաստում է իրեն և իր ընտանիքին նրան, ինչ կարող է պատահել։

`Կարդացե՛ք Ծննդոց 33-րդ գլուխը։ Ի՞նչ կապ կա Հակոբի՝ Փանուելում Աստծո երեսը և իր եղբոր երեսը տեսնելու երկու փորձառությունների միջև։ Ի՞նչ նշանակություն ունի այս կապը Աստծո և մեր «եղբայրների» (ովքեր էլ որ նրանք լինեն) հետ մեր հարաբերությունների առումով։`

Հակոբը յոթ անգամ խոնարհվում է իր եղբոր առաջ (Ծննդոց 33.3), ում նա մի քանի անգամ անվանում է «իմ տեր» (Ծննդոց 33.8, 13, 15), իսկ իրեն նույնացնում է նրա «ծառայի» հետ (Ծննդոց 33.5, համեմատե՛ք Ծննդոց 32.4, 18, 20 համարների հետ)։ Հատկանշական է, որ Հակոբի յոթ խոնարհումները զուգահեռ են նրա հոր յոթ օրհնություններին (Ծննդոց 27.27–29), ավելին, երբ նա խոնարհվում է, նա հատկապես հակառակ է գնում «ազգեր ծառայեն քեզ» (Ծննդոց 27.29) իր հոր օրհնությանը։

Հակոբն ասես ուզում է իր պարտքը վերադարձնել իր եղբորը և վերադարձնել այն օրհնությունը, որն ինքը գողացել էր նրանից (տե՛ս Ծննդոց 33.11)։ Երբ Եսավը տեսավ իր եղբորը, անսպասելի կերպով վազեց նրան ընդառաջ և նրան սպանելու փոխարեն «համբուրեց նրան, և լաց եղան» (Ծննդոց 33.4)։

Հետագայում Հակոբն ասաց Եսավին. «Տեսա քո երեսը Աստծու երեսը տեսնելու պես» (Ծննդոց 33.10)։ Հակոբն այս արտասովոր միտքն արտահայտում է, քանի որ հասկանում է, որ Եսավը ներել է իրեն։ Եբրայերեն ռացա՝ «բարեհաճ եղար» (Ծննդոց 33.10) աստվածաբանական եզրույթ է, որը վերաբերում է ցանկացած զոհաբերության, որը «հաճելի» է Աստծուն, «ընդունելի» Նրա կողմից, ինչն այնուհետև ենթադրում է Աստծո ներումը (Ղևտական 22.27, Ամովս 5.22)։

Փանուելում Աստուց ներում ստանալու Հակոբի փարձառությունն, որտեղ նա տեսավ Աստծո երեսը, այժմ կրկնվում է իր եղբոր ներումն ստանալու նրա փորձառության մեջ, ինչը նա նույնացնում է նրա հետ, ասես տեսած լինի Աստծո երեսը։ Հակոբը վերապրում է երկրորդ Փանուել. առաջինը նախապատրաստում էր երկրորդը։ Հակոբն ստացավ Աստծո և իր եղբոր ներումը։ Եվ այժմ, ավելի քան նախկինում, պետք է որ նա իսկապես հասկանար շնորհի իմաստը։

`Ի՞նչ եք սովորել շնորհի մասին նրանից, թե ինչպես են ուրիշները (բացի Տիրոջից) ներել ձեզ։`