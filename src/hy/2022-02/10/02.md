---
title:  Մենամարտ Աստծո հետ
date:  29/05/2022
---

Լաբանի տունը լքելուց հետո Հակոբը շուտով մեկ այլ փորձառութուն է ունենում Աստծո հետ։ Իմանալով, որ իր եղբայր Եսավը «չորս հարյուր մարդկանցով գալիս է» (Ծննդոց 32.6), Հակոբը ջերմեռանդորեն աղոթում է Տիրոջը, թեև գիտակցում է՝ «արժանի չեմ այն բոլոր ողորմություններին և ամեն հավատարմությանը, որ ցույց ես տվել Քո ծառային» (Ծննդոց 32.10)։ Հակոբն իսկապես ավելի լավ էր հասկանում, թե ինչ է նշանակում շնորհը։

`Կարդացե՛ք Ծննդոց 32.22–31 և Ովսեե 12.3, 4 համարները։ Ո՞րն է այս զարմանահրաշ պատմության հոգևոր նշանակությունը։`

Հասկանալի պատճառներով Հակոբը վշտացած է այն ամենի համար, ինչ տեղի է ունենում և իր ընտանիքը պաշտպանելու համար անելով հնարավոր ամեն բան՝ նա ճամբար է խփում՝ անցկացնելու գիշերը։ Սակայն նրա վրա հանկարծակի «մի մարդ» է հարձակվում (Ծննդոց 32.24)։ Սա մի եզրույթ է, որը կարող է յուրահատուկ իմաստ ունենալ՝ հուշելով աստվածային ներկայության մասին (տե՛ս Եսայի 53.3)։ Դանիելն այդ բառն օգտագործում է երկնային քահանա Միքայելի մասին խոսելիս (Դանիել 10.5)։ Այս բառն օգտագործում է նաև Հեսուն՝ նկարագրելու «Տիրոջ զորավարին», որը հենց Ինքը Տերն էր՝ Յահվեն (Հեսու 5.13–15)։

Եվ իսկապես, պայքարի ժամանակ պետք է որ Հակոբին պարզ դարձած լիներ, որ ինքը մենամարտում է հենց Իր՝ Աստծո հետ, ինչպես դա բացահայտում են նրա խոսքերը. «Չեմ թողնի Քեզ, մինչև որ ինձ չօրհնես» (Ծննդոց 32.26)։ Այն փաստը, որ նա ջերմեռանդորեն կառչել էր Աստծուն և թույլ չէր տալիս, որ Նա գնա, ցույց է տալիս ներում ստանալու և իր Տիրոջ առաջ արդար գտնվելու նրա մեծագույն ցանկությունը։

«Այժմ Հակոբի առջև հստակորեն դրվեց իրեն մեղքի դրդած սխալը՝ անդրանիկության իրավունքը խաբեությամբ ձեռք բերելը։ Նա չվստահեց Աստծո խոստումներին ու փորձեց իր սեփական ջանքերով իրականացնել այն, ինչն Աստված պետք է կատարեր Իր որոշած ժամանակին ու ճանապարհով»։ Էլեն Ուայթ, Նահապետներ և մարգարեներ, էջ 197, 198։

Եվ ապացույցը, որ նա ներվել է, եղավ նրա անվան փոփոխությունն իր մեղքը հիշեցնող անունից իր հաղթանակը հիշեցնող անվան։ Հրեշտակն ասաց. «Քո անունն այլևս թող Հակոբ չասվի (խաբեբա), այլ Իսրայել, որովհետև դու մարտնչեցիր Աստծու հետ ու մարդկանց հետ և հաղթեցիր» (Ծննդոց 32.28։

`Ինչպիսի՞ն է եղել Աստծո հետ մենամարտելու ձեր փորձառությունը։ Ի՞նչ է նշանակում մենամարտել Աստծո հետ, և ինչո՞ւ է կարևոր ժամանակ առ ժամանակ ունենալ նման փորձառություն։`