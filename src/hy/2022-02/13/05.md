---
title:  Հակոբն օրհնում է իր որդիներին
date:  22/06/2022
---

`Կարդացե՛ք Ծննդոց 49.1–28 համարները։ Ո՞րն է իր որդիներին տված Հակոբի օրհնության հոգևոր նշանակությունը։`

Բացի Իսրայելի ցեղերին անմիջականորեն վերաբերող մարգարեություններից, Հակոբը տեսնում է Մեսիային ու փրկության վերջնական հույսը։ Այս հույսն արդեն նշվում է Հակոբի բացման խոսքերում, երբ նա ասում է «գալիք օրերին» (Ծննդոց 49.1) հատուկ արտահայտություն, որը վերաբերում է մեսիական Թագավորի գալուստին (Եսայի 2.2, Դանիել 10.14)։

Այնուհետև տեքստը ներկայացնում է այս մարդկանցից յուրաքանչյուրի ապագա տոհմաբանությունը։ Դրանք կանխագուշակված ճակատագրեր չեն, ասես թե Աստված կամեցել է, որպեսզի նրանցից յուրաքանյուրը բախվի նրան, ինչին բախվել է, այլ ավելի շատ այն դրսևորումները, ինչին կհանգեցնեն իրենց սեփական ու իրենց երեխաների բնավորությունները։ Օրինակ այն, որ Աստված արդեն գիտի, որ ինչ-որ մեկն անմեղ մարդ կսպանի, արմատապես տարբերվում է նրանից, որ Աստված կամեցել է, որ այդ ինչ-որ մեկը սպանի այդ անմեղ մարդուն։

`Կարդացե՛ք Ծննդոց 49.8–12 համարները։ Ի՞նչ մարգարեություն է տրված այստեղ, և ինչո՞ւ է դա կարևոր։`

Ի լրումն մարդու ազատ կամքի, Աստված գիտի ապագան, և Նա այնպես կազմակերպեց, որ հենց Հուդայի ցեղից լինի Մեսիան։ Հուդային (Ծննդոց 49.8–12), ով ներկայացվում է որպես առյուծ (Ծննդոց 49.9), վերագրվում են թագավորական արտոնություններ ու գովասանք։ Հուդայից է ծնվելու Դավիթ թագավորը, ինչպես նաև Սելովը, այսինքն այն մեկը, ով բերելու է շալոմ՝ «խաղաղություն» (Եսայի 9.6, 7). Նրան են «հնազանդվում ժողովուրդները» (Ծննդոց 49.10)։

Հրեաները վաղուց են այս տեքստը համարել մեսիական մարգարեություն, որը մատնացույց է անում գալիք Մեսիային։ Քրիստոնյաները ևս համարում են, որ այս տեքստը խոսում է Հիսուսի մասին։ «Նրա՛ն են հնազանդվում ժողովուրդները» (Ծննդոց 49.10), որը հավանաբար «Հիսուսի անվանը ծալվի երկնավորների, երկրայինների և երկրի տակ եղողների ամեն ծունկ» (Փիլիպպեցիներին 2.10) նորկտակարանյան խոստման նախատիպն է։

Ինչպես գրել է Էլեն Ուայթը. «Անտառի թագավոր առյուծը համապատասխան խորհրդանիշ է այս ցեղի համար, որից դուրս են եկել Դավիթը և Դավթի որդին, Սելովը՝ «Հուդայի ցեղի իրական առյուծը», Որի առջև վերջնականապես ծնկելու են բոլոր իշխանությունները, և բոլոր ազգերը հարգանքի տուրք կմատուցեն»։ Նահապետներ և մարգարեներ, էջ 236։

`Ինչո՞ւ մենք պետք է հարգանքի տուրք մատուցենք Հիսուսին հիմա, նախքան բոլոր ազգերը դա կանեն։`