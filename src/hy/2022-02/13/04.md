---
title:  Հակոբն օրհնում է Հովսեփի որդիներին
date:  21/06/2022
---

Երբ մոտենում է Հակոբի մահվան օրը, նա հիշում է իր վաղ ուղևորությունը դեպի Բեթել (Ծննդոց 35.1–15), երբ նա Աստծուց ստանում է «հավիտենական կալվածքի» նորոգված խոստումը (Ծննդոց 48.4), որը տրվել էր Աբրահամին (Ծննդոց 17.8)։ Այսպիսով խոստացված երկրի հույսը մխիթարիչ միտք է, որը սնում է նրա հույսը, երբ մոտենում է նրա մահվան ժամը։ Այդ ժամանակ Հակոբը դիմում է Հովսեփի երկու որդիներին, որոնք ծնվել էին Եգիպտոսում, և օրհնում է նրանց, սակայն դա անում է իր սեփական սերնդին վերաբերող ապագա խոստման համատեքստում։

`Կարդացե՛ք Ծննդոց 48-րդ գլուխը։ Ինչո՞ւ է Հակոբն այստեղ օրհնում Հովսեփի երկու որդիներին, այլ ոչ իր մյուս թոռներին։`

Հակոբի թոռներից միայն Հովսեփի երկու որդիները՝ Մանասեն ու Եփրեմն են ստանում նրա օրհնությունը։ Դրանով նրանք թոռների կարգավիճակից բարձրանում են որդիների կարգավիճակի (Ծննդոց 48.5)։ Ու թեև Հակոբի օրհնությունը ենթադրում է երկրորդի (Եփրեմի) գերազանցությունն առաջինի (Մանասեի) վրա, այն գլխավորապես վերաբերում է Հովսեփին (Ծննդոց 48.15)։

Այն, ինչ մենք տեսնում ենք այստեղ, անձնական վկայություն է Աստծո հավատարմության վերաբերյալ անցյալում և Նրա խոստումը նրանց՝ ապագայում։ Հակոբը հղում է կատարում Աբրահամի և Իսահակի Աստծուն (Ծննդոց 48.15), Ով ուտելիք ու պաշտպանություն է տվել իրենց։ Դա այն նույն Աստվածն է, Ով «ազատեց ինձ ամեն տեսակ չարիքներից» (Ծննդոց 48.16)։ Հակոբը չի մոռանում նաև «Բեթելի Աստծուն» (Ծննդոց 31.13), Ում հետ նա մենամարտեց (Ծննդոց 32.29), և Ով նրա անունը Հակոբից փոխեց «Իսրայելի» (Ծննդոց 32.26–29)։

Վերհիշելով այս բոլոր փորձառությունները, որտեղ Աստված չարը վերածում է բարու, Հակոբը հույս է հայտնում, որ Աստված ոչ միայն հոգ կտանի իր թոռների ներկա կյանքի մասին, ինչպես Նա դա արել է իր և Հովսեփի կյանքում, նա նաև մտածում է ապագայի մասին, երբ իր սերունդները կվերադառնան Քանան։ Այս հույսի առկայությունը պարզ է դառնում, երբ նա խոսում է Սյուքեմի մասին (Ծննդոց 48.22), որը ոչ միայն մի բաժին հող է, որը նա ձեռք է բերել (Ծննդոց 33.19), այլև մի վայր, որտեղ կթաղվեն Հովսեփի ոսկորները (Հեսու 24.32), և որտեղ հողը կբաժանվի Իսրայելի ցեղերի մեջ(Հեսու 24.1)։ Նույնիսկ կատարված բոլոր իրադարձությւոնների թոհուբոհում Հակոբը մտքում պահում էր Աստծո խոստումները, Ով ասաց, որ նրա ընտանիքի միջոցով «աշխարհի բոլոր ազգերը … կօրհնվեն» (Ծննդոց 12.3)։

`Կարդացե՛ք Գործք առաքելոց 3.25, 26 համարները։ Ըստ Պետրոսի՝ ինչպե՞ս է իրականացել Ծննդոց 12.3 համարի այս խոստումը։ Ինչպե՞ս ենք մենք ստացել այդ օրհնությունը։`