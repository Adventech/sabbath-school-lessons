---
title:  Հակոբը գնում է Հովսեփի մոտ
date:  19/06/2022
---

`Կարդացե՛ք Ծննդոց 46-րդ գլուխը։ Ո՞րն է Քանանից Հակոբի մեկնելու նշանակությունը։`

Երբ Հակոբը լքում է Քանանի իր տունը, նա լի է հույսով։ Այն հավաստիացումը, որ նա այլևս քաղցած չէր լինի, և նաև Հովսեփի կենդանի լինելու բարի լուրը նրան ներքին մղում տվեցին, որը նրան հարկավոր էր խոստացված երկիրը լքելու համար։

Հակոբի մեկնումը զուգահեռ է Աբրահամի փորձառությանը, թեև Աբրահամը գնում էր խոստացված երկիր։ Հակոբը լսում է միևնույն խոստումը, որն Աբրահամը լսեց Աստծուց, որ Նա նրան «մեծ ազգ» կդարձնի (Ծննդոց 46.3, համեմատե՛ք Ծննդոց 12.2 համարի հետ)։ Աստծո կանչն այստեղ հիշեցնում է Աստծո ուխտն Աբրահամի հետ. երկու դեպքում էլ Աստված օգտագործում է միևնույն հավաստիացնող բառերը «մի՛ վախեցիր» (Ծննդոց 46.3, համեմատե՛ք Ծննդոց 15.1 համարի հետ), որն իր մեջ կրում է փառավոր ապագայի խոստում։

Եգիպտոս ուղևորվող Իսրայելի զավակների (ներառյալ նրա դուստրերը) լրիվ ցուցակը (Ծննդոց 46.7) հիշեցնում է Աբրահամին տված պտղաբերության մասին Աստծո խոստումը, նույնիսկ երբ նա դեռևս անզավակ էր։ «Յոթանասուն» թիվը (ներառյալ Հակոբին, Հովսեփին և նրա երկու որդիներին) ամբողջականության գաղափար է արտահայտում։ Եգիպտոս գնում է «ամբողջ Իսրայելը»։ Նշանակալից է նաև, որ 70 թիվը համապատասխանում է ազգերի թվին (Ծննդոց 10)՝ ենթադրելով այն փաստը, որ Հակոբի ճամփորդությունը որոշում է նաև բոլոր ազգերի ճակատագիրը։

Այս ճշմարտությունն ավելի ակնհայտ կդառնա միայն շատ տարիներ անց՝ խաչից և փրկության ծրագրի ավելի լիարժեք հայտնությունից հետո, որը, իհարկե, ոչ միայն Աբրահամի որդիների, այլև ամբողջ մարդկության համար է:

Այլ խոսքերով, ինչքան էլ որ հետաքրքիր լինեն այս ընտանիքին և Աբրահամի սերնդին վերաբերող պատմությունները, և ինչպիսի հոգևոր դասեր մենք դրանցից քաղենք, դրանք Աստծո Խոսքում արձանագրված են, որովհետև փրկության պատմության, մեղքի մեջ թաղված այս մոլորակում ըստ հնարավորին շատ մարդ փրկագնելու Աստծո ծրագրի մաս են կազմում։

«Հրեայի և հույնի միջև խտրություն չկա, որովհետև բոլորի Տերը նույնն է, առատաձեռն բոլորի հանդեպ, ովքեր կանչում են Իրեն։ Քանի որ ով Տիրոջ անունը կանչի, կփրկվի» (Հռոմեացիներին 10.12, 13)։ Ի՞նչ է ասում այստեղ Պողոսը, որը ցույց է տալիս Ավետարանի համապարփակությունը։ Ինչն ավելի կարևոր է, ի՞նչ են այս բառերը մեզ ասում այն մասին, թե մենք՝ որպես եկեղեցի, ինչ պետք է անենք Ավետարանի տարածման համար։