---
title:  Հետագա ուսումնասիրության համար
date:  24/06/2022
---

Կարդացե՛ք Էլեն Ուայթի Նահապետներ և մարգարեներ գրքի 233–240 էջերի «Հովսեփն ու նրա եղբայրները» գլուխները։

«Հովսեփի կյանքը նկարագրում է Քրիստոսի կյանքը։ Հենց նախանձն էր, որ դրդեց Հովսեփի եղբայրներին նրան որպես ստրուկ վաճառել Եգիպտոս. նրանք հույս ունեին կանխել Հովսեփի՝ իրենցից ավելի մեծը դառնալը։ Եվ երբ նա տարվեց Եգիպտոս, նրանք իրենց քծնում էին այն մտքով, որ Հովսեփի երազներն իրենց այլևս չեն անհանգստացնի, որ իրենք վերացրել են դրանց իրականացման բոլոր հնարավորությունները։ Սակայն Աստված խափանեց նրանց պլանները և իրականացրեց հենց այն, ինչին նրանք կամենում էին խոչընդոտել։ Նույն կերպ էլ հրեա քահանաներն ու երեցները նախանձում էին Քրիստոսին և վախենում, որ Նա դեպի Իրեն կգրավի մարդկանց ուշադրությունը, իսկ իրենք կմնան ստվերում։ Նրանք Հիսուսին մահվան դատապարտեցին, որպեսզի կանխեն Նրա թագավոր դառնալը, սակայն դրանով իսկ իրականացնում էին Նրա թագավոր դառնալը։

Հովսեփը Եգիպտոսում իր գերության շնորհիվ դարձավ իր հոր ընտանիքի փրկիչը, թեև այդ փաստը չի մեղմում նրա եղբայրների հանցանքը։ Նույն կերպ էլ Քրիստոսի խաչելությունը Նրա թշնամիների կողմից Նրան դարձրեց մարդկության Փրկագնողը, ընկած ցեղի Փրկիչը և ողջ աշխարհի Կառավարիչը, սակայն Նրան սպանողների հանցանքը նույնքան զարհուրելի էր, որքան կլիներ, եթե Աստծո նախախնամությունը չվերահսկեր իրադարձությունները Իր սեփական փառքի ու մարդկության բարօրության համար։

Ինչպես Հովսեփն իր եղբայրների կողմից վաճառվեց հեթանոսներին, այնպես էլ Քրիստոսը վաճառվեց իր ոխերիմ թշնամիներին Իր աշակերտներից մեկի կողմից։ Հովսեփին կեղծ մեղադրանք առաջադրեցին և բանտ նետեցին իր առաքինության համար, նույնպես և Քրիստոսն արհամարհվեց և մերժվեց, քանի որ Նրա արդար ու անձնուրաց կյանքը հանդիմանություն էր մեղքին, ու թեև Նա ոչ մի հանցանք չուներ, դատապարտվեց կեղծ վկայությունների հիման վրա։ Իսկ Հովսեփի համբերատարությունն ու խոնարհությունն անարդարության ու ճնշման նկատմամբ, նրա ներման պատրաստակամությունն ու ազնիվ բարյացակամությունն իր դաժան եղբայրների հանդեպ ներկայացնում են Փրկչի անտրտունջ տոկունությունը չար մարդկանց քինախնդրության ու վիրավորանքների նկատմամբ և Նրա ներումը ոչ միայն Իրեն սպանողների, այլև բոլոր նրանց, ովքեր եկել են Իր մոտ՝ խոստովանելով իրենց մեղքերն ու որոնելով ներում»։ Էլեն Ուայթ, Նահապետներ և մարգարեներ, էջ 239, 240։

**Հարցեր քննարկման համար**

`Երբ Հակոբը մահացավ, Հովսեփի եղբայրները վախենում էին, որ նա հիմա վրեժխնդիր կլինի իրենցից։ Ի՞նչ է սա մեզ սովորեցնում մեղքի զգացողության մասին, որը նրանք դեռևս թաքցնում էին իրենց սրտերում։ Ի՞նչ է մեզ սովորեցնում Հովսեփի արձագանքն այն մասին, թե ինչ է նշանակում ներումը հանցավորի համար։`

`Ուրիշ ի՞նչ զուգահեռներ կարող եք գտնել Հովսեփի ու Հիսուսի կյանքի մեջ։`

`Խորհե՛ք այն փաստի շուրջ, որ թեև Աստված շատ լավ գիտի ապագան, այդուհանդերձ մենք ազատ ենք մեր ընտրություններում։ Ինչպե՞ս ենք մենք համադրում այս երկու գաղափարները։`