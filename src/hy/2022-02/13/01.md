---
title:  Իսրայելը Եգիպտոսում
date:  18/06/2022
---

### Այս շաբաթվա ուսումնասիրության համար կարդացե՛ք.
Ծննդոց 46, Հռոմեացիներին 10.12, 13, Ծննդոց 47, Ծննդոց 48, Գործք Առաքելոց 3.25, 26, Ծննդոց 49, Փիլիպպեցիներին 2.10, Ծննդոց 49.29–50.21։

> <p>Հիշելու համարը.<p>
> «Այսպես Իսրայելը բնակվում էր Եգիպտոսի երկրում՝ Գեսեմի երկրում։ Այնտեղ կալվածքներ ստացան, աճեցին և շատ բազմացան» (Ծննդոց 47.27)։

Ծննդոցը ներկայացնում է Հովսեփի ու Հակոբի միասին ապրած վերջին տարիները։ Մենք տեսնում ենք, որ Հակոբը (Իսրայելը) լքում է Քանանը (Ծննդոց 46), որպեսզի հաստատվի Եգիտոսում (Ծննդոց 47), և այնտեղ էլ մահանում է (Ծննդոց 49.29–50.21)։ Եվ այդուհանդերձ, նույնիսկ այս եգիպտական իրականության մեջ, հետին պլանում դեռևս երևում է խոստացված երկրի հեռանկարը (Ծննդոց 50.22–26)։

Եգիպտոս հասնելուն պես Հակոբն օրհնում է փարավոնին (Ծննդոց 47.7–10)՝ իրականացնելով (իհարկե մասամբ) ազգերի համար օրհնություն լինելու Աբրահամին տրված խոստումը (Ծննդոց 12.3)։ Ավելի ուշ, մահվան շեմին, Հակոբն օրհնում է Հովսեփի որդիներին (Ծննդոց 48)։ Հակոբն օրհնում է նաև իր որդիներին (Ծննդոց 49.1–28) և տպավորիչ կանխագուշակումներ է անում յուրաքանչյուրի վերաբերյալ Իսրայելի ապագա 12 ցեղերի համատեքստում (Ծննդոց 49.1–27)։

Այդուհանդերձ, այն փաստը, որ Իսրայելը «բնակվում» է գերության մեջ՝ Եգիպտոսում, հակասում է խոստացված երկրի հույսին։ Ու թեև Ծննդոց գիրքն ավարտվում է Եգիպտոսում գտնվող Իսրայելի որդիների մասին պատմությամբ, Հովսեփի վերջին խոսքերը մատնանշում են մեկ այլ վայր. «Ահա ես մեռնում եմ. Աստված անպայման կայցելի ձեզ, կհանի ձեզ այս երկրից և կտանի այն երկիրը, որ երդվեց տալ Աբրահամին, Իսահակին և Հակոբին» (Ծննդոց 50.24)։