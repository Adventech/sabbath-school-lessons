---
title:  Հակոբը հաստատվում է Եգիպտոսում
date:  20/06/2022
---

Շատ հետաքրքիր է, թե ինչպես է ի հեճուկս այն ամենի, ինչ Հակոբին պատմում են Հովսեփի կենդանի լինելու և Եգիպտոսում գտնվելու մասին, Տերը նրա հետ «գիշերային տեսիլքում» խոսում (Ծննդոց 46.2) և պատվիրում գնալ Եգիպտոս։ Հակոբը լքում է խոստացված երկիրը և ուղևորվում է Եգիպտոս, որը հետագայում դառնում է այն վայրը, որտեղ Աստծո ժողովուրդը չպետք է վերադառնար (Բ Օրենք 17.16)։

`Կարդացե՛ք Ծննդոց 47-րդ գլուխը։ Ի՞նչ հոգևոր ճշմարտություններ և սկզբունքներ մենք կարող ենք գտնել այս պատմության մեջ։`

«Հովսեփն իր հինգ եղբայրներին ներկայացրեց փարավոնին՝ նրանից իր եղբայրների ապագա տան համար հող ստանալու համար։ Իր կառավարչի նկատմամբ երախտագիտության զգացողությունը կդրդեր եգիպտական միապետին պատվել Հովսեփի եղբայրներին՝ նրանց պաշտոններ տալով, սակայն Հովսեփը, հավատարիմ Յահվեին, փորձեց ապահովագրել իր եղբայրներին այն գայթակղություններից, որոնց նրանք կարող էին ենթարկվել հեթանոս արքունիքում, ուստի նա նրանց խորհուրդ տվեց թագավորին անկեղծորեն պատմել այն, թե ինչով էին նրանք զբաղվում։ Հակոբի որդիները հետևեցին այս խորհրդին, նրանք ասացին նաև, որ եկել են ժամանակավորապես բնակվելու այս հողում, ոչ թե հիմնավորվելու, ուստի իրենց իրավունք են վերապահում վերադառնալ իրենց երկիր, երբ որ ցանկանան։ Թագավորը նրանց տուն տվեց Գեսեմի երկրում՝ ամենալավ վայրում»։ Էլեն Ուայթ, Նահապետներ և մարգարեներ, էջ 233։

Իմաստուն է վարվում նաև փարավոնը, ով չի խրախուսում այս մարդկանց ապրել իրենց տիրոջ առատաձեռնության հաշվին։ Նա հարցուփորձ է անում նրանց «գործի» վերաբերյալ (Ծննդոց 47.3), որպեսզի նրանք հնարավորինս լավ հարմարվեն իրենց նոր միջավայրին։ Նա նաև կամենում է օգտագործել Հովսեփի եղբայրների փորձը և նույնիսկ հրամայում է նրանց իր «հոտերի վրա վերակացու» կարգել (Ծննդոց 47.6)։

Այնուհետև, Հակոբը, թեև օտարական է, մի գլուխ ցածր, պանդուխտ, կանգնում է երկրի ղեկավարի առաջ, և ինչպես աստվածաշնչյան տեքստն է ասում, «Հակոբն օրհնեց փարավոնին» (Ծննդոց 47.7)։ Նա՝ խոնարհ օտարականը, այն մեկն է, ով օրհնում է փարավոնին՝ հզոր Եգիպտոսի ղեկավարին։ Ինչո՞ւ է դա այդպես։

Ամադ լիֆնեյ «կանգնել որևէ մեկի առաջ» բայը (Ծննդոց 47.7) սովորաբար օգտագործվում է քահանայական համատեքստում (Ղևտական 14.11)։ Հաշվի առնելով այն փաստը, որ հին Եգիպտոսում փարավոնն ուներ քահանայապետի կարգավիճակ, սա նշանակում է, որ, հոգևոր իմաստով, Հակոբն ավելի բարձր է, քան Եգիպտոսի քահանայապետը, բարձր, քան ինքը՝ փարավոնը։

Ինչ իրավիճակում էլ լինենք կյանքում, ի՞նչ պետք է մեզ համար նշանակի ուրիշների նկատմամբ մեր վերաբերմունքի մեջ այն փաստը, որ մենք թագավորական քահանայություն ենք, սուրբ ազգ, սեփական ժողովուրդ (Ա Պետրոս 2.9)։ Ի՞նչ պարտականություններ է մեր հավատը դնում մեզ վրա։