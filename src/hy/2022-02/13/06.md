---
title:  Խոստացված երկրի հույսը
date:  23/06/2022
---

`Կարդացե՛ք Ծննդոց 49.29–50.21 համարները։ Ի՞նչ մեծագույն հույս կա Ծննդոց գրքի եզրակացության մեջ։`

Ծննդոցի եզրակացությունն արվում է երեք իրադարձությունների հիման վրա, որոնք լի են հույսով։

Առաջինն այն հույսն է, որ Իսրայելը կվերադառնա խոստացված երկիր։ Մովսեսը՝ Ծննդոց գրքի հեղինակը, Հակոբի ու Հովսեփի մահն ու թաղումը նկարագրում է որպես իրադարձություններ, որոնք մատնանշում են խոստացված երկիրը։ Իր օրհնությունից ու «Իսրայելի տասներկու ցեղերի» վերաբերյալ մարգարեությունից անմիջապես հետո (Ծննդոց 49.28) Հակոբը խորհում է իր մահվան մասին և պատվիրում է իր որդիներին իրեն թաղել Քանանում, Մաքփելայի արտում, որտեղ թաղված էր Սառան (Ծննդոց 49.29–31)։ Դեպի Քանան ուղղևորվող մահվան թափորի նկարագրությունը դառնում է մի քանի հարյուրամյակ հետո Եգիպտոսից ելքի նախապատմությունը։

Երկրորդն այն հույսն է, որ Աստված չարը բարու կվերածի։ Հակոբի մահվանից ու թաղումից հետո Հովսեփի եղբայրներն անհանգստանում են իրենց ապագայի համար։ Նրանք վախենում են, որ հիմա Հովսեփը վրեժ կլուծի իրենցից։ Նրանք գալիս են Հովսեփի մոտ, խոնարհվում նրա առաջ՝ պատրաստ դառնալու նրա ծառաները (Ծննդոց 50.18). սցենար, որը հիշեցնում է Հովսեփի մարգարեական երազները։ Հովսեփը վստահեցնում ու ասում է նրանց. «Մի՛ վախեցեք» (Ծննդոց 50.19), և այս արտահայտությունը վերաբերում է ապագային (Ծննդոց 15.1), որովհետև այն, ինչ նրա դեմ խորհեցին որպես չարիք, «Աստված խորհեց այն փոխել բարիքի» (Ծննդոց 50.20) և իրերի ընթացքը փոխեց փրկության ուղղությամբ (Ծննդոց 50.19–21, համեմատե՛ք Ծննդոց 45.5, 7–9 համարների հետ)։ Այսինքն, նույնիսկ հակառակ այդքան շատ մարդկային ձախողումների՝ Աստծո նախախնամությունը միշտ կգերակայի։

Երրորդն այն հույսն է, որ Աստված կփրկի մեղավոր մարդկությանը։ Ծննդոցի վերջում ներկայացվող Հովսեփի մահվան պատմությունը շատ ավելի ընդգրկուն է, քան միայն Հովսեփի մահվան մասին տեղեկությունը։ Տարօրինակ է այն, որ Հովսեփը չի պատվիրում թաղել իր ոսկորները։ Փոխարենը նա խոսում է այն ժամանակի մասին, երբ «Աստված անպայման կայցելի ձեզ. իմ ոսկորներն այստեղից հանե՛ք» (Ծննդոց 50.25), ինչը և նրանք անում են տարիներ անց, այդ խոսքերին համապատասխան (տե՛ս Ելք 13.19)։ Եվ ի վերջո, խոստացված երկրի՝ Քանանի հույսը վերջնական փրկության, վերականգնման, նոր երկնքում ու նոր երկրում նոր Երուսաղեմի հույսի խորհրդանիշն է, որը մեր բոլորի վերջնական հույսն է, հույս, որը հաստատված է Սելովի մահվամբ։

`Կարդացե՛ք Հայտնություն 21.1–4 համարները։ Ինչպե՞ս են այդ տեքստերը ներկայացնում այն մեծագույն հույսը, որ մենք ունենք։ Առանց այս խոստման, ուրիշ ի՞նչ հույս կարող ենք մենք ունենալ, եթե ոչ մահը՝ որպես մեր բոլոր խնդիրների լուծում։`