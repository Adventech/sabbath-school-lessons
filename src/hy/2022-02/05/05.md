---
title:  «Եկեք իջնենք»
date:  27/04/2022
---

`Կարդացե՛ք Ծննդոց 11.5–7 և Սաղմոսներ 139.7–12 համարները։ Ինչո՞ւ է Աստված այս դրվագում իջնում երկիր։ Ո՞րն էր այն իրադարձությունը, որը հարուցեց Աստծո այսպիսի արձագանքը։`

Հեգնական է այն փաստը, որ թեև մարդիկ ձգտում էին գնալ վերև, Աստված ստիպված էր իջնել նրանց մոտ։ Աստծո իջնելը Նրա գերիշխանության հաստատումն է։ Աստված միշտ կլինի մեր մարդկային հնարավորություններից անդին։ Մարդու ցանկացած փորձ՝ վեր բարձրանալ Նրա մոտ և հանդիպել Նրան երկնքում, անօգուտ և ծիծաղելի է։ Կասկածից վեր է, որ հենց այդ պատճառով Հիսուսն իջավ մեզ մոտ՝ մեզ փրկելու համար, քանի որ, իսկապես, ոչ մի այլ ճանապարհ չկար, որով Նա մեզ փրկեր։

Բաբելոնի աշտարակի պատմության մեջ Աստծո խոսքում մեծ հեգնանք կա. «Իջավ՝ տեսնելու … քաղաքն ու աշտարակը» (Ծննդոց 11.5)։ Աստված կարիք չուներ իջնելու, որպեսզի տեսներ (Սաղմոսներ 139.7–12, համեմատե՛ք Սաղմոսներ 2.4 համարի հետ), սակայն, այդուհանդերձ, Նա դա արեց։ Այս գաղափարն ընդգծում է Աստծո փոխհարաբերությունները մարդկության հետ։

`Կարդացե՛ք Ղուկաս 1.26–33 համարները։ Ի՞նչ է սա մեզ սովորեցնում Աստծո՝ մեզ մոտ իջնելու մասին։`

Աստծո իջնելը մեզ հիշեցնում է նաև հավատով արդարանալու սկզբունքի ու Աստծո շնորհի գործընթացի մասին։ Ինչ էլ որ մենք անենք Աստծո համար, Նա, միևնույն է, պետք է իջնի, որպեսզի մեզ հետ հանդիպի։ Մեզ Աստծո մոտ ու փրկագնման տանում է ոչ այն, ինչ մենք Նրա համար անում ենք։ Դա Աստծո՝ դեպի մեզ ուղղված շարժումն է, որ փրկում է մեզ։ Իրականում, Ծննդոցի տեքստը երկու անգամ խոսում է Աստծո «իջնելու» մասին, ինչը ցույց է տալիս, թե որքան էր Նա անհանգստանում այն մասին, թե ինչ էր կատարվում այստեղ։

Ըստ տեքստի՝ Աստված կամենում էր վերջ դնել մարդկանց արմատավորված միաբանությանը, որը տանելու էր ավելի ու ավելի մեծ չարության՝ հաշվի առնելով նրանց մեղավոր վիճակը։ Այդ է պատճառը, որ Աստված խառնեց նրանց լեզուները, որը վերջ կդներ նրանց միաբան ծրագրերին։

«Բաբելոնի աշտարակի կառուցողների ծրագրերն ավարտվեցին ամոթով ու պարտությամբ։ Նրանց հպարտության հուշակոթողը դարձավ նրանց անմտության հուշատախտակը։ Սակայն մարդիկ շարունակաբար հետևում են միևնույն ուղուն՝ ապավինելով իրենց «ես»-ին ու մերժելով Աստծո օրենքը։ Սա հենց այն սկզբունքն է, որը սատանան փորձեց կյանքի կոչել երկնքում, նույն սկզբունքը, որով ղեկավարվում էր Կայենն իր ընծան մատուցելիս»։ Էլեն Ուայթ, Նահապետներ և մարգարեներ, էջ 123։

`Բաբելոնի աշտարակի պատմության մեջ ինչպե՞ս ենք մարդկային գոռոզության ու պարծենկոտության և դրա վերջնական ձախողման մեկ այլ օրինակ տեսնում։ Ի՞նչ անձնական դասեր կարող ենք քաղել այս պատմությունից։`