---
title:  Մեկ լեզու
date:  26/04/2022
---

`Կարդացե՛ք Ծննդոց 11.1–4 համարները։ Ինչո՞ւ էին «ամբողջ երկրի» ժողովուրդներն այդքան ձգտում միաբանության ։`

«Ամբողջ երկիրը» արտահայտությունը վերաբերում է փոքրաթիվ մարդկանց, նրանց, ովքեր կենդանի էին ջրհեղեղից հետո։ Այս միաբանության պատճառը հստակորեն նշվում է. նրանք ցանկանում են աշտարակ կառուցել՝ երկնքին հասնելու համար (Ծննդոց 11.4)։ Իրականում, նրանց իրական մտադրությունն Աստծո՝ Արարչի տեղն զբաղեցնելն էր։ Նշանակալից է, որ ժողովուրդների մտադրություններն ու արարքներն արտացոլում են Աստծո մտադրություններն ու արարքներն արարման պատմության ժամանակ. «Նրանք ասացին» (Ծննդոց 11.3, 4, համեմատե՛ք Ծննդոց 1.6, 9, 14, համարների հետ), «եկեք շինենք» (Ծննդոց 11.3, 4, համեմատե՛ք Ծննդոց 1.26 համարի հետ)։ Նրանց մտադրությունները հստակորեն նշվում են. «Եկեք … մեզ համար համբավ ձեռք բերենք» (Ծննդոց 11.4), արտահայտություն, որն օգտագործվում է բացառապես Աստծո համար (Եսայի 63.12, 14)։

Կարճ ասած, Բաբելոնի աշտարակի կառուցողները փայփայում էին Արարիչ Աստծո տեղն զբաղեցնելու անպատեհ փափագը (և մենք գիտենք, թե ով էր հրահրել այդ, այդպես չէ՞, տե՛ս Եսայի 14.14 համարը)։ Ջրհեղեղի մասին հիշողությունն անկասկած պետք է որ դեր խաղար նրանց նախագծում։ Նրանք բարձր աշտարակ կառուցեցին, որպեսզի փրկվեն մեկ այլ ջրհեղեղից, եթե այն տեղի ունենար՝ ի հեճուկս Աստծո խոստման։ Ջրհեղեղի մասին հիշողությունը պահպանվել է բաբելոնյան ավանդության մեջ, թեպետև խեղաթյուրված կերպով՝ կապված Բաբել (Բաբելոն) քաղաքի կառուցման հետ։ Երկինք հասնելու և Աստծո տեղը հափշտակելու այս վերընթաց ջանքերը հետագայում, իսկապես որ, բնութագրելու են Բաբելոնի ոգին։

Ահա թե ինչու Բաբելոնի աշտարակի պատմությունն այդքան կարևոր լեյտմոտիվ է նաև Դանիելի գրքում։ Սենաար տեղանքը, որով սկսվում է Բաբելոնի աշտարակի պատմությունը (Ծննդոց 11.2), նորից հանդիպում է Դանիելի գրքի սկզբում՝ մատնացույց անելու այն վայրը, ուր Նաբուգոդոնոսորը տարավ Երուսաղեմի տաճարի անոթները (Դանիել 1.2)։ Գրքի շատ այլ հատվածներում դրվագն այն մասին, թե ինչպես է Նաբուգոդոնոսորը ոսկյա արձան կանգնեցնում ամենայն հավանականությամբ միևնույն վայրում, միևնույն «հարթավայրում», այս մտածելակերպի թերևս ամենապատկերավոր դրսևորումն է։ Աշխարհի վերջին վերաբերող իր տեսիլքներում Դանիելը տեսնում է միևնույն սցենարը. երկրի ազգերը հավաքվում են՝ Աստծո դեմ միաբանվելու համար (Դանիել 2.43, Դանիել 11.43–45, համեմատե՛ք Հայտնություն 16.14-16 համարների հետ), թեև այս փորձը ձախողվում է, ինչպես և ձախողվել էր Բաբելոնի աշտարակի կառուցման ժամանակ։

`Անցյալ դարի ֆրանսիացի աշխարհիկ մի գրող ասել է, որ մարդկության մեծագույն նպատակը «Աստված լինել» փորձելն է։ Ի՞նչ կա մեր մեջ, սկսած Եդեմի պարտեզում ապրող Եվայից (Ծննդոց 3.5), ինչը մեզ ներքաշում է այս վտանգավոր ստի մեջ։`