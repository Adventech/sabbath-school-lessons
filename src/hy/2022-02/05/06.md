---
title:  Աքսորը որպես փրկագնման միջոց
date:  28/04/2022
---

`Կարդացե՛ք Ծննդոց 11.8, 9 և Ծննդոց 9.1 համարներն ու համեմատե՛ք դրանք Ծննդոց 1.28 համարի հետ։ Մարդկանց ցրելու այս որոշումը ինչո՞ւ է փրկագնող։`

Աստված մարդկության համար նախատեսել էր «Աճեցե՛ք, բազմացե՛ք և լցրե՛ք երկիրը» (Ծննդոց 9.1, համեմատե՛ք Ծննդոց 1.28 համարի հետ) օրհնությունը։ Դեմ գնալով Աստծո ծրագրին՝ Բաբելոնի աշտարակը կառուցողները որոշեցին միասին լինել որպես մեկ ժողովուրդ։ Քաղաքը կառուցելու նրանց պատճառներից մեկն էլ հետևյալն էր. «Որպեսզի չցրվենք ողջ աշխարհով մեկ» (Ծննդոց 11.4)։ Նրանք հրաժարվեցին տեղափոխվել որևէ այլ վայր՝ միգուցե մտածելով, որ միասին ավելի հզոր կլինեն, քան եթե բաժանվեն ու ցրվեն աշխարհով մեկ։ Եվ ինչ-որ իմաստով նրանք ճիշտ էին։

Սակայն, ցավոք, նրանք ձգտեցին իրենց միացյալ ուժերն օգտագործել ոչ թե բարու, այլ չարի համար։ Նրանք կամեցան իրենց «համար համբավ ձեռք բերել», որը նրանց գոռոզամտության ու հպարտության հզոր ապացույց է։ Եվ իսկապես, եթե մարդիկ, բացահայտ անհնազանդություն ցուցաբերելով առ Աստված, կամենում են իրենց համար «համբավ ձեռք բերել», կարող ենք վստահ լինել, որ դա ոչ մի լավ բանի չի հանգեցնի։ Երբեք էլ չի հանգեցրել։

Ուստի և, որպես նրանց բացահայտ անհնազանդության պատիժ՝ Աստված նրանց «ցրեց ողջ աշխարհով մեկ» (Ծննդոց 11.9), ճիշտ այն, ինչը նրանք չէին ուզում։

Հետաքրքրական է, որ Բաբելոն անվանումը, որը նշանակում է «Աստծո դուռ», կապված է բալալ բայի հետ, որը նշանակում է «խառնել» (Ծննդոց 11.9)։ Քանի որ նրանք ուզում էին հասնել Աստծո «դռանը», իրենց Աստված էին երևակայում, խառնվեցին ու դարձան անհամեմատ ավելի թույլ ու անզոր, քան նախկինում էին։

«Բաբելոնի բնակիչները որոշեցին հիմնադրել կառավարություն, որն անկախ կլիներ Աստծուց։ Նրանց մեջ կային աստվածավախ մարդիկ, ովքեր մոլորվեցին անհավատների հավակնոտություններով ու ներքաշվեցին նրանց ծրագրերի մեջ։ Հանուն այս հավատարիմ մարդկանց Աստված հետաձգեց Իր դատաստանը՝ ժամանակ տալով նրանց ի ցույց դնելու իրենց ճշմարիտ բնավորությունը։ Երբ մտահղացումը զարգացավ, Աստծո զավակներն աշխատում էին նախաձեռնողներին հետ պահել իրենց նպատակից, սակայն մարդիկ անդրդվելիորեն միաբան էին Երկնքին ձեռնոց նետող իրենց նախաձեռնության մեջ։ Եթե նրանց թույլ տրվեր շարունակել, նրանք կապականեին աշխարհն իր գոյության հենց սկզբից։ Նրանց դաշնությունը ձևավորվել էր ապստամբության հիմքի վրա, ձևավորվում էր ինքնամեծարման մի թագավորություն, որում Աստված ո՛չ ղեկավարման իրավունք, ո՛չ էլ պատիվ էր ունենալու»։ Էլեն Ուայթ, Նահապետներ և մարգարեներ, էջ 123։

`Ինչո՞ւ մենք պետք է շատ զգույշ լինենք մեզ համար «համբավ» ձեռք բերելիս։`