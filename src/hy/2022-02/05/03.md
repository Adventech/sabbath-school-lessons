---
title:  Ծննդոցի ծննդաբանությունը
date:  25/04/2022
---

Նոյի տարիքի մասին ժամանակագրական տեղեկությունները մեզ ստիպում են գիտակցել, որ Նոյը նախաջրհեղեղյան և հետջրհեղեղյան քաղաքակրթությունների կապող օղակն է։ Նախորդող պատմության վերջին երկու համարները (Ծննդոց 9.28, 29) տանում են մեզ դեպի Ադամի ծննդաբանության վերջին օղակը (Ծննդոց 5.32)։ Քանի որ Ադամը մահացավ, երբ Ղամեքը՝ Նոյի հայրը, 56 տարեկան էր, Նոյը հաստատ լսած պետք է լիներ Ադամի մասին պատմությունները, որոնք նա պատմած կլիներ իր սերունդներին ջրհեղեղից առաջ և հետո։

`Կարդացե՛ք Ծննդոց 10-րդ գլուխը։ Ո՞րն է այս ծննդաբանության նպատակն Աստվածաշնչում (տե՛ս նաև Ղուկաս 3.23–38 համարները)։`

Աստվածաշնչյան ծննդաբանությունն ունի երեք գործառույթ։ Առաջինը, այն ընդգծում է աստվածաշնչյան իրադարձությունների պատմական բնույթը, որոնք կապված են իրական մարդկանց հետ, ովքեր ապրել ու մահացել են, և ում օրերը հստակ կերպով հաշվված են եղել։ Երկրորդ, այն ցույց է տալիս հեղինակի կապը ինչպես հին, այնպես էլ նոր ժամանակների հետ՝ պարզորոշ կապ հաստատելով անցյալի ու «ներկայի» միջև։ Եվ երրորդ, այն մեզ հիշեցնում է մարդու փխրունության և հաջորդող բոլոր սերունդների վրա մեղքի անեծքի ու դրա մահացու հետևանքների ողբերգական ազդեցության մասին։

Ուշադրությո՛ւն դարձրեք, որ «Քամի որդիներ», «Սեմի որդիներ» և «Հաբեթի որդիներ» դասակարգումը չի ենթարկվում հստակ չափանիշների։ Յոթանասուն ազգերը Հակոբի ընտանիքի յոթանասուն անդամների (Ծննդոց 46.27) և անապատում Իսրայելի յոթանասուն ծերերի (Ելք 24.9) նախակերպարներն են։ Յոթանասուն ազգերի ու յոթանասուն ծերերի զուգադիպության գաղափարը ենթադրում է ազգերի նկատմամբ ունեցած Իսրայելի առաքելությունը. «Երբ Բարձրյալը ազգերին ժառանգություն բաժանեց և սփռեց Ադամի որդիներին, ազգերի սահմանները դրեց ըստ Իսրայելի որդիների թվի» (Բ Օրենք 32.8)։ Ճիշտ այդպես Հիսուսն ուղարկում է յոթանասուն առաքյալների ավետարանելու (Ղուկաս 10.1)։

Այս տեղեկությունը մեզ ցույց է տալիս Ադամի ու նահապետների միջև ուղիղ կապը. Ադամից ի վեր նրանք բոլորը պատմական կերպարներ են, իրական մարդիկ։ Սա ևս օգնում է մեզ հասկանալ, որ նահապետները անմիջականորեն կապ ունեին վկաների հետ, ովքեր անձնական հիշողություններ ունեին այս հնագույն իրադարձությունների մասին։

`Կարդացե՛ք Մատթեոս 1.1–17 համարները։ Ի՞նչ է սա մեզ սովորեցնում այն մասին, թե որքան իրական էին այս բոլոր մարդիկ։ Ինչո՞ւ է այս մարդկանց գոյության մասին իմանալն ու դրան հավատալը կարևոր մեր հավատի համար։`