---
title:  Քամի անիծվելը
date:  24/04/2022
---

`Կարդացե՛ք Ծննդոց 9.18–27 համարները։ Ո՞րն է այս տարօրինակ պատմության լուրը։`

Նոյի գործունեությունն իր խաղողի այգում զուգահեռ է Ադամի գործունեությանը Եդեմի պարտեզում։ Այս երկու պատմություններն ունեն ընդհանուր լեյտմոտիվ. պտուղը ճաշակելուց հետո մերկություն, այնուհետև մերկության ծածկում, անեծք ու օրհնություն։ Նոյը միավորվում է իր ադամական արմատներին և, դժբախտաբար, շարունակում այդ տխրահռչակ պատմությունը։

Մրգի խմորումն Աստծո սկզբնական արարչագործության մաս չէր կազմում։ Նոյը տրվեց հաճույքին, կորցրեց ինքնակառավարումը և մերկացավ։ Այն փաստը, որ Քամը «տեսավ» հոր մերկությունը, ակնարկում է Եվային, ով ևս «տեսավ» արգելված ծառը (Ծննդոց 3.6)։ Այս զուգահեռը ցույց է տալիս, որ Քամը ոչ միայն պատահաբար, գաղտնի կերպով «տեսավ» հոր մերկությունը, այլև գնաց և պատմեց դրա մասին՝ առանց անգամ մատածելու հոգ տանել հոր խնդրի մասին։ Դրա փոխարեն, նրա եղբայրների առաջին իսկ արձագանքը եղավ իրենց հոր մերկությունը ծածկելը, մինչդեռ Քամը նրան մերկ էր թողել։ Դրանով նրանք անուղղակի կերպով դատապարտեցին Քամի արարքը։

Այստեղ հարցն ավելի շատ ծնողներին հարգելն է։ Եթե մարդը չի կարողանում հարգանք ցուցաբերել իր ծնողների նկատմամբ, ովքեր ներկայացնում են իր անցյալը, ապա այդ փաստը կազդի նրա ապագայի վրա (Ելք 20.12, համեմատե՛ք Եփեսացիներին 6.2 համարի հետ)։ Այստեղից էլ անեծքը, որը կազդի Քամի ու նրա որդի Քանանի ապագայի վրա։

Իհարկե, այս տեքստերի օգտագործումը որևէ մեկի դեմ ռասիստական տեսություններն արդարացնելու համար մեծագույն աստվածաբանական սխալ ու բարոյագիտական հանցագործություն է։ Մարգարեությունը խստիվ կերպով վերաբերում է միայն Քանանին՝ Քամի որդուն։ Հեղինակը նկատի ունի քանանացիների որոշ այլասերված արարքներ (Ծննդոց 19.5–7, 31–35)։

Բացի այդ, անեծքը պարունակում է օրհնության խոստում, որը երևում է «Քանան» բառում, որը վերցված է քանա բառից և նշանակում է «ենթարկել»։ Հենց Քանանը ենթարկեցնելու միջոցով է, որ Աստծո ժողովուրդը՝ Սեմի սերունդները, կմտնեն խոստացված երկիր և կնախապատրաստեն Մեսիայի գալուստի ճանապարհը, Ով կընդարձակի Հաբեթին «Սեմի վրաններում» (Ծննդոց 9.27)։ Սա մարգարեական ակնարկ է բոլոր ազգերի վրա Աստծո ուխտի տարածման վերաբերյալ, որը ներառում է աշխարհի փրկության վերաբերյալ Իսրայելի լուրը (Դանիել 9.27, Եսայի 66.18–20, Հռոմեացիներին 11.25)։ Իրականում, Քամի անիծվելը օրհնություն կլինի մյուս ազգերի համար, ներառյալ Քամի ու Քանանի այն սերունդներին, ովքեր ընդունում են Տիրոջ կողմից իրենց առաջարկվող փրկությունը։

`Նոյը՝ ջրհեղեղի «հերոս», և հարբա՞ծ։ Ի՞նչ է սա մեզ ասում այն մասին, թե որքան թույլ ենք մենք բոլորս, և թե ինչու մենք մեր կյանքի ամեն վայրկյանին ունենք Աստծո շնորհի կարիքը։`