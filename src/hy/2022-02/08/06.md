---
title:  Կին՝ Աբրահամի համար
date:  19/05/2022
---

`Կարդացե՛ք Ծննդոց 24.67–25.8 համարները։ Ո՞րն է Աբրահամի կյանքի այս վերջին իրադարձությունների իմաստը։`

Սարայի մահից հետո Աբրահամը նորից ամուսնացավ։ Ինչպես Իսահակը, նա ևս մխիթարվում է Սառայի մահից հետո (Ծննդոց 24.67)։ Սառայի մասին հիշողությունները պետք է որ դեռևս թարմ լինեն նահապետի, ինչպես և նրա որդու մտքում։

Սակայն Աբրահամի նոր կնոջ ինքնությունն անորոշ է։ Այն փաստը, որ տարեգիրը Քետուրայի որդիներին կապում է Հագարի որդիների հետ՝ առանց Քետուրայի անունը նշելու, թույլ է տալիս ենթադրել, որ Քետուրան կարող է (ինչպես ոմանք ենթադրել են) լինել հենց Հագարը։ Մենք ուղղակի չգիտենք։ Ուշադրության է արժանի նաև այն փաստը, որ Աբրահամը Քետուրայի որդու հետ վարվում է այնպես, ինչպես վարվում էր Հագարի որդու հետ. նա նրանց հեռացնում է՝ որևէ հոգևոր ազդեցությունից խուսափելու համար և Սառայից ունեցած իր որդուն հստակ կերպով տարանջատում է իր մյուս որդիներից։

Բացի այդ, Աբրահամն «իր ամբողջ ունեցվածքը տվեց Իսահակին» (Ծննդոց 25.5), «իսկ իր հարճերի որդիներին … ընծաներ տվեց» (Ծննդոց 25.6): «Հարճեր» դասակարգումը ևս թույլ է տալիս ենթադրել, որ Քետուրան, ինչպես և Հագարը, հարճեր էին։ Քետուրայի՝ Հագարի հետ հավանական նույնականացումը կարող է նաև բացատրվել Սառայի հիշատակի նրբին ակնարկով՝ որպես Քետուրա-Հագարի հետ նրա ամուսնության նախերգանք:

Հետաքրքրական է, որ Ծննդոց 25.1–4, 12–18 համարներում տրվում է Քետուրայի հետ ունեցած Աբրահամի երեխաների, ինչպես նաև Իսմայելի երեխաների ցանկը։ Աբրահամի՝ Քետուրայի հետ ամուսնությունից (այս ամուսնությունից նա ունեցավ վեց որդի, համեմատած մյուս երկու որդիների՝ Իսահակի ու Իսմայելի հետ) հետո ծննդաբանության ներկայացման նպատակն է միգուցե տրամադրել անմիջական ապացույց Աստծո այն խոստման, որ Աբրահամը բազում ազգերի հայր է լինելու։

Երկրորդ ծննդաբանությունը վերաբերում է Իսմայելի սերունդներին, որը նույնպես կազմեց 12 ցեղեր (համեմատե՛ք Ծննդոց 17.20), ճիշտ այնպես, ինչպես Հակոբը (Ծննդոց 35.22–26)։ Թեև, իհարկե, Աստծո ուխտը վերապահված է լինելու Իսահակի, ոչ թե Իսմայելի սերնդին (Ծննդոց 17.21), և այս հարցի շուրջ Սուրբ Գիրքը շատ հստակորեն է արտահայտվում։

Աբրահամի մահվան մասին արձանագրությունը գտնվում է երկու ծննդաբանությունների մեջտեղում (Ծննդոց 25.7–11) և նույնպես վկայում է Աստծո օրհնության մասին։ Այն բացահայտում է շատ տարիներ առաջ Աբրահամին տրված Նրա խոստման իրականացումը, որ Աբրահամը կմահանա «խոր ծերության մեջ» (Ծննդոց 15.15) և «նրա տարիների օրերը բազմաթիվ» կլինեն (համեմատե՛ք Ժողովող 6.3 համարի հետ)։

Ի վերջո, Տերը հավատարիմ մնաց շնորհի Իր խոստումներին, որոնք արել էր Իր հավատարիմ ծառա Աբրահամին, ում հավատը Սուրբ Գրքում ներկայացվում է որպես հավատով փրկության (տե՛ս Հռոմեացիներին 4.1–12) հինկտակարանյան մեծագույն օրինակ, եթե ոչ ամենալավ օրինակը։