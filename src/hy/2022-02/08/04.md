---
title:  Սարայի մահը
date:  17/05/2022
---

Ծննդոց 22.23 համարում մենք տեսնում ենք Ռեբեկայի ծննդյան արձանագրությունը, որը կանխատեսում է Իսահակի ու Ռեբեկայի ապագա ամուսնությունը (Ծննդոց 24)։ Նույն կերպ, Աբրահամի կնոջ՝ Սառայի մահվան ու հուղարկավորության արձանագրումը (Ծննդոց 23) կանխատեսում է Քետուրայի հետ Աբրահամի ապագա ամուսնությունը (Ծննդոց 25.1–4)։

`Կարդացե՛ք Ծննդոց 23-րդ գլուխը։ Ի՞նչ դեր է խաղում Սառայի մահվան ու հուղարկավորման արարողությունը Աբրահամին տրված Աստծո խոստման իրականացման մեջ։`

Իսահակի զոհաբերության պատմությունից հետո Սառայի մահվան մասին հիշատակումը ենթադրում է, որ նա կարող էր ազդված լինել այս դեպքից, որը քիչ էր մնում արժենար իր որդու կյանքը: Ինչ-որ իմաստով Սառան նույնպես ներգրավված էր «փորձության» մեջ իր ամուսնու հետ, ճիշտ այնպես, ինչպես նրա ճամփորդությունների և հավատի՝ ժամանակ առ ժամանակ ձախողումների մեջ (Ծննդոց 12.11–13):

Թեև մենք չգիտենք, թե որքանով էր Սառան տեղյակ այս իրադարձությունից, այնուամենայնիվ կարող ենք եզրակացնել, որ նա հավանաբար ի վերջո իմացավ դրա մասին։ Սառան չէր պատկանում այն տիպի կանանց, ովքեր հանգիստ կնստեին և ոչինչ չէին ձեռնարկի այն հարցերի շուրջ, որոնք իր համար կարևոր էին, կամ որոնք անհանգստացնում էին իրեն (համեմատե՛ք Ծննդոց 16.3–5, Ծննդոց 18.15, Ծննդոց 21.9, 10 համարների հետ)։ Նրա բացակայությունն ու լռությունը և նույնիսկ նրա մահվան ժամանակը, որը հետևում է դրամատիկ իրադարձությանը, ավելին է ասում այդ իրադարձությանը նրա կապվածության մասին, քան կասեր նրա ֆիզիկական ներկայությունը։ Այն փաստը, որ նշվում է Սառայի ծեր տարիքը (Ծննդոց 23.1), ինչպես և Աբրահամինը (Ծննդոց 24.1), ցույց է տալիս, որ նա կարևոր դերակատար է այս պատմության մեջ։

Իրականում, Սառան Հին Կտակարանում հիշատակվող միակ կինն է, ում ապրած տարիները հստակորեն նշվում են, ինչը կարող է ցույց տալ նրա ներգրավվածությունը պատմության մեջ նույնիսկ կատարվելուց հետո։ Սառայի հուղարկավորության համար հողամասի գնման (որն զբաղեցնում է գլխի մեծ մասը), այլ ոչ թե բուն մահվան փաստի շեշտադրումն ընդգծում է նրա կապը խոստացված երկրի հետ։

Արդեն այն մանրամասնումը, որը նա մահացել է «Քանանի երկրում» (Ծննդոց 23.2), ընդգծում է Սառայի մահվան արմատավորումն Աստծո խոստացած երկրում։ Սառան Աբրահամի ընտանիքի առաջին անդամն է, ով մահանում և հուղարկավորվում է խոստացված երկրում։ Աբրահամի անհանգստությունն իր՝ «օտարական և պանդուխտի» (Ծննդոց 23.4) մասին և Քետի որդիների հետ նրա համառ բանավեճը ցույց են տալիս, որ Աբրահամը հետաքրքրված է ոչ միայն հուղարկավորության վայր գնելով. նրա ամենամեծ անհանգստությունն այդ երկրում հիմնավորվելն է։

`Կարդացե՛ք Ծննդոց 23.6 համարը։ Ի՞նչ է սա մեզ ասում Աբրահամի ունեցած համբավի մասին։ Ինչո՞ւ է սա կարևոր՝ հասկանալու այն, թե ինչի համար Աստված Աբրահամին օգտագործեց։`