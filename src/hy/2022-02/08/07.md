---
title:  Հետագա ուսումնասիրության համար
date:  20/05/2022
---

Քանի որ Աբրահամը կարկառուն մարգարե էր, ում Աստված տեղեկացնում էր Իր ծրագրերի մասին (Ծննդոց 18.17), Աստված մտավ Աբրահամի մարդկային ոլորտ և ինչ-որ չափով նրան բացահայտեց Իր Որդու զոհի միջոցով փրկության Իր ծրագիրը։

«Իսահակը Աստծո Որդու կերպարն էր, Ով զոհաբերվեց աշխարհի մեղքերի համար: Աստված Աբրահամի սրտում դրեց մարդու փրկության բարի լուրը: Դա անելու և ճշմարտությունը նրա համար իրականություն դարձնելու, ինչպես նաև նրա հավատը փորձելու համար Աստված պահանջեց, որ Աբրահամն զոհաբերի իր սիրելի Իսահակին: Ամբողջ վիշտն ու տառապանքը, որ Աբրահամը կրեց այդ մութ ու սարսափելի փորձության ընթացքում, նպատակ ունեին խորապես տպավորել նրա հասկացողության վրա ընկած մարդու փրկագնման ծրագիրը: Նա իր սեփական մաշկի վրա զգաց, թե որքան անպատմելի էր անսահման Աստծո ինքնուրացությունը, որ Իր սեփական Որդուն մահվան մատնեց՝ մարդուն լիակատար կործանումից փրկելու համար: Աբրահամի համար չէր կարող լինել ավելի ծանր հոգեկան տառապանք, քան այն, ինչը նա կրեց՝ հնազանդվելով իր որդուն զոհաբերելու աստվածային պատվերին»։ Էլեն Ուայթ, Վկայություններ եկեղեցու համար, հատոր 3, էջ 369։

«Աբրահամը ծերացել էր և մահվան էր սպասում, սակայն կար դեռևս մի բան, որ նա պետք է աներ՝ ապահովելու իր սերունդներին տրված խոստման իրականացումը: Իսահակն Աստծո կողմից նշանակված Աբրահամի որդին էր, ով նրան փոխարինելու էր որպես Աստծո օրենքի պահապան և ընտրյալ ժողովրդի հայր, սակայն նա դեռ ամուսնացած չէր: Քանանի բնակիչները տրված էին կռապաշտության, և Աստված արգելել էր Իր ժողովրդի և նրանց միջև ամուսնությունները՝ հստակորեն գիտենալով, որ նման ամուսնությունները կհանգեցնեն հավատուրացության: Նահապետն անհանգստանում էր իր որդուն շրջապատող ապականիչ ազդեցությունների համար։ … Աբրահամի մտածելակերպում իր որդու համար կնոջ ընտրությունը շատ կարևոր հարց էր. նա ցանկանում էր, որ նա ամուսնանա մեկի հետ, ով իրեն Աստծուց չէր հեռացնի: … Իսահակը, վստահելով իր հոր իմաստությանը և սիրուն, բավարարվեց գործը հանձնելով նրան՝ հավատալով նաև, որ Աստված Ինքը կուղղորդի նրան կատարվող ընտրությանը»։ Էլեն Ուայթ, Նահապետներ և մարգարեներ, էջ 171։

**Հարցեր քննարկման համար**

`Դասարանում քննարկե՛ք Իսահակին զոհաբերելու Աբրահամի պատրաստակամությունը։ Փորձե՛ք պատկերացնել այն հավատը, որի մասին պատմում է այս պատմությունը։ Ի՞նչն է այդքան զարմանալի և միևնույն ժամանակ մտահոգիչ այս պատմության մեջ:`

`Ի՞նչ եք կարծում ազատ կամքի մասին։ Ինչո՞ւ ձեր հավատն անիմաստ կդառնա, եթե ազատ կամքն իրականություն չլինի։ Աստվածաշնչում ազատ կամքի ի՞նչ օրինակներ կան, և ինչպե՞ս է ի վերջո Աստծո կամքն իրականանում՝ ի հեճուկս մարդկանց սխալ ընտրությունների։`