---
title:  Մորիա լեռը
date:  15/05/2022
---

`Կարդացե՛ք Ծննդոց 22.1–12 և Եբրայեցիներին 11.17 համարները։ Ո՞րն էր այս փորձության իմաստը։ Ի՞նչ հոգևոր դասեր են հետևում այս զարմանահրաշ իրադարձությանը։`

Ծննդոց 22-րդ գլուխը դարձել է դասական թեմա համաշխարհային գրականության մեջ և ոգեշնչել է ոչ միայն աստվածաբանների, այլև փիլիսոփաների ու արվեստագետների։ Այդուհանդերձ, Աստծո կազմակերպած այս փորձության իմաստը դժվար է ընկալել։ Աստծո այս պատվերը հակասում էր Աստվածաշնչում ավելի ուշ տրված մարդկային զոհաբերությունների արգելքին (Ղևտական 18.21), և այն, անկասկած, գործում էր Իսահակի միջոցով հավիտենական ուխտ հաստատելու Աստծո խոստման դեմ (Ծննդոց 15.5)։

Այդ դեպքում ո՞րն էր Աբրահամին նման բան անել պատվիրելու Աստծո նպատակը։ Ինչո՞ւ փորձել նրան այսքան հզոր փորձությամբ։

«Փորձության» (եբրայերեն՝ նիսսա) աստվածաշնչյան գաղափարն իր մեջ պարունակում է երկու հակասական գաղափարներ։ Այն վերաբերում է դատաստանի գաղափարին, այսինքն՝ դատաստան, որպեսզի պարզ դառնա, թե ինչ կա փորձվողի սրտում (Բ Օրենք 8.2, համեմատե՛ք Ծննդոց 22.12 համարի հետ)։ Բայց այն նաև բերում է փորձվողի վրա տարածվող Աստծո շնորհի հավաստիացում (Ելք 20.18–20)։

Այս դեպքում, Աբրահամն այնքան է հավատում Աստծուն, որ չի վախենում և դիմում է ընդհուպ մինչև իր «ապագան» (իր սերունդը) կորցնելու ռիսկին։ Եվ քանի որ նա վստահում է Աստծուն, կանի այն, ինչ Աստված է ասում՝ անկախ նրանից, թե որքան բարդ է դա հասկանալ։ Ի վերջո, ի՞նչ է հավատը, եթե ոչ վստահություն նրան, ինչ չենք տեսնում կամ լիովին չենք հասկանում։

Բացի այդ, աստվածաշնչյան հավատը ոչ այնքան այն է, թե որքան շատ կարող ենք մենք տալ Աստծուն և զոհաբերել Նրա համար, թեև դա էլ, անկասկած, իր դերն ունի (Հռոմեացիներին 12.1), այլ թե որքան ենք ունակ վստահել Նրան և ընդունել Նրա շնորհը՝ միևնույն ժամանակ հասկանալով, թե որքան անարժան ենք մենք։

Այս ճշմարտությունը վերահաստատվեց նրանով, ինչը կատարվեց հետագայում։ Աբրահամի բոլոր գործերը, նրա նվիրվածությունը բազում արարքներում, իր որդու հետ անցկացված ցավոտ ճամփորդությունը, նույնիսկ նրա պատրաստակամությունը՝ հնազանդվելու Աստծուն ու Նրան զոհաբերելու իր ունեցած լավագույնը, որքան էլ որ ուսուցողական են, սակայն չէին կարող փրկել Աբրահամին։ Ինչո՞ւ։ Որովհետև Ինքը՝ Աստված էր տրամադրել խոյ նախատեսված զոհաբերության համար, որն ինքնին մատնանշում էր փրկության նրա միակ հույսը՝ Հիսուսին։

Աբրահամը պետք է որ հենց այդ ժամանակ հասկացած լիներ շնորհի էությունը։ Աստծո համար արված մեր գործերը չէ, որ փրկում են մեզ, մեզ փրկում է մեզ համար արված Աստծո գործը (Եփեսացիներին 3.8, համեմատե՛ք Հռոմեացիներին 11.33 համարի հետ)՝ անկախ նրանից, թե, ինչպես Աբրահամը, որքան մեծ բան ենք մենք կանչված անելու Աստծո համար, ինչը հզոր կերպով մարմնավորում են Աբրահամի գործերը (Հակոբոս 2.2—23)։

`Աբրահամի ու Իսահակի Մորիա լեռան պատմությունն ի՞նչ է ձեզ ասում անձնապես ձեր հավատի մասին և թե ինչպես եք այն դրսևորում։`