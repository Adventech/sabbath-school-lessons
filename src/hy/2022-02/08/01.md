---
title:  Խոստումը
date:  14/05/2022
---

### Այս շաբաթվա ուսումնասիրության համար կարդացե՛ք.
Ծննդոց 22, Եբրայեցիներին 11.17, Ղևտացիներին 18.21, Հովհաննես 1.1–3, Հռոմեացիներին 5.6–8, Ծննդոց 23–25, Հռոմեացիներին 4.1–12։

> <p>Հիշելու համարը.<p>
> «Աբրահամը ծեր էր և իր օրերն անցկացրած։ Տերն ամեն բանում օրհնել էր Աբրահամին» (Ծննդոց 24.1)։

Վերջապես, ինչպես և Աստված խոստացել էր, Սառան Աբրահամի համար որդի ծնեց «նրա ծեր հասակում» (Ծննդոց 21.2), և Աբրահամը երեխային Իսահակ (տե՛ս Ծննդոց 21.1–5) անվանեց։ Սակայն Աբրահամի պատմությունը դեռ շատ հեռու է ավարտից և իր գագաթնակետին է հասնում, երբ նա իր որդուն իր հետ վերցնում է Մորիա լեռը՝ զոհաբերելու համար։ Սակայն, այնուամենայնիվ, Իսահակը չի զոհաբերվում, և նրա փոխարեն զոհ է մատուցվում խոյը (Ծննդոց 22.13), ինչը մատնանշում է Աստծո պատրաստակամությունն օրհնելու ազգերին նրա «սերնդի» միջոցով (Ծննդոց 22.17, 18)։ Այդ սերունդը, իհարկե, Հիսուսն էր (Գործք Առաքելոց 13.23)։ Այսպիսով, այս հիանալի (և ինչ-որ տեղ նաև տագնապալի) պատմության մեջ ավելի շատ տեղեկություն է բացահայտվում փրկության ծրագրի մասին։

Ինչպիսի խորը հոգևոր դասեր էլ որ պարունակվեն այս պատմության մեջ, Աբրահամի ընտանիքը, միևնույն է, պետք է որ ցնցված լինի դրանից, իսկ Աբրահամի ապագան մնում է անորոշ։ Սառան մահանում է Մորիայի զոհաբերությունից հետո (Ծննդոց 23), իսկ Իսահակը դեռևս ամուրի է։

Այնուհետև Աբրահամը քայլեր է ձեռնարկում՝ հավաստիանալու, որ իրենից հետո «ճիշտ» ապագա է սպասվում Իսահակին։ Նա կազմակերպում է իր որդու և Ռեբեկայի (Ծննդոց 24) ամուսնությունը, ով երկու որդի է ծնում (Ծննդոց 25.21–23), իսկ ինքը՝ Աբրահամն ամուսնանում է Քետուրայի հետ, ումից և շատ զավակներ է ունենում (Ծննդոց 25.1–6)։ Այս շաբաթ մենք կուսումնասիրենք Աբրահամի կյանքն ընդհուպ մինչև դրա ավարտը (Ծննդոց 25.7–11).