---
title:  Տերը կհոգա
date:  16/05/2022
---

`Կարդացե՛ք Ծննդոց 22.8, 14, 18 համարները։ Ինչպե՞ս Աստված իրականացրեց Իր խոստումն այն մասին, որ Ինքը հոգ կտանի։ Ինչի՞ մասին Նա հոգ տարավ։`

Երբ Իսահակը հարցրեց զոհաբերման կենդանու մասին, Աբրահամը հետաքրքրությունը գրգռող պատասխան տվեց. «Աստված կհոգա Իր ողջակեզի գառան մասին» (Ծննդոց 22.8)։ Սակայն եբրայերենում բայաձևը ենթադրում է հետևյալ թարգմանությունը. «Աստված Իրեն կտրամադրի որպես գառ»։ «Հոգալ» (յիրե լո) բայն օգտագործված է այնպես, որ կարող է նշանակել «տրամադրել Իրեն» (կամ տառացիորեն՝ «տեսնել Իրեն»)։

Այնուհետև մեզ այստեղ ցույց է տրվում փրկության ծրագրի էությունը, որտեղ մենք տեսնում ենք Իրեն՝ Տիրոջը՝ տառապելիս ու անձամբ վճարելիս մեր մեղքերի պատիժը։

`Կարդացե՛ք Հովհաննես 1.1–3 և Հռոմեացիներին 5.6–8 համարները։ Ինչպե՞ս են այս տեքստերն օգնում մեզ հասկանալ, թե ինչ կատարվեց Խաչի վրա, ինչի նախակերպարը ներկայացվում է այստեղ՝ Մորիա լեռան վրա կատարվող զոհաբերության ժամանակ։`

Այնտեղ՝ Մորիա լեռան վրա, խաչից դեռ շատ տարիներ առաջ, զոհաբերվող խոյը՝ «եղջյուրներից բռնված» (Ծննդոց 22.13), մատնանշում էր հենց Հիսուսին։ Նա այն Մեկն է, Ով «տեսնվում» է այստեղ, ինչպես Աբրահամը հետագայում բացատրում է, «Այն լեռան վրա, որտեղ Տերն է երևում» (Ծննդոց 22.14, հեղինակի թարգմանություն)։ Հիսուսն Ինքը մատնացույց արեց այստեղ Աբրահամի մարգարեական խոսքը, երբ ասաց՝ կրկնելով Աբրահամի խոսքերը. «Աբրահամը՝ ձեր հայրը, ցնծում էր այն մտքից, որ կարող է Իմ օրերը տեսնել. նա տեսավ և ուրախացավ» (Հովհաննես 8.56)։

«Աբրահամի մտքին Ավետարանի իրողությունը հասցնելու, ինչպես նաև նրա հավատը փորձելու համար էր, որ Աստված պատվիրեց Աբրահամին սպանել իր որդուն։ Տառապանքը, որը նա կրեց այդ սարսափելի փորձության մութ օրերի ընթացքում, թույլ տրվեց, որպեսզի նա կարողանար սեփական փորձով հասկանալ անսահման Աստծո կողմից մարդու փրկագնման համար կատարած զոհաբերության մեծությունը»։ Էլեն Ուայթ, Նահապետներ և մարգարեներ, էջ 154։

`Ինչպե՞ս է այստեղ կատարվածն օգնում մեզ ավելի լավ հասկանալ, թե ինչ տեղի ունեցավ խաչի վրա, և թե ինչպիսի տառապանք կրեց Աստված հանուն մեզ։ Ինչպիսի՞ն պետք է լինի մեր արձագանքը նրան, ինչ արվել է մեզ համար։`