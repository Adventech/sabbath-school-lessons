---
title:  Կին՝ Իսահակի համար
date:  18/05/2022
---

Ծննդոց 24-րդ գլուխը պատմում է Սառայի մահվանից հետո Իսահակի ամուսնության մասին։ Այս երկու պատմությունները փոխկապակցված են։

`Կարդացե՛ք Ծննդոց 24-րդ գլուխը։ Ինչո՞ւ է Աբրահամն այդքան անհանգստացած, որ իր որդին քանանացի կին չընտրի։`

Այնպես, ինչպես Աբրահամը ցանկանում էր ձեռք բերել հողատարածք՝ իր կնոջը հուղարկավորելու համար, քանի որ Աստված նրա սերունդներին խոստացել էր, որ իրենք կտիրանան այս երկրին, այժմ նա պնդում է, որպեսզի Իսահակը բնակություն հաստատի խոստացված երկրի սահմաններում (Ծննդոց 24.7)։ Բացի այդ, իր հարսնացուին Սառայի վրան բերելու Իսահակի քայլը և այն նշումը, որ Ռեբեկան մխիթարեց Իսահակին նրա «մոր մահից հետո» (Ծննդոց 24.67), մատնանշում են Սառայի մահը՝ ենթադրելով, որ Իսահակը ցավ էր ապրում մոր կորստի պատճառով։

Այս պատմությունը լի է աղոթքներով, աղոթքների պատասխաններով և հարուստ՝ Աստծո նախախնամության ու մարդու ազատության մասին դասերով։ Այն սկսվում է Աբրահամի խոսքերով։ Երդվելով «Տիրոջով՝ երկնքի Աստծով և երկրի Աստծով» (Ծննդոց 24.3)՝ Աբրահամը նախ և առաջ ընդունում է Աստծուն որպես Արարիչ (Ծննդոց 1.1, Ծննդոց 14.19), ինչը ուղղակիորեն կապված է Աբրահամի սերունդների ծննդյան հետ, ներառյալ Մեսիային։

«Իր հրեշտակին» և «Տերը՝ երկնքի Աստվածը» (Ծննդոց 24.7) հիշատակումները խոսում են Տիրոջ Հրեշտակի մասին, ով երկնքից եկավ Իսահակին զոհաբերվելուց փրկելու համար (Ծննդոց 22.11)։ Տիեզերքը վերահսկող Աստվածը, Տիրոջ Հրեշտակը, ով միջամտեց Իսահակին փրկելու համար, կառաջնորդի նաև այս ամուսնությունը։

Սակայն Աբրահամը հնարավոր է համարում նաև այն փաստը, որ միգուցե կինը չարձագանքի Աստծո կանչին։ Աստված անսահմանորեն հզոր է, սակայն երբեք չի ստիպում մարդկանց հնազանդվել Իրեն։ Թեև Ռեբեկայի համար Աստծո ծրագիրն այն էր, որ նա հետևեր Եղիազարին, սակայն նրան տրված էր ընտրության իրավունք։ Սա նշանակում է, որ հնարավոր էր, որ աղջիկը չցանկանար գալ, և նրան ոչ ոք չէր ստիպի գալ։

Այսպիսով, այստեղ մենք տեսնում ենք ևս մեկ օրինակ այն մեծ առեղծվածի, թե ինչպես է Աստված մեզ բոլորիս տվել ազատ կամք, ազատ ընտրության իրավունք, և որ Նա այդ ազատությունը երբեք չի ոտնահարի (եթե Նա դա աներ, այն այլևս ազատ կամք չէր լինի)։ Եվ այդուհանդերձ, հակառակ մարդկային կամքի ազատության և այդ ազատ կամքով մարդկանց կատարած շատ սարսափելի ընտրությունների իրողության՝ մենք կարող ենք դեռևս վստահել, որ ի վերջո կհաղթեն Աստծո սերն ու բարությունը։

`Ինչո՞ւ է այդքան մխիթարական այն միտքը, որ թեև ամեն ինչ չէ, որ Աստծո կամքն է, միևնույն է, Նա դեռ կառավարում է։ Ինչպե՞ս են, օրինակ, Դանիել գրքի 2-րդ գլխի մարգարեության նման մարգարեություններն ապացուցում այս տեսակետը։`