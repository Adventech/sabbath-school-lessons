---
title:  Հովսեփ և Բենիամին
date:  14/06/2022
---

Հակոբը չէր կարող հեշտությամբ թույլ տալ Բենիամինի՝ Ռաքելի հետ իր միակ որդու Եգիպտոս գնալը, որը մնացել էր իր հետ։ Նա վախենում էր, որ կկորցնի նրան, ինչպես արդեն կորցրել էր Հովսեփին (Ծննդոց 43.6–8)։ Միայն այն ժամանակ, երբ արդեն ուտելիք չէր մնացել (Ծննդոց 43.2), և Հուդան երաշխավորեց Բենիամինի վերադարձը (Ծննդոց 43.9), Հակոբը վերջապես տվեց իր համաձայնությունը Եգիպտոս կատարվելիք երկրորդ ճամփորդությանը և թույլ տվեց, որպեսզի Բենիամինը գնա իր եղբայրների հետ։

`Կարդացե՛ք Ծննդոց 43-րդ գլուխը։ Ի՞նչ ազդեցություն ունեցավ Բենիամինի անձն իրադարձությունների ընթացքի վրա։`

Բենիամինի ներկայություննն ազդեցիկ դեր է ունենում իրադարձությունների ընթացքի վրա։ Երբ բոլոր եղբայրները կանգնում են Հովսեփի առաջ, Բենիամինը միակ մարդն է, ում Հովսեփը տեսնում է (Ծննդոց 43.16)։ Բենիամինը միակն է, ով անվանվում է «եղբայր» (Ծննդոց 43.29)։ Բենիամինին դիմում են իր անվամբ, մյուս եղբայրները չեն նույնականացվում, նրանց ընդամենն անվանում են «մարդիկ» (Ծննդոց 43.16)։

Հովսեփը Բենիամինին անվանում է «որդյա՛կ իմ»՝ որպես իր հատուկ կապվածության արտահայտում (Ծննդոց 43.29, համեմատե՛ք Ծննդոց 22.8 համարի հետ)։ Հովսեփի օրհնությունը վերաբերում է «շնորհին» (Ծննդոց 43.29), որը հիշեցնում է այն, թե ինչպես էր նա շնորհ աղաչում, որը սակայն չհետևեց (Ծննդոց 42.21)։ Հովսեփը Բենիամինին վերադարձնում է այն շնորհը, որն ինքն իր եղբայրներից չստացավ։

Մինչ Հովսեփի եղբայրները վախենում են, որ միգուցե բանտարկվեն վերադարձված գումարի պատճառով, Հովսեփը նրանց համար ճաշկերույթ է պատրաստում, քանի որ Բենիամինը ներկա է։ Ասես Բենիամինը փրկագնող ազդեցություն ունենար ողջ իրավիճակի վրա։ Երբ բոլոր եղբայրները նստում են իրենց տարիքին և հարգանքի կանոններին համապատասխան, Բենիամինին՝ ամենկրտսերին, մատուցում են հինգ անգամ ավելի շատ ուտեստներ, քան մյուս եղբայրներին (Ծննդոց 43.33, 34)։ Եվ այդուհանդերձ, նրանց կրտսեր եղբոր նկատմամբ այս յուրահատուկ վերաբերմունքը նրանց չի անհանգստացնում՝ ի տարբերություն այն փաստի, որ Հովսեփը իր հոր սիրելին էր տարիներ առաջ, և այդ փաստը նրանց դրդեց սարսափելի արարքի թե՛ իրենց եղբոր, թե՛ իրենց հոր նկատմամբ (Ծննդոց 37.3, 4)։

«Բենիամինի նկատմամբ դրսևորվող այս բարեհաճությամբ Հովսեփը հույս ուներ պարզելու, թե արդյոք իր կրտսեր եղբորը վերաբերվո՞ւմ են միևնույն նախանձով ու ատելությամբ, որով վերաբերվում էին իրեն։ Դեռևս հավատացած լինելով, որ Հովսեփն իրենց լեզուն չի հասկանում, եղբայրներն ազատ խոսում էին միմյանց հետ, ուստի նա հրաշալի հնարավորություն ուներ պարզելու նրանց իրական զգացմունքները։ Բայց նա դեռևս ցանկանում էր նրանց փորձել, և նախքան նրանք ճանապարհ կընկնեին, նա պատվիրեց, որ իր արծաթյա գավաթը թաքցնեն կրտսեր եղբոր պարկի մեջ»։ Էլեն Ուայթ, Նահապետներ և մարգարեներ, էջ 228, 229։