---
title:  «Ես ձեր եղբայր Հովսեփն եմ»
date:  16/06/2022
---

`Կարդացե՛ք Ծննդոց 45-րդ գլուխը։ Սիրո, հավատի ու հույսի ի՞նչ դասեր կարող ենք քաղել այս պատմությունից։`

Հենց այն պահին, երբ Հուդան խոսում է իր «հորը»՝ (ավի) կործանող «դժբախտության» (Ծննդոց 44.34) մասին, Հովսեփը «աղաղակեց» (Ծննդոց 45.1), այնուհետև «իրեն ճանաչեցրեց իր եղբայրներին»։ Այս արտահայտությունը, որը հաճախ է օգտագործվում Աստծո հայտնության վերաբերյալ (Ելք 6.3, Եզեկիել 20.9), ցույց է տալիս, որ Աստված է նաև, որ Իրեն հայտնում է այստեղ։ Այսինքն, Տերը ցույց տվեց, որ Իր նախախնամությունն է իշխում՝ հակառակ մարդկային թուլությունների։

Հովսեփի եղբայրները չեն կարողանում հավատալ իրենց աչքերին ու ականջներին։ Ուստի Հովսեփը ստիպված է կրկնել. «Ես ձեր եղբայր Հովսեփն եմ» (Ծննդոց 45.4), և միայն երկրորդ անգամ, երբ նրանք լսում են հստակ բառերը «դուք ինձ վաճառեցիք Եգիպտոս տարվելու» (Ծննդոց 45.4), հավատում են։

Այնուհետև Հովսեփը հայտարարում է. «Աստված ինձ ուղարկեց» (Ծննդոց 45.5)։ Այս հղումն Աստծուն երկակի նպատակ ունի։ Այն նախ հավաստիացնում է եղբայրներին, որ Հովսեփն իրենց նկատմամբ չարություն չի տածում, ու նաև հավատի խորը խոստովանություն ու հույսի դրսևորում է, որովհետև այն, ինչ նրանք արել են, անհրաժեշտ էր «մեծ ազատության» և «սերնդի» պահպանության համար (Ծննդոց 45.7)։

Այնուհետև Հովսեփը համոզում է իր եղբայրներին գնալ իրենց հոր մոտ և նախապատրաստել նրանց Եգիպտոս տեղափոխվելուն։ Նա իր կոչը ձևակերպում է յուրահատուկ բառերով այն տեղի վերաբերյալ, որտեղ նրանք պետք է «բնակվեն». այդ վայրը Գեսեմն է, որը հայտնի է իր պարարտ արոտավայրերով, «ամենալավ հողն» է (Ծննդոց 45.18, 20): Նա նաև հոգում է տեղափոխման հարցերը, տրամադրում է կառքեր, որոնք Հակոբին վերջնականապես կհամոզեն, որ իր որդիները չեն ստում իրեն այն փարձառության վերաբերյալ, որը վերապրել են Եգիպտոսում (Ծննդոց 45.27)։ Հակոբը սա ընդունում է որպես տեսանելի ապացույց այն փաստի, որ Հովսեփը կենդանի է, և սա բավական է, որպեսզի նրա հոգին նորից կենդանանա (համեմատե՛ք Ծննդոց 37.35, Ծննդոց 44.29 համարների հետ)։

Այժմ ամեն ինչ լավ է։ Հակոբի 12 որդիները ողջ են։ Հակոբն այժմ անվանվում է «Իսրայել» (Ծննդոց 45.28), և Աստծո նախախնամությունը դրսևորվում է շատ հզոր կերպով։

`Այո, Հովսեփը ողորմած գտնվեց իր եղբայրների հանդեպ։ Նա կարող էր իրեն թույլ տալ դա։ Այդուհանդերձ, ինչպե՞ս կարող ենք սովորել ողորմած լինել նրանց հանդեպ, ում արած չարիքը մեր նկատմամբ ի վերջո չի վերածվում այնպիսի բարիքի, ինչպես, օրինակ, Հովսեփի դեպքում է։`