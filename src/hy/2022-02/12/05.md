---
title:  Գուշակության գավաթը
date:  15/06/2022
---

`Կարդացե՛ք Ծննդոց 44-րդ գլուխը։ Ինչո՞ւ Հովսեփը գուշակության գավաթը դրեց Բենիամինի և ոչ մեկ այլ եղբոր պարկի մեջ։`

Այս պատմությունը զուգահեռ է նախորդի հետ։ Ինչպես նախկինում, Հովսեփը հատուկ հրահանգներ է տալիս և մարդկանց պարկերը լցնում է հացահատիկով։ Սակայն այս անգամ Հովսեփը տարօրինակ հրահանգ է տալիս՝ իր թանկարժեք գավաթը դնել Բենիամինի պարկի մեջ։

Ուստի և իրադարձությունները լրիվ այլ ընթացք են ստանում։ Մինչ նախորդ ճամփորդության ժամանակ եղբայրները վերադառնում են Քանան, որպեսզի իրենց հետ վերցնեն Բենիամինին, այժմ նրանք պետք է վերադառնան Եգիպտոս՝ կանգնելու Հովսեփի առաջ։ Եթե նախորդ իրավիճակում բոլոր եղբայրների պարկերի մեջ գտնվել էր միևնույն բանը, այժմ Բենիամինն է, ում պարկի մեջ գտնում են Հովսեփի գավաթը։ Անսպասելիորեն Բենիամինը, ով որպես պատվավոր հյուր հասանելիություն ուներ Հովսեփի թանկարժեք գավաթին, այժմ կասկածվում և մեղադրվում է այդ թանկարժեք իրը գողանալու մեջ։ Նա բանտ կնստեցվի։

Այն, որ Հովսեփն օգտագործում էր գուշակության գավաթը, չի նշանակում, որ նա հավատում էր դրա զորությանը։ Հովսեփը «երբեք չի հավատացել գուշակությանը, սակայն կամենում էր, որ նրանք կարծեն, թե ինքը կարող է կարդալ նրանց կյանքի գաղտնիքները»։ Էլեն Ուայթ, Նահապետներ և մարգարեներ, էջ 229։

Այս մոգական գավաթը Հովսեփի համար ընդամենը գերբնական իրավիճակի զգացողություն ստեղծելու պատրվակ էր, որպեսզի իր եղբայրների սրտերում արթնացներ Աստծո առաջ մեղքի իրենց զգացողությունը։ Հենց այդպես է Հուդան մեկնաբանում Հովսեփի ենթադրյալ պատգամը, որովհետև մատնանշում է այն անօրենությունը, որն Աստված գտել է իրենցում (Ծննդոց 44.16)։ Բացի այդ, թանկարժեք գավաթը գողանալը կարդարացնի խիստ պատիժը և կստուգի մյուս եղբայրների մտքերը։

Նշանակալից է եղբայրների հույզերի արտահայտությունն ու նրանց արձագանքը։ Նրանց բոլորին միավորում է միևնույն ցավը՝ նրանք վախենում են, որ Բենիամինը Հովսեփի պես կկորչի և նրա նման Եգիպտոսում ստրուկ կդառնա, թեև նա, ինչպես և Հովսեփը, անմեղ է։ Սա է պատճառը, որ Հուդան առաջարկում է Բենիամինի «փոխարեն» իրեն թողնել որպես ստրուկ (Ծննդոց 44.33), այնպես, ինչպես խոյը զոհաբերվեց անմեղ Իսահակի փոխարեն (համեմատե՛ք Ծննդոց 22.13 համարի հետ)։ Հուդան իրեն առաջարկում է որպես զոհ, փոխարինում, որի նպատակն է պայքարել այն «դժբախտության» դեմ, որը կկործանի իր հորը (Ծննդոց 44.34)։

`Սիրո ի՞նչ սկզբունք է ընկած փոխարինման հիմքում, որը մենք տեսնում ենք Հուդայի պատասխանում։ Ինչպե՞ս է այսպիսի սերը բացատրում փրկության աստվածաշնչյան աստվածաբանությունը (տե՛ս Հռոմեացիներին 5.8)։`