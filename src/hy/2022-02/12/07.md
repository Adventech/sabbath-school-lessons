---
title:  Հետագա ուսումնասիրության համար
date:  17/06/2022
---

Կարդացե՛ք Էլեն Ուայթի Նահապետներ և մարգարեներ գրքի 213–223 էջերի «Հովսեփը Եգիպտոսում» և 224-232 էջերի «Հովսեփն ու նրա եղբայրները» գլուխները։

«Բանտարկության երեք օրերը Հակոբի որդիների համար ծանր վշտի երեք օրեր էին։ Նրանք վերհիշեցին անցյալում իրենց կատարած հանցանքերը, հատկապես Հովսեփի նկատմամբ իրենց դաժանությունը։ Նրանք գիտեին, որ եթե մեղադրվեն լրտեսության մեջ և ոչ մի ապացույց չկարողանան ներկայացնել որպես արդարացում, ապա բոլորը կմահանային կամ ստրուկներ կդառնային։ Նրանք կասկածում էին, որ իրենցից որևէ մեկի արած որևէ ջանք կստիպեր իրենց հորը համաձայնել, որ Բենիամինը հեռանա իրենից, այն էլ՝ Հովսեփի դաժան մահից հետո, ինչպես ինքն էր կարծում։ Նրանք Հովսեփին վաճառեցին որպես ստրուկ և այժմ վախենում էին, որ Աստված կամենում է իրենց պատժել ստրկությամբ։ Հովսեփը հասկանում է, որ իր հայրն ու եղբայրների ընտանիքները կարող են տառապել ուտելիքի բացակայության պատճառով, սակայն նա համոզված է, որ իր եղբայրներն ապաշխարել են իր հետ այդքան դաժանորեն վարվելու համար և ոչ մի դեպքում Բենիամինի հետ չեն վարվի այնպես, ինչպես ժամանակին վարվել են իր հետ»։ Էլեն Ուայթ, Հոգևոր պարգևներ, գիրք 3, էջ 155, 156։

«Հովսեփը գոհ էր։ Նա փորձել էր իր եղբայրներին և նրանցում տեսել էր իրենց մեղքերի ճշմարիտ ապաշխարության պտուղներ»։ Էլեն Ուայթ, Հոգևոր պարգևներ, գիրք 3, էջ 165։

**Հարցեր քննարկման համար**

`Դասարանում խորհե՛ք հինգշաբթի օրվա դասի վերջում տրված հարցի շուրջ։ Ի՞նչ եք կարծում, Հովսեփը նույնքան ողորմած կգտնվե՞ր իր եղբայրների հանդեպ, եթե իրերը նրա համար այդքան լավ դասավորված չլինեին։ Իհարկե, վստահորեն պատասխանել չենք կարող, սակայն Հովսեփի ողջ պատմության մեջ ի՞նչ նրբերանգներ կան (եթե այդպիսիք առհասարակ կան), որոնք բացահայտում մեզ Հովսեփի բարի բնավորությունը, ինչը կարող է օգնել բացատրել նրա ողորմած լինելը։`

`Ի՞նչ կերպ ենք Հովսեփի մեջ տեսնում Քրիստոսի նախակերպարը, և թե ինչի միջով Քրիստոսն անցավ։`

`Հովսեփը փորձեց իր եղբայրներին։ Ի՞նչ նմանատիպ հանգամանքներով է Աստված փորձում մեզ։`

`Նույնիսկ այսքան տարի անց, նրա եղբայրները գիտակցեցին իրենց հանցանքը Հովսեփի նկատմամբ։ Ի՞նչ է սա մեզ սովորեցնում այն մասին, թե որքան ուժեղ կարող է լինել մեղքի զգացումը։ Ու թեև մենք կարող ենք ներվել և ընդունել Աստծո ներումը, ինչպե՞ս կարող ենք սովորել ներել ինքներս մեզ՝ անկախ նրանից, թե որքան անարժան ենք մենք այդ ներմանը։`