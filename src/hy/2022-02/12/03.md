---
title:  Հովսեփը մխիթարում է իր եղբայրներին
date:  13/06/2022
---

`Կարդացե՛ք Ծննդոց 42-րդ գլուխը։ Ի՞նչ է պատահում այստեղ, և ինչպե՞ս է այն բացահայտում Աստծո նախախնամությունը նույնիսկ ի հեճուկս մարդու չարության ու հանցագործության։`

Սովը ստիպում է Հակոբին ուղարկել իր որդիներին Եգիպտոս հացահատիկ գնելու։ Ճակատագրի հեգնանքով հենց Հակոբն է նախաձեռնում այս ծրագիրը (Ծննդոց 42.1)։ Դժբախտ ծեր մարդը, ով դարձել է իր վերահսկողությունից դուրս գտնվող հանգամանքների զոհը, ինքն էլ այդ մասին չիմանալով՝ գործարկում է զարմանահրաշ իրադարձությունների մի շղթա, որոնք հանգեցնում են միավորման իր այն որդու հետ, որի մահը նա այդքան երկար ժամանակ ողբում էր։

Այս հանդիպման նախախնամական բնույթն ընդգծվում է երկու հիմնական գծերով։ Նախ, այն դիտարկվում է որպես Հովսեփի երազի իրականացում։ Հովսեփի մարգարեական երազում կանխագուշակված իրադարձությունը՝ «ձեր խրձերը … երկրպագեցին իմ խրձին» (Ծննդոց 37.7) այժմ իրականություն է դառնում։ Հովսեփին ճանաչում են որպես «այդ երկրի իշխան» (Ծննդոց 42.6) և «այդ երկրի տեր» (Ծննդոց 42.30, 33)։ Հովսեփի իշխանական դիրքը հակադրվում է կարիքի մեջ եղող իր եղբայրների դիրքի հետ, ովքեր «խոնարհություն արեցին նրան՝ իրենց երեսներն իջեցնելով մինչև գետին» (Ծննդոց 42.6), այն նույն տասը եղբայրները, որոնք ծաղրում էին Հովսեփին նրա երազների համար և կասկածում էին այդ երազների իրականացմանը (Ծննդոց 37.8)։

Երկրորդ, այս նախախնամական հանդիպումը նկարագրվում է որպես պատասխան։ Այս երկու իրադարձությունների միջև լեզվաբանական և թեմատիկ ակնարկներն ընդգծում են արդարացի հատուցման բնույթը։ «Նրանք ասում էին միմյանց» (Ծննդոց 42.21) արտահայտությունն օգտագործվել է նաև այն ժամանակ, երբ նրանք սկսեցին դավեր նյութել Հովսեփի դեմ (Ծննդոց 37.19)։ Եղբայրների բանտարկությունը (Ծննդոց 42.17) զուգահեռ է Հովսեփի բանտարկությանը (Ծննդոց 40.3, 4)։ Իրականում Հովսեփի եղբայրներն իրենց հետ կատարվելիքը վերագրում են նրան, ինչ իրենք արել են իրենց եղբոր հետ գրեթե քսան տարի առաջ։ «Նրանք ասում էին միմյանց. «Իրոք, մենք հանցավոր ենք մեր եղբոր հանդեպ, որովհետև տեսանք նրա հոգու տագնապը, երբ նա աղաչում էր մեզ, բայց չլսեցինք։ Դրա համար էլ մեր գլխին է գալիս այս նեղությունը»» (Ծննդոց 42.21)։

«Հիմա նրա արյունն է պահանջվում» (Ծննդոց 42.22) Ռուբենի խոսքերը, որը զուգահեռ է նախկինում նրա արած «Արյուն մի՛ թափեք» (Ծննդոց 37.22) նախազգուշացման հետ, ամրացնում է կապը այն իրողությունների մեջ, ինչ նրանց հետ այժմ կատարվում էր, և ինչ նրանք արել էին անցյալում։

`Մեզնից շատերը հաստատ արել են բաներ, որոնց համար զղջում են։ Ինչպե՞ս կարող ենք ըստ հնարավորին փոխհատուցել այն, ինչ արել ենք։ Նաև, ինչո՞ւ է Հիսուսի միջոցով Աստծո ներման խոստումն ընդունելն այդքան կարևոր մեզ համար (տե՛ս Հռոմեացիներին 5.7–11)։`