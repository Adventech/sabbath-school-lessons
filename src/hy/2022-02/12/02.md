---
title:  Հովսեփի՝ իշխանության գալը
date:  12/06/2022
---

Փարավոնի երազները Հովսեփին բացահայտեցին, թե Աստված «ինչ է անելու» (Ծննդոց 41.28) Եգիպտոսում։ Սակայն Հովսեփը փարավոնին կոչ չի անում հավատալ իր Աստծուն։ Դրա փոխարեն նրա անհապաղ արձագանքը լինում է գործելը։ Նա տնտեսական ծրագիր է ներկայացնում։ Հետաքրքիր է, որ փարավոնը հավանություն է տալիս Հովսեփի դատողությունների միայն տնտեսական մասին, քանի որ նրան ավելի շատ հետաքրքրում է տնտեսական դասը, քան երազի հոգևոր իմաստը և այն իրեն տալու մեջ Աստծո դերը։

`Կարդացե՛ք Ծննդոց 41.37–57 համարները։ Հովսեփի հաջողության մեջ ո՞րն է Աստծո տեղը։`

Փարավոնը Հովսեփին ընտրում է զբաղվել խնդրի լուծմամբ ոչ այնքան այն պատճառով, որ նա ճիշտ է մեկնում նրա երազը և բացահայտում առաջիկայում երկրին սպառնացող խնդիրները, այլ ավելի շատ այն պատճառով, որ Հովսեփը խնդրի լուծում է առաջարկում, որովհետև նրա «խոսքը հաճելի թվաց» (Ծննդոց 41.37). այսպես էին կարծում նաև փարավոնի ծառաները։ Փարավոնի ընտրությունն ավելի շատ գործնական է, քան կրոնական։ Այդուհանդերձ, փարավոնն ընդունում է, որ Հովսեփի մեջ կա Աստծո Հոգին (Ծննդոց 41.38)՝ նրան որակավորելով որպես «հանճարեղ և իմաստուն» (Ծննդոց 41.39). այս արտահայտությունը բնութագրում է Աստծո տված իմաստությունը (տե՛ս Ծննդոց 41.33, համեմատե՛ք Գ Թագավորների 3.12 համարի հետ)։

Աստվածաշնչյան տեքստերում արձանագրված բոլոր մանրամասները համապատասխանում են այդ ժամանակների Եգիպտոսի պատմական իրավիճակին։ Այն փաստը, որ փարավոնը Հովսեփին վեզիր է նշանակում, արտառոց երևույթ չէ հին Եգիպտոսի համար, որտեղ արձանագրվել են օտարերկրյա վեզիրների կառավարման դեպքեր։

Հաջորդ յոթ տարիներն այնպիսի առատության տարիներ են, որ հացահատիկի բերքը «անթիվ» է դառնում (Ծննդոց 41.49). սա գերբնական նախախնամության նշան է։ «Ծովի ավազի չափ» (Ծննդոց 41.49) համեմատությունը ցույց է տալիս, որ սա Աստծո օրհնությունն է (Ծննդոց 22.17)։ Հովսեփի անձնական կյանքում այս օրհնությունն արտացոլվում է իր սեփական կյանքի առատության մեջ, զուգադիպություն, որն ապացուցում է, որ այս երկու երևույթների հետևում կանգնած է միևնույն Աստվածը։ Հովսեփն ունի երկու որդի, որոնց անունները ցույց են տալիս Աստծո նախախնամության նրա փորձառությունը, որոնք ցավի հիշողությունները վերածել են ուրախության (Մանասե) և նախկին կեղեքումը՝ առատության (Եփրեմ)։ Ինչպիսի՜ հզոր օրինակ նրա, թե ինչպես Աստված չարը վերածեց շատ բարի մի բանի։

`Ի՞նչ կերպ ուրիշները մեր կյանքում պետք է տեսնեն մեր Աստծո իրողությունը։`