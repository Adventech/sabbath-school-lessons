---
title:  Մարդ արարածի ճակատագիրը
date:  07/04/2022
---

`Կարդացե՛ք Ծննդոց 3.15–24 համարները։ Ի՞նչ պատահեց Ադամի ու Եվայի հետ մեղանչելու հետևանքով։`

Մինչ Աստծո դատաստանն օձի նկատմամբ պարզորոշ կերպով դիտարկվում է որպես անեծք (Ծննդոց 3.14), կնոջ և տղամարդու հանդեպ Նրա իրականացրած դատաստանն անեծք չի համարվում։ «Անեծք» բառը կրկնվում է ևս մեկ անգամ, և այն վերաբերում է «հողին» (Ծննդոց 3.17)։ Սա նշանակում է, որ, ի տարբերություն օձի, տղամարդու և կնոջ վերաբերյալ Աստված այլ ծրագրեր ուներ։ Տղամարդուն ու կնոջն առաջարկվեց հույս, որը չտրվեց օձին։

Քանի որ կինը մեղանչեց օձի հետ շփման պատճառով, կնոջ նկատմամբ կիրառված Աստծո դատաստանը նկարագրող տեքստը կապված է օձի դատաստանի հետ։ Ծննդոց 3.16 համարը ոչ միայն անմիջապես հետևում է Ծննդոց 3.15 համարին, այլև այս երկու մարգարեությունների միջև եղած զուգահեռները հստակորեն ցույց են տալիս, որ կնոջը վերաբերող Ծննդոց 3.16 համարի մարգարեությունը պետք է ընթերցվի Ծննդոց 3.15 համարի Մեսիական մարգարեության համատեքստում։ Այսպիսով, կնոջը տրված Աստծո դատաստանը, ներառյալ որդեծնությունը, հարկավոր է դիտարկել փրկության դրական լույսի ներքո (համեմատե՛ք Ա Տիմոթեոսին 2.14, 15 համարների հետ)։

Քանի որ տղամարդու մեղքը կնոջը, ոչ թե Աստծուն լսելու հետևանք էր, անիծվում է այն հողը, որից մարդը ստեղծվել էր (Ծննդոց 3.17)։ Մարդը ստիպված է լինելու ծանր աշխատանք կատարել (Ծննդոց 3.17–19) և վերջում «ետ դառնալ» այն հողին, որից առնվել է (Ծննդոց 3.19). սա մի բան էր, որը երբեք չպետք է տեղի ունենար և երբեք չէր կազմել Աստծո սկզբնական ծրագրի մաս։

Նշանակալից է այն փաստը, որ ի հեճուկս մահվան այս անհույս հեռանկարի՝ Ադամը շրջվում է դեպի կինը՝ նրա մեջ տեսնելով կյանքի հույսը որդեծնության տեսքով (Ծննդոց 3.20)։ Այսինքն՝ նույնիսկ մահվան դատավճռի պայմաններում նա կյանքի հույս է տեսնում։

Միևնույն ժամանակ, ինչպես և ցանկացած սիրող ծնող, Աստված նրանց համար միայն բարին է կամեցել, ոչ չարը։ Սակայն այժմ, երբ նրանք արդեն տեղյակ էին չարից, Աստված պատրաստվում էր անել ամեն ինչ՝ նրանց չարից փրկելու համար։ Ուստի և, նույնիսկ այս դատաստանների պայմաններում, մեր նախածնողների համար ամբողջ հույսը կորսված չէր, թեև նրանք բացահայտ ու ճչացող անհնազանդություն էին ցուցաբերել Աստծուն, այն էլ այն դեպքում, որ ապրելով իսկապես դրախտում, բացարձակապես ոչ մի պատճառ չունեին Աստծուն, Նրա խոսքին կամ իրենց հանդեպ Նրա սիրուն կասկածելու համար։

`Թեև մենք հակված ենք կարծելու, թե «գիտությունը» ինքն իրենով բարի բան է, ինչո՞ւ է դա ոչ միշտ պատեհ։ Կան բաներ, որոնք մենք ավելի լավ է չիմանանք։ Որո՞նք են դրանք:`