---
title:  Արգելված պտուղը
date:  04/04/2022
---

`Կարդացե՛ք Ծննդոց 2.16, 17 և Ծննդոց 3.1–6 (տե՛ս նաև Հովհաննես 8.44)։ Ադամին տրված Աստծո պատվերը համեմատե՛ք կնոջն ասված սատանայի խոսքերի հետ։ Ի՞նչ տարբերություն կա այդ երկու խոսքերի միջև, և ո՞րն է այդ տարբերությունների իմաստը։`

Ուշադրությո՛ւն դարձրեք Ադամի հետ Աստծո (Ծննդոց 2.16, 17) և Եվայի հետ սատանայի խոսակցությունների միջև զուգահեռներին։ Ասես թե օձն այժմ փոխարինում է Աստծուն և Նրանից ավելի լավ է տիրապետում տեղեկությանը։ Սկզբում նա ընդամենը հարց է տալիս՝ ուզենալով ցույց տալ, որ կինը ենթադրաբար լավ չի հասկացել Աստծուն։ Սակայն հետո սատանան բացահայտ կերպով կասկածի տակ է դնում Աստծո մտադրություններն ու նույնիսկ Նրա ասածի հակառակն ասում։

Սատանայի հարձակումը վերաբերում է երկու հարցի՝ մահին ու բարու և չարի գիտությանը։ Մինչ Աստված հստակ ու շեշտադրված կերպով ասում է, որ նրանց մահն անխուսափելի կլինի (Ծննդոց 2.17), սատանան ասում է հակառակը, նրանք չեն մեռնի՝ ասածին տալով այն իմաստը, թե մարդիկ անմահ են (Ծննդոց 3.4)։ Մինչ Աստված Ադամին արգելեց պտուղից ուտել (Ծննդոց 2.17), սատանան նրանց խրախուսեց ուտել այդ պտուղը, քանի որ այն ճաշակելով նրանք կդառնային Աստծո նման (Ծննդոց 3.5)։

Սատանայի բերած երկու փաստարկները՝ անմահությունն ու Աստծուն նման լինելն էլ հենց համոզեցին Եվային ճաշակել պտուղը։ Անհանգստացնող է այն փաստը, որ երբ կինը որոշեց չհնազանդվել Աստծուն և ուտել արգելված պտուղը, նա սկսեց իրեն պահել այնպես, ասես Աստված այլևս ներկա չէր, և Նրան փոխարինում էր ինքը։ Աստվածաշնչյան տեքստը հղում է կատարում անհատականության այս փոփոխությանը։ Եվան օգտագործում է Աստծո լեզուն. արգելված պտղի՝ Եվայի նկարագրությունը («տեսավ, որ … լավ էր» (Ծննդոց 3.6)) հիշեցնում է Աստծո գնահատականն Իր ստեղծագործության մասին («տեսավ, որ լույսը բարի է» (Ծննդոց 1.4))։

Անմահ և Աստծուն նման լինելու այս երկու գայթակղություններն ընկած են հին Եգիպտոսի ու հին Հունաստանի կրոններում տեղ գտած անմահության գաղափարի հիմքում։ Անմահության փափագը, ինչը նրանց կարծիքով աստվածային հատկանիշ էր, ստիպեց այս մարդկանց որոնել աստվածային կարգավիճակ, որպեսզի (նրանք հույս էին փայփայում) անմահ լինեին։ Գաղտնի կերպով այս մտածելակերպը ներխուժեց նաև հրեա-քրիստոնեական մշակույթ և ծնունդ տվեց հոգու անմահության մասին հավատամքին, որը շատ եկեղեցիներում մինչ այսօր գոյություն ունի։

`Խորհե՛ք այսօր գոյություն ունեցող այն բոլոր ուսմունքների մասին, որոնք ուսուցանում են, թե մեր բոլորի մեջ կա ժառանգաբար փոխանցվող անմահություն։ Ինչպե՞ս է մարդու բնույթի ու մեռելների վիճակի մեր ընկալումը հզոր պաշտպանություն տրամադրում մեզ այս վտանգավոր մոլորության դեմ։`