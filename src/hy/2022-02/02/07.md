---
title:  Հետագա ուսումնասիրության համար
date:  08/04/2022
---

Խորհե՛ք «կյանքի ծառի» և «բարու և չարի գիտության ծառի» միջև կապի մասին։ Այս կապի մասին արդեն խոսում է այն փաստը, որ դրանք երկուսն էլ գտնվում են «պարտեզի մեջտեղում» (Ծննդոց 2.9)։ Սակայն այս երկու ծառերին կապում է շատ ավելին, քան պարզապես աշխարհագրական դիրքը։ Մարդիկ կորցրեցին կյանքի ծառից ուտելու և հավերժ ապրելու (գոնե այս վիճակով) իրավունքն այն պատճառով, որ չհնազանդվեցին Աստծուն և կերան բարու և չարի գիտության ծառի պտղից։ Այս կապի հիմքում ընկած է շատ խորը սկզբունք։ Բարոյական և հոգևոր ընտրություններն ազդեցություն են ունենում կենսաբանական կյանքի վրա. ինչպես Սողոմոնն է խրատում իր որդուն. «Մի՛ մոռացիր իմ ուսուցումը, և քո սիրտը թող պահի իմ պատվիրանները, որովհետև նրանք երկար օրեր, կենդանության տարիներ և բարգավաճում կավելացնեն քեզ համար» (Առակներ 3.1, 2)։ Այս կապը նորից ի հայտ է գալիս ապագա երկնային Երուսաղեմի համատեքստում, որտեղ ներկա է միայն կյանքի ծառը «նրա հրապարակի մեջտեղում» (Հայտնություն 22.2)։

«Երբ Աստված ստեղծեց Եվային, Նա նախատեսել էր, որ կինը տղամարդուց ո՛չ վերադաս լինի, ո՛չ ստորադաս, այլ որ ամեն ինչում նրան հավասար լինի։ Սուրբ զույգը չպետք է միմյանցից առանձին հետաքրքրություններ ունենար, սակայն միևնույն ժամանակ նրանցից յուրաքանչյուրն ուներ մտածելու և գործելու անհատականություն։ Սակայն Եվայի մեղքից հետո, քանի որ նա առաջինը խախտեց օրենքը, Աստված նրան ասաց, որ Ադամը նրա վրա կիշխի։ Նա պետք է ենթարկվեր իր ամուսնուն, և սա անեծքի մի մասն էր։ Շատ դեպքերում անեծքը կնոջ ճակատագիրը դարձրել է տխուր, իսկ կյանքը՝ բեռ։ Այն գերակայությունը, որն Աստված տվել էր տղամարդուն, տղամարդը շատ առումներով չարաշահել է՝ գործադրելով կամայական իշխանություն։ Անսահման իմաստությամբ Աստված գծեց փրկագնման ծրագիրը, որը մարդուն տալիս է երկրորդ փորձաշրջանի հնարավորություն»։ Էլեն Ուայթ, Վկայություններ եկեղեցու համար, հատոր 3, էջ 484։

**Հարցեր քննարկման համար**

`Աստված Եդեմի պարտեզում Ադամին հարց տվեց ոչ միայն նրան իր մեղքը գիտակցել ստիպելու, այլև նրան ապաշխարության տանելու համար։ Այս նույն դրդապատճառը գործում էր նաև Կայենի (Ծննդոց 4.9, 10), ջրհեղեղի (Ծննդոց 6.5–8), Բաբելոնի աշտարակի (Ծննդոց 11.5) և Սոդոմի ու Գոմորի (Ծննդոց 18.21) դեպքում։ Ինչպե՞ս է հետաքննական դատավճռի գաղափարն ի ցույց դրվում այս իրադարձություններում։`

`Ինչո՞ւ Եվան կարծեց, որ բարու և չարի գիտության ծառի պտղից ուտելն իրեն իմաստություն կտա։ Ինչպե՞ս կարող ենք մենք մեր իրավիճակում խուսափել նմանատիպ սխալ գործելուց, այսինքն բացահայտորեն անտեսենք Աստծո Խոսքն այն հույսով, որ «ավելի լավ» ինչ-որ բան կստանանք, քան այն, ինչ Աստված մեզ առաջարկել է։`