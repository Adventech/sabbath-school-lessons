---
title:  Թաքնվել Աստծո երեսից
date:  05/04/2022
---

`Կարդացե՛ք Ծննդոց 3.7–13 համարները։ Ինչո՞ւ Ադամն ու Եվան Աստծո երեսից թաքնվելու անհրաժեշտություն զգացին։ Ինչո՞ւ Աստված տվեց «Ո՞ւր ես» հարցը։ Ինչպե՞ս էին Ադամն ու Եվան փորձում արդարացնել իրենց վարքագիծը։`

Մեղանչելուց հետո Ադամն ու Եվան մերկություն զգացին, որովհետև կորցրին փառքի իրենց հանդերձները, որոնք արտացոլում էին Աստծո ներկայությունը (տե՛ս Սաղմոսներ 8.5 համարը, համեմատե՛ք Սաղմոսներ 104.1, 2 համարների հետ)։ Մեղքն ախտահարեց Աստծո պատկերը։ «Իրենց համար ծածկոցներ շինեցին» արտահայտության մեջ հանդիպող «շինեցին» բառը (Ծննդոց 3.7) մինչ այժմ օգտագործվել էր միայն Արարիչ Աստծո անվան հետ (Ծննդոց 1.7, 16, 25 և այլն)։ Ասես նրանք փոխարինում էին Արարչին՝ փորձելով կոծկել իրենց մեղքը, արարք, որը Պողոսը համարում է արդարացում գործերով (Գաղատացիներին 2.16)։

Մոտենալով՝ Աստված նրանց տվեց հռետորական հարց՝ «Ո՞ւր ես» (Ծննդոց 3.9). նման հարց Աստված հետագայում կտա նաև Կայենին (Ծննդոց 4.9)։ Իհարկե, Աստված գիտեր այդ հարցերի պատասխանները։ Նա այդ հարցերը տալիս էր հօգուտ մեղավորի՝ օգնելու նրանց հասկանալ, թե ինչ էին արել, և միևնույն ժամանակ առաջնորդելու ապաշխարության ու փրկության։ Այն պահից ի վեր, երբ մարդը մեղանչեց, Տերն աշխատում է նրա փրկության ու փրկագնման համար։

Ողջ տեսարանը սկսվում է հետաքննական դատավճռի գաղափարով, որտեղ դատավորը հարցաքննում է մեղադրյալին (Ծննդոց 3.9), որպեսզի նախապատրաստի նրան դատավճռի համար (Ծննդոց 3.14–19)։ Սակայն Նա դա անում է նաև մարդուն ապաշխարության դրդելու համար, որն ի վերջո կտանի փրկության (Ծննդոց 3.15)։ Այս դրդապատճառը հանդիպում է ամբողջ Աստվածաշնչում։

Սկզբում, ինչն այդքան հատկանշական է մեղավորներին, Ադամն ու Եվան փորձում են խույս տալ մեղադրանքից՝ փորձելով մեղադրել միմյանց։ Աստծո հարցին Ադամը պատասխանում է, թե մեղավորն այն կինն է, որին Աստված էր տվել իրեն (Ծննդոց 3.12). նա իրեն ստիպեց անել դա։ Դա նրա սխալն էր (ենթադրաբար Աստծունը նույնպես), ոչ թե իրենը։

Իսկ Եվան արդարանում է, թե օձն իրեն խաբեց։ Եբրայերեն նաշա «խաբել» բայը (Ծննդոց 3.13 համարում) նշանակում է մարդկանց կեղծ հույսեր տալ և ստիպել նրանց կարծել, թե իրենք ճիշտ ճանապարհի վրա են (Դ Թագավորների 19.10, Եսայի 37.10, Երեմիա 49.16)։

Ադամը մեղադրում է կնոջը՝ ասելով, թե նա տվեց իրեն պտուղը (այստեղ կա ճշմարտության նշույլ), իսկ կինը մեղադրում է օձին՝ ասելով, թե նա իրեն խաբեց (այստեղ ևս կա ճշմարտության որոշակի մաս)։ Սակայն, ի վերջո, նրանք երկուսն էլ մեղավոր էին։

`Փորձում էին իրենց արածի համար մեղադրել մեկ ուրիշի՞ն։ Ինչո՞ւ է մեզ համար այդքան հեշտ այս նույն ծուղակն ընկնելը։`