---
title:  Օձի ճակատագիրը
date:  06/04/2022
---

`«Ես թշնամություն եմ դնում քո և կնոջ միջև, քո սերնդի և նրա սերնդի միջև. նա քո գլուխը կջախջախի, իսկ դու կխայթես նրա գարշապարը» (Ծննդոց 3.15)։ Ի՞նչ է Տերն ասում օձին այստեղ, և ի՞նչ հույս կա այս տեքստերում։`

Աստված Իր դատաստանն սկսում է օձից, քանի որ նա է սկսել այս ողջ դրաման։ Այս պատմության մեջ օձը միակ արարածն է, որն անիծվում է։

Այստեղ մենք տեսնում ենք Արարչագործության այսպես ասած «շրջադարձ»։ Մինչ Արարչագործությունը բերում էր կյանք, բարու գնահատում և օրհնություններ, դատաստանը բերում է մահ, չարություն ու անեծքներ, սակայն նաև հույս ու փրկության խոստում։ Հող ուտող ջախջախված օձի (Ծննդոց 3.14) մռայլ պատկերի կողքին փայլում է մարդկության փրկության հույսը, որն ի հայտ է գալիս մարգարեության տեսքով։ Նույնիսկ Ադամի ու Եվայի դատապարտությունից առաջ, որը դեռ պետք է հետևի, Տերը նրանց տալիս է փրկագնման հույսը (Ծննդոց 3.15)։ Այո՛, նրանք մեղք են գործել, այո՛, նրանք կտառապեն իրեց մեղքի պատճառով, և այո՛, նրանք ի վերջո կմահանան իրենց մեղքի պատճառով։ Սակայն, ի հեճուկս այս ամենի, կա վերջնական հույս՝ փրկության հույսը։

`Համեմատե՛ք Ծննդոց 3.15 համարը Հռոմեացիներին 16.20, Եբրայեցիներին 2.14 և Հայտնություն 12.17 համարների հետ։ Այս տեքստերում ինչպե՞ս են ի ցույց դրվում փրկության ծրագիրն ու մեծ պայքարը։`

Ուշադրությո՛ւն դարձրեք Ծննդոց 3.15 և Հայտնություն 12.17 համարների միջև եղած զուգահեռին. վիշապը (օձ), կատաղած (թշնամություն), սերունդները (զավակներ), ինչպես նաև Եդեմի պարտեզի կինն ու Հայտնություն 12.17 համարի կինը։ Պատերազմը (մեծ պայքարը), որը տեղափոխվեց Եդեմ մարդու մեղանչումով, կշարունակվի մինչև աշխարհի պատմության ավարտը։ Այդուհանդերձ, սատանայի պարտության խոստումն արդեն տրվել էր Եդեմում, որ նրա գլուխը կջախջախվի, և այս թեման ավելի մանրամասնորեն պարզաբանվում է Հայտնություն գրքում, որտեղ նկարագրվում է նրա վախճանը (Հայտնություն 20.10)։ Այսինքն, հենց սկզբից մարդկությանը հույս է տրվում, որ կլինի չարի գիտությունից ստեղծված այս սարսափելի իրավիճակից դուրս գալու ճանապարհ, հույս, որին մենք բոլորս կարող ենք մասնակից լինել հենց հիմա։

`Ինչո՞ւ է այդքան մխիթարական այն փաստը, որ հենց Եդեմում, որտեղ սկիզբ առան երկրի վրա մոլեգնող մեղքն ու չարիքը, Տերն սկսեց բացահայտել փրկության ծրագիրը։`