---
title:  Օձը
date:  03/04/2022
---

`Կարդացե՛ք Ծննդոց 3.1, Բ Կորնթացիներին 11.3 և Հայտնություն 12.7–9 համարները։ Ո՞վ է օձը, և ինչպե՞ս է նա մոլորեցնում Եվային։`

Տեքստը սկսվում է «օձը» բառով։ Նախադասության շարահյուսությունը հուշում է, որ այստեղ կա հատուկ շեշտադրում՝ «օձը» բառը նախադասության առաջին բառն է։ Բացի դա, այդ բառը դրված է որոշյալ հոդով, ինչը ցույց է տալիս, որ նա լավ ճանաչված կերպար է, ասես ընթերցողն արդեն իսկ պետք է իմանա, թե ով է նա։ Այսպիսով այս էակի իրողությունը հաստատվում է գլխի հենց առաջին բառով։

Եվ իհարկե, Սուրբ Գիրքը նույնականացնում է օձին Աստծո թշնամու հետ (Եսայի 27.1) և բացահայտ կերպով անվանում նրան «դև և սատանա» (Հայտնություն 12.9)։ Նմանապես և հին աշխարհի Մերձավոր Արևելքում էր օձը համարվում չարի ուժի մարմնավորում։

«Սատանան որոշեց օգտագործել օձին, որպեսզի իր գործն աննկատ կերպով առաջ տանի։ Իր մոլորեցնելու նպատակի համար օձի տեսքը հիանալի դիմակ էր։ Այն ժամանակ օձը երկրի վրա ապրող ամենաիմաստուն ու ամենագեղեցիկ կենդանիներից մեկն էր։ Նրա թևերն ունեին փայլեցված ոսկու գույն ու փայլ, և նա ճախրում էր շլացուցիչ պայծառությամբ»։ Էլեն Ուայթ, Նահապետներ ու մարգարեներ, էջ 53։

Դևի մասին խոսելիս, ինչ տեսքով էլ որ այն ի հայտ է գալիս, Աստվածաշունչը չի խոսում ինչ-որ այլաբանական իմաստով։ Սուրբ Գրքում սատանան նկարագրված է որպես իրական էակ, ոչ թե ինչ-որ ճարտասանական խորհրդանիշ կամ էլ վերացական սկզբունք, որը նկարագրում է չարությունը կամ մարդկության վատ կողմերը։

Օձը չի ներկայանում որպես Աստծո թշնամի։ Ընդհակառակը, նա հղում է կատարում Աստծո խոսքերին, որոնք ինքը կրկնում ու կարծես թե հաստատում է։ Մենք տեսնում ենք, որ հենց սկզբից էլ սատանան սիրում է մեջբերել Աստծո խոսքերը, և ինչպես ավելի ուշ կտեսնենք, մեջբերում է նաև աստվածաշնչյան տեքստերը (Մատթեոս 4.6)։

Ուշադրությո՛ւն դարձրեք, որ օձը միանգամից չի սկսում վիճաբանել կնոջ հետ, այլ ընդամենը հարց է տալիս, ինչը ենթադրում է, որ նա հավատում է այն ամենին, ինչ Տերն ասել է նրանց։ Ի վերջո նա հարցնում է. «Իսկապե՞ս Աստված ասաց…» (Ծննդոց 3.1)։ Այսպիսով, նույնիսկ հենց սկզբից մենք տեսնում ենք, թե որքան խորամանկ ու սուտասան էր այս էակը։ Եվ ինչպես կտեսնենք, այդ հատկանիշներն աշխատեցին։

`Եթե սատանային հաջողվեց Եդեմի պարտեզում մոլորեցնել անմեղ Եվային, ապա որքա՜ն ավելի խոցելի ենք մենք։ Ո՞րն է մեր լավագույն պաշտպանությունը նրա մոլորությունների դեմ։`