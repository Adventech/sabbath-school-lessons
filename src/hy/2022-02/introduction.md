### Սկզբի գիրքը

Ծննդոց գիրքը Հիսուսի մասին է, Հիսուսի՝ որպես մեր Արարիչ, մեզ Պահպանող, մեզ Փրկագնող։ Մովսեսի կողմից Ծննդոց գիրքը գրելուց հազարամյակներ հետո և դարեր անց արտացոլելով նահապետի բառերը՝ Հովհաննես առաքյալը Հիսուսին բացահայտում է Արարչագործության պատմության մեջ. «Սկզբում էր Բանը, և Բանն Աստծու մոտ էր, և Բանն Աստված էր։ Նա սկզբում Աստծու մոտ էր։ Ամեն ինչ Նրանով եղավ, և առանց Նրա ոչինչ չեղավ, ինչ որ եղավ։ Կյանքը Նրանով էր, և կյանքը մարդկանց լույսն էր» (Հովհաննես 1.1-4)։

Ի՞նչ է գրում Հովհաննեսն այստեղ։ «Սկզբում» բոլոր բաները, որ արարվեցին, այն բոլոր բաները, որ գոյություն չունեին, ստեղծվեցին Հիսուսի կողմից։ Ամբողջ արարչագործությունը՝ կրակի ու լույսի ցնցող պտուտանների մեջ տիեզերքով մեկ տարածվող գալակտիկաներից սկսած մինչև զարմանահրաշ կերպով բջջում հյուսված ԴՆԹ և քվանտային ալիքներ՝ այս ամենը ստեղծել և պահպանում է Հիսուսը։ Եվ Ծննդոց գիրքը Աստվածաշնչում ներկայացվող առաջին պատմությունն է այս արարչագործության ու դրա փրկագնման մասին։ Այստեղ՝ այս գրքում, ներկայացվում է մեր ծագման մասին աշխարհի միակ «պաշտոնական» պատմությունը։

Հայերեն Ծննդոց բառը ծագում է հունարեն ջենեսիս բառից, որը նշանակում է «սկիզբ», որն էլ իր հերթին ծագում է եբրայերեն բըրեշիտ բառից, որը նշանակում է «սկզբում»՝ Ծննդոց գրքի (հետևաբար և ամբողջ Աստվածաշնչի) առաջին բառը։ Ծննդոց գիրքը մեզ հիմք է տալիս, որի վրա հիմնվում է մնացած ողջ Սուրբ Գիրքը։ Քանի որ Ծննդոց գիրքն առաջին գիրքն է և այդքան հիմնաքարային է մնացած ողջ Աստվածաշնչի համար, այն թերևս ամենաշատ մեջբերվող գիրքն է ողջ Աստվածաշնչում։

Ծննդոց գիրքը շատ կարևոր է, քանի որ դա այն գիրքն է, որ ավելի, քան որևէ տեղ կատարված որևէ այլ գիտական աշխատանք, օգնում է մեզ հասկանալ, թե ով ենք մենք` որպես մարդ արարած, և այս ճշմարտությունը հատկապես կարևոր է այսօր, երբ մենք բոլորս համարվում ենք ոչ այլ ինչ, քան պատահականություն, բացառապես նյութական տիեզերքի պատահական արարում։ Կամ ինչպես մի ֆիզիկոս է արտահայտվել, մարդիկ «կազմակերպված ցեխ են» (ինչը որոշ աստիճանով ճիշտ է, սակայն ըստ այդ ֆիզիկոսի՝ դա բացառապես բնության օրենքների վաստակն է)։ Սակայն Ծննդոց գիրքը բացահայտում է մեզ մեր իրական ծագումը, այն, որ մենք ստեղծվել ենք կատարյալ աշխարհում, ստեղծվել ենք նպատակով և կատարելապես Աստծո պատկերին համապատասխան։ Ծննդոցը բացատրում է նաև մեղանչումը, և թե ինչու մեր աշխարհն ու մենք այլևս կատարյալ չենք։ Այսքանով հանդերձ՝ Ծննդոցը նաև մխիթարում է մեզ փրկության Աստծո խոստմամբ այն աշխարհից, որը մեզ բացի տառապանքից ու մահից ոչինչ չի առաջարկում։

Ծննդոց գիրքը տպավորիչ է հրաշքների (արարում, ծնունդներ, ծիածան) ու դատաստանների (ջրհեղեղ, Սոդոմ և Գոմոր) մասին իր դրամատիկ պատմություններով, որոնք վկայում են Աստծո սուրբ ներկայության մասին։ Սակայն այն նաև սիրո (Հակոբ և Ռաքել), ատելության (Հակոբ և Եսավ), ծնունդների (Իսահակ, Հակոբ, Հակոբի որդիներ), մահվան (Սառա, Ռաքել, Հակոբ, Հովսեփ), սպանության (Կայեն, Սիմոն և Ղևի) և ներման (Եսավ և Հակոբ, Հովսեփ և նրա եղբայրները) մասին մարդկային հուզիչ պատմությունների գիրք է։ Այն նաև բարոյագիտության (Կայեն, Բաբելոն), հավատի (Աբրահամ, Հակոբ) և հույսի ու փրկագնման խոստման (օձի գլուխը ջարդելը, խոստացված երկիր) դասերով լի դասագիրք է։

Այս եռամսյակի ընթացքում մենք ոչ միայն կընթերցենք ու կուսումնասիրենք Ծննդոց գիրքը, այլև կվայելենք դրա գեղեցիկ պատմությունները և կսովորենք վարվել Արարման Աստծո՝ Աբրահամի, Իսահակի և Հակոբի Աստծո հետ։

Իսկ մինչ այդ, գրքի աշխարհագրական տեղաշարժերը՝ Եդեմից Բաբելոն, խոստացված երկիր, Եգիպտոս, հիշեցնում են մեզ մեր պանդխտական ճամփորդությունները և տալիս մեզ իրական Խոստացված Երկիր՝ նոր երկինք ու նոր երկիր հասնելու հույս։ Ծննդոցի էջերում տարբեր կերպարների հետևելով՝ կբացահայտնենք, որ որքան էլ տարբեր լինեն ժամանակները, վայրերը, մշակույթն ու հանգամանքները, հաճախ նրանց պատմությունները շատ առումներով նման են մեր կյանքի պատմությանը։

_Ժակ Դուկանը Էնդրյուսի համալսարանի ՅՕԱ աստվածաբանական ճեմարանում եբրայերենի ու Հին Կտակարանի մեկնության՝ աստվածաբանության դոկտոր, պատվավոր դոկտոր, պորֆեսոր։_