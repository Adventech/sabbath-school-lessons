---
title:  Ջրհեղեղի ավարտը
date:  19/04/2022
---

Ծննդոց 7.22–24 համարները նկարագրում են ջրերի անհաղթահարելի ու համապարփակ ազդեցությունը, որոնք ջնջեցին «երկրի երեսին գտնվող ամեն էակ» (Ծննդոց 7.23) և «երկրի վրա հարյուր հիսուն օր բարձրացած մնացին» (Ծննդոց 7.24)։ Հենց այս լիակատար ոչնչացման ու հուսահատության ֆոնին էր, որ «Աստված հիշեց» (Ծննդոց 8.1)։ Այս արտահայտությունը ջրհեղեղի մասին պատմության հենց կենտրոնում է, ինչը ցույց է տալիս, որ այս գաղափարը ջրհեղեղի պատմության գլխավոր լուրն է։

`Կարդացե՛ք Ծննդոց 8.1 համարը։ Ի՞նչ է նշանակում, որ Աստված «հիշեց» Նոյին։`

Զախար «հիշել» բայը չի նշանակում, որ Աստված մոռացել էր, այն ավելի շատ մտավոր գործողության մասին է։ Աստվածաշնչյան համատեքստում «Աստված հիշեց» արտահատությունը նշանակում է Աստծո տված խոստման իրականացում և հաճախ վերաբերում է փրկությանը (տե՛ս Ծննդոց 19.29)։ Ջրհեղեղի համատեքստում «Աստված հիշեց» նշանակում է, որ ջրերը «դադարեցին» (Ծննդոց 8.2), և որ Նոյը շուտով կարողանալու էր տապանից դուրս գալ (Ծննդոց 8.16)։

Թեև Նոյը դեռևս չուներ տապանից դուրս գալու հրահանգ, նա նախաձեռնությունն իր վրա է վերցնում և նախ դուրս է թողնում ագռավին, այնուհետև աղավնուն՝ իրավիճակն ստուգելու նպատակով։ Ի վերջո, երբ աղավնին չի վերադառնում, նա հասկանում է, որ «երկրի մակերեսը ցամաքել էր». և «Նոյը տապանի ծածկը բացեց և նայեց» (Ծննդոց 8.13)։

Նոյի վարքագիծը մեզ համար լի է գործնական դասերով։ Մի կողմից այն մեզ սովորեցնում է վստահել Աստծուն, եթե նույնիսկ Նա մեզ հետ ուղղակիորեն չի խոսում, մյուս կողմից էլ հավատը չի նսեմացնում մտածելու ունակությունն ու ստուգելու նախաձեռնությունը։ Հավատը չի բացառում մտածելու, որոնելու և սովորածի ճշմարտացիությունն ստուգելու ունակությունը։

Եվ այդուհանդերձ, Նոյը տապանից դուրս է գալիս միայն այն ժամանակ, երբ Աստված վերջապես նրան ասում է դուրս գալ (Ծննդոց 8.15–19)։ Այլ խոսքերով, նույնիսկ երբ Նոյը գիտի, որ արդեն ապահով է տապանից դուրս գալու համար, նա, միևնույն է, ապավինում է Աստծուն և սպասում է Նրա կողմից տրվող նշանին։ Իսկ մինչ այդ նա պարզապես համբերատարությամբ սպասում է տապանի ներսում։ «Քանի որ նա տապան էր մտել Աստծո հրահանգով, դրանից դուրս գալու համար ևս յուրահատուկ հրահանգի էր սպասում։ … Վերջապես երկնքից հրեշտակ է իջնում, բացում է ծանրաքաշ դուռն ու հրավիրում նահապետին ու նրա ընտանիքին դուրս գալ և իրենց հետ դուրս բերել ամեն կենդանի շունչ»։ Էլեն Ուայթ, Նահապետներ և մարգարեներ, էջ 105։

`Կարդացե՛ք Ծննդոց 8.1, Ծննդոց 19.29 և Սաղմոսներ 106.4 համարները։ Ի՞նչ է նշանակում «Աստված հիշեց» արտահայտությունը։ Ի՞նչ է այս ճշմարտությունը նշանակում մեզ համար այժմ, այսինքն ինչպե՞ս է Աստված ձեզ ցույց տվել, որ «հիշում է» ձեզ։`