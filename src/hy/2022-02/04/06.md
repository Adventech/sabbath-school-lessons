---
title:  Ուխտը. մաս երկրորդ
date:  21/04/2022
---

`Կարդացե՛ք Ծննդոց 8.21–9.1 համարները։ Ո՞րն է կյանքի պահպանման հարցում Աստծո հանձնառության նշանակությունը: Ինչպե՞ս է Աստծո օրհնությունը կատարում այդ պարտավորությունը:`

Կյանքը պահպանելու Աստծո հանձնառությունը շնորհի ցուցաբերում էր, այն ոչ մի կերպ մարդու արժանիքների արդյունք չէր։ Աստված որոշում կայացրեց պահպանել կյանքը երկրի վրա ի հեճուկս մարդու չարության (Ծննդոց 8.21)։ Ծննդոց 8.22 համարը տառացիորեն ասում է. «Երկրի կյանքի բոլոր օրերում», այսինքն այնքան ժամանակ, որքան մեր ներկայիս երկրագունդը գոյություն կունենա, եղանակները կհաջորդեն միմյանց, և կյանքը կպահպանվի։ Կարճ ասած, Աստված չհրաժարվեց Իր արարչագործությունից։

Իրականում, հաջորդ համարը, որը խոսում է Աստծո օրհնությունների մասին, վերադարձնում է մեզ դեպի սկզբնական արարչագործություն իր օրհնություններով (Ծննդոց 1.22, 28, Ծննդոց 2.3)։ Ինչ-որ իմաստով Տերը մարդկությանն ամեն ինչ նորից սկսելու հնարավորություն էր տալիս։

`Կարդացե՛ք Ծննդոց 9.8–17 համարները։ Ո՞րն է ծիածանի նշանակությունը։ Այս «ուխտի նշանը» (Ծննդոց 9.13) ի՞նչ կապ ունի ուխտի մեկ այլ նշանի՝ շաբաթի հետ:`

«Հաստատում եմ իմ ուխտը» արտահայտությունը կրկնվում է երեք անգամ (Ծննդոց 9.9, 11, 17)՝ մատնանշելով Աստծո սկզբնական խոստման (Ծննդոց 6.18) գագաթնակետն ու իրականացումը։ Հետևելով նախորդող բաժնին, որը զուգահեռ է արարչագործության վեցերորդ օրվան, այս բաժինը զուգահեռ է արաչագործության յոթերորդ օրվան՝ շաբաթին։ Տեքստում «ուխտ» բառի յոթ անգամ կրկնությունը հղում է շաբաթին։ Ինչպես և շաբաթը, ծիածանը ուխտի նշանն է (Ծննդոց 9.13, 14, 16, համեմատե՛ք Ելք 31.12–17 համարների հետ)։ Բացի այդ, ինչպես և շաբաթը, ծիածանն ունի համընդհանուր տարածվածություն, այն կիրառելի է ամբողջ աշխարհի համար։ Ինչպես որ շաբաթը՝ որպես արարչագործության նշան, բոլորի համար է աշխարհի բոլոր ծայրերում, նույն կերպ խոստումը, որ այլևս համաշխարհային ջրհեղեղ չի լինի, ևս բոլորի համար է աշխարհի բոլոր ծայրերում։

`Հաջորդ անգամ, երբ ծիածան տեսնեք, խորհե՛ք մեզ տված Աստծո բոլոր խոստումների մասին։ Ինչո՞ւ կարող ենք վստահել այդ խոստումներին, և ինչպե՞ս է ծիածանը ցույց տալիս, որ կարող ենք վստահել դրանց։`