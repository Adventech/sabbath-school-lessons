---
title:  Ջրհեղեղը
date:  16/04/2022
---

### Այս շաբաթվա ուսումնասիրության համար կարդացե՛ք.
Ծննդոց 6.13–7.10, Բ Պետրոս 2.5–9, Ծննդոց 7, Հռոմեացիներին 6.1–6, Սաղմոսներ 106.4, Ծննդոց 8, Ծննդոց 9.1–17։

> <p>Հիշելու համարը.<p>
> «Մարդու Որդու գալուստը կլինի Նոյի օրերի պես» (Մատթեոս 24.37)։

«Տերը տեսավ, որ մարդկանց չարությունը շատացել է երկրի վրա, և նրանց սրտի խորհուրդներն ու բոլոր գաղափարները չար էին մշտապես» (Ծննդոց 6.5)։ «Տեսավ» բայը (Ծննդոց 6.5) ընթերցողին վերադարձնում է Աստծո սկզբնական արարչագործության յուրաքանչյուր փուլին։ Սակայն այն, ինչ Աստված տեսնում է այժմ թով-ի («բարի») փոխարեն, ռա («չար») է (Ծննդոց 6.5)։ Ասես Աստված զղջում է, որ ստեղծել է աշխարհը, որն այժմ լի է ռայով (Ծննդոց 6.6, 7)։

Սակայն, այդուհանդերձ, Աստծո զղջումը պարունակում է փրկության տարրեր ևս։ «Զղջալ» բառի եբրայերեն համարժեքը (նախամ) հանդիպում է Նոյի անվան մեջ (Նոախ), ինչը նշանակում է «մխիթարություն» (Ծննդոց 5.29)։ Ուստի, այս չարությանը տրված Աստծո արձագանքն ունի երկու տեսանկյուն։ Այն պարունակում է արդարադատության սպառնալիք, որը ոմանց համար կործանում է, և սակայն Նրա պատասխանը խոստանում է մխիթարություն ու ողորմություն, որը տանում է փրկության մյուսներին։

Այս «կրկնակի ձայնն» արդեն լսվել էր Կայենի ու Աբելի/Սեթի դեպքում, և այն կրկնվում է Սեթի («Աստծո որդիները») և Կայենի («մարդու որդիները») սերունդների միջև եղած հակադրության միջոցով։ Այժմ մենք կրկին լսում ենք, թե ինչպես է Աստված տարբերակում Նոյին և մնացած մարդկությանը։