---
title:  Ուխտը. մաս առաջին
date:  20/04/2022
---

Այժմ ժամանակն է, որ խոստացված ուխտն իրականանա։ «Սակայն Իմ ուխտը կհաստատեմ քեզ հետ, և տապան կմտնես դու, և քեզ հետ՝ քո որդիները, քո կինը և քո որդիների կանայք» (Ծննդոց 6.18)։ Հակառակ կործանելու աստվածային սպառնալիքին (Ծննդոց 6.17)՝ այս ուխտը կյանքի խոստում է։

`Կարդացե՛ք Ծննդոց 8.20 համարը։ Տապանից դուրս գալուն պես առաջինն ի՞նչ արեց Նոյը և ինչո՞ւ։`

Ինչպես Ադամն ու Եվան, որոնք, անկասկած, երկրպագում էին Աստծուն շաբաթ օրը՝ արաչագործության վեց օրերից անմիջապես հետո, Նոյը երկրպագեց Աստծուն ջրհեղեղից անմիջապես հետո, որն ինքնին մեկ այլ արարչագործություն էր։ Սակայն երկրպագության ներկայացված երկու ձևերի միջև տարբերություն կա։ Ի տարբերություն Ադամի ու Եվայի, որոնք երկրպագում էին Տիրոջն ուղղակիորեն՝ Նոյն ստիպված էր դիմել զոհաբերության օգնությանը։ Այստեղ առաջին անգամ Սուրբ Գրքում խոսվում է զոհասեղանի մասին։ Զոհը «ողջակեզ» էր (օլա)՝ ամենահին ու ամենատարածված զոհաբերության ձևը։ Նոյի համար այս զոհաբերությունը երախտագիտության ընծա էր (համեմատե՛ք Թվեր 15.1–11 համարների հետ), որը նա մատուցեց, որպեսզի արտահայտի իր երախտագիտությունն առ Արարիչը, Ով փրկել էր իրեն։

`Կարդացե՛ք Ծննդոց 9.2–4 համարները։ Ջրհեղեղն ինչպե՞ս ազդեց մարդկության սննդակարգի վրա։ Աստծո կողմից դրված սահմանափակումների հետևում ի՞նչ սկզբունք կա։`

Ջրհեղեղի պատճառով բուսական կերակուրներն այլևս այն չափով հասանելի չէին, ինչքան նախկինում։ Ուստի Աստված մարդկանց թույլ տվեց կենդանու միս ուտել։ Սննդակարգի այս փոփոխությունը կենդանիների ու մարդկանց փոխհարաբերություններում փոփոխությունների հանգեցրեց, որը տարբերվում էր այն հարաբերություններից, որոնք մարդիկ ու կենդանիներն ունեին սկզբնական արարչագործության ժամանակ։ Արարչագործության պատմության մեջ մարդիկ ու կենդանիներն ունեին միևնույն բուսական սննդակարգը և միմյանց համար սպառնալիք չէին ներկայացնում։ Ջրհեղեղից հետո կենդանիներին սննդի համար սպանելն իր հետ բերեց վախի ու սարսափի հարաբերություններ (Ծննդոց 9.2)։ Երբ մարդիկ ու կենդանիներն սկսեցին միմյանց ուտել, բնականաբար, նրանց հարաբերություններն այլևս այնպիսին չէին, ինչպիսի հարաբերություններ նրանք վայելում էին Եդեմի պարտեզում։

Այդուհանդերձ, Աստծո հանդուրժողականությունն ուներ երկու սահմանափակում։ Առաջինը, ոչ բոլոր կենդանիներն էին ուտելու համար պիտանի։ Առաջին սահմանափակումը ենթադրվում էր «մաքուր և անմաքուր» կենդանիների տարբերակման մեջ, ինչը արարչագործության կարգի մի մասն էր կազմում (տե՛ս Ծննդոց 8.19, 20, համեմատե՛ք Ծննդոց 1.21, 24 համարների հետ)։ Երկրորդը, որը բացահայտ էր ու նոր, արյան օգտագործումից ձեռնպահ մնալն էր, քանի որ կյանքն արյան մեջ էր (Ծննդոց 9.4)։