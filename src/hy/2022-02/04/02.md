---
title:  Նախապատրաստություն ջրհեղեղին
date:  17/04/2022
---

`Կարդացե՛ք Ծննդոց 6.13–7.10 համարները։ Ի՞նչ դաս կարող ենք քաղել վաղ մարդկության այս հրաշալի պատմությունից։`

Ինչպես և Դանիելը, Նոյը մարգարե է, ով կանխագուշակում է աշխարհի վերջը։ «Տապան» բառի եբրայերեն համարժեքը (տէվա) (Ծննդոց 6.14) այն նույն եգիպտական հազվադեպ փոխառությունն է, որն օգտագործվում էր այն «տապանակը» նկարագրելու համար, որում թաքցրին մանուկ Մովսեսին, ում կյանքը պահպանվեց, որպեսզի նա հետագայում փրկեր Իսրայելը Եգիպտոսի գերությունից (Ելք 2.3)։

Բացի այդ, ոմանք տապանի ընդհանուր կառուցվածքում զուգահեռներ են տեսել խորանի տապանակի հետ (Ելք 25.10)։ Այնպես, ինչպես ջրհեղեղի տապանը հնարավորություն կտա մարդկային ցեղի շարունակությանը, այդպես էլ ուխտի տապանակը, որը Աստծո ներկայության նշանն է Իր ժողովրդի մեջ (Ելք 25.22), ցույց է տալիս Իր ժողովրդի համար արվող Աստծո փրկության գործը։

«Նոյն արեց ամենը, ինչ Աստված պատվիրել էր նրան. այդպես արեց» (Ծննդոց 6.22) արտահայտությունը եզրափակում է նախապատրաստական բաժինը։ «Արեց» ասա բայը, որը վերաբերում է Նոյի գործողությանը, ինչ-որ իմաստով պատասխան է «շինել» ասա բայի, որը հանդիպում է Աստծո պատվերի մեջ բաժնի սկզբում (Ծննդոց 6.14) և կրկնվում է հինգ անգամ (Ծննդոց 6.14–16)։ Աստծո պատվերի և Նոյի պատասխանի միջև այս կապը ենթադրում է Նոյի բացարձակ հնազանդությունը նրան, ինչ Աստված նրան պատվիրել էր անել (ասա)։ Հետաքրքրական է նաև, որ այս արտահայտությունն օգտագործվում է նաև ուխտի տապանակը կառուցելու համատեքստում (Ելք 39.32, 42, Ելք 40.16)։

«Աստված Նոյին տրամադրեց տապանի ճշգրիտ չափսերը, ինչպես նաև այն կառուցելու վերաբերյալ հստակ ցուցումներ ամենայն մանրամասնությամբ։ Մարդկային իմաստությունը չէր կարող հորինել այսքան հզոր ու դիմացկուն կառույց։ Դրա նախագծողն Աստված էր, իսկ կառուցողը՝ Նոյը»։ Էլեն Ուայթ, Նահապետներ և մարգարեներ, էջ 92։

Եվ կրկին, երկու «տապանների» միջև գոյություն ունեցող զուգահեռը վերահաստատում է դրանց ընդհանուր փրկագնող գործառույթը։ Այսպիսով Նոյի հավատարմությունը նկարագրվում է որպես Աստծո փրկության ծրագրի մի մաս։ Նոյը փրկվեց, պարզապես որովհետև նա հավատով արեց այն ամենը, ինչ Աստված իրեն պատվիրեց անել (տե՛ս Եբրայեցիներին 11.7)։ Նա հավատի վաղ օրինակ է, որը դրսևորվում է հնազանդության մեջ, միակ հավատը, որն ընդունելի է (Հակոբոս 2.20)։

Կարճ ասած, թեև Նոյը «շնորհ գտավ Տիրոջ առաջ» (Ծննդոց 6.8), նա հավատարմորեն և հնազանդորեն կատարեց Աստծո բոլոր պատվերները իրեն արդեն տրված այս շնորհին ի պատասխան։ Արդյո՞ք սա չպետք է գործի նաև մեր դեպքում։

`Կարդացե՛ք Բ Պետրոս 2.5–9 համարները։ Ինչո՞ւ միայն Նոյի ընտանիքը փրկվեց։ Մենք՝ որպես աշխարհին գալիք դատաստանի մասին զգուշացնողներ, ի՞նչ դաս կարող ենք քաղել Նոյի պատմությունից մեր դերի վերաբերյալ։`