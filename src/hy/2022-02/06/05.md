---
title:  Բաբելի կոալիցիան
date:  04/05/2022
---

`Կարդացե՛ք Ծննդոց 14.1–17 համարները։ Ի՞նչն է նշանակալից այս պատերազմում, որը տեղի է ունենում խոստացված երկրի պարգևից անմիջապես հետո։ Ի՞նչ է մեզ պատմում այս պատմությունն Աբրամի մասին։`

Սա առաջին պատերազմն է, որի մասին պատմվում է Սուրբ Գրքում (Ծննդոց 14.2)։ Միջագետքի ու Պարսկաստանի չորս բանակների կոալիցիան ընդդեմ քանանացի հինգ բանակների կոալիցիայի, որի կազմում էին նաև Սոդոմի ու Գոմորի թագավորները (Ծննդոց 14.8), մեծ հակամարտության մասին է խոսում (Ծննդոց 14.9)։ Այս ռազմական գործողությունների պատճառն այն էր, որ քանանացի ժողովուրդն ապստամբել էր իր բաբելոնյան գերիշխանների դեմ (Ծննդոց 14.4, 5)։ Թեև այս պատմությունը վերաբերում է որոշակի պատմական հակամարտության, այն փաստը, որ այս «գլոբալ» պատերազմը սկսվում է Աստծո՝ Աբրամին խոստացված երկիրն ընծայելուց անմիջապես հետո, այս իրադարձությանը յուրահատուկ հոգևոր նշանակություն է հաղորդում։

Այն փաստը, որ Քանանի երկրից այսքան շատ մարդիկ էին ներգրավված այս պատերազմում, խոսում է այն մասին, որ խնդրահարույց հարցը երկրի վրա գերիշխանության ձեռքբերումն էր։ Ճակատագրի հեգնանքով Աբրամի ճամբարը՝ իսկապես շահագրգիռ կողմը, քանի որ նա հողի միակ իսկական սեփականատերն է, միակ ուժն է, որը մնում է հակամարտությունից դուրս, առնվազն սկզբնական շրջանում:

Աբրամի չեզոքության պատճառն այն է, որ նա խոստացված երկիրը ձեռք չէր բերել ռազմական ուժերի օգնությամբ կամ իմաստուն քաղաքական ռազմավարության շնորհիվ։ Աբրամի թագավորությունն Աստծո պարգևն էր։ Միակ պատճառը, որ Աբրամը ներքաշվում է պատերազմի մեջ, իր եղբորորդի Ղովտի ճակատագիրն է, ով ճակատամարտերից մեկի ժամանակ գերի է վերցվում (Ծննդոց 14.12, 13)։

«Աբրահամը, խաղաղությամբ ապրելով Մամրեի կաղնու պուրակներում, փախուստի դիմած մարդկանցից մեկից իմացավ ճակատամարտի պատմությունը և իր եղբորորդուն պատահած աղետը։ Նա Ղովտի երախտագիտության մասին ոչ մի անբարյացակամ հիշողություն չուներ։ Նրա հանդեպ ողջ սերը արթնացավ, և Աբրահամը որոշեց, որ Ղովտը պետք է փրկվի։ Առաջին հերթին աստվածային խորհուրդ փնտրելով՝ Աբրահամը պատրաստվեց պատերազմի»։ Էլեն Ուայթ, Նահապետներ և մարգարեներ, էջ 135։

Սակայն Աբրամը չառճակատվեց ողջ կոալիցիայի հետ։ Հավանաբար գիշերային շատ արագ ռազմական գործողության ընթացքում նա հարձակվում է միայն այն ճամբարի վրա, որտեղ գերեվարված էր Ղովտը, և փրկում է նրան։ Այսպիսով, Աստծո այս հավատարիմ մարդը նաև մեծ արիություն ու տոկունություն ցուցաբերեց։ Կասկած չկա, որ տարածաշրջանում նրա ազդեցությունը գնալով աճում էր, և մարդիկ ճանաչում էին, թե ինչպիսի մարդ էր նա և ավելին էին իմանում այն Աստծո մասին, Ում նա ծառայում էր։

`Ինչպիսի՞ ազդեցություն են մեր գործողություններն ունենում ուրիշների վրա։ Ինչպիսի՞ լուր ենք մենք տալիս մարդկանց մեր հավատի մասին մեր գործողություններով։`