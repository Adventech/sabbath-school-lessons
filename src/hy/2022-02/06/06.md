---
title:  Մելքիսեդեկին տրված տասանորդը
date:  05/05/2022
---

`Կարդացե՛ք Ծննդոց 14.18–24 և Եբրայեցիներին 7.1–10 համարները։ Ո՞վ էր Մելքիսեդեկը։ Ինչո՞ւ Աբրամն իր տասանորդը տվեց այս քահանային, որը կարծես թե հայտնվում է ոչ մի տեղից։`

Խորհրդավոր Մելքիսեդեկի հանկարծակի ի հայտ գալը միանգամայն տեղին է։ Այն բանից հետո, երբ քանանացի թագավորներն Աբրամին շնորհակալություն հայտնեցին, նա այժմ շնորհակալություն է հայտնում այս քահանային, ինչը դրսևորվում է նրան տասանորդ տալով:

Մելքիսեդեկը Սալեմ քաղաքից է, որը նշանակում է «խաղաղություն»՝ պատերազմական ցնցումներից հետո տեղին պատգամ։ Մելքիսեդեկի անվան սեդեկ բաղադրիչը, որը նշանակում է «արդարություն», ի հայտ է գալիս հակառակ Սոդոմի Բերա («չարության մեջ») և Գոմորի Բիրշա («անօրենության մեջ») թագավորների անունների, որոնք հավանաբար անվանումներն էին նրա, ինչը նրանք ներկայացնում էին (Ծննդոց 14.2)։

Մելքիսեդեկն ի հայտ է գալիս Քանանի մյուս թագավորների ներկայացրած բռնության ու չարության հակադարձումից հետո։ Այս հատվածը պարունակում է նաև «քահանա» բառի առաջին աստվածաշնչյան հիշատակումը (Ծննդոց 14.18): Մելքիսեդեկի կապը «Բարձրյալ Աստծո» հետ (Ծննդոց 14.18), որին Աբրամն անվանում է իր Աստվածը (Ծննդոց 14.22), հստակ կերպով ցույց է տալիս, որ Աբրամը նրան տեսնում էր որպես Աստծո քահանա, որին ինքը ծառայում էր: Այդուհանդերձ, Մելքիսեդեկը չպետք է նույնացվի Քրիստոսի հետ: Նա Աստծո ներկայացուցիչն էր այդ ժամանակների մարդկանց մեջ (տե՛ս Էլեն Ուայթի մեկնաբանություններ, ՅՕԱ աստվածաշնչյան մեկնաբանություններ, հատոր 1, էջ 1092, 1093):

Եվ իսկապես, Մելքիսեդեկը ծառայում է որպես քահանա։ Նա մատուցում է «հաց և գինի», որով հաճախ ենթադրվում է խաղողի թարմ քամված հյութ (Բ Օրենք 7.13, Բ Մնացորդաց 31.5), ինչը կրկին ի հայտ է գալիս տասանորդը տալու համատեքստում (Բ Օրենք 14.23)։ Բացի այդ, նա օրհնում է Աբրամին (Ծննդոց 14.19)։

Մինչդեռ Աբրամն «ամեն ինչից տասանորդ տվեց նրան» (Ծննդոց 14.20) ի պատասխան Արարիչ Աստծուն՝ «երկնքի և երկրի Արարիչ Բարձրյալ Աստծուն» (Ծննդոց 14.19)։ Այս անվանումը հղում է կատարում արարչագործության պատմության սկզբին (Ծննդոց 1.1), որտեղ «երկինքն ու երկիրն» արտահայտությունը նշանակում է ամբողջովին կամ «ամեն ինչ»։ Այսպիսով, տասանորդը համարվում է երախտագիտության արտահայտություն Արարչին, Ում և պատկանում է ամեն ինչ (Եբրայեցիներին 7.2–6, համեմատե՛ք Ծննդոց 28.22 համարի հետ)։ Պարադոքսայնորեն տասանորդը երկրպագողի կողմից հասկացվում է ոչ թե ընծա Տիրոջը, այլ ընծա Տիրոջ կողմից, քանի որ հենց Աստված է մեզ տալիս ամեն ինչ ամենասկզբից։

`Ինչո՞ւ է տասանորդ վերադարձնելը հավատի հզոր ցուցիչ, ինչպես նաև հավատն ամրացնող հիանալի գործողություն։`