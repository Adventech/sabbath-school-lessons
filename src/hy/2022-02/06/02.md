---
title:  Աբրամի ճանապարհ ընկնելը
date:  01/05/2022
---

`Կարդացե՛ք Ծննդոց 12.1–9 համարները։ Ինչո՞ւ Աստված կանչեց Աբրամին լքել իր երկիրն ու ընտանիքը։ Ինչպե՞ս արձագանքեց Աբրամը։`

Վերջին անգամ Աստված խոսել էր Նոյի հետ (առնվազն Սուրբ Գրքում արձանագրված դեպքերից)՝ հավաստիացնելով նրան, որ ջրհեղեղից հետո ամեն շնչավոր էակի հետ ուխտ կհաստատի (Ծննդոց 9.15–17), և որ երկրի վրա այլևս չի լինի համաշխարհային ջրհեղեղ։ Այժմ Աբրամին ուղղված Աստծո խոսքը վերահաստատում է այդ խոստումը. երկրի բոլոր ազգերը կօրհնվեն Աբրամի միջոցով։

Այդ մարգարեության իրականացումն սկսվում է անցյալը լքելուց։ Աբրամը լքում է իրեն ծանոթ միջավայրը, իր ընտանիքն ու իր երկիրը, փաստացի՝ իր մի մասը։ Այս տեղափոխման կարևորությունը երևում է բանալի բառի՝ «գնա» բառի կրկնությամբ, որն այս համատեքստում հանդիպում է յոթ անգամ։ Աբրամը նախ պետք է լքի իր երկիրը՝ «քաղդեացիների Ուրը», որը հենց Բաբելոնն էր (Ծննդոց 11.31, Եսայի 13.19)։ «Դո՛ւրս եկեք Բաբելոնից». այս կոչը երկար պատմություն ունի աստվածաշնչյան մարգարեների շրջանում (Եսայի 48.20, Հայտնություն 18.4)։

Աբրամի մեկնումը վերաբերում է նաև նրա ընտանիքին։ Աբրամը պետք է թողնի իր ժառանգությունը և այն, ինչ սովորել և ձեռք է բերել ժառանգականության, կրթության և ազդեցության շնորհիվ:

Սակայն գնալու Աստծո կանչը ներառում է շատ ավելին։ Եբրայերեն լեխ լեխա արտահայտությունը, որը բառացի թարգմանվում է «գնա», նշանակում է «գնա ինքդ» կամ «գնա քեզ համար»։ Բաբելոնից Աբրամի դուրս գալը վերաբերում է ոչ միայն նրա միջավայրին կամ նույնիսկ ընտանիքին։ Եբրայերեն արտահայտությունը շեշտադրում է հենց իրեն՝ Աբրամին։ Աբրամը պետք է ինքը գնա, պետք է ազատվի իր այն մասից, որը պարունակում է իր բաբելոնյան անցյալը։

Իր երկիրը լքելու նպատակը մի «երկիր» է, որն Աստված նրան պետք է ցույց տա։ Միևնույն խոսքի ոճը կօգտագործվի կրկին՝ Իսահակի զոհաբերության համատեքստում (Ծննդոց 22.2)՝ Մորիա լեռը նշելու համար, որտեղ Իսահակը պետք է զոհաբերվեր, և որտեղ պետք է կառուցվեր Երուսաղեմի տաճարը (Բ Մնացորդաց 3.1)։ Աստծո խոստումը ոչ թե պարզապես ֆիզիկական հայրենիքի մասին է, այլ աշխարհի փրկության։ Այս գաղափարը վերահաստատվում է բոլոր ազգերին օրհնելու Աստծո խոստմամբ (Ծննդոց 12.2, 3)։ Բարախ՝ «օրհնել» բայն այս հատվածում հանդիպում է հինգ անգամ։ Այս համընդհանուր օրհնությունը տեղի ունենում Աբրահամի «սերնդի» միջոցով (Ծննդոց 22.18, Ծննդոց 26.4, Ծննդոց 28.14)։ Տեքստն այստեղ խոսում է այն «սերնդի» մասին, որն ի վերջո իրականություն է դառնալու Հիսուս Քրիստոսի մեջ (Գործք Առաքելոց 3.25)։

`Ի՞նչ կարող է Աստված պահանջել ձեզնից թողնել անցյալում։ Ձեր կյանքի ո՞ր մասը կարող եք ստիպված լինել լքել՝ Աստծո կանչին անսալու համար։`