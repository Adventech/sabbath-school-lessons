---
title:  Աբրամն ու Ղովտը
date:  03/05/2022
---

`Կարդացե՛ք Ծննդոց 13.1–18 համարները։ Ի՞նչ է մեզ պատմում այս պատմությունը բնավորության կարևորության մասին։`

Աբրամը վերադառնում է այնտեղ, ուր նախկինում էր, ասես Եգիպտոս կատարած իր ճամփորդությունը պարզապես անհաջող շրջանցում էր։ Աստծո պատմությունն Աբրամի հետ սկսվում է նորից, այնտեղից, որտեղ այն կանգ էր առել խոստացված երկիր նրա առաջին ճամփորդության պահից։ Աբրամի առաջին կանգառը Բեթելն է (Ծննդոց 13.3), ճիշտ ինչպես դեպի խոստացված երկիր իր առաջին ճամփորդության ժամանակ (Ծննդոց 12.3–6)։ Աբրամն ապաշխարեց և վերադարձավ «իրեն»՝ հավատի մարդ Աբրամին։

Աստծո հետ Աբրամի վերամիավորումը երևում է արդեն մարդկանց հետ նրա փոխհարաբերություններում, օրինակ՝ թե ինչպես է նա լուծում իր եղբորորդու՝ Ղովտի հետ առաջացած խնդիրը, որը վերաբերում էր հողատարածքի բաժանմանը։ Հենց Աբրամն է, որ առաջարկում է խնդրի խաղաղ ճանապարհով լուծում և թույլ է տալիս, որպեսզի Ղովտն առաջինն ընտրի (Ծննդոց 13.9, 10). սա առատաձեռնության ու բարության դրսևորում էր և ցույց էր տալիս, թե ինչպիսի մարդ էր Աբրամը։

Այն փաստը, որ Ղովտն իր համար ընտրեց լավագույն ու ջրառատ դաշտավայրերը (Ծննդոց 13.10, 11)՝ առանց անհանգստանալու իր ապագա հարևանների չարության մասին (Ծննդոց 13.13), արդեն իսկ ինչ-որ բան ասում է նրա ագահության ու բնավորության մասին։ «Իր համար» արտահայտությունը մեզ հիշեցնում է նախաջրհեղեղյան մարդկանց մասին, ովքեր ևս ընտրում էին «իրենց համար» (տե՛ս Ծննդոց 6.2)։

Դրա փոխարեն, Աբրամի տեղափոխությունը հավատի դրսևորում էր։ Աբրամը չընտրեց տարածքը, այն նրան տրվեց Աստծո շնորհով։ Ի տարբերություն Ղովտի, Աբրամը երկրին նայեց միմիայն Աստծո հրահանգով (Ծննդոց 13.14)։ Աստված կրկին Աբրամի հետ խոսում է, միայն երբ վերջինս բաժանվում է Ղովտից (Ծննդոց 13.14)։ Իրականում սա Աստվածաշնչում արձանագրված առաջին անգամն է, երբ Աստված խոսում է Աբրամի հետ Ուր քաղաքից նրա դուրս գալուց հետո։ «Աչքերդ բարձրացրո՛ւ և քո կանգնած տեղից նայի՛ր դեպի հյուսիս ու հարավ, դեպի արևելք ու արևմուտք, որովհետև այս ամբողջ երկիրը, որ դու տեսնում ես, քեզ եմ տալու և քո սերնդին հավիտյան» (Ծննդոց 13.14, 15)։ Հետո Աստված հրավիրում է Աբրամին «շրջել» այդ երկրում որպես դրա յուրացման հավաստիացում։ «Վե՛ր կաց և շրջի՛ր այս երկիրն իր երկարությամբ ու լայնությամբ, որովհետև քեզ եմ տալու այն» (Ծննդոց 13.17)։

Այդուհանդերձ, Տերը շատ հստակորեն շարադրում է, որ Ինքը՝ Աստված է այդ երկիրն Աբրամին տալիս։ Այն պարգև է, շնորհի պարգև, որն Աբրամը պետք է ընդունի հավատով՝ հնազանդության տանող հավատով։ Միմիայն Աստծո աշխատանքի շնորհիվ կիրականանա այն ամենը, ինչ Նա խոստացել է Աբրամին այստեղ (տե՛ս Ծննդոց 13.14–17)։

`Ինչպե՞ս կարող ենք սովորել լինել բարի ու առատաձեռն ուրիշների նկատմամբ, նույնիսկ եթե նրանք այդպես չեն վարվում մեզ հետ։`