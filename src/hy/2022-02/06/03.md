---
title:  Եգիպտոսի գայթակղությունը
date:  02/05/2022
---

`Կարդացե՛ք Ծննդոց 12.10–20 համարները։ Ինչո՞ւ Աբրամը լքեց խոստացված երկիրն ու գնաց Եգիպտոս։ Ի՞նչ վարքագիծ դրսևորեց փարավոնն Աբրամի հետ համեմատած։`

Հեգնական է այն փաստը, որ Աբրամը, ով հենց նոր էր հասել խոստացված երկիր, որոշում է լքել այն և գնալ Եգիպտոս, որովհետև «երկրում սով եղավ» (Ծննդոց 12.10)։ Հին եգիպտական գրվածքներում հստակորեն նշվում է այն մասին, որ սովի ժամանակ մարդիկ Քանանից գալիս էին Եգիպտոս։ Մերիկարա փարավոնի եգիպտական ուսմունքում, տեքստ, որը կազմվել է Միջին թագավորության տարիներին (Ք.Ա. 2060–1700թթ.), Քանանից եկող մարդկանց անվանում են «թշվառ Ասիացիներ» (աամու) և նկարագրում որպես «դժբախտ….ջուր չունեցող մարդկանց, ….նրանք չեն մնում մեկ վայրում, ուտելիքն է նրանց շարժիչ ուժը»։ Միրիամ Լիխտհեյմ, Հին եգիպտական գրականություն, հատոր I, Հին և միջին թագավորությունները (Բերքլի, Կալիֆորնիա, Կալիֆորնիայի համալսարանի հրատարակչություն, 1973), էջ 103, 104։

Հին Իսրայելի ժողովրդի համար Եգիպտոսի գայթակղությունը միշտ էլ մեծ խնդիր է եղել (Թվեր 14.3, Երեմիա 2.18)։ Այդպիսով Եգիպտոսը դարձավ ոչ թե Աստծուն, այլ մարդկանց ապավինող մարդկանց խորհրդանիշ (Դ Թագավորների 18.21, Եսայի 36.6, 9)։ Եգիպտոսում հավատ հարկավոր չէր, քանի որ մարդիկ ջրի պակաս չունեին, այն ամեն օր աչքի առաջ էր, իսկ երկրի խոստումը տեսանելի էր դառնում անմիջապես։ Սովից տառապող երկրի հետ համեմատած՝ Եգիպտոսը աչքի երևույթով հիանալի վայր էր բնակության համար՝ ի հեճուկս այն ամենի, ինչ Աստված ասել էր նրան։

Այն Աբրամը, որն այժմ լքում է Քանանը, հակադրվում է այն Աբրամի հետ, ով ժամանակին լքեց Ուրը։ Նախկինում Աբրամը նկարագրվում էր որպես հավատի մարդ, ով լքեց Ուրը ի պատասխան Աստծո կանչին, այժմ Նա լքում է խոստացված երկիրը իր սեփական հայեցողությամբ։ Նախկինում Աբրամն ապավինում էր Աստծուն, այժմ նա իրեն պահում է նենգափոխ ու անբարոյական քաղաքական գործչի նման, ով հույս է դնում միմիայն ինքն իր վրա։ «Եգիպտոսում եղած ժամանակ Աբրահամն ապացուցեց, որ ազատված չէր մարդկային թուլություններից ու անկատարություններից։ Սառայի՝ իր կինը լինելու փաստը քողարկելով՝ նա ի ցույց դրեց աստվածային հոգատարության նկատմամբ իր անվստահությունը, այն վեհ հավատի ու արիության բացակայությունը, որոնք այդքան հաճախ ու ազնվորեն դրսևորում էին գտնում իր կյանքում»։ Էլեն Ուայթ, Նահապետներ ու մարգարեներ, էջ 130։

Այստեղ մենք ականատես ենք լինում այն փաստին, որ նույնիսկ Աստծո մեծ մարդը կարող է սխալ գործել, և այդուհանդերձ Աստված չի լքում նրան։ Երբ Նոր Կտակարանը խոսում է Աբրահամի մասին որպես շնորհով փրկության օրինակի, դա նշանակում է միայն մի բան՝ շնորհ։ Որովհետև եթե փրկությունը չտրվեր շնորհով, Աբրահամը, ինչպես մենք բոլորս, ոչ մի հույս չէր ունենա։

`Ի՞նչ պետք է սովորեցնի մեզ այս պատմությունն այն մասին, թե որքան հեշտ է նույնիսկ հավատարիմ քրիստոնյաների համար շեղվել ճշմարիտ ուղուց։ Ինչո՞ւ անհնազանդությունը երբեք լավ ընտրություն չէ։`