---
title:  Խոստման որդին
date:  11/05/2022
---

Թլփատության վերջին տեսարանը ներառում է բոլորին. թլփատվեցին ոչ միայն Իսմայելը, այլև Աբրահամի տան բոլոր տղամարդիկ (Ծննդոց 17.23–27)։ Քոլ բառը, որը նշանակում է «բոլոր», «յուրաքանչյուր», կրկնվում է չորս անգամ (Ծննդոց 17.23, 27)։ Հենց այս համապարփակության ֆոնին է, որ Աստված հայտնվում է Աբրահամին՝ հաստատելու որդու՝ «Իսահակի» խոստումը։

`Կարդացե՛ք Ծննդոց 18.1–15 և Հռոմեացիներին 9.9 համարները։ Հյուրասիրության ի՞նչ դասեր ենք քաղում այն փաստից, թե ինչպես Աբրահամն ընդունեց իր այցելուներին։ Ինչպե՞ս կբացատրեք Աստծո արձագանքն Աբրահամի հյուրասիրությանը։`

Մենք հստակ կերպով չգիտենք՝ գիտե՞ր արդյոք Աբրահամը, թե ովքեր էին այս օտարականները, թե՞ ոչ (Եբրայեցիներին 13.2), թեպետ նա նրանց հետ վարվում է այնպես, ասես նրանց մեջ ներկա լիներ Ինքը՝ Աստված։ Աբրահամը «օրվա տաք ժամանակ … նստել էր վրանի դռանը» (Ծննդոց 18.1), և քանի որ անապատում հազվադեպ երևույթ են այցելուները, նա հավանաբար փափագում էր նրանց հետ հանդիպել։ Աբրահամը վազեց այցելուներին ընդառաջ (Ծննդոց 18.2), թեև նա 99 տարեկան էր։ Նա այդ մարդկանցից մեկին անվանեց Ադոնաի՝ «Տեր իմ» (Ծննդոց 18.3). այս անվանումը հաճախ օգտագործվում է Աստծո անվան հետ (Ծննդոց 20.4, Ելք 15.17)։ Նա պտտվում էր նրանց շուրջը՝ ուտելիքի պատրաստություններ տեսնելով (Ծննդոց 18.6, 7)։ Նա կանգնած էր նրանց կողքին՝ ուշադիր նրանց կարիքներին և պատրաստ ծառայելու նրանց (Ծննդոց 18.8)։

Երկնային օտարականների նկատմամբ Աբրահամի դրսևորած վարքագիծը կդառնա հյուրասիրության ոգեշնչող մոդել (Եբրայեցիներին 13.2)։ Իրականում, Աբրահամի ակնածալից վերաբերմունքը հաղորդում է հյուրասիրության փիլիսոփայությունը։ Օտարականների նկատմամբ հարգանք ու հոգատարություն ցուցաբերելը պարզապես քաղաքավարության գեղեցիկ ժեստ չէ։ Աստվածաշունչն ընդգծում է, որ դա կրոնից բխող պարտականություն է, որն ասես ուղղված լինի հենց Իրեն՝ Աստծուն (համեմատե՛ք Մատթեոս 25.35–40 համարների հետ)։ Ճակատագրի հեգնանքով, Աստված ավելի շատ նույնականացվում է քաղցած ու կարիքավոր օտարականի, քան այդ օտարականին ընդունող առատաձեռն հարուստի հետ։

Մյուս կողմից էլ, Աստծո մուտքը մարդկային ոլորտ ցույց է տալիս մարդկության նկատմամբ Նրա ունեցած շնորհն ու սերը։ Աստծո այս հայտնությունը կանխագուշակում է Քրիստոսին, Ով լքեց Իր երկնային տունն ու դարձավ ծառա, որպեսզի դիպչի մարկանց սրտերին (Փիլիպպեցիներին 2.7, 8)։ Աստծո հայտնությունն այստեղ Նրա խոստման հաստատուն լինելու ապացույցն է (Ծննդոց 18.10)։ Նա տեսնում է Սառային, ով թաքնված է Իր «հետևում» (Ծննդոց 18.10) և գիտի նրա ամենաթաքուն մտքերն անգամ (Ծննդոց 18.12)։ Նա գիտի, որ Սառան ծիծաղում է, և Նրա վերջին խոսքը «ծիծաղեցիր» բառն է։ Սառայի թերահավատությունն այն հողն է, որտեղ Աստված կիրականացնի Իր խոսքը։

`Խորհե՛ք այն մտքի շուրջ, որ «Աստված ավելի շատ նույնականացվում է քաղցած ու կարիքավոր օտարականի, քան այդ օտարականին ընդունող առատաձեռն հարուստի հետ»։ Ինչո՞ւ է այդքան կարևոր, որ մենք հիշենք այս գաղափարը։`