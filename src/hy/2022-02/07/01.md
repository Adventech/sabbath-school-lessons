---
title:  Ուխտն Աբրահամի հետ
date:  07/05/2022
---

### Այս շաբաթվա ուսումնասիրության համար կարդացե՛ք.
Ծննդոց 15–19.29, Հռոմեացիներին 4.3, 4, 9, 22, Գաղատացիներին 4.21–31, Հռոմեացիներին 4.11, Հռոմեացիներին 9.9, Ամովս 4.11։

> <p>Հիշելու համարը.<p>
> «Աբրամն ասաց. «Ո՛վ Ամենակարող Տեր, ի՞նչ ես տալու ինձ, քանի որ ես առանց զավակի եմ մնացել, և իմ տան տիրողն ահա դամասկացի Եղիազարն է»» (Ծննդոց 15.2)։

Ծննդոց 15-րդ գլխում հասնում ենք կարևորագույն մի պահի, երբ Աստված պաշտոնականացնում է Աբրահամի հետ Իր ուխտը։ Աբրահամի հետ կնքված այս ուխտը երկրորդն է Նոյի հետ կնքվածից հետո։

Ինչպես Նոյի, այնպես էլ Աբրահամի հետ կնքված ուխտը ներառում է մյուս ազգերին, քանի որ վերջին հաշվով Աբրահամի հետ կնքված ուխտը կազմում է հավիտենական ուխտի մի մաս, որն առաջարկվում է համայն մարդկությանը (Ծննդոց 17.7, Եբրայեցիներին 13.20)։

Աբրահամի կյանքի այս դրվագը լի է վախով ու ծիծաղով։ Աբրահամը վախենում է (Ծննդոց 15.1), վախենում են նաև Սառան (Ծննդոց 18.15) և Հագարը (Ծննդոց 21.17)։ Աբրահամը ծիծաղում է (Ծննդոց 17.17), ծիծաղում են նաև Սառան (Ծննդոց 18.12) և Իսմայելը (Ծննդոց 21.9)։ Այս գլուխներն ի ցույց են դնում մարդկային նրբազգացությունն ու ջերմությունը։ Աբրահամն անհանգստանում է չար սոդոմացիների փրկության համար, հոգ է տանում Սառայի, Հագարի ու Ղովտի մասին և հյուրասիրություն է ցուցաբերում երեք անծանոթների նկատմամբ (Ծննդոց 18.2-6)։

Հենց այս համատեքստում է, որ Աբրամի անունը, որը նշանակում է ազնվություն ու հարգանք, կփոխվի Աբրահամի, որը նշանակում է «բազում ազգերի հայր» (Ծննդոց 17.5)։ Այսպիսով, այստեղ մեզ ավելի լայն մասշտաբով է բացահայտվում Աստծո ծրագրի համաշխարհային բնույթը, որը Նա ծրագրում էր կյանքի կոչել Աբրահամի հետ Իր հաստատած ուխտի միջոցով։