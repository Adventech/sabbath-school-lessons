---
title:  Աբրահամի հավատը
date:  08/05/2022
---

`Կարդացե՛ք Ծննդոց 15.1–21 և Հռոմեացիներին 4.3, 4, 9, 22 համարները։ Ինչպե՞ս է Աբրահամն ի ցույց դնում, թե ինչ ասել է ապրել հավատով։ Ո՞րն է այն զոհի իմաստը, որն Աստված պահանջեց Աբրահամից իրականացնել։`

Ժառանգ չունենալու Աբրամի անհանգստությանն (Ծննդոց 15.1–3) Աստծո առաջին պատասխանն այն է, որ նա որդի կունենա իր սեփական «մեջքից» (Ծննդոց 15.4)։ Միևնույն բառապաշարն օգտագործում է Նաթան մարգարեն, ով խոսում է ապագա մեսիական թագավորի սերնդի մասին (Բ Թագավորների 7.12)։ Աբրամին վերստին հավաստիացում տրվեց, և նա «հավատաց Տիրոջը» (Ծննդոց 15.6), որովհետև հասկացավ, որ Աստծո խոստման իրականացումը կախված էր ոչ թե իր սեփական, այլ Աստծո արդարությունից (Ծննդոց 15.6, համեմատե՛ք Հռոմեացիներին 4.5, 6 համարների հետ)։

Այս գաղափարն արտառոց էր, հատկապես այդ ժամանակների մշակույթում։ Օրինակ, հին եգիպտացիների կրոնում դատաստանն իրականացվում էր մարդու մարդկային բարի գործերի՝ ընդդեմ Մաաթ աստվածուհու բարի գործերի հաշվարկի հիման վրա, ով ներկայացնում էր աստվածային արդարությունը։ Կարճ ասած, «փրկությունը» հարկավոր էր վաստակել։

Այնուհետև Աստված սահմանում է զոհաբերության ծիսակատարություն, որն Աբրամը պետք է կատարեր։ Ըստ էության, զոհը մատնացույց է անում մեր մեղքերի համար Քրիստոսի մահը։ Մարդիկ փրկվում են շնորհով՝ Աստծո արդարության պարգևով, որի խորհրդանիշը ևս այս զոհաբերություններն են։ Սակայն այս յուրահատուկ ծիսակատարությունն Աբրամի համար հատուկ պատգամ է պարունակում։ Գիշատիչ թռչունների՝ զոհաբերված կենդանիներին ուտելը (Ծննդոց 15.9–11) նշանակում է, որ Աբրամի սերունդը գերության չարչարանքները կկրի «չորս հարյուր տարի» (Ծննդոց 15.13) կամ չորս սերունդ (Ծննդոց 15.16)։ Այնուհետև, Աբրամի ժառանգները չորրորդ սերնդում «կվերադառնան այստեղ» (Ծննդոց 15.16)։

Զոհաբերության վերջին տեսարանը դրամատիկական է. «ծխացող մի հնոց ու կրակի բոց անցավ կտորների միջով» (Ծննդոց 15.17)։ Այս արտառոց հրաշքով Աստված ցույց է տալիս Իր պատրաստակամությունը իրականացնել ուխտի շրջանակներում տրված Իր խոստումը, այն է՝ երկիրն Աբրամի սերունդներին տալը (Ծննդոց 15.18)։

Խոստացված երկրի սահմանները՝ «Եգիպտոսի գետից մինչև մեծ գետը, այսինքն՝ Եփրատ գետը» (Ծննդոց 15.18), հիշեցնում են մեզ Եդեմի պարտեզի սահմանների մասին (համեմատե՛ք Ծննդոց 2.13, 14 համարների հետ)։ Հետևաբար, այս մարգարեությունը նախատեսում է շատ ավելին, քան պարզապես Ելքն ու Իսրայելի համար հայրենիքը։ Այս մարգարեության ավելի հեռավոր հորիզոնում, երբ Աբրահամի սերունդները վերցնում են Քանանի երկիրը, փարոսի պես երևում է Աստծո ժողովրդի վերջին օրվա փրկությունը, ով կվերադառնա Եդեմի պարտեզ։

`Ինչպե՞ս կարող ենք սովորել կենտրոնանալ Քրիստոսի ու Նրա արդարության վրա՝ որպես փրկության մեր միակ հույս։ Ի՞նչ է պատահում, երբ մենք սկսում ենք հաշվել մեր բարի գործերը։`