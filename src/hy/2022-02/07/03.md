---
title:  Աբրահամի կասկածները
date:  09/05/2022
---

`Կարդացե՛ք Ծննդոց 16.1–16 համարները։ Ի՞նչ նշանակություն ունի Աբրամի՝ Հագարի հետ պառկելու որոշումը՝ հակառակ իրեն տված Աստծո խոստման։ Ինչպե՞ս են երկու կանայք ներկայացնում հավատքի երկու դիրքորոշում (Գաղատացիներին 4.21–31)։`

Երբ Աբրամը կասկածեց (Ծննդոց 15.2), Աստված հստակ կերպով նրան հավաստիացրեց, որ նա որդի կունենա։ Անցնում են տարիներ, Աբրամը դեռ շարունակում է մնալ առանց որդի։ Նույնիսկ Աստծո վերջին հզոր մարգարեությունն ստանալուց հետո, թվում է, Աբրամը կորցնում է իր հավատը. նա այլևս չի հավատում, որ հնարավոր կլինի Սառայից իր որդին ունենալը։ Անհույս վիճակում գտնվող Սառան իր ձեռքն է վերցնում նախաձեռնությունն ու ստիպում Աբրամին հետևել այն ժամանակներում Մերձավոր Արևելքում տարածված սովորությանը՝ փոխնակ մոր միջոցով որդի ունենալ։ Այս ծառայության համար ընտրվում է Հագարը՝ Սառայի ծառան։ Ծրագիրը գլուխ է գալիս։ Ճակատագրի հեգնանքով, մարդկային այս ռազմավարությունն ավելի արդյունավետ է թվում, քան Աստծո խոստմանը հավատալը։

Աբրամի նկատմամբ Սառայի վերաբերմունքի մասին պատմող հատվածն արտացոլում է Ադամի ու Եվայի պատմությունը Եդեմի պարտեզում։ Երկու տեքստերն էլ ունեն մի շարք ընդհանրություններ (ինչպես Եվան, Սառան ակտիվ է, Աբրահամն Ադամի պես պասիվ է), ինչպես նաև ընդհանուր բայեր ու արտահայտություններ («լսեց խոսքը», «վերցրեց» ու «տվեց»)։ Այս երկու պատմությունների միջև զուգահեռը ցույց է տալիս, որ Աստված հավանություն չէր տալիս այս գործողություններին։

Պողոս առաքյալն այս պատմությունն օրինակ է բերում, որպեսզի բացատրի գործերի և շնորհի տարբերությունը (Գաղատացիներին 4.23–26)։ Երկու պատմության մեջ էլ արդյունքը նույնն է. մարդու գործի անհապաղ պարգևատրումը, որն ստացվել է Աստծո կամքին հակառակ, հետագայում հանգեցնում է խնդիրների։ Ուշադրությո՛ւն դարձրեք, որ այս ողջ ընթացքում Աստված բացակա է։ Սառան խոսում է Աստծո մասին, սակայն երբեք չի դիմում Նրան, ոչ էլ Աստված է խոսում նրանցից որևէ մեկի հետ։ Աստծո այս բացակայությունն ապշեցուցիչ է, հատկապես նախորդ գլուխներում Նրա՝ այդքան ակտիվ ներկայությունից հետո։

Այնուհետև Աստված հայտնվում է Հագարին, սակայն, միայն երբ նա լքում է Աբրամի տունը։ Այս անսպասելի հայտնությունը բացահայտում է այն փաստը, որ Աստված ներկա է՝ հակառակ առանց Իրեն գործելու մարդու ջանքերի։ «Տիրոջ հրեշտակը» (Ծննդոց 16.7) անվանումը հաճախ նույնացվում է Տիրոջ՝ ՅՀՎՀ-ի հետ (տե՛ս Ծննդոց 18.1, 13, 22)։ Այս անգամ Աստված է վերցնում նախաձեռնությունն ու Հագարին հայտնում, որ նա որդի է ունենալու՝ Իսմայիլին, ում անունը նշանակում է «Աստված լսում է» (Ծննդոց 16.11)։ Ճակատագրի հեգնանքով, պատմությունը, որն ավարտվում է լսելու գաղափարով (շամա), զուգահեռ է պատմության սկզբի լսելուն, երբ Աբրամը «լսեց» (շամա) Սառայի խոսքին (Ծննդոց 16.2)։

`Ինչո՞ւ է այդքան հեշտ մեզ համար դրսևորել միևնույն թերահավատությունը, որն Աբրամը դրսևորեց այստեղ։`