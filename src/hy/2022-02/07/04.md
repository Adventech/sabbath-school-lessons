---
title:  Աբրահամին տրված ուխտի նշանը
date:  10/05/2022
---

`Կարդացե՛ք Ծննդոց 17.1–19 և Հռոմեացիներին 4.11 համարները։ Ո՞րն է թլպատման արարողության հոգևոր և մարգարեական նշանակությունը։`

Աբրամի թերահավատությունը, որը մենք տեսանք նախորդ պատմության ընթացքում (Ծննդոց 16), կտրում է Աստծո հետ Աբրամի հոգևոր ճամփորդության թելը։ Այդ ընթացքում Աստված լուռ էր։ Այժմ առաջին անգամ Աստված կրկին խոսում է Աբրամի հետ։ Աստված վերահաստատում է Իր կապն Աբրամի հետ և վերադարձնում նրան այնտեղ, երբ Ինքը նրա հետ ուխտ էր հաստատել (Ծննդոց 15.18)։

Այժմ, սակայն, Աստված նրան տալիս է այդ ուխտի նշանը։ Թլփատության իմաստը երկար է քննարկվել գիտնականների կողմից, սակայն քանի որ թլփատության ծիսակարգը ներառում է արյան թափում (տե՛ս Ելք 4.25), այն կարող էր հասկացվել զոհաբերության համատեքստում՝ նշանակելով, որ արդարությունը վերագրվեց նրան (համեմատե՛ք Հռոմեացիներին 4.11 համարի հետ)։

Հատկանշական է նաև, որ թլփատությամբ նշված այս ուխտը նկարագրված է այնպիսի եզրույթներով, որոնք մատնանշում են առաջին մեսիական մարգարեությունը (համեմատե՛ք Ծննդոց 17.7 համարը Ծննդոց 3.15 համարի հետ)։ Երկու տեքստերի միջև եղած զուգահեռը հուշում է, որ Աստծո խոստումը Աբրամին վերաբերում է ոչ միայն մարդկանց ֆիզիկական ծնունդին, այլև իր մեջ պարունակում է աշխարհի բոլոր ժողովուրդների փրկության հոգևոր խոստումը: Իսկ «հավիտենական ուխտի» խոստումը (Ծննդոց 17.7) վերաբերում է մեսիական սերնդի աշխատանքին, Քրիստոսի զոհաբերությանը, որը հավերժական կյանք է ապահովում բոլոր նրանց, ովքեր խնդրում են դա հավատով, ինչպես նաև այն ամենով, ինչ հավատը ենթադրում է (համեմատե՛ք Հռոմեացիներին 6.23 և Տիտոսին 1.2 համարների հետ)։

Հետաքրքրական է, որ հավիտենական ապագայի այս խոստումը պարունակվում է Աբրամի ու Սառայի անունների փոփոխության մեջ։ Աբրամի ու Սառայի անունները վերաբերում էին իրենց ընթացիկ կարգավիճակներին. Աբրամ նշանակում է «մեծարված հայր», իսկ Սառա՝ «իմ արքայադուստր» (Աբրամի արքայադուստր)։ Նրանց անունների փոփոխությունն «Աբրահամի» ու «Սառայի» վերաբերում է ապագային. Աբրահամ նշանակում է «բազում ազգերի հայր», իսկ Սառա՝ «արքայադուստր» (բոլորի համար)։ Դրան զուգահեռ, սակայն առանց որևէ հեգնանքի, Իսահակի («նա կծիծաղի») անունը հիշեցնում է Աբրահամի ծիծաղի մասին (Սուրբ Գրքում արձանագրված առաջին ծիծաղը, (Ծննդոց 17.17)։ Դա թերահավատության, կամ, միգուցե, զարմանքի ծիծաղ է։ Ինչն էլ որ լինի այդ ծիծաղի պատճառը, թեև Աբրահամը հավատում էր նրան, ինչ Տերը հստակորեն խոստացել էր իրեն, նա դեռևս խնդիրներ ուներ այդ հավատը կյանքի կոչելու և խոստմանը վստահելու հարցում։

`Ինչպե՞ս կարող ենք սովորել շարունակել հավատալ, նույնիսկ եթե ժամանակ առ ժամանակ խնդիրներ ենք ունենում այդ հավատի հետ, ինչպես Աբրահամն ունեցավ։ Ինչո՞ւ է կարևոր զենքերը վայր չդնել՝ ի հեճուկս մեր կյանքում գլուխ բարձրացնող կասկածներով լի ժամանակաշրջանների։`