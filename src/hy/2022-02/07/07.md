---
title:  Հետագա ուսումնասիրության համար
date:  13/05/2022
---

Կարդացե՛ք Էլեն Ուայթի Նահապետներ և մարգարեներ գրքի 370–373 էջերի «Օրենքն ու ուխտերը» գլուխը։

Հանուն Սոդոմի ժողովրդի Աբրահամի համբերատար և համառ խնդրանքն Աստծուն (Ծննդոց 18.22–33)՝ պետք է խրախուսի մեզ աղոթել ամբարիշտների համար, նույնիսկ եթե թվում է, թե նրանք անհուսալիորեն մեղավոր վիճակում են: Ավելին, Աստծո ուշադիր արձագանքն Աբրահամի պնդմանը և միայն «տասը» արդար մարդկանց ներելու Նրա պատրաստակամությունը «հեղափոխական» հասկացություն է, ինչպես նշում է Գերհարդ Հասելը.

«Խիստ հեղափոխական կերպով հին կոլեկտիվ մտածողությունը, որը պատժի էր ենթարկում մեղավոր ընկերակցության անմեղ անդամին, փոխակերպվեց միանգամայն նոր բանի. արդար մնացորդի առկայությունը կարող է փրկարար գործառույթ ունենալ ամբողջի համար: . . . Հանուն արդար մնացորդի՝ Յահվեն Իր արդարությամբ (ցեդաքա) կներեր ամբարիշտ քաղաքը։ Այս հասկացությունը լայնորեն տարածվում է Յահվեի Ծառայի մարգարեական խոսքում, Ով փրկություն է գործում «շատերի համար»»։ Գերհարդ Ֆ. Հասել, Մնացորդը. Ծննդոցից Եսայի գրքերում տրված Մնացորդի գաղափարի պատմությունն ու աստվածաբանությունը, 3-րդ խմբագրություն (Բերրիեն Սփրինգս, Միչիգան, Էնդրյուսի համալսարանական հրատարակչություն, 1980), էջ 150, 151։

«Մեր շուրջբոլորը մարդիկ են, որոնք գնում են դեպի կործանում, նույնքան անհույս ու սարսափելի կերպով, ինչպես դա պատահեց Սոդոմին: Ամեն օր ավարտվում է ինչ-որ մեկի փորձաշրջանը։ Ամեն ժամ ինչ-որ մեկն անցնում է ողորմության ընդգրկույթի սահմանը: Եվ որտե՞ղ են նախազգուշացման և աղաչանքի այն ձայները, որոնք խնդրում են մեղավորին խուսափել այս սարսափելի դատաստանից: Որտե՞ղ են այն ձեռքերը, որոնք մեկնվում են նրան մահից հետ քաշելու համար: Ո՞ւր են նրանք, ովքեր խոնարհությամբ և հաստատակամ հավատքով աղաչում են Աստծուն մեղավորի համար: Աբրահամի հոգին Քրիստոսի հոգին էր: Աստծո Որդին Ինքն է մեծ բարեխոսը հանուն մեղավորի: Նա, Ով վճարել է մեղավորի փրկագնման գինը, գիտի մարդկային հոգու արժեքը»։ Էլեն Ուայթ, Նահապետներ և մարգարեներ, էջ 140։

**Հարցեր քննարկման համար**

`Միայն ծիածանն ու թլփատությունն են կոչվում «ուխտի նշաններ»։ Որո՞նք են այս երկու ուխտերի ընդհանուր գծերն ու տարբերությունները։`

`Թեև Աբրահամն ուներ Աստծո կանչը, և թեև Նոր Կտակարանում հաճախ է բերվում նրա օրինակը, թե ինչ ասել է ապրել հավատով, Աբրահամի հավատը երբեմն-երբեմն սասանվում էր։ Ի՞նչ դասեր պետք է քաղենք և ի՞նչը չպետք է ընդօրինակենք այս պատմությունից։`

`Որոշ մարդիկ վիճում են այն գաղափարի շուրջ, թե Աստված կպատժի կորսվածներին՝ պատճառաբանելով, որ դա դեմ կլինի Աստծո սիրուն։ Մենք՝ որպես մարդիկ, ովքեր հավատում են, որ այո, Աստված կպատժի կորսվածներին, ինչպե՞ս ենք պատասխանում նման վիճաբանություններին։`