---
title:  Ղովտը Սոդոմում
date:  12/05/2022
---

`Կարդացե՛ք Ծննդոց 18.16–19.29 համարները։ Ինչպե՞ս է Աբրահամի մարգարեական ծառայությունն ազդում Ղովտի նկատմամբ նրա ունեցած պատասխանատվության վրա։`

Աբրահամը նոր էր ստացել որդի ունենալու Աստծո խոստման վերահաստատումը։ Սակայն բարի լուրը վայելելու փոխարեն՝ նա Աստծուն բուռն քննարկման մեջ է ներգրավում Սոդոմում Ղովտի ճակատագրի վերաբերյալ։ Աբրահամը ոչ միայն մարգարե է, ում Աստված հայտնում է Իր կամքը, այլև մարգարե է, ով բարեխոսում է ամբարիշտների ճակատագրի համար։ «Կանգնած էր Տիրոջ առաջ» (Ծննդոց 18.22) արտահայտության եբրայերեն համարժեքը դարձվածք է, որը նշանակում է աղոթել։

Իրականում Աբրահամը մարտահրավեր է նետում Աստծուն և սկսում Նրա հետ սակարկել՝ փրկելու Սոդոմը, որտեղ ապրում է իր եղբորորդին։ Սակարկումն սկսվում է 50-ից ու հասնում 10-ի, և Աստված խոստանում է խնայել Սոդոմը, եթե ընդամենը 10 արդար սոդոմացի գտնվի։

Բնականաբար, երբ կարդում ենք Ղովտին այցելած երկու հրեշտակների պատմությունը, որոնք եկել էին զգուշացնելու նրան գալիք աղետի մասին (Ծննդոց 19.1–10), տեսնում ենք, թե որքան հիվանդ մթնոլորտ էր տիրում Սոդոմում, և որքան չար էին դարձել մարդիկ։ Այն իսկապես շատ չար վայր էր, ինչպիսին էին և այդ քաղաքի շուրջը գտնվող շատ ազգեր։ Ի վերջո, սա պատճառներից մեկն է, թե ինչու նրանք վտարվեցին երկրից (տե՛ս Ծննդոց 15.16)։

«Եվ ահա մոտենում էր Սոդոմի վերջին գիշերը։ Վրեժխնդրության ամպերն արդեն իրենց ստվերներն են գցում դատապարտված քաղաքի վրա։ Սակայն մարդիկ դեռևս դա չեն հասկանում։ Մինչ հրեշտակները մոտենում էին իրենց կործանարար առաքելության կատարմանը, մարդիկ դեռ երազում էին բարգավաճման ու հաճույքների մասին։ Վերջին օրը ոչնչով չէր տարբերվում այն բազում օրերից, որոնք եկել և անցել էին։ Իջնում էր երեկոն. ամեն ինչ գեղեցիկ ու ապահով էր թվում։ Մայրամուտի շողերի ներքո բացվում էր անգերազանցելի գեղեցկության մի բնապատկեր։ Երեկոյան զով եղանակը մեկտեղ էր հավաքել քաղաքի բնակիչներին, և հեշտամոլ ամբոխն այսուայնկողմ էր շարժվում՝ ջանք անելով վայելել այդ պահը»։ Էլեն Ուայթ, Նահապետներ և մարգարեներ, էջ 157, 158։

Ի վերջո, Աստված փրկեց միայն Ղովտին, նրա կնոջն ու երկու դուստրերին (Ծննդոց 19.15)՝ սակարկման նվազագույն թվի (10 հոգի) համարյա կեսին։ Ղովտի փեսաները, որոնք նրա զգուշացումները լուրջ չընդունեցին, մնացին քաղաքում (Ծննդոց 19.14)։

Այդպես կործանվեց այս հիասքանչ երկիրը։ Եբրայերեն հաֆախ «կործանել» բառն այս հատվածում հանդիպում է մի քանի անգամ (Ծննդոց 19.21, 25, 29) և բնութագրում է Սոդոմի ավերումը (Բ Օրենք 29.23, Ամովս 4.11)։ Գաղափարն այն է, որ երկիրը «շրջվեց»։ Ինչպես ջրհեղեղը «շրջեց» սկզբնական արարչագործությունը (Ծննդոց 6.7), Սոդոմի ավերումը Եդեմի պարտեզի «շրջումն» է (Ծննդոց 13.10)։ Սոդոմի ավերումով մեզ տրվում է նաև վերջին ժամանակների ավերման լուրը (տե՛ս Հուդա 7)։