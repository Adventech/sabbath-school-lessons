---
title:  Հակոբի սանդուղքը
date:  23/05/2022
---

Երբ Եսավն իմանում է, որ Հակոբն ստացել է իր հոր օրհնությունը, հասկանում է, որ իր եղբայրը խաբել է իրեն (Ծննդոց 27.36), և մտադրվում է սպանել նրան (Ծննդոց 27.42)։ Ռեբեկան անհանգստացած է և ուզում է կասեցնել այս հանցագործությունը, որը ճակատագրական կլինի իր երկու որդիների համար էլ (Ծննդոց 27.45)։ Ուստի և Իսահակի աջակցությամբ (Ծննդոց 28.5) նա հորդորում է Հակոբին փախչել իր հայրական ընտանիք (Ծննդոց 27.43)։ Իր պանդխտության ճանապարհին Հակոբը հանդիպում է Աստծուն՝ երազի մեջ մի վայրում, որը նա կանվանի Բեթել՝ «Աստծո տունը», և որտեղ երդում կանի։

`Կարդացե՛ք Ծննդոց 28.10–22 համարները։ Համեմատե՛ք դրանք Ծննդոց 11.1–9 համարների հետ։ Ինչո՞վ է տարբերվում Բեթելը Բաբելոնից։ Ի՞նչ դաս կարող ենք քաղել Աստծո հետ մեր փոխհարաբերությունների մասին Բեթելում Հակոբի փորձառությունից՝ հակադրելով նրա հետ, ինչ տեղի է ունենում Բաբելոնում։`

Այս երազում Հակոբը տեսնում է արտասովոր մի սանդուղք, որը կապված է Աստծո հետ։ Միևնույն եբրայերեն բառը՝ նացավ, օգտագործվում է նշելու համար այն սանդուղքը, որը «դրված էր» (Ծննդոց 28.12), ինչպես նաև Տիրոջը, Ով «կանգնած էր» (Ծննդոց 28.13), ասես սանդուղքն ու Տերը միևնույն բանն են։

Սանդուղքը Բաբելոնի հետ կապված է նրանով, որ ներկայացնում է երկինք հասնելու այդ մարդկանց ջանքերը։ Ինչպես Բաբելոնի աշտարակի դեպքում, սանդուղքը հասնում է «երկնքի դռներին»։ Սակայն մինչ Բաբելոնի աշտարակը ներկայացնում է վեր բարձրանալու և Աստծուն հասնելու մարդկային ջանքերը, Բեթելի սանդուղքը, ընդհակառակը, շեշտադրում է, որ Աստծո մոտ մուտքի իրավունք կարելի է ձեռք բերել միայն Աստծո՝ մեզ մոտ իջնելու միջոցով, և ոչ մի դեպքում՝ մարդկային ջանքերով։

Իսկ քարը, որի վրա Հակոբը դրեց իր գլուխը և երազ տեսավ, դարձավ բեթ-Էլ՝ «Աստծո տունը» (Ծննդոց 28.17, համեմատե՛ք Ծննդոց 28.22 համարի հետ) անվանված տեղանքի խորհրդանիշը, որը մատնանշում է տաճարը, սրբարանը, մարդկության համար Աստծո կողմից տարվող փրկարար գործունեության կենտրոնը։

Այդուհանդերձ, Հակոբը երկրպագության իր արտահայտումը և երկղյուղածության զգացողությունն այն ամենի, ինչ իր հետ կատարվել էր, չի սահմանափակում հոգևոր և առեղծվածային դրսևորմամբ։ Այսինքն, նա ուզում էր, որ իր արձագանքը կրի կոնկրետ, արտաքուստ տեսանելի ձև։ Ուստի և նա որոշում է «տասանորդ տալ» Աստծուն ոչ թե որպեսզի ստանա Աստծո օրհնությունները, այլ որպես Աստծո պարգևի երախտագետ արձագանք, որն արդեն տրված էր իրեն։ Այստեղ ևս մենք տեսնում ենք տասանորդի գաղափարը Իսրայել ազգի ծնունդից դեռ շատ տարիներ առաջ։

`Կրկին կարդացե՛ք Ծննդոց 28.22 համարը։ «Տասանորդը» վերցվում է «այն ամենից, ինչ որ Դու ինձ տաս» (Ծննդոց 28.22)։ Ի՞նչ կարևոր միտք մենք պետք է քաղենք նրանից, ինչ Հակոբն այստեղ ասում է տասանորդի մասին, և թե դա ինչ է։`