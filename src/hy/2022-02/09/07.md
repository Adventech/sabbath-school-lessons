---
title:  Հետագա ուսումնասիրության համար
date:  27/05/2022
---

Աստված ընտրեց Հակոբին ոչ թե որովհետև նա արժանի էր, այլ Իր շնորհով։ Եվ, այդուհանդերձ, Հակոբը շատ ջանքեր գործադրեց՝ շնորհին արժանանալու համար, ինչն ինքնին հակասություն է։ Եթե նա դրան արժանանար գործերով, այն այլևս կդադարեր շնորհ լինելուց (տե՛ս Հռոմեացիներին 4.1–5), ինչը հակասում է Ավետարանին։ Միայն ավելի ուշ Հակոբն սկսում է հասկանալ Աստծո շնորհի նշանակությունը, և թե ինչ է նշանակում վստահել Աստծուն, ապրել հավատով և լիովին կախված լինել Տիրոջից։ Հակոբի փորձառությունը կարևոր դաս է իր մեջ պարունակում փառամոլ մարդու համար. մի՛ ձգտեք առաջ գնալ ուրիշների հաշվին։

«Հակոբը փորձեց խաբեությամբ ձեռք բերել անդրանիկության իրավունք, սակայն հիասթափվեց: Նա կարծում էր, որ կորցրել է ամեն ինչ, Աստծո հետ իր կապը, իր տունը, և ահա հուսահատ փախստական էր: Սակայն ի՞նչ արեց Աստված։ Նա նայեց Հակոբին նրա անհուսալի վիճակում, Նա տեսավ նրա հիասթափությունը, նաև այն, որ Հակոբն ուներ ներուժ, որն Աստծուն կփառավորեր։ Հենց որ Աստված տեսնում է Հակոբի վիճակը, նրան է տալիս առեղծվածային սանդուղքի երազը, որը ներկայացնում է Հիսուս Քրիստոսին։ Ահա մի մարդ, ով կորցրել է բոլոր կապերն Աստծո հետ, և երկնքի Աստվածը նայում է նրա վրա և համաձայնում, որ Քրիստոսը կկամրջի մեղքի ստեղծած անդունդը։ Մենք կարող ենք նայել և ասել՝ ես փափագում եմ երկնքում լինել, սակայն ինչպե՞ս կարող եմ հասնել այնտեղ։ Դա հենց այն էր, ինչ Հակոբը մտածեց, և Աստված տվեց նրան սանդուղքի տեսիլքը, և այդ սանդուղքը կապում է երկիրը երկնքի՝ Հիսուս Քրիստոսի հետ։ Մարդը կարող է բարձրանալ այդ սանդուղքով, քանի որ դրա սկիզբը երկրի վրա է, իսկ ամենավերին մասը հասնում է երկնքին»։ Էլեն Ուայթի մեկնաբանություններ, ՅՕԱ աստվածաշնչյան մեկնաբանություններ, հատոր 1, էջ 1095։

**Հարցեր քննարկման համար**

`Ուշադրությո՛ւն դարձրե՛ք այս մարդկանց բնավորություններին (Իսահակ, Ռեբեկա, Հակոբ, Եսավ, Լաբան, Ռաքել, Լիա) Սուրբ Գրքում ներկայացված այս որոշ պատմություններում։ Ուշադրությո՛ւն դարձրեք պատմություններում տեղ գտած ողջ ստերին ու խաբեություններին։ Ի՞նչ է սա մեզ սովորեցնում առհասարակ մարդկային բնույթի և Աստծո շնորհի մասին։`

`Հակոբի պատմությունը կարդալիս ի՞նչ ապացույցներ եք տեսնում, որ ժամանակի հետ նրա բնավորությունը հասունանում ու աճում էր։`

`Ինչպե՞ս կարող ենք մենք՝ որպես Յոթերորդ օրվա ադվենտիստներ, հայտնվել առաջնեկության իրավունքի նկատմամբ Եսավի դիրքորոշումն ունենալու վտանգի մեջ։ Այսինքն, ինչպե՞ս կարող ենք վստահ լինել, որ երբեք չենք դադարի սիրել ու գնահատել այն ողջ լույսը, որ Աստված մեզ տվել է։`