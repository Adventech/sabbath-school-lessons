---
title:  Հակոբն ու Եսավը
date:  22/05/2022
---

`Կարդացե՛ք Ծննդոց 25.21–34 համարները։ Համեմատե՛ք Հակոբի ու Եսավի անհատականությունները։ Հակոբի ո՞ր հատկանիշներն էին նախատրամադրում նրան արժանի լինել Իսահակի օրհությանը։`

Դեռևս մոր արգանդում պարզ է դառնում, որ Հակոբն ու Եսավը տարբեր մարդիկ են և պայքարելու են միմյանց դեմ։ Մինչ Եսավը նկարագրվում է որպես վարպետ որսորդ՝ դաշտի մարդ, Հակոբը ներկայացվում է որպես «հանդարտ» մարդ, ով իր ժամանակն անց էր կացնում վրանում և խորհում էր։ Եբրայերեն տամ բառը, որ թարգմանվում է «հանդարտ», կիրառվում է նաև Հոբի ու Նոյի անունների հետ և թարգմանվում «կատարյալ» (Հոբ 1.8)՝Հոբի և (Ծննդոց 6.9) Նոյի համար։

Բնավորության այս տարբերություններն ավելի ակնառու են դառնում հետագայում նրանց կյանքում (Ծննդոց 27.1–28.5)։ Երբ Եսավը հոգնած ու քաղցած տուն է գալիս, Հակոբը նրա համար ոսպ է պատրաստում։ Եսավի համար սննդի անհապաղ՝ «այսօր» (Ծննդոց 25.31) տեսանելի ֆիզիկական վայելքն ավելի կարևոր է, քան ապագա օրհնությունը, որը ենթադրում էր նրա առաջնեկությունը (համեմատե՛ք Եբրայեցիներին 12.16, 17 համարների հետ)։

«Աբրահամին տրված և նրա որդուն ևս հաստատված խոստումները Իսահակի և Ռեբեկայի բոլոր փափագների ու հույսերի մեծագույն նպատակն էին։ Այս խոստումներին քաջածանոթ էին նաև Եսավն ու Հակոբը։ Նրանց սովորեցրել էին առաջնեկությանը վերաբերվել մեծագույն կարևորությամբ, քանի որ այն ենթադրում էր ոչ միայն աշխարհիկ հարստությունների ժառանգություն, այլև հոգևոր գերակայություն։ Նա, ով ստանում էր առաջնեկությունը, պետք է լիներ իր ընտանիքի քահանան, և հենց նրա սերնդից պետք է ծնվեր աշխարհի Փրկիչը»։ Էլեն Ուայթ, Նահապետներ և մարգարեներ, էջ 177։

Ի տարբերություն իր եղբոր՝ Հակոբի համար անհամեմատ ավելի կարևոր է օրհնության ապագա հոգևոր նշանակությունը։ Սակայն ավելի ուշ, իր մոր սադրանքով (տե՛ս Ծննդոց 27), Հակոբը բացահայտորեն և դիտավորյալ խաբում է իր հորը՝ իր խաբեությունն իրականացնելիս նույնիսկ օգտագործելով «Քո Տեր Աստված» (Ծննդոց 27.20) արտահայտությունը։ Նա կատարում է այս սարսափելի խաբեությունը, թեև դա անում է մի բանի համար, ինչն ըստ նրա լավ բան էր։

Հետևանքները ողբերգական էին, և արդեն իսկ անբարեհաջող ընտանիքի խնդիրներին նորանոր խնդիրներ ավելացրին։

`Հակոբը փափագում էր բարի, արժեքավոր մի բան, և դա հիացմունքի է արժանի (հատկապես եթե համեմատենք նրա եղբոր դիրքորոշման հետ)։ Սակայն նա խաբեություն և սուտ կիրառեց դրան հասնելու համար։ Ինչպե՞ս կարող ենք խուսափել միևնույն ծուղակն ընկնելուց՝ չանելու չար բաներ, որպեսզի վերջում «բարին» ստանանք։`