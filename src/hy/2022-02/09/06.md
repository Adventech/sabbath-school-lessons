---
title:  Հակոբը հեռանում է
date:  26/05/2022
---

Այս պատմության մեջ Հակոբը, ով խաբեց իր հորն ու եղբորը՝ առաջնեկության իրավունքը ձեռք բերելու համար և գողացավ այն օրհնությունը, որն Իսահակը մտադրվել էր տալ իր ավագ որդուն, ոչինչ չձեռնարկեց Լաբանի դեմ և հավատարմորեն ծառայեց նրան։ Հակոբը շատ լավ գիտի, որ իր աները խաբել է իրեն, և սակայն ոչինչ չի անում այդ ուղղությամբ։ Դժվար է Հակոբի պասիվությունը հասկանալ՝ իմանալով նրա խառնվածքը։ Նա կարող էր ապստամբել կամ գոնե դեմ գնալ Լաբանին, կամ թեկուզ և սակարկեր նրա հետ։ Սակայն նա դա չի անում։ Նա պարզապես անում է, ինչ Լաբանն է խնդրում նրան անել՝ անկախ այն փաստից, թե որքան անարդար էր դա։

Այդուհանդերձ, Ռաքելի առաջին որդու՝ Հովսեփի ծննդյան ժամանակ լրանում է Լաբանին «ծառայելու» Հակոբի տասնչորս տարին (Ծննդոց 30.26), և այժմ նա մտածում է Լաբանին լքելու և խոստացված երկիր վերադառնալու մասին։ Սակայն միևնույն ժամանակ Հակոբն անհանգստացած է իր սեփական տան բարեկեցության համար (Ծննդոց 30.30)։

`Կարդացե՛ք Ծննդոց 30.25–32 համարները։ Ի՞նչ է կատարվում այստեղ, և ի՞նչ պատճառաբանություն է բերում Հակոբը։ Ի՞նչ է պատասխանում Լաբանը։`

Հակոբի համար սա շատ երկար ճամփորդություն էր, ով շատ երկար ժամանակով էր տանից հեռու եղել։ Հավանաբար նրա սկզբնական մտադրությունը չի եղել իր երկրից այդքան երկար ժամանակով հեռու լինել, սակայն իրադարձությունները նրան տարիներ շարունակ հեռու էին պահում։ Այժմ ժամանակն է տուն վերադառնալու, և ի՜նչ ընտանիքի հետ է նա վերադառնալու։

Մինչդեռ, Հակոբի անբնական զիջողականությունը ենթադրում է, որ, միգուցե, նա փոխվել է, հասկացել է հավատի դասը։ Այսինքն, նա սպասում էր Աստծո ազդանշանին՝ գնալու իր ծննդավայրը։ Հակոբը տեղափոխվելու որոշում է կայացնում, միայն երբ Աստված խոսում է նրա հետ։

Աստված Իրեն բացահայտում է Հակոբին որպես «Բեթելի Աստված» և հրամայում է Հակոբին լքել Լաբանի տունը և վերադառնալ իր «ծննդավայրը» (Ծննդոց 31.13) այն նույն բառերով, որոնք Աստված օգտագործեց Աբրահամին իր հոր տունը լքելու կոչ անելիս (Ծննդոց 12.1)։

Լաբանի որդիների և հենց Լաբանի վերաբերմունքը ևս նրան օգնեց հասկանալ, որ լքելու ժամանակն էր (տե՛ս Ծննդոց 31.1, 2)։ «Հակոբը շատ ավելի շուտ լքած կլիներ իր խորամանկ ազգականին, սակայն նրան կանգնեցնում էր Եսավին հանդիպելու վախը։ Այժմ նա զգում էր, որ իրեն վտանգ է սպառնում Լաբանի որդիների կողմից, որոնք նրա հարստությունը իրենց սեփականն էին համարում և կարող էին փորձել բռնությամբ տիրանալ դրան»։ Էլեն Ուայթ, Նահապետներ և մարգարեներ, էջ 193։

Ուստի նա վերցնում է իր ընտանիքն ու ունեցվածքն ու հեռանում՝ սկսելով Աստծո ուխտի ժողովրդի մեծ ասքի մի նոր փուլ։