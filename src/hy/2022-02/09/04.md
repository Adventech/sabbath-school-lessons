---
title:  Խաբված խաբեբան
date:  24/05/2022
---

`Կարդացե՛ք Ծննդոց 29.1–30 համարները։ Ինչպե՞ս և ինչո՞ւ է Աստված թույլ տալիս Լաբանի արած խաբեությունը։ Ի՞նչ դասեր Հակոբը քաղեց։`

Տեղ հասնելուն պես առաջին բանը, որ Հակոբը տեսնում է, քար է, հավանաբար ակնարկ բեթելի քարին, որը մատնանշում է Աստծո ներկայությունը (Ծննդոց 28.18, 19)։ Ի վերջո հենց այս քարն է, որ հետագայում Հակոբին հնարավորություն է տալիս փոխհարաբերվել Ռաքելի հետ։ Երբ Հակոբը այդտեղ կանգնած հովիվներից լսում է, որ Ռաքելը գալիս է իր ոչխարների հետ՝ նրանց ջուր տալու, նա հովիվներին հորդորում է քարը գլորել։ Վերջիններս մերժում են, ինչը Հակոբին հնարավորություն է տալիս դա անել մենակ և ծանոթանալ Ռաքելի հետ (Ծննդոց 29.11)։

Ռաքելի արձագանքը եղավ տուն վազելը։ Հակոբի ու Ռաքելի առաջին հանդիպումը պտղաբեր եղավ՝ «Հակոբը սիրեց Ռաքելին» (Ծննդոց 29.18) այնքան, որ նրան ստանալու համար Լաբանի մոտ աշխատանքի յոթը տարիները նրա աչքին «մի քանի օրերի պես էին» (Ծննդոց 29.20)։

Սակայն, այս յոթ տարիներն աշխատելուց հետո, Հակոբը խաբվեց։ Ամուսնական գիշերը Հակոբն իր անկողնում գտնում է ոչ թե Ռաքելին, այլ նրա ավագ քրոջը՝ Լիային։ Օգտվելով խնջույքի անցուդարձից և Հակոբի ուժգին հույզերից ու խոցելիությունից, Լաբանը կազմակերպում է այս խաբեությունը։ Հետաքրքրական է այն փաստը, որ Հակոբը Լաբանի հետ խոսելիս օգտագործում է այն նույն «խաբել» բառի արմատը (Ծննդոց 29.25), որն Իսահակն օգտագործել էր իր հոր և եղբոր նկատմամբ Հակոբի վարքագիծը բնութագրելու համար (Ծննդոց 27.35)։

Ուշադրություն դարձրեք, որ միևնույն մտածելակերպը ենթադրվում է նաև վրեժխնդրության օրենքում (լեքս թալիոնիս)՝ «ակն ընդ ական, ատամն ընդ ատաման» (Ելք 21.24, համեմատե՛ք Ծննդոց 9.6 համարի հետ), որն ստիպում է հանցագործին իրեն նույնականացնել իր զոհի հետ, որպեսզի ինքն անձամբ զգա այն, ինչ զգացել է զոհը։ Միևնույն կերպ, ինչ Հակոբն արել էր ուրիշներին, այժմ արվում էր իրեն։

Այժմ Հակոբը հասկանում է, թե ինչ ասել է լինել խաբեության զոհ։ Ճակատագրի հեգնանքով, Աստված Հակոբին իր կատարած խաբեության դասերը տալիս է Լաբանի խաբեության միջոցով։ Թեև Հակոբը որպես «խաբեբա» (Ծննդոց 27.12) շատ լավ է հասկանում, թե ինչ է նշանակում խաբեություն, նա զարմանում է, թե ինչու է ինքը դարձել խաբեության զոհ։ Ուստի անում է հետևյալ հարցադրումը. «Ինչո՞ւ խաբեցիր ինձ» (Ծննդոց 29.25), ինչը ցույց է տալիս, որ նա գիտի, որ խաբելը վատ բան է։

`Թեև Հակոբը խաբեբա էր, նա ինքը նույնպես խաբվեց։ Ինչպե՞ս կարող ենք սովորել վստահել Աստծուն, երբ չենք տեսնում «արդարադատության» իրականացումը, երբ տեսնում ենք, որ չարություն գործող մարդիկ շարունակում են հանգիստ ապրել, կամ երբ արդարները տառապում են։`