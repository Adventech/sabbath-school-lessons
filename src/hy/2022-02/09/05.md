---
title:  Ընտանիքի օրհնությունը
date:  25/05/2022
---

Հակոբի համար պանդխտության վերջին յոթը տարիները բեռ էին, սակայն դրանք նաև ամենապտղաբեր տարիներն էին։ Այդ տարիների ընթացքում Հակոբը դառնում է 11 զավակների հայր (12-ից), որոնք դառնում են Աստծո ժողովրդի նախնիները։

Այս բաժինը Հակոբի պատմության կենտրոնն է (Ծննդոց 25.19–35.26), և այն սկսվում և ավարտվում է բանալի արտահայտությամբ՝ Աստված «նրա արգանդը բացեց», որը վերաբերում է Լիային (Ծննդոց 29.31) և Ռաքելին (Ծննդոց 30.22)։ Ամեն անգամ այս արտահայտությանը հետևում է ծնունդ, և սա ապացուցում է այն փաստը, որ այս ծնունդներն Աստծո հրաշալի գործերի արդյունքն են։

`Կարդացե՛ք Ծննդոց 29.31–30.22 համարները։ Ինչպե՞ս պետք է մենք այսօր հասկանանք այստեղ կատարվելիքի իմաստը։`

Աստված բացեց Լիայի արգանդը, և նա ունեցավ իր Ռուբեն որդուն, ում անվան մեջ կա ռաա բայը, որը նշանակում է «տեսնել»։ Քանի որ Աստված տեսավ, որ նա սիրված չէր Հակոբի կողմից (Ծննդոց 29.31), այս երեխան նրա ցավի ու տառապանքի փոխհատուցումը դարձավ։

Բացի այդ, նա իր երկրորդ որդուն տալիս է Շմավոն անունը, որը պարունակում է շամա «լսված» բայը, որովհետև Աստված «լսեց» (շամա) նրա ցավի խորությունն ու նվաստացումը և խղճաց նրան, ինչպես լսել էր Հագարի տառապանքը (Ծննդոց 29.33)։

Լիայի Շմավոն որդու անվան և Հագարի Իսմայել որդու անվան մեջ, որը նշանակում է «Աստված կլսի» (տե՛ս Ծննդոց 16.11), զուգահեռ կա։ Երբ Լիան ծննդաբերում է իր վերջին որդուն, նա նրան անվանում է Հուդա, ինչը նշանակում է «փառաբանություն», «գոհություն»։ Լիան այլևս չի խոսում իր ցավի, ոչ էլ նույնիսկ իր օրհնության մասին։ Նա միայն կենտրոնանում է Աստծո վրա և գոհանում է Նրանից Իր շնորհի համար։

Տարօրինակ կերպով, Աստված «հիշում» է Ռաքելին այն ժամանակ, երբ Լիան այլևս չի կարողանում երեխա ունենալ, և բացում է Ռաքելի արգանդը (Ծննդոց 30.22)։ Ռաքելը՝ սիրելի կինը, իր առաջին որդուն ունենալու համար սպասել է Հակոբի հետ իր նշանադրությունից հետո տասնչորս և ամուսնությունից հետո՝ յոթ տարի (Ծննդոց 29.18, 27, համեմատե՛ք Ծննդոց 30.25 համարի հետ)։ Նա իր որդուն անվանում է «Հովսեփ», որպեսզի ցույց տա, որ «Աստված վերցրեց (ասաֆ) իմ նախատինքը» և «ինձ մի ուրիշ որդի էլ պիտի տա (յասաֆ)» (Ծննդոց 30.23, 24)։ Որքան էլ որ սխալ լինեին այս գործողություններից մի քանիսը, և որքան էլ Աստված հավանություն չէր տալիս դրանց, Նա, միևնույն է, կարող էր օգտագործել դրանք՝ Աբրահամի սերնդից ազգ ստեղծելու նպատակով։

`Ինչպե՞ս է այս պատմությունը բացահայտում, որ Աստծո նպատակները կիրականանան թե՛ երկնքում, թե՛ երկրի վրա՝ հակառակ մարդկանց թուլությունների ու սխալների։`