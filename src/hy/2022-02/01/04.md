---
title:  Շաբաթը
date:  29/03/2022
---

`Կարդացե՛ք Ծննդոց 2.2, 3 և Ելք 20.8–11 համարները։ Ինչո՞ւ է յոթերորդ օրը՝ շաբաթը, կապված Արարման հետ։ Ինչպե՞ս է այս կապն ազդում այն փաստի վրա, թե ինչպես ենք մենք պահում շաբաթը։`

Աստված հիմնադրեց շաբաթը հենց այն պատճառով, որ «ավարտեց» Արարման գործը։ Շաբաթը պահելն այսպիսով մեր հավատի դրսևորումն է առ այն, որ Աստված Իր գործերն ավարտեց այն ժամանակ և որ այն համարեց «շատ բարի»։ Շաբաթը պահելը նշանակում է Աստծո հետ միասին ճանաչել Նրա արարման արժեքն ու գեղեցկությունը։

Մենք կարող ենք հանգստանալ մեր գործերից ճիշտ այնպես, ինչպես դա արեց Աստված։ Պահել շաբաթը նշանակում է ասել «այո» Աստծո «շատ բարի» արարչագործությանը, ինչի մաս կազմում են նաև մեր ֆիզիկական մարմինները։ Ի հակադրություն հին աշխարհի (նաև ժամանակակից) որոշ հավատամքների՝ ո՛չ Հին, ո՛չ Նոր Կտակարանները մարդու ֆիզիկական մարմինը չար բան չեն համարում։ Այդ գաղափարի սկզբնաղբյուրը հեթանոսությունն է, բնավ ոչ Աստվածաշունչը։ Ընդհակառակը, շաբաթը պահողներն Աստծուն երախտապարտ են Նրա արարչագործության համար, որի մեջ մտնում են նաև իրենց մարմինները, և այդ պատճառով նրանք վայելում են շաբաթը և հոգ տանում իրենց մարմինների մասին։

Շաբաթը, որը մատնանշում է մարդկության պատմության առաջին «ավարտը», նաև հույսի նշան է տառապող մարդկության և հառաչող աշխարհի համար։ Հետաքրքրական է, որ «ավարտեց գործն» արտահայտությունը նորից հանդիպում է սրբարանի կառուցման ավարտի ժամանակ (Ելք 40.33) և ևս մեկ անգամ՝ Սողոմոնի տաճարի կառուցման ավարտի ժամանակ (Գ Թագավորների 7.40, 51). այն երկու վայրերում, որտեղ ուսուցանվում էին Ավետարանի ու փրկության դասերը։

Մեղանչումից հետո շաբաթը՝ շաբաթվա վերջին օրը, մատնանշում է փրկության հրաշքը, որը տեղի կունենա միայն նոր արարման հրաշքի միջոցով (Եսայի 65.17, Հայտնություն 21.1)։ Շաբաթը նշան է, որ մեր մարդկության պատմության շաբաթի վերջում այս աշխարհի փորձություններն ու տառապանքները ևս վերջ կունենան։

Ահա թե ինչու Հիսուսն ընտրեց շաբաթ օրը որպես հիվանդներին բժշկելու ամենահարմար օր (Ղուկաս 13.13–16)։ Հակառակ այն ավանդույթների, որոնց մեջ մխրճված էին կրոնական առաջնորդները՝ շաբաթ օրը բժշկություն անելով Հիսուսը ժողովրդին (ինչպես նաև մեզ) ցույց էր տալիս այն ժամանակը, երբ վերջ կդրվի բոլոր ցավերին, տառապանքներին, ինչպես նաև մահվանը, և սա հենց փրկության գործընթացի գագաթնակետն է։ Այսպիսով, յուրաքանչյուր շաբաթ օր մեզ հիշեցնում է փրկագնման հույսի մասին։

`Շաբաթ օրը հանգստանալով՝ ինչպե՞ս ենք մենք վերապրում այն հանգիստը և փրկությունը, որը հիմա ունենք Հիսուսի մեջ, և որը վերջնական իրականացում կստանա նոր երկնքի ու նոր երկրի արարման տեսքով։`