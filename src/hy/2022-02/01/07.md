---
title:  Հետագա ուսումնասիրության համար
date:  01/04/2022
---

Կարդացե՛ք Էլեն Ուայթի Կրթություն գրքի 128, 129 էջերի «Գիտությունն ու Աստվածաշունչը» և Փրկության պատմություն գրքի 21, 22 էջերի «Արարչագործությունը» գլուխները։

«Քանի որ բնության ու Աստվածաշնչյան գրքերը կրում են միևնույն տիրոջ մտքի կնիքը, չեն կարող ներդաշնակ չլինել։ Տարբեր մեթոդներով, տարբեր լեզուներով դրանք վկայում են միևնույն մեծ ճշմարտությունների մասին։ Գիտությունը շարունակ նորանոր հրաշքներ է բացահայտում, սակայն դրա հետազոտությունների արդյունքում չի բացահայտվում որևէ բան, որը, ճիշտ հասկացվելու դեպքում, հակասի աստվածային հայտնությանը։ Բնության գիրքն ու Աստվածաշունչը լույս են սփռում միմյանց վրա։ Դրանք մեզ ծանոթացնում են Աստծո հետ՝ մեզ սովորեցնելով այն օրենքները, որոնց միջոցով Աստված գործում է։

Բնության մեջ դիտարկվող երևույթների վերաբերյալ սխալ եզրահանգումները սակայն հանգեցրել են գիտության ու հայտնության մեջ գոյություն ունեցող ենթադրյալ հակասության, և ներդաշնակությունը վերականգնելու ջանքերում ընդունվել են Սուրբ Գրքի այնպիսի վերծանումներ, որոնք նսեմացնում և առ ոչինչ են դարձնում Աստծո խոսքի ուժը։ Ընդունված է այն կարծիքը, որ երկրաբանությունը որպես գիտություն հակասում է արարչագործության պատմության մովսեսական նկարագրությանը։ Հայտարարվում է, որ միլիոնավոր տարիներ են հարկավոր եղել քաոսից երկրի կազմավորման համար, և որպեսզի Աստվածաշնչի պատմությունը հարմարեցվի գիտության այս ենթադրյալ հայտնությանը, ընդունվում է այն փաստը, թե արարչագործության օրերը եղել են երկար, անորոշ ժամանակաշրջաններ, որոնք տևել են հազարավոր, նույնիսկ միլիոնավոր տարիներ։

Նման եզրահանգումը պարզապես անպատեհ է։ Աստվածաշնչյան պատմությունը ներդաշնակության մեջ է ինչպես ինքն իր, այնպես էլ բնության դասերի հետ»։ Էլեն Ուայթ, Կրթություն, էջ 128, 129։

**Հարցեր քննարկման համար**

`Ինչո՞ւ մեր հավատի որակը կտուժի, եթե մենք հավատանք, որ սկզբի մասին այս պատմությունները լեգենդներ են, «միֆեր», որոնք միտված են մեզ հոգևոր դասեր տալ, որոնք սակայն չունեն պատմական հիմք և իրողություն։ Աստվածաշնչյան տեքստերում ո՞ր հուշումներն են ցույց տալիս, որ հեղինակը գիտեր, որ դրանք նույնքան «պատմական» են, որքան Ծննդոց գրքի մյուս պատմությունները։ Ո՞րն է Հիսուսի վկայությունն այս պատմությունների պատմական ճշմարտացիության վերաբերյալ։`

`Ծննդոց գրքի պատմությունն ի՞նչ է մեզ սովորեցնում երկիր մոլորակի մասին հոգ տանելու կարևորության մասին։ Ինչպե՞ս կարող ենք լինել մեր մոլորակի լավ տնտեսներ՝ միևնույն ժամանակ խուսափելով Արարչի փոխարեն արարչագործությունը երկրպագելու վտանգից, ինչը շատ իրական գայթակղություն է (տե՛ս Հռոմեացիներին 1.25)։`

`Ի հեճուկս հազարավոր տարիներ շարունակ մեղքի բերած կործանումների՝ ինչպե՞ս է «շատ բարի» արարչագործության սկզբնական հրաշքը, գեղեցկությունն ու վեհությունը դեռևս ի ցույց դրվում մեզ՝ տպավորիչ կերպով մեզ հետ խոսելով Աստծո բարության և զորության մասին։`