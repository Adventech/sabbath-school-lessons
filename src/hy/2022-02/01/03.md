---
title:  Արարումը
date:  28/03/2022
---

`Կարդացե՛ք Ծննդոց 1.4, 10, 12, 18, 21, 25, 31 և Ծննդոց 2.1–3 համարները։ Արարչագործության առաջին պատմության մեջ ո՞րն է «բարի է» կրկնության նշանակությունը։ Ի՞նչ դաս է պարունակում Արարման պատմության եզրահանգումը (Ծննդոց 2.1–3)։`

Արարման պատմության յուրաքանչյուր քայլի ժամանակ Աստված Իր գործը գնահատում է որպես թով՝ «բարի»։ Ընդհանուր առմամբ ենթադրվում է, որ այս ածականը նշանակում է, որ Արարման Աստծո գործը հաջող էր, և երբ Աստված ասում է «բարի է», նշանակում է «ստացվեց»։ Լույսը լուսավորում էր (Ծննդոց 1.4), բույսերը պտուղ էին տալիս (Ծննդոց 1.12), և այդպես շարունակ։

Սակայն այս բառը նշանակում է շատ ավելին, քան որևէ գործառույթի արդյունավետություն։ Եբրայերեն թով բառն Աստվածաշնչում օգտագործվում է նաև որևէ գեղեցիկ բանի գեղագիտական գնահատում արտահայտելու համար (Ծննդոց 24.16)։ Այն օգտագործվում է նաև ի հակադրություն չարին (Ծննդոց 2.9), ինչը նույնականացվում է մահվան հետ (Ծննդոց 2.17)։

«Բարի էր» արտահայտությունը նշանակում է, որ արարչագործությունը հրաշալի կերպով իրականացնում էր իր գործառույթը, որ այն գեղեցիկ ու կատարյալ էր, և որ դրանում չկար ոչ մի չար բան։ Աշխարհը «դեռ» մեր աշխարհի նման չէր՝ մեղքով ու մահվամբ ախտահարված. այս գաղափարը մատնանշվում է Արարման երկրորդ պատմության ներածության մեջ (տե՛ս Ծննդոց 2.5)։

Արարման այս նկարագրությունն արմատապես հակասում է էվոլյուցիայի տեսությանը, որը կտրականապես հայտարարում է, թե աշխարհը ձևավորվել է պատահական իրադարձությունների հերթականության շնորհիվ՝ սկսելով ամենացածր վիճակից, հասնելով բարձրագույնին։

Դրան հակառակ, Ծննդոց գրքի հեղինակը հաստատում է, որ Աստված նպատակամղված և հանկարծակիորեն ստեղծեց աշխարհը (Ծննդոց 1.1)։ Աշխարհի արարման մեջ չկա ոչ մի երջանիկ պատահականություն կամ քաոսային որևէ բան։ Աշխարհն ինքն իրենով չի ստեղծվել. այն բացառապես Աստծո կամքի ու խոսքի արդյունք է (Ծննդոց 1.3)։ Բառա «ստեղծել» բայը, որը Ծննդոց 1-ին գլխում թարգմանվում է որպես «սկզբում Աստված ստեղծեց երկինքն ու երկիրը», օգտագործվում է «ստեղծել» իմաստով միմիայն «Աստված բառի» հետ, որտեղ վերջինս ենթական է, և իր մեջ կրում է կտրուկության իմաստ՝ Աստված ասաց, և այդպես եղավ։

Արարման մասին պատմող տեքստերը մեզ տեղեկացնում են, որ «այն ամենը, ինչ» որ արարվել էր (Ծննդոց 1.31), Իր՝ Արարչի կողմից որակվեց որպես «շատ բարի» (Ծննդոց 1.31)։ Ծննդոց 1.1 համարը հաստատում է այս իրադարձությունը՝ երկնքի ու երկրի արարումը, իսկ Ծննդոց 2.1 համարը հայտարարում է, որ այս իրադարձությունն ավարտված է։ Եվ այս ամենը, ներառյալ շաբաթը, ավարտվել է յոթ օրում։

`Ինչո՞ւ է էվոլյուցիայի միլիարդավոր տարիների գաղափարը լիարժեքորեն առ ոչինչ դարձնում Ծննդոցի Արարման պատմությունը։ Ինչո՞ւ այս երկու տեսակետները ոչ մի առումով համատեղելի չեն։`