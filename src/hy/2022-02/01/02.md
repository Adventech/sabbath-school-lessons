---
title:  Արարման Աստվածը
date:  27/03/2022
---

`Կարդացե՛ք Սաղմոսներ 100.1–3 համարները։ Ո՞րն է մարդկության պատասխանն Արարման Աստծուն և ինչո՞ւ։`

Ծննդոց 1-ին գլխում Արարչագործության պատմության հենց առաջին լուրն «Աստված» է։ Եվ թարգմանություններում այն ևս պարզ երևում է. «Սկզբում Աստված» (Ծննդոց 1.1)։ Առաջին տողում (Ծննդոց 1.1) «Աստված» բառը դրված է տեքստի մեջտեղում և ընդգծվում է եբրայական ավանդական ծիսական օրհներգության ամենաուժգին շեշտադրությամբ, որպեսզի ցույց տա Աստծո կարևորությունը։ Այսպիսով, Արարման մասին տեքստն սկսվում է այդ Արարման Հեղինակի՝ Աստծո կարևորության շեշտադրմամբ։

Իրականում Ծննդոց գրքի սկզբում Աստված ներկայացվում է երկու տարբեր կերպեր։ Արարման առաջին պատմությունն (Ծննդոց 1.1–2.4) Աստծուն ներկայացնում է որպես մարդկությունից անսահմանորեն հեռու, գերազանց Աստված՝ Էլոհիմ, Ում անունն արդեն իսկ խոսում է Իր գերազանցության մասին։ Էլոհիմ անունը նշանակում է մեծություն և ուժ, իսկ հոգնակի թվով այդ բառի օգտագործումն արտահայտում է վեհափառության ու անգերազանցելիության գաղափար։

Արարման երկրորդ պատմությունն (Ծննդոց 2.4–25) Աստծուն ներկայացնում է որպես մտերիմ, անձնական ու անբաժանելի Աստված՝ ՅՀՎՀ, Ում անունը, ըստ շատերի կարծիքի, նշանակում է մտերմություն ու փոխհարաբերություն։ Այսպիսով, Արարման մասին պատմող տեքստերն ընդհանուր առմամբ Աստծուն երկրպագելու կոչ են. նախ մենք պետք է գիտակցենք և տեղյակ լինենք Աստծո անսահման մեծության ու զորության մասին, միևնույն ժամանակ գիտակցենք մեր կախվածությունը Նրանից, որովհետև Նա է արարել մեզ, «և ոչ թե մենք» (Սաղմոսներ 100.3)։ Ահա թե ինչու սաղմոսներից շատերը հաճախ կապակցում են երկրպագությունն Արարման հետ (Սաղմոսներ 95.1–6, Սաղմոսներ 139.13, 14, համեմատե՛ք Հայտնություն 14.7 համարի հետ)։

Այս երկու տարբեր տեսակետներն Աստծո մասին, Ով վեհափառ և հզոր է, և միևնույն ժամանակ մտերիմ ու սիրով լի հարաբերությունների մեջ է մեզ հետ, կարևոր իմաստ են պարունակում այն մասին, թե ինչպես մենք պետք է մոտենանք Աստծուն երկրպագության ժամանակ։ Երկյուղածությունն ու ակնածանքը պետք է ուղեկցեն այն վստահությանը, որ Աստված մեզ մոտ է, ներում ու սիրում է (տե՛ս Սաղմոսներ 2.11)։ Աստծո այս երկու տարբեր նկարագրությունների հերթականությունն անգամ իմաստ է պարունակում. Աստծո մեծության ու հեռու լինելու նկարագրությանը հետևում է Նրա մտերիմ լինելն ու Նրա ներկայության փորձառությունը։ Երբ մենք գիտակցենք Աստծո մեծությունը, միայն այդ դեպքում ի վիճակի կլինենք գնահատել Նրա շնորհը և դողալով վայելել Նրա հրաշալի ու սիրով լի ներկայությունը մեր կյանքում։

`Խորհե՛ք Աստծո անսահման զորության մասին, Ով պահում է տիեզերքը, և սակայն կարող է այդքան մոտ լինել մեզանից յուրաքանչյուրին։ Ինչո՞ւ է այս լուրն այդքան հրաշալի։`