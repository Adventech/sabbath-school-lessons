---
title:  Մարդկության պարտականությունը
date:  31/03/2022
---

Առաջին մարդուն ստեղծելուն պես Աստված նրան տվեց երեք նվեր՝ Եդեմի պարտեզը (Ծննդոց 2.8), սնունդ (Ծննդոց 2.16) և կնոջը (Ծննդոց 2.22)։

`Կարդացե՛ք Ծննդոց 2.15–17 համարները։ Ո՞րն է մարդու պարտականությունն արարչագործության և Աստծո հանդեպ։ Ինչպե՞ս են այդ երկու պարտականությունները փոխկապակցված։`

Մարդու առաջին պարտականությունը վերաբերում է այն բնական միջավայրին, որտեղ Աստված նրան դրել էր. նա պետք է այն մշակեր ու պահեր (Ծննդոց 2.15)։ «Մշակել»՝ ավադ բայը վերաբերում է ֆիզիկական աշխատանքին։ Մենք չպետք է բավարարվենք միայն պարգևն ստանալով, այլ ջանք թափենք դրա վրա և այն պտղատու դարձնենք։ Այս դասը հետագայում Հիսուսը կկրկնի տաղանդների Իր առակում (Մատթեոս 25.14–30)։ Իսկ «պահել»՝ շամար բայը ենթադրում է ստացվածը պահպանելու պատասխանատվություն։

Երկրորդ պարտականությունը վերաբերում է մարդու սնունդին։ Մենք պետք է հիշենք, որ Աստված է այն տվել մարդուն (տե՛ս Ծննդոց 1.29)։ Աստված նաև Ադամին ասաց. «Համարձակ կե՛ր» (Ծննդոց 2.16)։ Մարդիկ չեն ստեղծել ո՛չ ծառերը, ո՛չ դրանց վրա աճող պտուղները. դրանք պարգև էին, շնորհի պարգև։

Սակայն այստեղ կա նաև պատվիրան. նրանք պետք է ընդունեին և վայելեին Աստծո առատաձեռն պարգևը «բոլոր ծառերից»։ Սակայն որպես այս շնորհի մի մաս՝ Աստված սահմանափակում է դնում։ Մարդը չպետք է ուտի մեկ հատուկ ծառից։ Առանց սահմանափակման վայելքը կհանգեցներ մահվան։ Այս սկզբունքը կար դեռևս Եդեմի պարտեզում, և շատ առումներով այդ նույն սկզբունքը գոյություն ունի նաև այսօր։

Տղամարդու երրորդ պարտականությունը վերաբերում է կնոջը՝ Աստծո երրորդ պարգևին. «Մարդը կթողնի իր հորը և իր մորը ու կմիանա իր կնոջը» (Ծննդոց 2.24)։ Այս արտասովոր պնդումը հզոր կերպով ընդգծում է մարդու պատասխանատվությունը ամուսնական ուխտի նկատմամբ և «մեկ մարմին» լինելու նպատակը, որը նշանակում է մեկ մարդ (համեմատե՛ք Մատթեոս 19.7–9 համարների հետ)։

Թե ինչու տղամարդը (ոչ թե կինը) պետք է թողնի իր ծնողներին, հավանաբար կապված է այն փաստի հետ, որ Աստվածաշունչը հիմնականում ընթերցում էին տղամարդիկ, ուստի, ըստ ամենայնի, պատվիրանը վերաբերում է նաև կնոջը։ Այսպես թե այնպես, ամուսնական կապը, թեև պարգև է Աստծուց, սակայն ենթադրում է մարդու կողմից մեծ պատասխանատվություն այն ստանալուց հետո. այս պատասխանատվությունը դրված է և՛ տղամարդու, և՛ կնոջ վրա և պահանջում է նրանց կողմից հավատարիմ իրականացում։

Խորհե՛ք այն ամենի մասին, ինչ ստացել եք Աստծուց։ Ի՞նչ պատասխանատվություն ունեք այդ ամենի նկատմամբ։