---
title:  Խնդիրներ ընտանիքում
date:  05/06/2022
---

Հակոբը վերջապես հաստատվել է երկրում։ Մինչ Իսահակն ընդամենը «պանդուխտ» էր, տեքստն ասում է, որ Հակոբը «բնակվեց երկրում» (Ծննդոց 37.1)։ Սակայն հենց այդ ժամանակ, երբ նա հաստատվում էր երկրում, խնդիրներ սկսվեցին, այս անգամ ընտանիքի ներսում։ Հակամարտությունը ո՛չ հողատարածքի, ո՛չ էլ ջրհորի օգտագործման շուրջ էր. այն հիմնականում հոգևոր էր։

`Կարդացե՛ք Ծննդոց 37.1–11 համարները։ Ընտանիքում տեղի ունեցող հատկապես ի՞նչն էր եղբայրներին դրդում այդքան ուժգին ատել Հովսեփին։`

Հենց սկզբից մենք հասկանում ենք, որ Հովսեփը՝ Հակոբի ծերության որդին (Ծննդոց 37.3), իր հոր յուրահատուկ վերաբերմունքն էր վայելում, ով «նրան սիրում է իր բոլոր եղբայրներից ավելի» (Ծննդոց 37.4)։ Հակոբը նույնիսկ հասավ նրան, որ Հովսեփի համար «թևքերով պատմուճան» կարեց (Ծննդոց 37.3), որը արքայազնի հանդերձանք էր (Բ Թագավորների 13.18) և իր մեջ թաքցնում էր Ռաքելի առաջնեկին՝ Հովսեփին, անդրանիկի կարգավիճակի մեծարելու Հակոբի գաղտնի ցանկությունը։

Եվ իսկապես ապագան կհաստատի Հակոբի ցանկությունը, որովհետև Հովսեփն ի վերջո կստանա առաջնեկի կարգավիճակը (Ա Մնացորդաց 5.2)։ Ուստի և զարմանալի չէ, որ Հովսեփի եղբայրներն այդքան շատ էին ատում նրան և չէին կարող նույնիսկ խաղաղ կերպով խոսել նրա հետ (Ծննդոց 37.4)։

Ավելին, Հովսեփն իր եղբայրների վատ արարքների մասին լուրերը հասցնում էր իր հորը (Ծննդոց 37.2)։ Ոչ ոք չի սիրում բերանբացներին։

Եվ երբ Հովսեփը պատմեց իր երազը՝ նկատի ունենալով, որ Աստված իրեն պետք է մեծարի, և իրենք՝ նրա եղբայրները, պետք է ծնկի գան իր առաջ, եղբայրներն է՛լ ավելի շատ սկսեցին ատել նրան։ Երազների իրական մարգարեական բնույթը հաստատվում է նաև այն փաստով, որ դրանք կրկնվում են (տե՛ս Ծննդոց 41.32)։ Ու թեև Հակոբը բացահայտորեն հանդիմանեց իր որդուն (Ծննդոց 37.10), նա մտապահեց այս իրադարձությունը՝ խորհելով դրա իմաստի շուրջ ու սպասելով դրա իրականացմանը (Ծննդոց 37.11)։ Ենթադրությունն այն է, որ միգուցե հոգու խորքում Հակոբը կարծում էր, թե այս երազներում ինչ-որ բան կա։ Նա ճիշտ էր, թեև այդ ժամանակ դա իմանալ չէր կարող։

`Կարդացե՛ք Մատթեոս 20.26, 27 համարները։ Ի՞նչ կարևոր սկզբունք է բացահայտված այստեղ, և ինչպե՞ս կարող ենք սովորել մեր կյանքում դրսևորել այն, ինչ այս սկզբունքը սովորեցնում է։`