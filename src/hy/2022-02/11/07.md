---
title:  Հետագա ուսումնասիրության համար
date:  10/06/2022
---

Կարդացե՛ք Էլեն Ուայթի Նահապետներ և մարգարեներ գրքի 213–223 էջերի «Հովսեփը Եգիպտոսում» գլուխը։

«Վաղ տարիքում, երբ երիտասարդությունից հասուն կյանք էին թևակոխում, Հովսեփն ու Դանիելը հեռացվեցին իրենց տներից և գերի տարվեցին հեթանոս երկրներ։ Հատկապես Հովսեփը ենթարկվում էր մեծ գայթակղությունների, որոնք ճակատագրի մեծ փոփոխությունների հանգեցրին։ Նա իր հոր տանը փաղաքշված երեխա էր, Փետափրեսի տանը՝ ստրուկ, այնուհետև վստահված անձ ու ուղեկից, պաշտոնյա մարդ՝ դաստիարակված ուսումով, դիտողունակությամբ, մարդկանց հետ շփմամբ։ Փարավոնի բանտում նա պետական բանտարկյալ էր անարդարացիորեն դատապարտված՝ առանց արդարացման հույսի կամ ազատագրման հեռանկարի, իսկ հետագայում ազգի մեծագույն ճգնաժամի օրերին երկրի կառավարման գլուխ կանգնեց. ի՞նչն օգնեց նրան պահպանել իր հավատարմությունը։

Վաղ տարիքից Հովսեփին սովորեցրել էին սիրել Աստծուն և երկյուղել Նրանից։ Հաճախ իր հոր վրանում, Սիրիայի աստղերի տակ նրան պատմում էին Բեթելի գիշերային տեսիլքի, երկնքից մինչև երկիր իջնող սանդուղքի, ինչպես նաև իջնող ու բարձրացող հրեշտակների պատմությունը և Նրա պատմությունը, Ով Իր գահից Իրեն հայտնեց Հակոբին։ Նրան պատմել էին Հակոբի մոտ տեղի ունեցած կոնֆլիկտի պատմությունը, երբ հրաժարվելով մեղքից՝ Հակոբը կանգնեց որպես հաղթանակող և ստացավ Աստծո արքայազնի տիտղոսը։

Երիտասարդ տարիքում իր հոր հոտերն արածեցնելիս Հովսեփի մաքուր ու պարզ կյանքը նպաստում էր նրա ինչպես ֆիզիկական, այնպես էլ մտավոր ուժերի զարգացմանը։ Բնությունն ուսումնասիրելու միջոցով շփվելով Աստծո հետ ու հորից որդուն փոխանցվող մեծագույն ճշմարտությունները սովորելով՝ նա ձեռք բերեց մտքի ամրություն ու սկզբունքների անդրդվելիություն։

Իր կյանքի ճգնաժամին Քանանի իր մանկության տնից դեպի Եգիպտոսի գերություն այդ սարսափելի ճամփորդությունը կատարելիս վերջին անգամ հայացք նետելով այն բլուրների վրա, որտեղ սփռված էին իր ընտանիքի վրանները, Հովսեփը հիշեց իր հոր Աստծուն։ Նա հիշեց իր մանկության տարիների դասերը, և նրա սիրտը թրթռաց հավատարիմ մնալու իր վճռականությունից, նա կամեցավ մշտապես վարվել այնպես, ինչպես հարիր է երկնքի Թագավորի հպատակին»։ Էլեն Ուայթ, Կրթություն, էջ 51, 52։

**Հարցեր քննարկման համար**

`Համեմատե՛ք Հովսեփին Դանիելի ու Հիսուսի հետ։ Ի՞նչ ընդհանրություններ կան նրանց միջև։ Ինչպե՞ս են Հովսեփն ու Դանիելն ուրույն կերպով բացահայտում Հիսուսի հատկանիշները։`

`Դասարանում քննարկե՛ք հինգշաբթի օրվա դասի վերջում տրված հարցը։ Ինչպե՞ս ենք սովորում վստահել Աստծուն, երբ իրավիճակներն այնքան էլ հուսադրող չեն, ինչպես, ասենք, Հովսեփի կյանքում էին։`