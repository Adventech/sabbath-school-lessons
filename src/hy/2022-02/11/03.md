---
title:  Հարձակում Հովսեփի վրա
date:  06/06/2022
---

Որքան էլ որ սարսափելի են այն իրադարձությունները, որոնք հետևում են, դրանք դժվար չէ հասկանալ։ Լինել այդքան մոտ, նույնիսկ հարազատական կապերի մեջ մեկի հետ, ում այդքան ատում ես, վաղ թե ուշ անխուսափելիորեն կհանգեցնի միայն անախորժությունների։ Եվ հանգեցրեց։

`Կարդացե՛ք Ծննդոց 37.12–36 համարները։ Ի՞նչ է դա մեզ սովորեցնում այն մասին, թե որքան վտանգավոր ու չար կարող են լինել չվերածնված սրտերը և ինչ քայլերի կարող են դրդել մեզնից յուրաքանչյուրին։`

Եղբայրներն ատում էին Հովսեփին, որովհետև նախանձում էին նրա նկատմամբ դրսևորվող Աստծո բարեհաճությանը (Գործք առաքելոց 7.9), որը կհաստատվի նրա կյանքի հետագա յուրաքանչյուր փուլում։ Երբ Հովսեփը մոլորվում է, նրան գտնում է մի մարդ ու առաջնորդում (Ծննդոց 37.15)։ Երբ Հովսեփի եղբայրները դավադրություն են կազմակերպում՝ սպանելու նրան, Ռուբենը միջամտում է և առաջարկում չսպանել նրան, այլ փոխարենը նետել գուբը (Ծննդոց 37.20–22)։

Դժվար է պատկերացնել այստեղ դրսևորված ատելությունը, հատկապես մեկի նկատմամբ, ով քո ընտանիքի անդամն է։ Ինչպե՞ս կարող էին այս երիտասարդներն այսքան դաժան բան անել։ Մի՞թե մի ակնթարթ անգամ չմտածեցին այն մասին, թե ինչպես այդ լուրը կազդեր իրենց հոր վրա։ Ինչպիսի դժգոհություն էլ որ նրանք ունենային Հովսեփի նկատմամբ դրսևորվող իրենց հոր բարեհաճության պատճառով, նրա որդիներից մեկի հանդեպ այսպիսի բան անելն իրապես անընդունելի էր։ Ինչպիսի՜ հզոր արտահայտություն այն բանի, թե ուր կարող է հասնել մարդ արարածի չարությունը։

«Սակայն եղբայրներից ոմանք իրենց տեղը չէին գտնում, նրանք վրեժխնդրությունից չէին ստացել ակնկալվող բավականությունը։ Շուտով եղբայրները նկատեցին մոտեցող ճամփորդների մի խումբ։ Դա իսմայելացիների քարավան էր, որ գալիս էր Հորդանանից և ուղևորվում դեպի Եգիպտոս, տանում էին համեմունքներ և այլ ապրանքներ։ Հուդան այժմ առաջարկում է իրենց եղբորը գուբում թողնելու փոխարեն վաճառել այս հեթանոս առևտրականներին։ Հովսեփն այլևս չի կանգնի իրենց ճանապարհին, իսկ իրենք մաքուր կլինեն նրա արյունից»։ Էլեն Ուայթ, Նահապետներ և մարգարեներ, էջ 211։

Հովսեփին գուբը նետելուց և նրան սպանել պլանավորելուց հետո մոտենում է քարավանը, և Հուդան եղբայրներին առաջարկում է իրենց եղբորը վաճառել այդ առևտրականներին (Ծննդոց 37.26, 27)։ Հովսեփը վաճառվում է մադիանացիներին (Ծննդոց 37.28), որոնք էլ իրենց հերթին նրան վաճառում են եգիպտացի ինչ-որ մեկին (Ծննդոց 37.36)՝ այպիսով մոտեցնելով նրա ապագա փառքը։

`Ինչո՞ւ է այդքան կարևոր որոնել Աստծո զորությունը մեր բնավորության վատ կողմերը փոխելու համար՝ նախքան դրանք կդրսևորվեն այնպիսի արարքներում, որ նույնիսկ չէինք էլ մտածի, որ երբևէ կարող ենք նման բաներ անել։`