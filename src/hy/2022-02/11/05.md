---
title:  Հովսեփը՝ ստրուկ Եգիպտոսում
date:  08/06/2022
---

Այժմ մենք կշարունակենք Հովսեփի պատմությունը, որն «ընդհատվել» էր Թամարի պատմությամբ։ Հովսեփն այժմ ստրուկ է «դահճապետի» մոտ, ով թագավորական պաշտոնյաների բանտարկության պատասխանատուն է (Ծննդոց 40.3, 4, Ծննդոց 41.10–12)։

`Կարդացե՛ք Ծննդոց 39-րդ գլուխը։ Հովսեփի՝ Պետափրեսի տանը վերակացու աշխատելու լույսի ներքո որո՞նք են այն գործոնները, որոնք հանգեցրին այդպիսի մեծ հաջողության։`

Գրեթե միանգամից Հովսեփը բնութագրվում է որպես հաջողակ մարդ (Ծննդոց 39.2, 3)։ Նա այնքան լավն էր, և նրա տերն այնքան էր վստահում նրան, որ «իր ամբողջ ունեցվածքը նրա ձեռքը հանձնեց» և նույնիսկ Հովսեփին կարգեց «իր տան վրա վերակացու» (Ծննդոց 39.4)։

Սակայն Հովսեփի հաջողությունները նրան չեն ապականում։ Պետափրեսի կինը նկատում է նրան և ցանկանում է քնել նրա հետ, Հովսեփը կտրականապես մերժում է կնոջ առաջարկը և նախընտրում կորցնել իր աշխատանքն ու անվտանգությունը, քան գործել այդ մեծ չարիքը և մեղանչել Աստծո դեմ (Ծննդոց 39.9)։ Հովսեփի մերժմամբ նվաստացած կինն իր ծառաներին ու իր ամուսնուն ներկայացնում է ասես Հովսեփն իրեն բռնաբարելու փորձ է արել, ինչի հետևանքով Հովսեփը հայտնվում է բանտում։

Հովսեփն այստեղ վերապրում է այն, ինչ վերապրում ենք բոլորս՝ Աստծո կողմից լքված լինելու զգացողությունը, թեև նույնիսկ այս բարդ իրավիճակում «Տերը Հովսեփի հետ էր» (Ծննդոց 39.21)։

Ի վերջո խառնվում է Աստված, Նա ազդում է բանտապետի հետ Հովսեփի հարաբերությունների վրա։ Այստեղ ևս, ինչպես և իր տիրոջ տանը, Աստված օրհնում է Հովսեփին։ Նա ակնհայտորեն օժտված մարդ է և նույնիսկ ի հեճուկս ավելի վատ հանգամանքների, որ նա ունի այժմ (ի վերջո, նա նախկինում նաև ստրուկ էր)՝ նա փորձում է դրանից օգուտ քաղել։ Ինչպիսի պարգևներով էլ որ նա օժտված լիներ, ի վերջո տեքստն ասում է, որ բացառապես Աստված էր, որ նրան հաջողությամբ օժտեց։ «Բանտապետը նրա ձեռքին եղած ոչ մի բանին չէր նայում, որովհետև Տերը նրա հետ էր. ինչ որ նա անում էր, Տերը հաջողություն էր տալիս» (Ծննդոց 39.23)։ Որքա՜ն կարևոր է, որ բոլոր օժտված ու «հաջողակ» մարդիկ հիշեն, թե այդ ամենը որտեղից է գալիս։

`Կարդացե՛ք Ծննդոց 39.7–12 համարները։ Ինչպե՞ս Հովսեփը դիմակայեց կնոջ ոտնձգություններին։ Ինչո՞ւ Հովսեփը հատկապես նշեց, որ նրա խնդրանքը կատարելը մեղք կլիներ Աստծո առաջ։ Մեղքի բնույթի ի՞նչ ընկալում է ի ցույց դնում Հովսեփն այստեղ, և ի՞նչ է դա։`