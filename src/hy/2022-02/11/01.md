---
title:  Հովսեփը՝ երազների վարպետը
date:  04/06/2022
---

### Այս շաբաթվա ուսումնասիրության համար կարդացե՛ք.
Ծննդոց 37, Մատթեոս 20.26, 27, Գործք Առաքելոց 7.9, Ծննդոց 38, Ծննդոց 39, Ծննդոց 40.1–41.36։

> <p>Հիշելու համարը.<p>
> «Եվ միմյանց ասացին. «Ահա գալիս է այն երազ տեսնողը»» (Ծննդոց 37.19)։

Հովսեփի պատմությունը (Ծննդոց 37–50) ներկայացնում է Ծննդոց գրքի վերջին հատվածը Քանանում նրա տեսած առաջին երազներից (Ծննդոց 37.1–11) մինչև Եգիպտոսում նրա մահը (Ծննդոց 50.26)։ Իրականում Ծննդոց գրքում Հովսեփին հատկացված է ավելի շատ տեղ, քան որևէ այլ նահապետի։ Թեև Հովսեփը Հակոբի որդիներից ընդամենը մեկն է, նա Ծննդոց գրքում ներկայացված է որպես մեծագույն նահապետ, ինչպես Աբրահամը, Իսահակը և Հակոբը։

Ինչպես մենք ևս կտեսնենք, Հովսեփի կյանքն ընդգծում է երկու կարևորագույն աստվածաբանական ճշմարտություններ. առաջինը՝ Աստված իրականացնում է Իր խոստումները, և երկրորդ՝ Աստված կարող է չարը բարու վերածել։

Այս շաբաթվա ուսումնասիրության ընթացքում մենք կկենտրոնանանք Հովսեփի կյանքի վաղ շրջանի վրա։ Նա Հակոբի սիրելի որդին է, ով ճակատագրի հեգնանքով անվանվում է բաալ հախալոմոթ, «երազ տեսնող» (Ծննդոց 37.19), որը բառացիորեն նշանակում է «երազների վարպետ» և ենթադրում է, որ նա երազների գիտակ է։ Այս անվանումը նրան շատ լավ է համապատասխանում, քանի որ նա ոչ միայն ստանում, հասկանում և մեկնաբանում է մարգարեական երազները, այլև իր կյանքում իրականացնում է այդ երազները։

Այս գլուխներում մենք կրկին կտեսնենք, որ Աստծո նախախնամությունը հաստատվում է՝ ի հեճուկս մարդկային սրտի չարության ու չկամության։