---
title:  Փարավոնի երազները
date:  09/06/2022
---

`Կարդացե՛ք Ծննդոց 40.1–41.36 համարները։ Ինչպե՞ս են փարավոնի երազները կապված պաշտոնյաների երազների հետ։ Ո՞րն է այս զուգահեռի նշանակությունը։`

Իրադարձությունների կանխորոշված բնույթը շարունակվում է։ Հովսեփը նշանակվում է բանտարկյալների պատասխանատու, որոնցից երկուսը փարավոնի նախկին երկու պաշտոնյաներն են՝ մատռվակապետն ու հացագործապետը (Ծննդոց 41.9–11)։ Նրանց երկուսին էլ տանջում են երազները, որոնք նրանք հասկանալ չեն կարողանում, որովհետև «մեկնող չկա» (Ծննդոց 40.8)։ Եվ Հովսեփը մեկնում է նրանց երազները։

Այս երկու պաշտոնյաների երազներին զուգահեռ փարավոնը ևս երկու երազ է տեսնում, որոնք ոչ ոք չի կարողանում մեկնել (Ծննդոց 41.1–8)։ Այդ ժամանակ մատռվակապետը հիշում է Հովսեփի մասին և խորհուրդ տալիս փարավոնին կանչել նրան (Ծննդոց 41.9–13)։

Փարավոնը ևս, ինչպես նրա նախկին պաշտոնյաները, անհանգստացած է իր տեսած երազներից և կամենում է, որ իրեն մեկնեն իր երազները (Ծննդոց 41.14–24), և Հովսեփը մեկնում է դրանք։ Ինչպես փարավոնի պաշտոնյաների, այնպես էլ իր՝ փարավոնի երազները ներկայացնում են խորհրդանիշների շարք՝ յոթ կովերի երկու խմբերը (գեր և նիհար) այնպես, ինչպես հացահատիկի երկու խմբերը (պարարտ և բարակ) ներկայացնում են երկու տարբեր տարիների շարք՝ բարենպաստ և անբարենպաստ։ Յոթը կովերը զուգահեռ են յոթը զամբյուղ հացահատիկին և ներկայացնում են միևնույն լուրը՝ դրանց աստվածային ծագման ապացույց, ինչպես Հովսեփի երազները (Ծննդոց 41.32, համեմատե՛ք Ծննդոց 37.9 համարի հետ)։

Թեև Հովսեփը մեկնում է փարավոնի երազը, նա ամեն ինչ անում է հավաստիանալու համար, որ փարավոնը տեղեկանա, որ երազները մեկնում է Աստված՝ Էլոհիմը, Ով թագավորին ցույց է տալիս այն բաները, որ Ինքը շուտով անելու է (Ծննդոց 41.25, 28)։ Կարծես թե փարավոնն ընդունում է այս լուրը, որովհետև երբ նա որոշում է երկրի վրա կառավարիչ կարգել, բերում է հետևյալ փաստարկը. «Քանի որ Աստված քեզ իմացրել է այս ամենը, ապա քեզ նման հանճարեղ և իմաստուն չկա։ Դու իմ տան վրա՛ եղիր, և իմ ամբողջ ժողովուրդը թող հնազանդվի քո խոսքին» (Ծննդոց 41.39, 40)։

Ի՜նչ զարմանալի է. Աստծո շնորհիվ Հովսեփը Պետափրեսի տան կառավարչից դառնում է բանտի կառավարիչ, այնուհետև՝ ողջ Եգիպտոսի կառավարիչը։ Ինչպիսի՜ հզոր պատմություն այն մասին, թե ինչպես նույնիսկ սարսափելի թվացող հանգամանքներում Աստծո նախախնամությունն իրականություն է դառնում։

`Ինչպե՞ս կարող ենք վստահել Աստծուն ու կառչել Նրա խոստումներին, երբ իրադարձությունները բնավ Աստծո կանխորոշման մասին չեն խոսում, իսկ Աստված իսկապես լուռ է։`