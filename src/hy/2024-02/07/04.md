---
title: 'Ուիլյամ Միլլերը և Աստվածաշունչը'
date: 14/05/2024
---

Ճիշտ այնպես, ինչպես Աստված օգտագործեց բողոքական բարենորոգիչներին՝ կրկին բացահայտելու միայն Քրիստոսի հավատով արդարանալու ճշմարտությունը, Նա օգտագործեց Ուիլյամ Միլլերին՝ Քրիստոսի երկրորդ գալստյան ձևին վերաբերող ճշմարտությունը վերաբացելու համար: Երբ Միլլերն ուսումնասիրում էր Սուրբ Գիրքը, նա հայտնաբերեց Քրիստոսին, Ով սիրում է իրեն ավելի, քան ինքը կարող է պատկերացնել: Աստվածաշունչը, գրիչն ու նոթատետրը ձեռքի տակ` նա սկսեց կարդալ Ծննդոց գիրքը և կարդում էր այնպիսի արագությամբ, որը կարող էր թույլ տալ` հասկանալու ընթերցվող հատվածը։ Սուրբգրային մի հատվածը մյուսի հետ համեմատելով՝ նա թույլ տվեց, որ Աստվածաշունչը բացատրի ինքն իրեն։

`Կարդացե՛ք Եսայի 28․9, 10, Առակներ 8․8, 9, Հովհաննես 16․13 և Բ Պետրոս 1․19-21 համարները։ Աստվածաշնչի մեկնաբանության ի՞նչ սկզբունքներ եք հայտնաբերում այս համարներում:`

Գիրքը գրքի հետ համեմատելով՝ Ուիլյամ Միլլերի առջև բացվեցին Աստվածաշնչի գաղտնիքները: Նա փնտրում էր ինչպես մի թաքնված գանձ որոնող և առատորեն վարձատրվեց: Սուրբ Հոգին նրա հասկացողության համար բացեց Աստծո Խոսքը: Նա ուսումնասիրեց աստվածաշնչյան մարգարեությունները նույն ջանասիրությամբ, ինչ աստվածաշնչյան մյուս գրքերը։

`Կարդացե՛ք Դանիել 1․17, Դանիել 2․45, Ա Պետրոս 1․10, 11 և Հայտնություն 1.1–3 համարները: Ի՞նչ են սովորեցնում այս համարներն աստվածաշնչյան մարգարեությունները հասկանալու վերաբերյալ:`

Մարգարեական գրքերի խորհրդանիշները փակված չեն առեղծվածային քողի տակ։ Սիրող Աստվածը մեզ տվել է Իր մարգարեական խոսքը, որ մեզ պատրաստի վերջին համաշխարհային իրադարձություններին: Ուիլյամ Միլլերը հստակ հասկացավ, որ մարգարեությունն իր իսկ լավագույն մեկնաբանողն է: Մարգարեության խորհրդանիշները պարզաբանվում են հենց Աստվածաշնչով։ Գազանները ներկայացնում են թագավորներ կամ թագավորություններ (Դանիել 7․17, 23)։ Քամին ներկայացնում է կործանում (Երեմիա 49․36), ջուրը՝ ժողովուրդներին կամ ազգերին (Հայտնություն 17․15), կինը՝ եկեղեցին (Երեմիա 6․2, Եփեսացիներին 5․22–32): Դանիելի և Հայտնության ժամանակային մարգարեությունները նույնպես տրված են խորհրդանշական լեզվով, որտեղ մեկ մարգարեական օրը բառացիորեն մեկ տարի է (Թվեր 14․34, Եզեկիել 4․6): Երբ Ուիլյամ Միլլերը կիրառեց աստվածաշնչյան մեկնաբանության այս սկզբունքները, նա ապշեց այն ամենից, ինչ հայտնաբերեց՝ կապված Քրիստոսի վերադարձի ժամանակի հետ:

`Ինչո՞ւ է մարգարեական խորհրդանիշների ճիշտ ըմբռնումն այդքան կարևոր մեր հավատի համար:`