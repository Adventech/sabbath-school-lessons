---
title: 'Դանիել 8․14 համարի 2300 օրը'
date: 15/05/2024
---

Ուիլյամ Միլլերը նկատեց, որ մարգարեների կողմից կանխասված իրադարձությունները՝ Աբրահամի ժառանգների պանդխտության 400 տարիները, Իսրայելի անապատում թափառելու 40 տարիները, Իսրայելի գերության 70 տարիները և Դանիելի գրքում Իսրայելի համար վճռված 70 շաբաթները (Ծննդոց 15․13, Թվեր 14․34, Երեմիա 25․11, Դանիել 9․24) ճշգրտորեն կատարվել են։

`Կարդացե՛ք Մարկոս 1․15, Գաղատացիներին 4․4 և Հռոմեացիներին 5․6 համարները։ Ի՞նչ են ասում այս համարներն Աստծո` առաջին գալուստին վերաբերող ժամանակացույցի մասին:`

Ուսումնասիրելով մարգարեությունները և գիրքը գրքի հետ համեմատելով` Միլլերը եզրակացրեց, որ եթե Աստված աստվածային ժամանակացույց ունի ամբողջ Աստվածաշնչում, ուրեմն Նա պետք է ունենա նաև մեր Տիրոջ երկրորդ գալուստի ժամանակացույցը:

`Կարդացե՛ք Դանիել 8․14 համարը։ Ի՞նչ իրադարձություն պետք է տեղի ունենար 2300 օրվա վերջում։`

Ուիլյամ Միլլերն ընդունում էր այն տարածված տեսակետը, ըստ որի` Սրբարանի մաքրումը երկրի մաքրումն է կրակով։ Նա ջանասիրաբար ուսումնասիրում էր Աստվածաշունչը, որ հասկանա նման` իսկապես կարևոր իրադարձությունը։ Նա հայտնաբերեց կապը Դանիել 8 և Դանիել 9 գլուխների միջև: Դանիել 8-ում հրեշտակին հանձնարարվեց Դանիելին հասկացնել տեսիլքը (Դանիել 8․16): Գլխի վերջում Դանիել 8-ի ամբողջ տեսիլքի միակ մասը, որը մնացել էր անբացատրելի(տե՛ս Դանիել 8.27), 2300 օրերին վերաբերողհատվածն էր: Ավելի ուշ հրեշտակը վերադարձավ Դանիելի մոտ և ասաց. «Ո՛վ Դանիել, հիմա եկա, որպեսզի քեզ խելամտություն և հասկացողություն պարգևեմ» (Դանիել 9․22, տե՛ս նաև Դանիել 9․23, 25–27)։ Սա պետք է օգներ նրան` հասկանալու 2300 օրվա իմաստը:

«Ուրեմն հասկացի՛ր պատգամը և իմացի՛ր տեսիլքը» (Դանիել 9․23) հրահանգից հետո հրեշտակն առաջին հերթին Դանիելին տեղեկացնում է հետևյալը. «Յոթանասուն յոթնյակ է վճռված քո ժողովրդի և քո սուրբ քաղաքի համար» (Դանիել 9․24): «Վճռված» բառը բառացի նշանակում է «կտրված»։ Յոթանասուն շաբաթ կամ 490 տարի պետք է կտրվի: Բայց ինչի՞ց։ Ակնհայտ է, որ 2300 օրվա տեսիլքը Դանիել 8 գլխում միակ հատվածն է, որը Դանիելը չհասկացավ, և որը հրեշտակը եկավ բացատրելու։

Եվ քանի որ 70 շաբաթվա սկզբնակետը սկսվում է «Երուսաղեմը վերակառուցելու վճիռն արձակելուց» հետո (Դանիել 9․25), Միլլերը հասկացավ, որ եթե ունենա այդ տարեթիվը, կարող է իմանալ 70 շաբաթների և 2300 օրվա մարգարեության սկիզբը։