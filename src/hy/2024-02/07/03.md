---
title: 'Ժամանակի կանխատեսում'
date: 13/05/2024
---

Թեև բողոքական բարենորոգիչները հավատում էին Քրիստոսի բառացի, տեսանելի, լսելի և փառահեղ վերադարձին, աստվածաշնչյան այս ճշմարտության ըմբռնումն աստիճանաբար փոխվեց: 19-րդ դարի հանրաճանաչ քարոզիչները սովորեցնում էին, որ Քրիստոսը գալու է, որ Իր թագավորությունը հիմնի այս երկրի վրա և հաստատի հազարամյա խաղաղություն: Սա հանգեցրեց հոգևոր անտարբերության և հոգևոր արժեքների հանդեպ սառնության:

Քրիստոսի աշակերտները նույնպես սխալ հասկացան Մեսիայի գալստյան էությունը։ Նրանք կարծում էին, որ Նա կգա որպես հաղթող զորավար, Ով կկոտրի հռոմեական ստրկության լուծը, այլ ոչ որպես Մեկը, Ով կազատի իրենց մեղքի դատապարտությունից ու կապանքներից: Այդպիսով, նրանք չկարողացան հասկանալ Նրա գալստյան ձևը:

`Կարդացե՛ք Գործք Առաքելոց 1.9–11, Հայտնություն 1․7 և Մատթեոս 24․27, 30, 31 համարները։ Ի՞նչ են սովորեցնում այս համարները մեր Տիրոջ վերադարձի ձևի մասին։`

Երբ Քրիստոսն առաջին անգամ որպես մանուկ հայտնվեց Բեթլեհեմի մսուրում, շատ քիչ մարդիկ նկատեցին Նրա գալուստը: Սակայն, երբ Նա գա երկրորդ անգամ, «ամեն աչք» կտեսնի Նրան: Յուրաքանչյուր ականջ կլսի Նրա վերադարձի փողի ձայնը: Երկրի վրա գտնվող յուրաքանչյուր մարդ կտեսնի Նրա փառքը: Մենք չպետք է խաբվենք։ Աստվածաշունչը կատարյալ պարզությամբ ներկայացնում է Նրա վերադարձի հետ կապված իրադարձությունները:

«Աստվածաշնչում բացահայտված ամենահանդիսավոր ու փառահեղ ճշմարտություններից մեկը Քրիստոսի երկրորդ գալուստն է, որով ավարտվելու է փրկագնման մեծ գործը։ Աստծո պանդուխտ ժողովրդի համար, որ այդքան երկար թափառում է «խավարի ու մահվան ստվերի երկրում», թանկագին ու երանելի հույս է Նրա հայտնության խոստումը, Ով «հարությունն է և կյանքը», որպեսզի «Իր աքսորածին հետ դարձնի»։ Երկրորդ գալստյան վերաբերյալ ուսմունքը Սուրբ Գրքի հիմնական թեման է։ Այն օրվանից, երբ առաջին զույգը վշտահար դուրս եկավ Եդեմից, հավատի որդիները սպասել են Խոստացյալի գալստյանը, Ով պիտի տապալի կործանիչի իշխանությունն ու իրենց վերադարձնի կորսված դրախտը»։ Էլեն Ուայթ, Մեծ պայքար, էջ 299։

Վաղ գալստական առաջնորդ Լյութեր Ուորենը սովորեցնում էր երիտասարդներին. «Քրիստոսի գալուստին պատրաստ լինելու միակ միջոցը պատրաստվելն ու պատրաստ մնալն է»։ Քրիստոսի մոտալուտ վերադարձի լուրը հրատապ կոչ է մեզանից յուրաքանչյուրի համար՝ քննելու մեր սրտերը և գնահատելու մեր հոգևոր կյանքը: Դա աստվածավախ կյանքով ապրելու կոչ է: Չեզոքություն չի կարող լինել Քրիստոսի վերադարձի փառքի բոցավառ լույսի ներքո:

`Կարդացե՛ք Ա Թեսաղոնիկեցիներին 5.2–5 և Եբրայեցիներին 9.28 համարները: Ինչպե՞ս են քաջալերում այս համարները՝ կապված Քրիստոսի գալստյան ձևի հետ:`