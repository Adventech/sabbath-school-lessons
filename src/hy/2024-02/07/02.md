---
title: 'Նրա վերադարձի խոստումը'
date: 12/05/2024
---

Բողոքական բարենորոգիչները և Հոլանդիայից Նոր աշխարհ մեկնած ուխտագնացներն անհամբեր սպասում էին Հիսուսի գալուստին: Նրանց համար այն բերկրալի իրադարձություն էր։ Ջոն Ուիքլիֆն անհամբեր սպասում էր Քրիստոսի գալուստին՝ որպես եկեղեցու հույս: Կալվինը խոսում էր բոլոր բարենորոգիչների անունից, երբ քարոզում էր Քրիստոսի փառահեղ վերադարձի մասին՝ որպես «բոլոր իրադարձություններից ամենաբարեպատեհը»: Աստծո հավատարիմ մարդկանց համար Քրիստոսի երկրորդ գալուստն իրադարձություն է, որը պետք է ընդունել, այլ ոչ թե վախենալ:

`Կարդացե՛ք Հովհաննես 14.1–3, Ա Թեսաղոնիկեցիներին 4.13–18 և Տիտոս 2.11–14 համարները: Ինչո՞ւ են այս աստվածաշնչյան համարները դարերի ընթացքում այդքան հույս տվել քրիստոնյաներին:`

Հեշտ է հասկանալ, թե ինչու է Քրիստոսի երկրորդ գալստյան հանդեպ հավատը նման հույս և ուրախություն պատճառել Աստվածաշնչին հավատացող քրիստոնյաներին: Այն ցույց է տալիս հիվանդության, տառապանքի ու մահվան վերջը: Այն սկիզբ է դնում աղքատության, անարդարության ու ճնշումների ավարտին։ Այն ակնկալում է վեճերի, հակամարտությունների ու պատերազմների ավարտ: Այն կանխատեսում է ապագա խաղաղության, երջանկության և Քրիստոսի ու բոլոր դարերի փրկագնվածների հետ հավիտենական ընկերակցության աշխարհը:

«Տիրոջ գալուստը Նրա ճշմարիտ հետևորդների հույսն է եղել բոլոր դարերում։ Փրկչի հրաժեշտի խոստումը Ձիթենյաց սարի վրա, որ Ինքը պետք է վերադառնա, Նրա աշակերտների համար լուսավորեց ապագան՝ նրանց սրտերը լցնելով ուրախությամբ ու հույսով, որ ոչ թախիծը, ոչ էլ փորձությունները չէին կարող մարել։ Տառապանքի ու հալածանքների մեջ «մեծ Աստծո և մեր Փրկիչ Հիսուս Քրիստոսի հայտնությունը» «երանելի հույս» էր։ Երբ թեսաղոնիկեցի քրիստոնյաները սրտի կսկիծով թաղում էին իրենց սիրելիներին, որ հույս ունեին ապրելու մինչև Տիրոջ գալուստը, Պողոսը՝ նրանց ուսուցիչը, նրանց միտքն ուղղում է դեպի հարությունը, որը տեղի կունենա Փրկչի գալստյան ժամանակ։ Հետո Քրիստոսում ննջածները հարություն կառնեն և կենդանի մնացածների հետ միասին կհափշտակվեն՝ օդում Տիրոջը դիմավորելու։ «Եվ այդպես,– ասում է նա,– ամեն ժամ Տիրոջ հետ կլինենք։ Ուրեմն միմյանց մխիթարե՛ք այս խոսքերով» (Ա Թեսաղոնիկեցիներին 4.16-18)։ Էլեն Ուայթ, Մեծ պայքար, էջ 302։

`Ինչո՞ւ է երկրորդ գալուստն այդքան կարևոր մեր հավատի համար: Հատկապես երբ գիտենք, որ մահացածները քնում են (տե՛ս Դաս 10), ինչո՞ւ է այս ուսմունքն այդքան կարևոր: Ինչո՞ւ առանց դրա, ինչպես Պողոսն ասաց, կհայտնվեինք միանգամայն անհույս իրավիճակում (տե՛ս Ա Կորնթացիներին 15.15–18):`