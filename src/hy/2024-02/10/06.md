---
title: 'Ոգեհարցությունը վերջին օրերին․ մաս 2'
date: 06/06/2024
---

Մեր փրկության հույսը հիմնավորված է Քրիստոսով: Նրա` արյունով ներկված ձեռքերը մեզ դրդում են ընդունելու անսահման գնով ձրի մատուցված զոհաբերությունը: Շուտով Քրիստոսը կվերադառնա՝ պահանջելու Իր սեփականությունը: Տիտոսին 2.13 համարը Քրիստոսի երկրորդ գալուստն անվանում է «երանելի հույս»:

Սատանայի նպատակն այդ հույսը ոչնչացնելն է։ Նա հրաշքներ, նշաններ ու դյութող երևույթներ կգործի, ցանկացած բան և ամեն ինչ, որը կարող է մարդկանց հեռացնել աստվածաշնչյան ճշմարտությունից և Քրիստոսի փրկությունից:

«Այստեղ է սուրբերի համբերությունը, որոնք պահողներն են Աստծու պատվիրանների ու Հիսուսի հավատի» (Հայտնություն 14․12)։ Վերջնական պայքարում սատանան ամեն ինչ կանի, որ մարդիկ չպահեն «Աստծո պատվիրանները» կամ «Հիսուսի հավատը», կամ էլ երկուսը միասին։ Հետևաբար, պետք է զգույշ լինել ցանկացած ուսմունքից, որը, նույնիսկ եթե ուղեկցվի նշաններով, հրաշքներով ու դյութող երևույթներով, մեզ կհեռացնի «մնացորդի» այս երկու հատկանիշներից որևէ մեկից:

`Կարդացե՛ք Մատթեոս 24.23–27, Բ Կորնթացիներին 11․13, 14 և Բ Թեսաղոնիկեցիներին 2.9–12 համարները: Ի՞նչ են ասում այս համարները սատանայի մոլորեցնող զորության ու գործելակերպի մասին։`

Ժամանակի վերջում սատանան կգործադրի իր վերջնական խաբեությունը. «Շուտով երկնքում ահավոր գերբնական տեսիլքներ կերևան՝ ի նշան դևերի հրաշագործ ուժի։ Դևերի ոգիները կհայտնվեն երկրի թագավորների և ողջ աշխարհի մոտ՝ մոլորեցնելու նրանց և ստիպելու, որ միանան սատանային՝ երկնքի կառավարության դեմ նրա վերջին պայքարում։ Նրանց խաբեությունից հավասարապես կմոլորվեն ղեկավարներն ու հպատակները։ Մարդիկ վեր կկենան՝ ձևացնելով, թե իրենք Քրիստոսն են, և կհավակնեն այն տիտղոսին ու երկրպագությանը, որ պատկանում է միայն աշխարհի Փրկչին։ Նրանք զարմանահրաշ բժշկություններ կանեն՝ ասելով, թե հայտնություններ ունեն երկնքից, որոնք, սակայն, կհակասեն Սուրբ Գրքի վկայությանը։

Որպես խաբեության մեծ դրամայի եզրափակիչ գործողություն՝ սատանան ինքը կհայտնվի Քրիստոսի կերպարանքով։ Եկեղեցին վաղուց հայտարարել է, որ սպասում է Փրկչի գալստյանը՝ որպես իր հույսերի իրականացում։ Մեծ խաբեբան այժմ այնպես կանի, որ թվա, թե Քրիստոսը եկել է։ Երկրի տարբեր մասերում սատանան կհայտնվի որպես շլացուցիչ պայծառությամբ փառավոր մի էակ՝ հիշեցնելով Աստծո Որդուն, ինչպես նկարագրված է Հովհաննեսի Հայտնություն գրքում։ (Հայտնություն 1.13-15)»։ Էլեն Ուայթ, Մեծ պայքար, էջ 624 (շեշտադրումը հեղինակի կողմից)։

`Որպեսզի չխաբվենք, ինչո՞ւ է այդքան կարևոր Քրիստոսի վերադարձին, ինչպես նաև մահացածների վիճակին վերաբերող ճշմարտությունը հասկանալը:`