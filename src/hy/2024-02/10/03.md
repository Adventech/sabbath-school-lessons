---
title: 'Մահը Հին Կտակարանում'
date: 03/06/2024
---

`Կարդացե՛ք Սաղմոսներ 6․5, Սաղմոսներ 115․17, Գ Թագավորների 2․10, Գ Թագավորների 11․43 և Գ Թագավորների 14․20 համարները։ Ի՞նչ են սովորեցնում այս համարները մահացածների վիճակի մասին:`

Հին Կտակարանը ոչինչ չի սովորեցնում հոգու անմահության մասին: Այն նաև չի սովորեցնում, որ մահից հետո հավատարիմները ճախրում են դեպի երկնային երանություն, որ հավերժ ապրեն այնտեղ։ Չի սովորեցնում, որ մահից հետո ամբարիշտներն իջնում են դժոխք, որտեղ այրվում են հավիտենության ընթացքում: Այն սովորեցնում է, որ մահը նինջ է: Թագավորների գրքում նահապետների մահը նկարագրելու համար օգտագործվում է «․․․ննջեց [քնեց] իր հայրերի հետ» արտահայտությունը։ Սաղմոսներ 13.3–ում կարդում ենք. «Նայի՛ր, պատասխա՛ն տուր ինձ, ո՜վ Տեր, իմ Աստվա՛ծ, լուսավորի՛ր իմ աչքերը, որ չննջեմ մահվան մեջ» (Սաղմոսներ 13․3, համեմատե՛ք Սաղմոսներ 90․5)։ Անդրադառնալով մահվանը՝ Հոբը խոսում է քնից չարթնանալու մասին (Հոբ 14․12)։ Սաղմոսերգուն հավելում է. «Իսկ ես արդարությամբ պիտի տեսնեմ Քո երեսը, և երբ արթնանամ, պիտի կշտանամ Քո կերպարանքից» (Սաղմոսներ 17․15):

Խոսելով ասորեստանցիների բանակի ջախջախման մասին, սաղմոսերգուն զինվորների մահը նկարագրում է «քնով թմրեցին» արտահայտությամբ, որն անգլերեն թարգմանություններում նկարագրվում է որպես «վերջնական քուն»[մահվան քուն] (Սաղմոսներ 76․6): Մահացածների՝ որպես անմարմին ոգիների գաղափարը, որոնք սավառնում են շուրջբոլորը` կենդանի մարդկանց հետ շփվելու համար, ամենևին էլ աստվածաշնչյան չէ, այլ զուտ հեթանոսական:

Մահվան վերաբերյալ ճշմարտությունը չհասկանալը մեզ սատանայի մոլորությունների թիրախն է դարձնում: «Շատերին դևերի ոգիները կհայտնվեն սիրելի ազգականների կամ ընկերների տեսքով և կներկայացնեն ամենավտանգավոր հերձվածողություններ։ Այս այցելուները կդիմեն մեր հոգու ամենանուրբ զգացմունքներին և հրաշքներ կգործեն՝ իրենց կեղծիքները հաստատելու համար։ Մենք պետք է պատրաստ լինենք նրանց դիմակայելու Աստվածաշնչի այն ճշմարտությամբ, որ մեռածները ոչինչ չգիտեն, և նրանք, ովքեր այսպես հայտնվում են, դևերի ոգիներն են»։ Էլեն Ուայթ, Մեծ պայքար, էջ 560։

`Կարդացե՛ք Դանիել 12․2 և Հոբ 19․25, 26 համարները։ Մահացածների վիճակի մասին ի՞նչ բաղադրիչներ են ավելացնում այս համարները։`

Մահը հանգիստ քնի վիճակ է մինչև հարությունը։ Չկան մեր շուրջբոլորը սավառնող անմարմին ոգիներ` կենդանի մարդկանց հետ հաղորդակցվելու համար: Թեև հեթանոսները հավատում էին ոգեղեն աշխարհին, իսրայելացիները մահն ընկալում էին որպես քուն մինչև հարության առավոտը։

Անշուշտ, մենք սգում ենք մեր մահացած հարազատների համար։ Բայց Քրիստոսով մահացածների մասին հարկավոր է այսպես մտածել. նրանք փակում են աչքերը մահվան մեջ և հետո, անկախ այն բանից, թե որքան ժամանակ կպահանջվի մինչև Հիսուսի վերադարձը, հաջորդ բանը, որ կիմանան, երկրորդ գալուստն է: Առաջին միտքը, որ նրանք կարող են ունենալ հարության ժամանակ, այս կլինի․ «Օ՜հ, ի վերջո, Հիսուսն իսկապես վերադարձավ»։