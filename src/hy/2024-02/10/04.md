---
title: 'Մահը Նոր Կտակարանում'
date: 04/06/2024
---

`Կարդացե՛ք Հովհաննես 11.11–14, 21–25, Բ Տիմոթեոսին 1․10, Ա Կորնթացիներին 15.51–54 և Ա Թեսաղոնիկեցիներին 4․15-17 համարները։ Ինչպե՞ս է նկարագրվում մահը Հին և Նոր Կտակարանների գրողների կողմից։ Համեմատե՛ք։`

Ե՛վ Հին, և՛ Նոր Կտակարանները մահվան խորհրդանիշն օգտագործում են որպես քուն: Աստվածաշնչում առնվազն հիսուներեք անգամ «քուն» բառն առնչվում է «մահ» երևույթին։ Աստվածաշնչի գրողները համաձայն են, որ անմահ հոգու մեջ գիտակցված գոյություն չկա, որն անմիջապես մահից հետո լքում է մարմինը։

Նոր Կտակարանն ավելացնում է լրացուցիչ չափորոշիչ, որի մասին արդեն ակնարկվել է Հին Կտակարանում՝ փառավոր հարությունը Քրիստոսի վերադարձի ժամանակ:

Ավետարաններն ընդգծում են, որ հավիտենական կյանքը միայն Քրիստոսի մեջ է: Դժոխքի բոլոր դևերը չեն կարող հավատացյալներից խլել հավիտենական կյանքի վստահությունը: Խաչի վրա Քրիստոսը հաղթեց մահին: Գերեզմանն այլևս չի կարող իր զոհերին պահել։ Քրիստոսի հարությունն այն գրավականն է, որ բոլոր հավատացյալները մի օր հարություն կառնեն գերեզմանից, երբ Նա վերադառնա:

Դիտարկենք Պողոս առաքյալի հետևյալ խոսքերը. «Որովհետև եթե մեռելները հարություն չեն առնում, ապա Քրիստոսն էլ հարություն չի առել։ Եվ եթե Քրիստոսը հարություն չի առել, ձեր հավատն ունայն է, ու դեռ ձեր մեղքերի մեջ եք։ Ուրեմն նրանք էլ, ովքեր Քրիստոսով ննջեցին, կորան» (Ա Կորնթացիներին 15.16–18): Ինչպե՞ս կարելի է հասկանալ այս համարները, եթե մահացածներն արդեն երկնային երանության մեջ են: Ի՞նչ նկատի ունի Պողոս առաքյալը, երբ ասում է «կորան», եթե իրականում արդեն երկնքում են։

Փոխարենը, առաքյալի ամբողջ միտքն այն է, որ Քրիստոսի հարությունը մեր հարության հիմքն է, և որ առանց հարության, «ձեր հավատն ունայն է, ու դեռ ձեր մեղքերի մեջ եք», իսկ մեռելները մնում են հողի մեջ՝ մեռած վիճակում։

Այս համարները կատարելապես համահունչ են Հիսուսի գալուստի ժամանակ հարության հույսի մասին խոսող այլ աստվածաշնչյան համարների հետ, երբ մենք կստանանք «այն անեղծ, անարատ ու անթառամ» ժառանգությունը, «որ երկնքում պահված է ձեզ համար» (Ա Պետրոս 1․4): Եթե, այնուամենայնիվ, մահացածներն արդեն երկնքում են, ինչո՞ւ է Պետրոսը խոսում մեզ համար «երկնքում պահված» ժառանգության մասին։ Ակնհայտ է, որ Նոր Կտակարանի հավատացյալներն անհամբեր սպասում էին Քրիստոսի գալուստին և մահացածների հարությանը, և այս հույսը նրանց օգնում էր հավատարիմ մնալ կյանքի փորձություններում:

`Ինչո՞ւ է հարությունը քրիստոնեական հավատի այդքան հզոր հույս։ Ի՞նչ կլիներ, եթե մենք ունենայինք խաչը, սակայն չլիներ հարությունը: Ի՞նչ հույս կունենայինք։ Այդ դեպքում ինչո՞ւ է հարությունը մեր հավատի այդքան կարևոր մասը։`