---
title: 'Ոգեհարցության մահացու հետևանքները'
date: 02/06/2024
---

Առասպելն այն մասին, որ մահը պարզապես մուտք է կյանքի նոր փուլ, հիմնված է հոգու բնական անմահության հայեցակարգի վրա: Այս հեթանոսական գաղափարը վաղ շրջանում ներթափանցեց եկեղեցի, որովհետև վերջինս հեռացավ իր աստվածաշնչյան հենքից՝ փորձելով իր հավատը լայնորեն տարածել հռոմեական աշխարհում։

«Հոգու անմահության տեսությունն այն կեղծ ուսմունքներից մեկն է, որը Հռոմը, փոխ առնելով հեթանոսությունից, ներմուծեց քրիստոոնեական կրոն»։ Էլեն Ուայթ, Մեծ պայքար, էջ 549։

`«Եվ մի՛ վախեցեք նրանցից, ովքեր մարմինն են սպանում, բայց հոգին սպանել չեն կարող։ Այլ ավելի վախեցե՛ք նրանից, ով կարող է գեհենի մեջ կորստյան մատնել և՛ հոգին, և՛ մարմինը» (Մատթեոս 10․28)։ Միայն այս համարն ի՞նչ պետք է ասի հոգու ենթադրյալ անմահության մասին։`

Տերն Իր ժողովրդին արգելեց ներգրավվել օկուլտիզմի ցանկացած դրսևորման մեջ: Նրանք չպետք է հանդուրժեին, որ իրենց մեջ լիներ որևէ «կախարդ կամ վհուկ, կամ բախտասաց կամ ոգեհարցուկ» (Բ Օրենք 18․11)։ Այդպիսի մարդիկ պետք է քարկոծվեին մինչև մահ (Ղևտական 20․27)։ Պատիժը աներևակայելի խիստ է թվում, սակայն այն նախատեսված էր Իսրայելին կեղծ աստվածներին երկրպագելուց պաշտպանելու համար։

Կախարդությունը դիվային երևույթ է: Այն դրդում է կեղծ երկրպագության և խեղաթյուրում Աստծո հետ իրական փոխհարաբերությունները, սակայն երբեք չի կարող բավարարել սրտի խոր կարիքները։ Ոգեհարցությունը սատանայի` աշխարհը գերեվարելու ծրագրի հիմքն է: Սակայն, Հիսուսն Իր շնորհով ու զորությամբ գերիներին ազատում է նրանց կաշկանդող չարի շղթաներից:

`Կարդացե՛ք Ժողովող 9․5, Հոբ 7.7–9 և Եսայի 8․19, 20 համարները։ Ի՞նչ են սովորեցնում այս աստվածաշնչյան հատվածները մահվան և մահացածների հետ հաղորդակցվելու մասին։`

Այն համոզմունքը, որ մահացածները մահից անմիջապես հետո դրախտ են գնում, թեև Աստվածաշնչային չէ, սակայն, ինչպես կիրակի օրվա վերաբերյալ համոզմունքը, այնքան երկար ժամանակ գոյություն ունի և այնքան ամուր է արմատավորված, որ մարդկանց համար շատ դժվար է ձերբազատվել դրանից: Մարդիկ օգտագործում են համատեքստից դուրս հանված մի քանի տեքստեր՝ փորձելով արդարացնել այն: Սակայն այս կեղծ ուսմունքը նրանց անպաշտպան է թողնում այն մոլորությունների հանդեպ, որոնք սատանան կարող է պարտադրել, հատկապես վերջին ճգնաժամի ժամանակ:

`Ի՞նչ փորձառություն եք ունեցել՝ փորձելով մահացածների վիճակը ներկայացնել մյուս քրիստոնյաներին: Ի՞նչն եք արդյունավետ համարել:`