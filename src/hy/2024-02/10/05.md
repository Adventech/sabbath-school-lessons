---
title: 'Ոգեհարցությունը վերջին օրերին․ մաս 1'
date: 05/06/2024
---

`Կարդացե՛ք Մատթեոս 24․5, 11, 24, Բ Թեսաղոնիկեցիներին 2.7–9, Հայտնություն 13․13, 14 և Հայտնություն 16․13, 14 համարները։ Ինչպիսի՞ մոլորությունների են հանդիպելու մարդիկ վերջին օրերում։`

Սատանան կօգտագործի նշաններ ու տպավորիչ հրաշքներ՝ Հիսուսի գալուստից անմիջապես առաջ մեծաթիվ մարդկանց մոլորեցնելու համար: Մեկնաբանելով դիվային ոգիների կեղծ ուժը՝ Անխել Ռոդրիգեսը տալիս է հետևյալ խոսուն նկարագրությունը․ «Նրանց համոզելու ուժը կարելի է գտնել ոչ թե իրենց լուրի բովանդակության, այլ գերբնական դրսևորումների ուժի մեջ, որոնք կոչվում են «նշաններ» կամ «հրաշքներ»: Նրանք նշաններ են անում` դիմելով մարդկանց հուզական կողմին, այլ ոչ թե իրենց հայեցողական ու բանական կարողություններին: Այն փաստը, որ այս նշանները կատարվում են դևերի կողմից, ցույց է տալիս, որ երեք դևերի [վիշապ, գազան և կեղծ մարգարե] լուրը միավորող ուժն իր բնույթով ոգեպաշտական է։ Աստված չէ դրանց պատճառը կամ սկզբնաղբյուրը: Քանի որ տիեզերական պայքարը մոտենում է ավարտին, դիվային ուժը մարդկության պատմության ասպարեզ կմտնի աննախադեպ կերպով: Ոգեհարցությունը, որի հիմքում հոգու անմահության ոչ աստվածաշնչյան ուսմունքն է, գրեթե կպաշարի աշխարհը» («Տիեզերական պայքարի ավարտը. երեք հրեշտակների լուրերի նշանակությունը», չհրատարակված ձեռագիր, էջ 6)։

`Ինչո՞ւ է վտանգավոր մեր զգացմունքներին վստահելը: Ի՞նչ դեր են դրանք խաղում մեր հավատի փորձառության մեջ՝ լավ և վատ: Ինչպե՞ս կարող է սատանան շրջանցել մեր մտածողության գործընթացները և դիմել մեր զգացմունքներին:`

«Սատանան երկար է պատրաստվել աշխարհը խաբելու իր վերջին փորձին։ ․․․Աստիճանաբար նա ճանապարհ հարթեց իր խաբեության գլուխգործոցի՝ ոգեհարցության համար։ Նա դեռ չի հասել իր ծրագրերի լիակատար իրականացմանը, բայց կհասնի ժամանակի վերջին հատվածում։ ․․․Բացի նրանցից, ովքեր կպահվեն Աստծո զորությամբ՝ հավատալով Նրա Խոսքին, ողջ աշխարհը կներքաշվի այդ մոլորության մեջ։ Մարդիկ արագորեն ընկնում են բախտորոշ ապահովության նիրհի մեջ, որպեսզի արթնանան միայն Աստծո բարկության պատուհասներից»։ Էլեն Ուայթ, Մեծ պայքար, էջ 561, 562։ Մեր միակ ապահովությունը Հիսուսի և Նրա Խոսքի մեջ է: Դժվար չէ տեսնել, թե ինչպես միլիոնավոր, նույնիսկ միլիարդավոր մարդիկ, որ չեն հասկանում մահացածների վիճակը, կարող են տարվել մոլորություններով, որոնք ներառում են այն գաղափարը, որ մահացածներն ապրում են մահից հետո:

`Նույնիսկ հիմա, որո՞նք են այն սովորական խաբեությունները, որոնցից պաշտպանված են նրանք, ովքեր հասկանում են, որ մահացածները ննջած են:`