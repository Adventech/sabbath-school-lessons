---
title: 'Հետագա ուսումնասիրության համար'
date: 07/06/2024
---

Լի Սթրոբելի վերջերս հրատարակված «Գործը դրախտի համար» գիրքը հիմնված է այն մտքի վրա, որ մահացածները կենդանի են մնում ինչ-որ գիտակից գոյության մեջ, իսկ կլինիկական մահվան փորձառությունն օգտագործվում է որպես «ապացույցի» մաս։ Բերենք մեկ օրինակ։ Մի աղջիկ, որի մոտ սրտի վիրահատության ժամանակ կլինիկական մահ է ախտորոշվել, պատմել է, որ հանդերձյալ կյանքում հանդիպել է իր եղբորը, ինչը զարմացրել է նրան, որովհետև ինքը եղբայր չունի: Հետագայում, երբ ապաքինումից հետ նա հորն ասել է այդ մասին, վերջինս առաջին անգամ խոստովանել է, որ աղջիկն իսկապես եղբայր ունի, որ մահացել է մինչ նրա ծնվելը» (Լի Սթրոբել, «Գործը դրախտի համար», էջ 69, Գրանդ Ռապիդս, Միչիգան, «Զոնդերվան բուքս» հրատարակչություն, 2021թ․)։ Այնուամենայնիվ, Սթրոբելը պայքարում է, որ հետմահու կյանքի գաղափարը ներդաշնակեցնի աստվածաշնչյան հստակ ուսմունքի հետ, ըստ որի` միայն Քրիստոսի վերադարձից հետո քրիստոնյաները կարող են ստանալ իրենց վերջնական վարձատրությունը:

Մեզ տրված է հետևյալ նախազգուշացումը. «Շատերին դևերի ոգիները կհայտնվեն սիրելի ազգականների կամ ընկերների տեսքով և կներկայացնեն ամենավտանգավոր հերձվածողություններ։ Այս այցելուները կդիմեն մեր հոգու ամենանուրբ զգացմունքներին և հրաշքներ կգործեն՝ իրենց կեղծիքները հաստատելու համար։ Մենք պետք է պատրաստ լինենք նրանց դիմակայելու Աստվածաշնչի այն ճշմարտությամբ, որ մեռածները ոչինչ չգիտեն, և նրանք, ովքեր այսպես հայտնվում են, դևերի ոգիներն են։

Հենց մեր առջև է փորձության ժամը, «որ գալու է այս աշխարհի վրա՝ փորձելու երկրի երեսի վրա բնակվողներին» (Հայտնություն 3.10)։ Բոլոր նրանք, որոնց հավատն ամուր հաստատված չէ Աստծո Խոսքի վրա, կխաբվեն ու կհաղթվեն։ Սատանան գործում է «անիրավության ամեն խաբեությամբ», որպեսզի իշխանություն ձեռք բերի մարդկանց որդիների վրա, և նրա խաբեությունները գնալով աճելու են։ Բայց նա կարող է իր նպատակին հասնել միայն այն դեպքում, երբ մարդիկ հոժարակամ տրվեն նրա փորձություններին։ Նրանք, ովքեր անկեղծորեն ձգտում են ճանաչել ճշմարտությունը և ջանում են հնազանդությամբ սրբել իրենց հոգիները՝ ամեն հնարավորն անելով պայքարին պատրաստվելու համար, հուսալի պաշտպանություն կգտնեն ճշմարտության Աստծո մեջ։ «Որովհետև Իմ համբերության խոսքը պահեցիր, Ես էլ քեզ կպահեմ»-, խոստանում է Փրկիչը (Հայտնություն 3.10)։ Նա ավելի շուտ երկնային բոլոր հրեշտակներին կուղարկի պաշտպանելու Իր ժողովրդին, քան թույլ կտա, որ գեթ մի հոգի, որ ապավինում է Իրեն, հաղթվի սատանայից»։ Էլեն Ուայթ, Մեծ պայքար, էջ 560։

**Հարցեր քննարկման համար**

`Ոգեհարցության ի՞նչ խորամանկորեն նուրբ ազդեցություններ կարող է օգտագործել սատանան մտքի վրա ազդելու համար: Ի՞նչ դեր են խաղում ԶԼՄ-ները:`

`Ինչպե՞ս ձեր հավատով կկիսվեք ընկերոջ հետ, ով պարզապես կորցրել է սիրելիին և հավատում է, որ վերջինս դրախտում է: Ի՞նչն է տեղին ասել, իսկ ինչը՝ ոչ։`