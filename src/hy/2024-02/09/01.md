---
title: 'Աստծո կառավարության հիմքը'
date: 25/05/2024
---

### Այս շաբաթվա ուսումնասիրության համար կարդացե՛ք.
Հայտնություն 14.6–12, Ժողովող 12․13, 14, Առակներ 28․9, Դանիել 7․25։

> <p>Հիշելու համարը.<p>
> «Վիշապը բարկացավ կնոջ վրա ու գնաց նրա մյուս զավակների դեմ պատերազմելու, որոնք պահում են Աստծու պատվիրանները և ունեն Հիսուսի վկայությունը» (Հայտնություն 12․17)։

### Ընթերցման համար.
«Մեծ պայքար» գրքի 25–27-րդ գլուխները

Աստվածաշնչի ջանադիր ուսումնասիրության միջոցով գալըստականները հասկացան երկնային Սրբարանի Սրբության Սրբոցում գտնվող օրենքի կարևորությունը: Նայելով Աստծո օրենքի կենտրոնին՝ նրանք նաև պարզեցին չորրորդ պատվիրանի նշանակությունը շաբաթի վերաբերյալ: Իրականում, այս պատվիրանն առավել, քան որևէ այլ պատվիրան, հստակ բնորոշում է Աստծուն որպես մեր Արարիչ՝ ամբողջ ճշմարիտ երկրպագության հիմք։ Այս գաղափարն արդիական է հատկապես երկրի պատմության վերջին օրերին (տե՛ս Հայտնություն 14.6–12):

Սատանայի նպատակն ի սկզբանե Աստծո երկրպագությունը խաթարելն էր՝ քանդելով Աստծո օրենքը: Նա գիտի, որ սայթաքել «մեկ բանում»` նշանակում է «ամբողջ օրենքին պարտական» լինել (Հակոբոս 2.10)։ Այդպիսով, նա մարդկանց խրախուսում է, որ խախտեն Աստծո օրենքը: Սատանան ատում է շաբաթ օրը, քանի որ այն մարդկանց հիշեցնում է Արարչի մասին և այն, թե ինչպես պետք է երկրպագել Նրան: Դա նաև ամրագրված է երկնային Սրբարանի Սրբության Սրբոցում պահվող Աստծո օրենքում: Քանի որ օրենքը սահմանում է մեղքը, քանի դեռ մարդիկ ցանկանում են հավատարիմ լինել Աստծուն, Նրա օրենքը, ներառյալ շաբաթ օրվա պատվիրանը, շարունակելու է գործել:

Այս դասի նպատակն է բացահայտել Սրբարանի, Աստծո օրենքի, շաբաթի, գազանի դրոշմի և գալիք ճգնաժամի կապը: Մենք նաև կուսումնասիրենք շաբաթի կարևորությունը վերջին ժամանակի սերնդի համար:

*Ուսումնասիրեք այս շաբաթվա դասը, որը հիմնված է «Մեծ պայքար» գրքի 25–27-րդ գլուխների վրա, որպեսզի նախապատրաստվեք հունիսի 1-ի շաբաթ օրվան: