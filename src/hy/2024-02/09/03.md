---
title: 'Աստծո օրենքի անփոփոխելիությունը'
date: 27/05/2024
---

`Կարդացե՛ք Մատթեոս 5․17, 18, Սաղմոսներ 111․7, 8, Ժողովող 12․13, 14, Ա Հովհաննես 5․3 և Առակներ 28․9 համարները։ Ի՞նչ են սովորեցնում այս աստվածաշնչյան համարներն օրենքի և քրիստոնյայի փոխհարաբերության մասին:`

Յոթերորդ օրվա գալստականներն Աստծո օրենքի սրբությունը պաշտպանելու հարցում հետևում են բողոքական բարենորոգիչներին: Ուշադրություն դարձրեք Ջոն Ուեսլիի այս հզոր հաստատմանը. «Մովսեսի կողմից Իսրայելի զավակներին փոխանցված արարողակարգային կամ ծիսական օրենքը, որը պարունակում էր տաճարի հին զոհաբերություններին ու ծառայություններին առնչվող բոլոր կանոններն ու հրամանները, իսկապես, մեր Տերը եկել էր ոչնչացնելու, լուծարելու և իսպառ վերացնելու։ Սակայն Նա չվերացրեց բարոյական օրենքը, որն ամփոփվում է Տասը պատվիրաններում և պարտադրվում մարգարեների կողմից: Նրա գալստյան նպատակը դրա որևէ մասը վերացնելը չէր: Սա օրենք է, որը երբեք չի կարող խախտվել, որը «հաստատված կմնա երկնքում` որպես հավատարիմ վկա»։ ... Այս օրենքի յուրաքանչյուր կետ ողջ մարդկության համար և բոլոր դարերում պետք է ուժի մեջ մնա, քանի որ կախված չէ ո՛չ ժամանակից, ո՛չ տեղից, ո՛չ էլ որևէ հանգամանքից, որոնք ենթակա են փոփոխության։ Այն կախված է Աստծո բնույթից և մարդու էությունից և միմյանց հետ նրանց կայուն փոխհարաբերությունից» (Մեր Տիրոջ «Լեռան քարոզի» մասին, քարոզ 5-րդ, Ջոն Ուեսլիի քարոզներ, Ժողովածու (Նեշվիլ, Թեննեսի, Աբինգտոն պրես 1991, էջ 208, 209):

`Համեմատե՛ք Ելք 34.5–7 համարները Հռոմեացիներին 7.11, 12, Սաղմոս 19.7–11, Սաղմոս 89․14 և Սաղմոս 119․142, 172 համարների հետ։ Ի՞նչ են ասում այս համարներն Աստծո օրենքի և Նրա բնավորության փոխհարաբերության մասին։`

Սատանան ատում է Աստծո օրենքը, որովհետև այն Նրա բնավորության արտացոլումն է, Նրա աթոռի պատվանդանը և մարդկության բարոյական հիմքը: «Բոլորի համար ակնհայտ էր, որ եթե երկրային սրբարանը եղել է երկնայինի պատկերը կամ օրինակը, ուրեմն երկրում տապանակի մեջ պահվող օրենքը երկնքում գտնվող տապանակի օրենքի ճշգրիտ պատճենն է, և որ երկնային Սրբարանի վերաբերյալ ճշմարտության ընդունումը ներառում էր Աստծո օրենքի պահանջները և չորրորդ պատվիրանի շաբաթը պահելու պարտավորությունը։ Սա էր Սուրբ Գրքի ներդաշնակ մեկնաբանության հանդեպ համառ ու վճռական ընդդիմության գաղտնիքը, որը բացահայտեց Քրիստոսի ծառայությունը երկնային Սրբարանում»։ Էլեն Ուայթ, Մեծ պայքար, էջ 435։

`Որո՞նք են այն պատճառները, որոնք մարդիկ հաճախ են մեջբերում բանավիճելու համար, թե մենք այլևս պարտավոր չենք պահել Տասը պատվիրանները: Ի՞նչ եք կարծում, իրականում, ի՞նչ է թաքնված դրա հետևում:`