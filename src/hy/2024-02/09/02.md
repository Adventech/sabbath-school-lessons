---
title: 'Սրբարանը և օրենքը'
date: 26/05/2024
---

`Կարդացե՛ք Հայտնություն 11․19, Ելք 25․16, Ելք 31․18 և Հայտնություն 12․17 համարները։ Ի՞նչ են ասում այս համարներն այն մասին, թե ինչ է գտնվում Սրբարանի Սրբության Սրբոցում պահվող Ուխտի տապանակում:`

Քավության օրը դատաստանի օր էր: Ամբողջ Իսրայելին հրահանգվում էր այս իրադարձությանը մասնակցել ապաշխարելով, անձերը քննելով և ամեն տեսակի գործերից զերծ մնալով (տե՛ս Ղևտական 23.29–31): Միայն այս օրն էր քահանայապետը մտնում Սրբության Սրբոց՝ մեղքի քավություն անելու։ Այնտեղ՝ Սրբարանի ներքին սենյակում, գտնվում էր Ուխտի տապանակը։ Տապանակի ներսում գտնվում էր Աստծո Տասը պատվիրանների օրենքը, որ գրված էր քարե սալերի վրա։ Տապանակի ոսկե կափարիչը կոչվում էր Ողորմություն, որտեղ արյուն էր ցողվում` Սրբարանը մեղքից մաքրելու համար: Աստծո տեսանելի ներկայությունը դրսևորվում էր Ողորմությունից վեր՝ Շեկինայի մեջ: Ամեն մի զոհաբերություն բացահայտում էր Աստծո ողորմությունը մեղավոր մարդկանց հանդեպ, սակայն քավության օրը ցույց է տալիս, որ մեղքերը հիշվում են մինչև դատաստանի օրը (Եբրայեցիներին 10․3), և որ դրանք իսկապես կարող են ջնջվել միայն Քրիստոսի արյանը հավատալու միջոցով (Ա Պետրոս 118, 19)։ Այնտեղ, Աստծո ներկայության մեջ, ողորմությունն ու արդարությունը գեղեցիկ կերպով միահյուսվում են:

Նայելով երկնային Սրբարանից ներս՝ Հովհաննես առաքյալին «բացվեց Աստծո տաճարը երկնքում, երևաց Ուխտի տապանակն Իր տաճարում» (Հայտնություն 11.19): «Մեծ պայքար» գրքում գտնում ենք հետևյալ մեկնաբանությունը․ «Երկնային Սրբարանի Սրբության Սրբոցում սրբորեն պահվում է աստվածային օրենքը, որն Աստված Ինքը որոտմունքի միջից հռչակեց Սինա լեռան վրա և Իր մատով գրեց քարե սալերի վրա։ Երկնային Սրբարանում պահվող Աստծո օրենքն այն մեծ բնօրինակն է, որի անսխալ պատճենը փորագրվեց քարե սալերի վրա և Մովսեսի կողմից գրի առնվեց Հնգամատյանում։ Նրանք, ովքեր ըմբռնեցին այս կարևոր հարցը, հասկացան աստվածային օրենքի սրբազան ու անփոփոխ բնույթը»։ Էլեն Ուայթ, Մեծ պայքար, էջ 434։

Երբ վաղ գալստական հավատացյալներն ուսումնասիրեցին Սրբարանի վերաբերյալ աստվածաշնչյան ուսմունքը, հասկացան Աստծո օրենքի և նրա կենտրոնում գտնվող շաբաթի նշանակությունը: Նրանք եզրակացրին, որ եթե Աստծո օրենքը պատկերված է երկնային Սրբարանի Ուխտի տապանակում, անշուշտ, այն չէր կարող վերանալ խաչի վրա:

`Մտածեք շաբաթ օրվա մասին, որը ժամում հազար մղոն արագությամբ դեպի մեզ է գալիս ամեն շաբաթ և առանց բացառության: Ի՞նչ պետք է ասի դա արարչագործության ուսմունքի կարևորության մասին: Ուրիշ ո՞ր ուսմունքն ունի նման հզոր ու կրկնվող հիշեցում:`