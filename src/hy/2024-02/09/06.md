---
title: 'Երեք հրեշտակների լուրը'
date: 30/05/2024
---

Հայտնություն 14.7 համարում առաջին հրեշտակը բարձրաձայն ասում է. «Վախեցե՛ք Աստծուց ու փա՛ռք տվեք Նրան, որովհետև Նրա դատաստանի ժամը եկել է, և երկրպագե՛ք երկինքն ու երկիրը, ծովն ու ջրերի աղբյուրներն Ստեղծողին»: Երկինքը կոչ է անում, որ մոտալուտ դատաստանի լույսի ներքո մենք մեր գերագույն հավատարմությունն ու սրտանց երկրպագությունը մատուցենք Արարչին:

Երկրորդ հրեշտակն ասում է. «Ընկա՜վ, ընկա՜վ մեծն Բաբելոնը, որն իր պոռնկության թունդ գինուց խմեցրեց բոլոր ազգերին» (Հայտնություն 14․8): Բաբելոնը ներկայացնում է ընկած հավատուրաց կրոնական համակարգը, որը մերժել է առաջին հրեշտակի լուրը՝ հօգուտ կեղծ երկրպագության համակարգի։ Ահա թե ինչու Հայտնություն 14.9–11-րդ համարները զգուշացնում են «գազանին և նրա պատկերին» երկրպագելու գաղափարից։ Այստեղ ներկայացվում է երկու հակադիր ընտրություն՝ երկրպագություն Արարչին կամ երկրպագություն գազանին։ Երկիր մոլորակի վրա ապրող յուրաքանչյուր մարդ պետք է կայացնի իր վերջնական, անդառնալի որոշումը, թե ում է պատկանում իր կատարյալ հավատարմությունը՝ Հիսուսին, թե սատանային:

`Կարդացե՛ք Հայտնություն 14․12 համարը։ Որո՞նք են գազանին երկրպագելուց հրաժարվողների երկու հիմնական հատկանիշները: Ինչո՞ւ երկու հատկանիշներն էլ էապես կարևոր են:`

Աստված կունենա վերջին ժամանակի ժողովուրդ, որը հավատարիմ կլինի Նրան համաշխարհային պատմության մեջ մեծագույն ընդդիմության և ամենակատաղի հալածանքների պայմաններում: Քրիստոսի արդարության պարգևի շնորհիվ նա կապրի շնորհառատ, հնազանդ կյանքով: Արարչին երկրպագելն ուղղակիորեն հակադրվում է գազանին երկրպագելուն և արտահայտվում է Աստծո պատվիրանները պահելու մեջ: Հավատարմություն Քրիստոսին կամ հավատարմություն գազանին. այս վերջնական պայքարը կենտրոնանում է երկրպագության մեջ, և բարու ու չարի այս մեծ պայքարի հիմքում շաբաթն է:

Փրկչի այս հավատարիմ հետևորդները ոչ միայն կունենան հավատ Հիսուսի հանդեպ, այլև կունենան Հիսուսի հավատը: Հիսուսի հավատն այնքան խորն է, այնքան վստահելի ու նվիրական, որ դժոխքի բոլոր դևերն ու երկրի բոլոր փորձությունները չեն կարող սասանել այն: Դա հավատ է, որը վստահում է, երբ չի կարող տեսնել, հավատում է, երբ չի կարող հիմնավորել, թե ինչու, և հույս ունի, երբ չի կարող հասկանալ: Հիսուսի հավատն ինքնին պարգև է, որը մենք ստանում ենք հավատով: Դա մեզ կառաջնորդի գալիք պայքարի միջով: Երբ վերջնական ճգնաժամը ծագի, և մենք բախվենք տնտեսական պայքարի, հալածանքի, բանտարկության և նույնիսկ մահվան, Հիսուսի հավատը մեզ կառաջնորդի երկրի վերջին ժամերի միջով, մինչև Նա վերադառնա:

`Ինչպե՞ս է Աստված այսօր ամրացնում ձեր հավատն այն ամենի համար, ինչ տեղի է ունենալու ապագայում:`