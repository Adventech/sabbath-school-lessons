---
title: 'Հետագա ուսումնասիրության համար'
date: 31/05/2024
---

«Շատերն աստվածաշնչյան որևէ վկայություն չունենալով իրենց օգտին, մոռանալով, որ ժամանակին նույն փաստարկներն էին օգտագործվել Քրիստոսի և Նրա առաքյալների դեմ, համառորեն պնդեցին. «Ինչո՞ւ մեր ճանաչված մարդիկ չեն հասկանում շաբաթի այդ հարցը։ Քչերն են ձեզ նման հավատում։ Հնարավոր չէ, որ դուք ճիշտ լինեք, իսկ աշխարհի բոլոր գիտունները՝ սխալ։

Նման փաստարկները հերքելու համար պետք էր միայն հիշատակել Սուրբ Գրքի ուսմունքը և բոլոր դարերում Իր ժողովրդի հանդեպ Տիրոջ վերաբերմունքի պատմությունը»։

Բայց քրիստոնյաներն անցյալում պահել են կիրակին՝ ենթադրելով, թե այդպիսով տոնում են աստվածաշնչյան շաբաթը։ Եվ այսօր էլ յուրաքանչյուր եկեղեցում, ներառյալ կաթոլիկ համայնքը, կան անկեղծ քրիստոնյաներ, որ անկեղծորեն հավատում են, թե կիրակին է Աստծո շաբաթը։ Աստված ընդունում է նրանց անկեղծ դրդումներն ու նրանց ազնվությունը։ Բայց երբ կիրակին պահելը պահանջվի օրենքով, և աշխարհը լուսավորվի ճշմարիտ շաբաթը պահելու հարցում, այն ժամանակ նա, ով կխախտի Աստծո պատվիրանը և կհնազանդվի այն դրվածքին, որը հաստատված չէ ավելի բարձր հեղինակությամբ, քան Հռոմինն է, դրանով ավելի կպատվի պապությանը, քան Աստծուն։ Նա պատվի տուրք է մատուցում Հռոմին և այն իշխանությանը, որը պետք է պարտադրի Հռոմի որդեգրած դրվածքը։ Նա երկրպագում է գազանին և նրա պատկերին։ Մերժելով այն պատվիրանը, որն Աստված է տվել որպես Իր հեղինակության նշան, և դրա փոխարեն պատվելով մյուսը, որը Հռոմն է ընտրել որպես իր գերիշխանության խորհրդանիշ, նրանք կընդունեն Հռոմին հավատարիմ լինելու նշանը՝ «գազանի դրոշմը»։ Բայց միայն այն ժամանակ, երբ հարցը պարզորոշ կներկայացվի մարդկանց, և նրանք կկանգնեն ընտրության առաջ` Աստծո պատվիրանները, թե մարդկային դրվածքները, օրինազանցության մեջ համառողները կընդունեն «գազանի դրոշմը»։ Էլեն Ուայթ, Մեծ պայքար, էջ 455, 449.

**Հարցեր քննարկման համար**

`Աշխարհն այնքա՜ն արագ ու կտրուկ է փոխվում: Ինչո՞ւ պետք է միշտ զգոն լինենք, որպեսզի վերջին օրերի իրադարձությունները մեզ անպատրաստ չգտնեն:`

`Ինչպե՞ս է Աստծո դատաստանի և օրենքի ըմբռնումը ներդաշնակում այն փաստի հետ, որ մենք փրկվում ենք միայն շնորհով:`

`Ի՞նչ եղանակներով կարող եք վկայություն տալ նրանց, ովքեր չեն ըմբռնում ճշմարիտ շաբաթի նշանակությունը և անկեղծորեն պահում են շաբաթվա առաջին օրը` կիրակին:`

`Ի՞նչ վտանգներ է պարունակում եկեղեցու և պետական իշխանության միավորումը։ Որպես քրիստոնյաներ` ինչպե՞ս պետք է վերաբերվենք կառավարությանը:`