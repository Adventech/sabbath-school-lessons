---
title: 'Շաբաթը և օրենքը'
date: 28/05/2024
---

`Կարդացե՛ք Հայտնություն 14․6, 7, Հայտնություն 4․11, Ծննդոց 2.1–3 և Ելք 20.8–11 համարները: Ի՞նչ կապ կա արարչագործության, շաբաթի և Աստծո օրենքի միջև:`

Արարչագործությունը խոսում է այն մասին, թե ինչ արժեք ունենք մենք Աստծո համար։ Մենք միայնակ չենք տիեզերքում, տիեզերական փոշու մի մասնիկ չենք և ոչ էլ ժառանգական (գենետիկ) պատահար: Այլ կերպ ասած, կյանքի ծագման ընդհանուր գիտական պատկերը, որը ջատագովվում է զանգվածային լրատվամիջոցների և հանրաճանաչ մշակույթների կողմից, ներկայացնում է մեր ծագման այնպիսի տեսակետ, որը բոլորովին անհամատեղելի է աստվածաշնչյան պատմության հետ:

Մենք կանք, որովհետև Հիսուսն արարել է մեզ: Եվ Նա արժանի է մեր երկրպագությանը ոչ միայն այն պատճառով, որ արարել է մեզ, այլ որովհետև փրկագնել է մեզ: Արարումն ու փրկագնումը ճշմարիտ երկրպագության հիմքն են: Հետևաբար, շաբաթը կարևոր նշանակություն ունի փրկության ծրագիրը հասկանալու համար: Շաբաթը խոսում է Արարչի հոգատարության ու Փրկչի սիրո մասին:

Արարչագործական շաբաթվա ավարտին Աստված հանգստացավ Իր արարած աշխարհի գեղեցկության ու վեհության մեջ: Նա հանգստացավ նաև մեզ համար օրինակ լինելու համար։ Շաբաթն ամենշաբաթյա դադար է, որպեսզի գովաբանենք Նրան, Ով ստեղծել է մեզ: Շաբաթ օրվա երկրպագությամբ մենք բացում ենք մեր սրտերը՝ ստանալու այն առանձնահատուկ օրհնությունները, որոնք սահմանվեցին այդ օրը և ոչ մեկ ուրիշ օր:

Շաբաթը բացահայտում է Արարչին, Ով չափազանց շատ սիրեց մեզ, որպեսզի չթողնի այն պահին, երբ շեղվեցինք մեզ հետ կապված Իր նպատակից: Շաբաթը Նրա մեջ հանգիստ գտնելու հավիտենական խորհրդանիշն է: Այն Արարչի հանդեպ նվիրվածության հատուկ նշան է (Եզեկիել 20․12, 20)։ Այն հանգստի՛ խորհրդանիշ է, այլ ոչ գործերի։ Շնորհի, այլ ոչ օրինապահության։ Վստահության, այլ ոչ դատապարտության։ Այն նշան է, որ մեր փրկության համար կախված ենք Աստծուց և ոչ ինքներս մեզնից: Իսկական շաբաթօրյա հանգիստը շնորհի հանգիստն է Նրա սիրառատ գրկում, Ով արարել ու փրկագնել է մեզ, և Ով կրկին գալիս է մեզ համար:

Հայտնություն 14-րդ գլխի լուրն Աստծո` վերջին ժամանակի լուրն է աշխարհին։ Այն մարդկանց կոչ է անում, որ ամեն շաբաթ օր հանգստանան Նրա սիրո ու հոգատարության մեջ, հիշեն ու փառք տան Նրան, Ով արարել է մեզ: Շաբաթը պահելը նաև կապող օղակ է Եդեմի կատարելության և ապագա Նոր Երկնքի ու Նոր Երկրի փառքի միջև: Այն մեզ հիշեցնում է, որ մի օր Եդեմի շքեղությունները կվերականգնվեն։

`Յոթերորդ օրվա գալստականներից շատերը ենթարկվում են օրինապահ լինելու մեղադրանքին, և այդ մեղադրանքը, սովորաբար, կապված է շաբաթ օրը պահելու հետ: Քննարկե՛ք շաբաթ օրվա հարցը` որպես փրկագնման և հավատով արդարության խորհրդանիշ: Ինչո՞ւ է մարդկանց թվում, թե հանգստին վերաբերող պատվիրանին հնազանդվելով մենք փորձում ենք մեր ուժերով երկինք գնալ:`