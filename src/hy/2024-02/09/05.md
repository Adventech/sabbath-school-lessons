---
title: 'Գազանի դրոշմը'
date: 29/05/2024
---

`Կարդացե՛ք Հայտնություն 12․12, 17 և Հայտնություն 13․7 համարները։ Ինչպե՞ս են այս տեքստերը բացահայտում սատանայի ցասումը։ Ինչո՞ւ է սատանան այդքան բարկացած Աստծո` վերջին ժամանակի ժողովրդի վրա:`

Հայտնություն 12-րդ գլուխը պատկերում է Քրիստոսի և սատանայի միջև տիեզերական պայքարը դարերի ընթացքում: Այն գագաթնակետին է հասնում, երբ սատանան վերջին հարձակումն է կատարում Աստծո ժողովրդի վրա: Հայտնություն 13-րդ գլուխը ներկայացնում է վիշապի երկու դաշնակիցներին՝ ծովի գազանին և ցամաքի գազանին: Այս երկու ուժերը միանում են նրան, որ պատերազմեն Աստծո ժողովրդի դեմ։

`Կարդացե՛ք Հայտնություն 13․4, 8, 12, 15 և Հայտնություն 14․7, 9–11 համարները (տե՛ս նաև Հայտնություն 15․4, Հայտնություն 16․2, Հայտնություն 19․20, Հայտնություն 20․4, Հայտնություն 22․9)։ Ո՞ր հիմնական թեման է քննարկվում այս բոլոր համարներում։`

Ուշադրություն դարձրեք հետևյալ հակադրությանը. կամ մարդիկ երկրպագում են Արարչին, կամ այլ բան են պաշտում: Արարիչն է արժանի երկրպագության (Հայտնություն 5․9): Քրիստոսի և սատանայի միջև պայքարը սկսվել է երկնքում՝ երկրպագության վերաբերյալ. «․․․կբարձրանամ ամպերի գագաթին, կնմանվեմ Ամենաբարձրյալին» (Եսայի 14․14): Սատանան փափագում էր այն երկրպագությունը, որը միայն Արարչին էր պատկանում: Հայտնություն 13-րդ գլխի համաձայն` նա հաջողության է հասնում ցամաքի գազանի գործունեության միջոցով (Հայտնություն 13․4):

Դանիել 7-րդ գլխի հետ համեմատությունը ցույց է տալիս, որ այս ցամաքի գազանը նույն փոքր եղջյուրն է, որը «մտածելու է ժամանակներն ու օրենքները փոխելու մասին» և իշխանություն է գործադրելու 1260 մարգարեական «օր», այսինքն՝ 1260 տարի (Դանիել 7․25, համեմատե՛ք Հայտնություն 13․5, տե՛ս Դաս 6)։ Աստծո Տասը պատվիրանների օրենքի միակ մասը, որը վերաբերում է ժամանակին, չորրորդ պատվիրանն է: Այս եկեղեցին փորձում է երկրպագության յոթերորդ օրը` շաբաթը, փոխել շաբաթվա առաջին օրվան` կիրակիին։

Երկրպագության օրը փոխել կամեցող երկրային իշխանության համար յոթերորդ օրը` շաբաթը, որն Աստված Ինքն է սահմանել որպես Իր հեղինակության նշան (Ելք 31․13; Եզեկիել 20․12, 20), այդ հեղինակությունը յուրացնելու հիմնավոր փորձ է: Այդպիսով, այս կետի շուրջն է ծավալվում ճշմարիտ ու կեղծ երկրպագության վերաբերյալ վերջնական պայքարը:

Հայտնությունը նկարագրում է մարդկանց, որ հավատարիմ են Աստծուն և «պահում են Աստծո պատվիրանները» (Հայտնություն 12․17, Հայտնություն 14․12): Սա ներառում է յոթերորդ օրը` շաբաթը, այլ ոչ թե կիրակին: Նրանք, ովքեր մերժում են երեք հրեշտակների վերջին լուրը` Աստծուն Նրա սուրբ օրը երկրպագելու վերաբերյալ (Եսայի 58.13) և երկրպագում են գազանին նրա կեղծ «շաբաթ» օրը, որը կիրակին է, կստանան գազանի դրոշմը (տե՛ս Դաս 11):