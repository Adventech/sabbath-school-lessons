---
title: 'Լույսը փայլում է խավարի մեջ'
date: 13/04/2024
---

### Այս շաբաթվա ուսումնասիրության համար կարդացե՛ք.
Հովհաննես 8․44, Առակներ 23․23, Գործք Առաքելոց 20․27–32, Բ Թեսաղոնիկեցիներին 2․7–12, Սաղմոսներ 119․105, 116, 130, 133, 160, Առակներ 16․25, Բ Կորնթացիներին 4․3–6։

> <p>Հիշելու համարը.<p>
> «Այդժամ Հիսուսը նրանց ասաց. «Մի փոքր ժամանակ դեռ լույսը ձեր մեջ է. քայլե՛ք, քանի դեռ լույսն ունեք, որպեսզի խավարը ձեզ չտիրի։ Ով քայլում է խավարում, նա չի իմանում, թե ո՛ւր է գնում» (Հովհաննես 12․35)։

### Ընթերցման համար.
«Մեծ պայքար» գրքի 3-րդ գլուխը

Աստվածաշնչի վերջին՝ Հայտնություն գրքում սատանան պատկերված է որպես վիշապ և օձ (Հայտնություն 12․9)։ Նա վիշապ է, որովհետև ցանկանում է ոչնչացնել Աստծո ժողովրդին, և օձ է, որովհետև օգտագործում է իր բոլոր խորամանկությունները՝ մարդկանց մոլորեցնելու համար։ Քրիստոսի մահից հետո հազարավոր մարդիկ խոշտանգվեցին կայսերական Հռոմի կողմից, նետվեցին առյուծների երախը և այրվեցին խարույկի վրա, քանի որ հրաժարվեցին նրա «աստվածություններին» երկրպագելուց։ Չնայած դաժան պատիժներին` շատերը հավատարիմ մնացին, Ավետարանը շարունակեց տարածվել, և եկեղեցին՝ աճել:

Արդյունքում սատանան փոխեց իր ռազմավարությունը։ Բազմաթիվ հեթանոսներ մկրտվեցին, սակայն առանց աստվածաշնչյան ճշմարտությունների հիմնավոր ուսուցման։ Մոլորությունները հեղվեցին եկեղեցի, երբ առաջնորդները Սուրբ Գրքի ճշմարտությունները խառնեցին տարածված ժողովրդական սովորույթների հետ: Չորրորդ և հինգերորդ դարերը փոխզիջումների ժամանակաշրջան էին, երբ եկեղեցու առաջնորդները հեթանոսական սովորությունները միացրին քրիստոնեական ուսմունքին:

Սակայն նույնիսկ ամենածանր ժամանակներում Աստված մշտապես Իր ժողովրդի հետ էր: Նրանք գտան Հիսուսին՝ «ճանապարհը, ճշմարտությունը և կյանքը», և Սուրբ Հոգու զորությամբ ամուր մնացին, չզիջեցին իրենց խղճի համոզմունքները նույնիսկ խիստ ճնշումների պայմաններում։ Նրանք հավատարիմ մնացին Աստծո կամքին, որ իրենց հայտնված էր Սուրբ Գրքի միջոցով, և անշեղորեն պաշտպանեցին Նրա Խոսքի ճշմարտությունը, անկախ ճնշումներից, որ գործադրվում էին բացահայտ կամ խորամանկորեն: