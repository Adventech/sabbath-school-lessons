---
title: 'Փոխզիջում․ սատանայի քողարկված ռազմավարությունը'
date: 14/04/2024
---

`Համեմատե՛ք Հովհաննես 14․6 համարը Հովհաննես 8․44 համարի հետ։ Այս երկու համարներում ի՞նչ հակադրություն եք գտնում Հիսուսի և սատանայի բնավորությունների միջև։`

Այն, ինչ ասում է Հիսուսը, ճշմարիտ է, քանի որ Նա՛ է ճշմարտության հեղինակը: Ճշմարտությունը բխում է ամենաիմաստուն, ամենասեր, ամենագետ Աստծո սրտից: Նա է իրականության և ողջ ճշմարտության հիմքը:

Սրան հակառակ` սատանան ստախոս է և ստության հայրը: Նա պատրաստ է ամեն կեղծիք, խաբեություն, ապատեղեկատվություն և ճշմարտության խեղաթյուրում օգտագործել Աստծո ժողովրդին մոլորեցնելու համար։ Եդեմի պարտեզում նա խաբեց Եվային՝ խեղաթյուրելով ճշմարտությունը, կասկածներ հարուցելով և բացահայտ ժխտելով այն, ինչ Աստված էր ասել։ Սատանայի հայտարարությունը, թե «բնավ չեք մեռնի», պտուղն ուտելու համատեքստում ակնհայտ հակասություն էր Աստծո խոսքին: Դարեր շարունակ սատանան կիրառում է նույն ռազմավարությունը։ Նա խաթարում է վստահությունը Աստծո Խոսքի հանդեպ, հակասում Աստծո հայտնած կամքին, աղավաղում Սուրբ Գիրքը և բազմաթիվ անգամներ սխալ մեջբերում Աստվածաշունչը, եթե դա ձեռնտու է իրեն։

`Կարդացե՛ք Առակներ 23․23, Հովհաննես 17․17 և Հովհաննես 8․32 համարները։ Աստծո Խոսքի ճշմարտացիության վերաբերյալ ի՞նչ նմանություն եք գտնում Աստվածաշնչի այս համարներում։ Ո՞րն է դրանց կենտրոնական լուրը:`

«Սատանան լավ գիտեր, որ Սուրբ Գրքի շնորհիվ մարդիկ կկարողանան զանազանել իր խաբեություններն ու դիմագրավել իր ուժին։ Այդ խոսքով էր հենց, որ նույնիսկ աշխարհի Փրկիչը դիմակայեց սատանայի գրոհներին։ Նրա ամեն հարձակմանը Քրիստոսը պարզեց հավերժական ճշմարտության վահանն՝ ասելով. «Գրված է»։ Թշնամու յուրաքանչյուր առաջարկին Նա հակադրեց Խոսքի իմաստությունն ու զորությունը։ Եվ սատանան տեսավ, որ մարդկանց տիրելու և պապական զավթողական բռնատիրությունը նրանց վրա հաստատելու համար անհրաժեշտ է ժողովրդին տգիտության մեջ պահել Աստվածաշնչի հարցում։ Աստծո Խոսքը մեծարում է Աստծուն և սահմանափակ մարդկանց ցույց է տալիս իրենց իսկական վիճակը, ուստի, դրա սրբազան ճշմարտությունները հարկավոր էր թաքցնել և լռության մատնել։ Կաթոլիկ եկեղեցին որդեգրեց այս տրամաբանությունը։ Դարեր շարունակ Աստվածաշնչի տարածումն արգելված էր։ Մարդկանց թույլ չէր տրվում կարդալ այն կամ պահել իրենց տներում, իսկ անսկզբունքային քահանաներն ու կղերականները մեկնաբանում էին այն՝ պաշտպանելով իրենց հավակնությունները։ Այդպիսով՝ գրեթե ողջ աշխարհի կողմից պապը ճանաչվեց որպես Աստծո փոխանորդ՝ օժտված իշխանությամբ եկեղեցու և պետության վրա»։ Է․ Ուայթ, Մեծ պայքար, էջ 51։

`Քննարկեք այն միջոցները, որոնցով այսօր սատանան փորձում է աղավաղել կամ սխալ մեկնաբանել Աստծո Խոսքը։`