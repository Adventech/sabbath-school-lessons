---
title: 'Մարդկային դատողություն՝ Աստվածաշնչից անկախ'
date: 17/04/2024
---

Սուրբ Հոգին աշխատում է մեր մտքի միջոցով: Նա հրավիրում է բացահայտելու տիեզերքի առեղծվածները: Ինչ-որ մեկը տեղին է ասել, թե «Որպես քրիստոնյաներ մենք չենք թողնում մեր ուղեղը եկեղեցու դռան մոտ»: Այդուհանդերձ, միայն մարդկային վառ բանականությունն անգամ ի վիճակի չէ բացահայտելու Սուրբ Գրքի աստվածային ճշմարտությունները: Ճշմարտությունը մարդկային կարծիքի հարց չէ։ Այն աստվածային հայտնության հարց է:

`Կարդացե՛ք Առակներ 16․25, Դատավորներ 21․25 և Եսայի 53․6 համարները։ Ի՞նչ են բացահայտում այս համարները սատանայի խաբեության ռազմավարության մասին։`

Սատանայի արդյունավետ խաբեություններից մեկն այն է, որ դրդի հավատալու, որ Սուրբ Հոգու կողմից չաջակցվող և Աստծո Խոսքից անտեղյակ մարդկային բանականությունը բավարար է Աստծո կամքը հասկանալու համար: Կա ճանապարհ, որը մեզ կամ նույնիսկ ամբողջ մշակույթների ճիշտ է թվում, բայց այն լիովին սխալ է Աստծո տեսանկյունից:

Մի քանի տարի առաջ ես և կինս որոշեցինք քայլարշավի դուրս գալ մեր հյուրանոցի շուրջը տարածված անտառներում: Սովորաբար, ես բավականին լավ եմ կողմնորոշվում տեղանքում և մոտ մեկ ժամ տարբեր արահետներ անցնելուց հետո լիովին վստահ էի, որ կարող եմ առանց դժվարության գտնել հետդարձի ճանապարհը։ Սակայն շուտով հասկացա, որ անհույս մոլորվել ենք անտառում: Արևը մայր էր մտնում, և ես վախենում էի վատագույնից: Բարեբախտաբար, մենք հանդիպեցինք մի քանի այլ արշավորդների, իակ նրանք գիտեին ճանապարհը: Մենք գրեթե երեք կիլոմետր շեղվել էինք մեր ճանապարհից, սակայն մոտ էինք գտնվում կենտրոնական մայրուղուն։ Քանի որ մեզ հանդիպած մարդկանց մեքենան մոտակայքում էր կայանված, նրանք առաջարկեցին հյուրանոց հասցնել մեզ: Գտնելով մեկին, որ գիտեր ճանապարհը և ինչ-որ մեկին, որ կարող էր մեզ վերադարձնել նպատակակետ, էապես փոխեցինք մեր իրավիճակը։

Աստված մեզ մենակ չի թողել երկրից երկինք մեր ճանապարհորդության ժամանակ: Սուրբ Հոգին մեզ ուղղորդում է դեպի Աստվածաշունչը, որն իր հերթին դեպի տուն է առաջնորդում մեզ: Ճշմարտությունն ու մոլորությունը, ճիշտն ու սխալը, բարին ու չարը կարող են ճիշտ ընկալվել միայն Աստծո Խոսքի լույսի ներքո: Այն, ինչը հակասում է Աստծուն և Նրա Խոսքին, սխալ է, և սխալը միշտ վտանգավոր է։ Այն, ինչ ներդաշնակ է Աստծո հետ, ճշմարտություն ու բարություն է: Որքան կարևոր է, որ մենք Աստծո Խոսքը դարձնենք ճշմարտության ու բարոյականության մեր վերջնական ուղեցույցը:

`Ինչո՞ւ մարդկային միտքն առանց Սուրբ Հոգու օգնության ի վիճակի չէ բացահայտելու աստվածային ճշմարտությունը: Քննարկե՛ք մարդկային բանականության և աստվածային հայտնության փոխհարաբերության հարցը: Իրականում ինչպե՞ս է բանականությունն օգնում հասկանալու աստվածային հայտնությունը: Օրինակ՝ ուսումնասիրե՛ք Դանիել 2-րդ գլուխը` մարգարեություն, որն ընդգրկում է համաշխարհային պատմությունը Բաբելոնի ժամանակներից մինչև ապագա։ Ի՞նչ աղերս ունի նման մարգարեությունը մարդկային բանականության հետ։`