---
title: '«Հափշտակող գայլեր»'
date: 15/04/2024
---

`Կարդացե՛ք Գործք Առաքելոց 20.27–32 համարները: Ի՞նչ հատուկ նախազգուշացումներ տվեց Պողոս առաքյալը Եփեսոսի եկեղեցու առաջնորդներին` կանխատեսվող ուրացության վերաբերյալ։`

Պողոս առաքյալի նպատակն էր եկեղեցին պատրաստել այն ամենին, ինչ սպասվում էր ապագայում: Այս համարներում նա ներկայացնում է երկու հիմնական մտահոգություն։

Նրա առաջին մտահոգությունն այն է, որ «ձեր մեջ հափշտակող գայլեր կգան, որոնք հոտին չեն խնայի» (Գործք Առաքելոց 20.29): Այլ խոսքերով, հավատացյալները կատաղի հալածանքների կենթարկվեն, սակայն եկեղեցու ներսից։ Այս մարգարեությունն իրականացավ առաջին և երկրորդ դարերում։ Քրիստոնյաները, որ հրաժարվում էին երկրպագել կայսրին՝ խոնարհվելով Հռոմի աստվածների առաջ, խոշտանգումների ենթարկվեցին, բանտարկվեցին ու այրվեցին խարույկների վրա։

Առաքյալն արտահայտում է երկրորդ մտահոգությունը, երբ ասում է. «Իսկ ձեր միջից դուրս կգան մարդիկ, որոնք թյուր բաներ կխոսեն, որպեսզի աշակերտներին իրենց հետևից տանեն» (Գործք Առաքելոց 20.30): Եկեղեցի կմտնեն հերձվածողներ։ Կեղծ վարդապետությունները կփոխարինեն աստվածային ճշմարտություններին: Հեթանոսական սովորությունները կգերակշռեն։ Չորրորդ և հինգերորդ դարերում փոխզիջումը նրբորեն մտավ քրիստոնեական եկեղեցի՝ առաքելության առաջխաղացման հավանական հիմնավորմամբ։ Սակայն դրա սարսափելի հետևանքը Աստծո Խոսքի ճշմարտություններից շեղվելն էր։

`Կարդացե՛ք Բ Թեսաղոնիկեցիներին 2.7–12 համարները: Ինչպե՞ս է Պողոս առաքյալը նկարագրում ապագա ուրացությունը։ Ի՞նչ բնութագրիչներ պետք է փնտրեն նրանք:`

Պողոս առաքյալը կարևոր մեկնաբանություն է անում՝ ասելով, թե «անօրենության խորհուրդն արդեն զորանում է»։ Նույնիսկ Պողոսի օրերում եկեղեցին աստիճանաբար շեղվում էր Աստծո Խոսքի ճշմարտությունից, ըստ որի` պետք է հնազանդվել Աստծո օրենքին: Այդ շեղումն ավելի խորացավ հետագա դարերում։

Հակառակ երկրորդ պատվիրանի՝ կուռքերը ներմուծվեցին քրիստոնեական պաշտամունք: Հազարամյակներ շարունակ կուռքերը բոլոր հեթանոսական կրոնների գլխավոր խորհրդանիշն են եղել: Որպեսզի քրիստոնեությունն ավելի ընդունելի դարձնեն քրիստոնեական եկեղեցի մուտք գործող հեթանոսների համար, հեթանոսական աստվածները վերանվանվեցին, դառնալով այսպես կոչված սուրբեր: Արևի աստծո պաշտամունքի օրը` կիրակին, աստիճանաբար ընդունվեց որպես քրիստոնեական պաշտամունքի օր՝ ի պատիվ հարության։ Այս կեղծ օրը, որը հաստատված չէ Սուրբ Գրքում, ընդունվում է նույնիսկ այսօր:

`Այսօր ի՞նչ փոխզիջումների ենք հանդիպում եկեղեցում։ Ավելի կարևոր է, թե դո՞ւք ինչ փոխզիջումների կարող եք գնալ: Երբեմն դա ճշմարտության ու սխալի միախառնո՞ւմն է:`