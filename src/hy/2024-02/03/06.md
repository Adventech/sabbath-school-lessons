---
title: 'Պայքար մտքի համար'
date: 18/04/2024
---

`Կարդացե՛ք Բ Կորնթացիներին 4․3–6 համարները։ Ի՞նչ է նշանակում հետևյալ միտքը՝ «որոնց մեջ անհավատների սրտերը այս աշխարհի աստվածը կուրացրեց» (Բ Կորնթացիներին 4․4)։ Ինչպե՞ս են նրանց աչքերը կուրացել: Ինչպե՞ս են բացվում աչքերը:`

Այս հատվածում հունարեն «միտք» բառը noema-ն է: Այն բառացիորեն նշանակում է մեր ընկալումը կամ մտավոր ունակությունները: ՅՕԱ աստվածաշնչյան մեկնաբանությունը այսպես է լուսաբանում այս հատվածը․ «Քրիստոսի և սատանայի բախումը պայքար է մարդկանց մտքերի համար (Հռոմեացիներին 7․23, 25; 12․2, Բ Կորնթացիներին 3․14, 11․3, Փիլիպպեցիներին 2․5, 4․7, 8)։ Սատանայի հիմնական գործը մարդկանց մտքերը կուրացնելը կամ մթագնելն է: Նա մարդկանց հետ է պահում Աստծո Խոսքի ուսումնասիրությունից` խաթարելով մտքի ունակությունները մարմնի և հոգու ավելորդ պահանջմունքների միջոցով, միտքը լիովին զբաղեցնելով այս կյանքի բաներով և դիմելով հպարտության ու ինքնավսեմացման արատներին»։ Հատոր 6, էջ 854։

Կորչողների դեպքում գիտության բացակայությունը պայմանավորված չէ այն բանով, որ նրանք չեն կարողացել իմանալ: Պատճառն այն է, որ նրանք չեն տիրապետում այդ գիտությանը: Շատերն ունեցել են ճշմարտությունն իմանալու բոլոր հնարավորությունները, սակայն նախընտրել են չհավատալ, և սատանան կուրացրել է նրանց աչքերը: Սատանայի թագավորությունը խավարի թագավորություն է: Ինչպես հավելում է ՅՕԱ աստվածաշնչյան մեկնաբանությունը, «Ավետարանը միակ միջոցն է, որով կարող են բացահայտվել սատանայի դիվային ծրագրերն ու մոլորությունները, և որով մարդիկ կարող են տեսնել խավարից դեպի լույս տանող ճանապարհը»։ Հատոր 6, էջ 854։ Նորկտակարանյան լուրի էությունը Հիսուսի կյանքը, մահն ու հարությունն է: Հիսուսն Ավետարանի սիրտն ու Սուրբ Գրքի կենտրոնն է: Ամբողջ Գիրքը վկայում է Նրա մասին (Հովհաննես 5.39):

`Կարդացե՛ք Հովհաննես 1.4, 5, 9 և 14 համարները: Ինչպե՞ս են այս համարները նկարագրում Հիսուսին: Ուշադրությո՛ւն դարձրեք հատկապես Հովհաննես 1․14 համարին։`

Քրիստոնեական եկեղեցու վաղ դարերի ընթացքում Նոր Կտակարանի հավատացյալները կատարելապես նվիրված էին Քրիստոսին, Ով իրենց Լույսն էր խավարի մեջ: Նրանք փրկագնվում էին Նրա շնորհով, փոխակերպվում Նրա զորությամբ և խթանվում Նրա սիրով: Նույնիսկ մահը չէր կարող քանդել նրանց հավատարմության կապը Քրիստոսի հանդեպ: Նրանք ճանաչում էին սատանայի խաբեություններն Ավետարանի փառահեղ լույսի ներքո: Քրիստոսը միշտ ունեցել է մարդիկ, որոնք Իր շնորհով արիաբար պաշտպանել են Նրա ճշմարտությունը: Այս վաղ դարերում Քրիստոսի սիրո, շնորհի և ճշմարտության լույսը փայլեց խավարի մեջ: