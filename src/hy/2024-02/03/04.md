---
title: 'Պաշտպանված՝ Խոսքի միջոցով'
date: 16/04/2024
---

`Համեմատե՛ք Հովհաննես 17.15–17 և Գործք Առաքելոց 20.32 համարները: Ի՞նչ պատկերացումներ են տալիս Հիսուսը և Պողոս առաքյալը սատանայի խաբեություններից պաշտպանվելու վերաբերյալ։`

Աստվածաշունչն Աստծո կամքի անսխալ հայտնությունն է: Այն երկնքի ծրագիրն է մարդկության փրկության համար: Քանի որ «ամբողջ Գիրքն Աստվածաշունչ է, այն «շահավետ է վարդապետության, հանդիմանության, ուղղելու և արդարության մեջ խրատելու համար» (Բ Տիմոթեոսին 3.16): Այսինքն՝ «ամբողջ Գիրքը», ոչ թե դրա որոշ մասերը, կամ որոշ մասերն առավել, քան մյուսները, ներշնչված է Աստծո կողմից: Ամբողջ Աստվածաշունչը պետք է ընդունվի որպես Աստծո Խոսք: Հակառակ դեպքում դուռը լայնորեն բացվում է մոլորությունների առաջ։

Աստվածաշունչը հստակ բացահայտում է Աստծո անսահման սերը մեծ պայքարի համատեքստում։ Այն նաև բացահայտում է սատանայական մոլորությունները և նենգությունները: Սատանան ատում է Աստծո Խոսքը և դարեր շարունակ ամեն ինչ անում է նրա ազդեցությունը խաթարելու համար:

Ի վերջո, ի՞նչ կարող էինք իմանալ փրկության ծրագրի վերաբերյալ, առանց Աստվածաշնչի: Որքանո՞վ ինչ-որ բան կհասկանայինք Հիսուսի ծննդյան, կյանքի, ուսմունքի և ծառայության մասին: Առանց Սուրբ Գրքի մենք երբևէ կսկսեի՞նք հասկանալ Քրիստոսի զոհաբերության խորությունը, Նրա հարության փառքը, բարեխոսության զորությունը և գալուստի վեհությունը:

Այս բոլոր կարևոր ճշմարտությունները բացահայտված, ուսուցանված և շեշտադրված են Աստծո Խոսքում: Ա՛յն և միա՛յն այն պետք է լինի վերջնական ու առավելագույն չափանիշը բոլոր սուրբ ճշմարտությունները հասկանալու համար:

Ուստի, մենք պետք է պայքարենք դրա հեղինակությունը կամ ներշնչվածությունը խաթարելու ցանկացած փորձի դեմ։ Ոմանք բացահայտ իրենց համակրանքն են արտահայտում Աստվածաշնչի հանդեպ, բայց թաքնված ներքին կասկած ունեն։ Ցավալի է, սակայն, հատկապես ժամանակակից մտածողության հարձակումների դեպքում, շատ աստվածաբաններ ու քրիստոնյաներ այնքան են կենտրոնանում Սուրբ Գրքի մարդկային կողմի վրա, որ Աստվածաշունչը դառնում է մարդու խոսքը Աստծո Խոսքի փոխարեն: Աստվածաշունչը, պնդում են նրանք, թագավորների, հովիվների, ձկնորսների, քահանաների, բանաստեղծների և այլոց գրվածքներն են, որ արտահայտում են նրանց ըմբռնումներն ու պատկերացումներն Աստծո, բնության և իրականության վերաբերյալ, որքանով իրենց ժամանակին և իրենց վայրում ընկալել են:

Իսկապե՞ս։ Եթե դա ճիշտ է, ինչո՞ւ մենք, որ ապրում ենք այսօր՝ 21-րդ դարում, պետք է իսկապես հոգ տանենք այն մասին, թե ինչ էին մտածում այդ մարդիկ, առավել ևս նրանց կարծիքները հիմք դարձնենք մեր հավիտենական հույսի համար: Մենք այդպես չպետք է վարվենք։

`Կարդացե՛ք Սաղմոսներ 119․105, 116, 130, 133 և 160 համարները։ Ըստ սաղմոսերգուի` ո՞րն է Աստծո Խոսքի նշանակությունը փրկության ծրագրում։`