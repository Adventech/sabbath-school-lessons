---
title: 'Քաջություն` ամուր կանգնելու համար'
date: 23/04/2024
---

`Համեմատե՛ք Գործք Առաքելոց 5.28–32, Եփեսացիներին 6.10–12 և Հայտնություն 3.11 համարները: Ի՞նչ կարևոր սկզբունք կա այս տեքստերում:`

Վալդենսների և բարենորոգիչներից յուրաքանչյուրի տարբերակիչ հատկանիշներից էին նրանց բացարձակ հավատարմությունն Աստծուն, հնազանդությունը Սուրբ Գրքի հեղինակությանը և նվիրվածությունը Քրիստոսի և ոչ թե պապականության գերիշխանությանը: Նրանց միտքը հագեցած էր Նոր Կտակարանի հավատի ու քաջության պատմություններով:

Պետրոսի և մյուս առաքյալների հետ նրանք կարող էին ասել. «Պետք է առավել Աստծուն հնազանդվել, քան մարդկանց» (Գործք Առաքելոց 5.29): Նրանք հասկացան Պողոսի հորդորը՝ «Այսուհետև զորացե՛ք Տիրոջով ու Նրա զորության ուժով» (Եփեսացիներին 6․10): Նրանք լրջորեն ընդունեցին Հիսուսի պատվերը, թե՝ «Պահի՛ր, ինչ որ ունես, որպեսզի ոչ ոք քո պսակը չվերցնի» (Հայտնություն 3․11)։ Հռոմեական եկեղեցու ավանդույթներին հնազանդվելու փոխարեն՝ այս հաստատուն հավատի մարդիկ քաջություն ունեցան պաշտպանելու Աստծո Խոսքի ճշմարտությունները։

Վալդենսները Եվրոպայի ժողովուրդների մեջ առաջիններից էին, որ Աստվածաշունչը թարգմանեցին իրենց լեզվով։ Վալդենսացի Ժան Լեգերի` Աստվածաշունչը արտագրելով բազմացնելու հուզիչ պատմությունն առաջին աղբյուրից տեղեկություն և գծանկարներ է պարունակում այդ աշխատանքի վերաբերյալ: Վալդենսները գաղտնի արտագրում էին Աստվածաշունչը Հյուսիսային Իտալիայի և Հարավային Ֆրանսիայի իրենց լեռնային համայնքներում։ Ծնողները երեխաներին պատվիրում էին վաղ տարիքից անգիր անել Գրքի մեծ հատվածներ: Արտագրողների խմբերը միասին ջանասիրաբար աշխատում էին՝ ձեռագիր բազմացնելով Աստվածաշունչը։ Այս վալդենսացի երիտասարդներից շատերը որպես առևտրականներ ճանապարհորդում էին ամբողջ Եվրոպայում՝ կիսվելով Սուրբ Գրքի ճշմարտություններով: Ոմանք ընդունվում էին համալսարաններ և, երբ հնարավորություն էր ընձեռվում, իրենց համակուրսեցիներին էին փոխանցում որոշ աստվածաշնչյան հատվածներ։ Առաջնորդվելով Սուրբ Հոգով` ճիշտ պահին, երբ նրանք զգում էին, որ որևէ ազնիվ փնտրող ընկալունակ է Խոսքն ընդունելու, նրան էին փոխանցում սուրբգրային թանկարժեք հատվածներից: Շատերը կյանքով վճարեցին իրենց հավատարմության ու նվիրվածության համար։ Թեև վալդենսները հստակ չէին հասկանում Աստվածաշնչի յուրաքանչյուր ուսմունք, նրանք դարեր շարունակ պահպանեցին Աստծո Խոսքի ճշմարտությունները՝ այն կիսելով այլոց հետ։

«Բայց արդարների ճանապարհը ծագող լույսի պես է. այն գնալով լուսավորվում է, մինչև որ կատարյալ օր է դառնում» (Առակներ 4․18)։ Այն ճանապարհը, որով Աստված առաջնորդում է Իր զավակներին, Սողոմոնը համեմատում է արևի հետ, որն ավելի ու ավելի բարձր է ծագում: Եթե Աստված պարզապես տիեզերական անջատիչ տեղադրեր, և արևն ակնթարթորեն փայլեր իր ողջ պայծառությամբ, այն կկուրացներ մեզ: Այն բանից հետո, երբ դարեր շարունակ խավարը պատեց աշխարհը, Աստված վեր հանեց Իր Խոսքին նվիրված մարդկանց, որ շարունակեցին ավելին փնտրել:

`Ինչպե՞ս կարող ենք, Քրիստոսի լույսն արտացոլելով, փայլել մեր սեփական համայնքում: Արդյո՞ք այդպես ենք վարվում։`