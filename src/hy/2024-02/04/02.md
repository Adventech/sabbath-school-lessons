---
title: 'Հալածված, սակայն հաղթական'
date: 21/04/2024
---

`Կարդացե՛ք Դանիել 7.23–25 և Հայտնություն 12.6, 14 համարները: Ի՞նչ մարգարեական ժամանակաշրջաններ են հիշատակվում այս համարներում:`

Սատանան կատաղում է, երբ էլ որ Աստծո ժողովուրդը հավատարիմ է մնում Նրան։ Հաճախ հետևում են հալածանքներ։ Դանիել մարգարեն նկարագրում է մի ժամանակ, որը դեռևս ապագայում էր, երբ միջնադարյան եկեղեցին «պատերազմեց» և «հյուծելու է» Աստծո ժողովրդին (Դանիել 7․21, 25)։ Հովհաննես մարգարեն նկարագրում է այդ նույն ժամանակաշրջանը որպես ժամանակ, երբ Աստծո եկեղեցին ստիպված եղավ փախչել անապատ, որտեղ նա «կերակրվում է որոշ ժամանակ, մի ժամանակաշրջան ու կես ժամանակաշրջան» (Հայտնություն 12․14): Հայտնություն 12.6 համարը հավելում է. «Եվ կինը (եկեղեցին) անապատ փախավ, որտեղ Աստծուց պատրաստված տեղ ուներ, որպեսզի այնտեղ նրան կերակրեն հազար երկու հարյուր վաթսուն օր»: Աստծո ժողովուրդը կերակրվեց անապատում։ Նրա Խոսքը զորացրեց ու պահպանեց նրան այն ընթացքում, երբ մոլեգնում էր մեծ պայքարը պապական գերիշխանության այդ երկար ու մութ ժամանակաշրջանում:

Աստծո ժողովուրդը Աստծո կողմից իր համար «պատրաստված տեղ» գտավ։ Կյանքի մեծագույն մարտահրավերների ժամանակ Աստված միշտ տեղ է պատրաստում Իր հավատարիմ հետևորդների համար: Ամենածանր նեղությունների մեջ Նրա ժողովուրդը ապաստան է գտնում Նրա սիրո և հոգատարության մեջ (տե՛ս Սաղմոսներ 46 գլուխը):

Հայտնություն 12.6, 14 համարներում 1260 օրը, «որոշ ժամանակը, մի ժամանակաշրջանն ու կես ժամանակաշրջանը» վերաբերում են նույն ժամանակաշրջանին (3½ ժամանակ կամ տարի x 360 օր/տարի = 1260 օր): Աստվածաշնչյան մարգարեությունները հաճախ գրվում են խորհրդանիշերով։ Դանիելի և Հայտնության մարգարեական հատվածներում մեկ մարգարեական օրը հավասար է բառացի մեկ տարվա: Այս «մեկ օրը հավասար է մեկ տարվա» սկզբունքը մենք գտնում ենք Թվեր 14․34 և Եզեկիել 4․6 համարներում։

Մեկ օր-մեկ տարի սկզբունքը հենվում է ոչ միայն այս երկու տեքստերի, այլ սուրբգրային լայն հիմքի վրա: Ժամանակագիր և Հին Կտակարանի գիտակ դր․ Ուիլյամ Շոնն այս սկզբունքի համար ներկայացնում է 23 օրինակ աստվածաշնչյան ապացույց ամբողջ Հին Կտակարանում: Աստվածաշնչի մեկնաբանողները դարեր շարունակ կիրառել են դրանք։

Վեստգոթերը, վանդալները և օստգոթները ցեղեր էին, որոնք այլ կերպ էին հավատում վարդապետություններին, քան Հռոմի պաշտոնական ուսմունքին: 1260 օրը սկսվեց, երբ այս բարբարոս ցեղերից վերջինը՝ օստգոթերը, վտարվեցին Հռոմից մ․թ․ 538 թվականին։ Հոգևոր խավարի այս ժամանակաշրջանը տևեց մինչև մ․թ․ 1798 թվականը, երբ Նապոլեոնի զորավար Բերտիեն պապին հեռացրեց Հռոմից։ Աստծո Խոսքին հնազանդվելու համար բազմաթիվ քրիստոնյաներ նահատակվեցին այս երկար ժամանակահատվածում: Նրանք հաղթեցին նույնիսկ մահվան մեջ։ Քրիստոսում նրանք ազատագրված էին մեղքից և մեղքի գերիշխանությունից՝ հաղթելով «նրան Գառան արյունով»։ Խաչի վրա Քրիստոսի հաղթանակը նրանց հաղթանակն էր սատանայի հանդեպ: Թեև նրանք մահացան, նրանց մահը լինելու էր միայն հանգստություն մինչև Քրիստոսի վերադարձը:

`Ինչպե՞ս են կատարված աստվածաշնչյան մարգարեություններն ամրապնդում ձեր հավատը։`