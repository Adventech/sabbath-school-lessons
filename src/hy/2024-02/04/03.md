---
title: 'Լույսը հաղթում է խավարին'
date: 22/04/2024
---

`Կարդացե՛ք Հուդա 3, 4 համարները: Ի՞նչ նախազգուշացում է տրվում այստեղ և ինչպե՞ս այն կիրառվեց ավելի ուշ քրիստոնեական եկեղեցու համար:`

Հուդայի գիրքը գրվել է մ․թ․ 65 թվականից կարճ ժամանակ առաջ, հավատարիմ քրիստոնյաների համար, որ «սիրված են Հայր Աստծուց և Հիսուս Քրիստոսի համար պահված ու ընտրված» (Հուդա 1.1): Այս հավատարիմ հավատացյալներին կոչ արվեց պայքարել «մեկընդմիշտ սրբերին ավանդված հավատի համար. որովհետև սողոսկեցին» նրանց մեջ ոմանք, «․․․որոնք մեր Աստծու շնորհն անառակության վերածեցին» (Հուդա 1․3, 4)։ Այս հորդորը միջնադարում ավելի մեծ նշանակություն ուներ հավատացյալների համար այն բանից հետո, երբ հեթանոսական սովորույթները հեղվեցին եկեղեցի, և մարդկային ավանդույթները վտանգի տակ դրեցին Աստծո Խոսքը: Շատ դարեր այնպիսի մարդիկ, ինչպիսին վալդենսներն էին, հանդես եկան որպես սուրբգրային ճշմարտությունների պաշտպաններ: Նրանք հավատում էին, որ Քրիստոսն է իրենց միակ Միջնորդը, իսկ Աստվածաշունչը՝ միակ հեղինակային աղբյուրը:

«Բոլոր դարերում էլ եղել են Աստծո վկաներ, մարդիկ, որ հավատացել են Քրիստոսին՝ որպես Աստծո և մարդու միջև միակ Միջնորդի, որ Աստվածաշունչը համարել են կյանքի միակ չափանիշը և պահել ճշմարիտ շաբաթը»։ Էլեն Ուայթ, Մեծ պայքար, էջ 61։

`Կարդացե՛ք Հայտնություն 2.10 համարը։ Ի՞նչ խոստում է Աստված տալիս նրանց, ովքեր հավատարիմ են Իրեն նույնիսկ մահվան սպառնալիքի դեպքում:`

Այս խոսքերը գրվել են Զմյուռնիայի եկեղեցուն: Քաղաքի հովանավոր աստվածներից էր Դիոնիսոսը՝ տոնախմբության և պտղաբերության աստվածը։ Երբ Դիոնիսոսի քահանաները մահացան, նրանց թաղման արարողության ժամանակ նրանց գլխին պսակ դրեցին։ Մահացած մարդու գլխին դրված այս երկրային պսակը Հովհաննես առաքյալը հակադրում է կյանքի պսակին, որը դրված է չարի ուժերին հաղթածների գլխին: Կյանքի պսակը տրվում է նրանց, ովքեր հանուն Քրիստոսի փորձություններ, դժվարություններ, տառապանք և նույնիսկ մահ են ճաշակել:

Կյանքի պսակը ոգեշնչում է այս հավատարիմ հավատացյալներին, որ հանուն Քրիստոսի համբերեն մինչև մահ: Դժվար հանգամանքներում այն մշտապես ոգեշնչում է նրանց: Այն ոգեշնչեց նաև վալդենսներին, որ հաղթահարեն ցավն ու հալածանքը: Նրանք գիտեին, որ մի օր կտեսնեն Հիսուսին և հավետ կապրեն Նրա հետ: Կյանքի պսակը խոսում է նաև մեզ հետ. մենք կարող ենք հիմա անցնել փորձությունների միջով, սակայն կյանքի պսակը կլինի մեր բաժինը, եթե մեր հայացքը մշտապես հառենք Հիսուսին:

`Ի՞նչն է ձեզ խրախուսում դժվար ժամանակներում: Ի՞նչն է ձեզ վախեցնում։ Ի՞նչ խոստումներ կարող եք պահանջել այդ ժամանակների համար:`