---
title: 'Հույսով տոգորված'
date: 25/04/2024
---

`Կարդացե՛ք Եբրայեցիներին 2.14, 15 համարները: Ինչպե՞ս էին միջնադարի հավատացյալներն ընկալում մեծ պայքարի իրականությունը:`

Ի՞նչն էր, որ սարսափելի հալածանքների ժամանակ այնպես ուրախացնում էր հավատարիմ վալդենսներին: Ի՞նչը քաջություն տվեց Հուսին, Ջերոմին, Թինդեյլին, Լատիմերին և միջնադարի նահատակներին, որ դիմակայեն կրակին ու սրին. հավատը Աստծո խոստումների հանդեպ: Նրանք հավատացին Քրիստոսի խոստմանը. «Որովհետև Ես կենդանի եմ, և դուք նույնպես կենդանի եք լինելու» (Հովհաննես 14.19): Նրա ուժը բավարար գտնվեց կյանքի ամենամեծ փորձությունների համար: Նրանք նույնիսկ ուրախություն գտան Քրիստոսի տառապանքներին հաղորդակցվելու միջոցով: Եվ նրանց հավատարմությունը հզոր վկայություն եղավ աշխարհի համար:

Նրանք նայում էին ներկայից այն կողմ՝ դեպի գալիքը: Նրանք գիտեին, որ Քրիստոսի հարության միջոցով մահը պարտված թշնամի է: Այս խիզախ մարդկանց համար մահվան խայթոցը վերացել էր: Նրանք կառչեցին Աստծո Խոսքի խոստումներից և հաղթանակած դուրս եկան։

`Կարդացե՛ք Հովհաննես 5.24, Հովհաննես 11.25, 26 և Ա Հովհաննես 5.11–13 համարները: Անձամբ ձեզ ի՞նչ հավաստիացումներ են տալիս այս խոստումները: Ինչպե՞ս են նրանք օգնում մեզ կյանքի փորձությունների ժամանակ:`

Ջոն Հուսն աննկուն մնաց բանտարկության, անարդարության և անգամ մահվան առջև։ Նա ամիսներ շարունակ փակված մնաց ճաղերի հետևում։ Ցուրտ, խոնավ պայմանները տենդի պատճառ դարձան, որ քիչ մնաց վերջ տային նրա կյանքին։ Այնուամենայնիվ, «Աստծո շնորհը զորացնում էր նրան։ Վերջնական դատավճռին նախորդած տառապալից շաբաթների ընթացքում նրա հոգին լցված էր երկնային խաղաղությամբ։ «Ես գրում եմ այս նամակը բանտից,- ասել էր նա ընկերոջը,— շղթայակապ ձեռքով՝ սպասելով վաղվա իմ մահապատժին ...Երբ Հիսուս Քրիստոսի շնորհիվ դարձյալ հանդիպենք ապագա կյանքի երանելի խաղաղության մեջ, դու կիմանաս, թե որքան ողորմած է եղել Աստված իմ հանդեպ, որքան է զորացրել ինձ իմ փորձությունների և նեղությունների մեջ» (Բոննեխոս, հ. 2, էջ 67)։ Իր զնդանի մռայլության մեջ նա տեսնում էր ճշմարիտ հավատի հաղթանակը»։ Էլեն Ուայթ, Մեծ պայքար, էջ 107, 108։

Պողոս առաքյալի հորդորն այսօր ավելի ու ավելի արդիական է հնչում։ «Աննկուն պահենք հույսի դավանությունը, որովհետև խոստացողը հավատարիմ է»(Եբրայեցիներին 10․23)։ Ինչպես Աստծո խոստումները Նրա ժողովրդին սատարել են անցյալ դարերում, այնպես էլ մեզ են սատարում այսօր:

`Ի՞նչ է նշանակում Քրիստոսի համար ամեն ինչ կորցնել: Ի վերջո, ի՞նչ եք կորցնում իրականում (տե՛ս Մարկոս 8.36 համարը)։ Ի՞նչ դասեր կարող ենք քաղել վալդենսներից և բարենորոգիչներից, որոնք կարող են մեզ աջակցել երկրագնդի վերջնական հակամարտությունում:`