---
title: 'Սերը ճանապարհ է հարթում'
date: 03/04/2024
---

Ադամն ու Եվան մեղք են գործում, և Աստված նրանց ասում է, որ նրանք պետք է լքեն իրենց պարտեզ-տունը։ Այսուհետ քրտնաջան աշխատանքն ու տառապանքն են լինելու նրանց բաժինը։ Մի՞թե նրանք պետք է տառապեն և, ի վերջո, անհույս մեռնեն: Մի՞թե մահն ամեն ինչի վերջն է:

Այդ ժամանակ էլ Աստված նրանց տվեց Ծննդոց 3․15 համարում գրի առնված խոստումը։ Ուղիղ նայելով սատանային՝ օձին, Նա ասաց. «Ես թշնամություն եմ դնում քո և կնոջ միջև, քո սերնդի և նրա սերնդի միջև. նա քո գլուխը կջախջախի, իսկ դու կխայթես նրա գարշապարը»: Նրանք, հավանաբար, այդ պահին լիովին չհասկացան, թե դա ինչ է նշանակում, սակայն գիտեին, որ կարող են կրկին հույս ունենալ: Ինչ-որ կերպ, «կնոջ սերնդի» միջոցով նրանք կփրկագնվեն։

«Կնոջ սերունդն», իհարկե, Հիսուս Քրիստոսն է (Գաղատացիներին 3.16): Խաչի վրա սատանան խայթեց Նրա գարշապարը, սակայն Հիսուսի հաղթանակը մեր երաշխիքն է, որ մի օր օձի գլուխը կջախջախվի, և տառապանքի ու մահվան դուռը, որը բացեցին Ադամն ու Եվան, մի օր կփակվի:

`Կարդացե՛ք Եբրայեցիներին 2․9, Գաղատացիներին 3․13 և Բ Կորնթացիներին 5․21 համարները։ Ի՞նչ են ասում այս համարները Քրիստոսի՝ խաչի վրա կատարած անչափելի զոհաբերության մասին։`

Երբևէ խորհե՞լ եք այն մասին, թե արդյո՞ք Աստված իսկապես սիրում է ձեզ: Նայեցե՛ք խաչին, նայեցե՛ք փշե պսակին, Նրա ձեռքերի ու ոտքերի գամերին: Գողգոթայի վրա Հիսուսի թափած արյան ամեն կաթիլի միջոցով Աստված ասում է՝ Ես սիրում եմ ձեզ: Ես չեմ ուզում առանց ձեզ լինել դրախտում: Այո՛, դուք մեղք եք գործել, ձեզ հանձնել եք թշնամու ձեռքը։ Այո՛, դուք ինքներդ ձեզանով արժանի չեք հավիտենական կյանքի: Սակայն Ես փրկագին եմ վճարել ձեզ հետ բերելու համար: Նայելով խաչին՝ դուք այլևս երբեք չպետք է մտածեք՝ սիրվա՞ծ եք, թե ոչ:

Աստվածաշունչը խոսում է Հիսուսի մասին, Ով եկավ այս աշխարհ, հոգեկան տառապանք կրեց, հիասթափություն ու ցավ ապրեց ամբողջ մարդկության հետ: Այն բացահայտում է Քրիստոսին, Ով թե՛ Իր կյանքում, թե՛ խաչի վրա Իր մահով դիմակայեց նույն գայթակղություններին, որոնց մենք հանդիպում ենք, Ով մեզանից յուրաքանչյուրի համար հաղթեց դժոխքի իշխանություններին ու զորություններին:

Խորհե՛ք այս մասին. Հիսուսը՝ Նա, Ով ստեղծեց տիեզերքը (տե՛ս Հովհաննես 1.3), իջավ երկնքից և ոչ միայն եկավ այս ընկած աշխարհ, այլև չարչարանք կրեց այնպես, ինչպես մեզանից որևէ մեկը երբեք չի կարող կրել (տե՛ս Եսայի 53.1-5): Եվ Նա այդպես վարվեց, քանի որ սիրում էր մեզ, մեզանից յուրաքանչյուրին: Հուսալու ի՜նչ հզոր պատճառ։

`Խաչի վրա Քրիստոսն ինչպե՞ս պատասխանեց սատանայի մեղադրանքներին: Բարու և չարի միջև մեծ պայքարի լույսի ներքո ի՞նչ իրագործեց Նրա մահը:`