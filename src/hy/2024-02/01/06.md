---
title: 'Մեր Քահանայապետը'
date: 04/04/2024
---

Այն, ինչ Հիսուսը մեզ համար արեց խաչի վրա, Նրան հնարավորություն է տալիս նաև բարեխոսել մեզ համար երկնքում: Մեր հարություն առած Տերը մեր մեծ Քահանայապետն է, Ով ապահովում է այն ամենը, ինչ մեզ անհրաժեշտ է փրկվելու և Աստծո արքայության մեջ հավիտյան ապրելու համար:

`Կարդացե՛ք Եբրայեցիներին 4․15, 16 և Եբրայեցիներին 7․25 համարները։ Ի՞նչ վստահություն են տալիս այս համարները գայթակղությունների, տառապանքների, հիվանդությունների ու մահվան աշխարհում:`

Տեքստն ասում է, որ Նա «ամեն բանով փորձված է մեզ նման, բայց առանց մեղքի է» (Եբրայեցիներին 4․15): Եվ շարունակում է. «Ուրեմն Նրա շնորհի աթոռին համարձակությամբ մոտենանք», այսինքն՝ վստահությամբ, «որպեսզի ողորմություն ստանանք ու շնորհ գտնենք մեզ օգնության պատեհ ժամին» (Եբրայեցիներին 4․16):

Պարզ ասած, Հիսուսը ներկայացնում է մեզ տիեզերքի առաջ որպես Իր արդարությունը հագած, Իր մահով փրկված և Իր արյան միջոցով փրկագնված մարդիկ: Այն ամենը, ինչ մենք պետք է լինեինք, Նա էր: Քրիստոսում չկա դատապարտություն մեր անցյալի մեղքերի համար: Քրիստոսում մեր մեղքը վերանում է, և Նրա զորավոր բարեխոսության միջոցով ոչնչացվում է մեղքի իշխանությունը մեր կյանքի վրա: Մեզ կապող շղթաներն արձակվում են, և մենք ազատ ենք։

`Կարդացե՛ք Հովհաննես 17․24–26 համարները։ Ի՞նչ է փափագում Քրիստոսը բարու և չարի մեծ պայքարի մեջ:`

«Երբ արվեց մեծ զոհաբերությունը, Քրիստոսը, համբարձվելով երկինք, հրաժարվեց ընդունել հրեշտակների երկրպագությունը, մինչև Հորը չներկայացրեց այս խնդրանքը. «Կամենում եմ, որ նրանք էլ, ում որ ինձ տվիր, ինձ հետ լինեն» (Հովհաննես 17.24)։ Եվ Հոր գահից անպատմելի սիրով ու զորությամբ հնչեց պատասխանը. «Թող երկրպագեն Նրան Աստծո բոլոր հրեշտակները» (Եբրայեցիներին 1.6)։ Հիսուսն անբիծ էր։ Նրա նվաստացումն ավարտված էր, Նրա զոհը՝ բերված, և Նրան մի անուն տրվեց, որ ամեն անունից վեր էր» (Է․ Ուայթ, Մեծ պայքար, էջ 501, 502)։

Հիսուսն ամեն ինչից ավելի ցանկանում է, որ մենք Իր հետ լինենք երկնքում: Նրա սրտի փափագը, Նրա մահվան ու բարեխոսության նպատակը մեզ փրկելն է: Ունե՞ք ձեր կյանքում առանձնահատուկ կարիք: Ասե՛ք Հիսուսին։ Որտեղ կա վիշտ, Նա մխիթարություն է բերում: Որտեղ կա վախ, Նա խաղաղություն է պարգևում: Որտեղ կա մեղք, Նա ներում է շնորհում: Որտեղ կա թուլություն, Նա ուժ է տալիս:

`Ինչո՞ւ եք կարծում, որ Քրիստոսն Իրեն զոհաբերեց մեզ համար: Ի՞նչն է մեզ այդքան արժեքավոր դարձնում Նրա համար:`