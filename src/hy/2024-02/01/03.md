---
title: 'Արուսյակը մոլորեցնում է, Քրիստոսը հաղթանակում է'
date: 01/04/2024
---

Որևէ տրամաբանական բացատրություն չկա, թե ինչու այս կատարյալ հրեշտակը պետք է թույլ տար, որ հպարտությունն ու նախանձը հաստատվեն իր սրտում և վերածվեն Արարչի դեմ ապստամբության։ Սատանայի հպարտությունն աճեց՝ ի վերջո վերածվելով բացահայտ ապստամբության: Նա Աստծուն մեղադրեց անարդարության և աչառության մեջ՝ իր կասկածներով ու մեղադրանքներով վարակելով հրեշտակներին։

`Կարդացե՛ք Հայտնություն 12․4 համարը։ Ի՞նչ է բացահայտում այս համարը սատանայի` մոլորեցնելու ունակության մասին։ Հրեշտակներից քանի՞սն ընկան Աստծո վերաբերյալ նրա մոլորությունների պատճառով:`

Երբ պատերազմ սկսվեց երկնքում, հրեշտակները պետք է որոշեին, թե ում են հետևելու՝ Հիսուսի՞ն, թե Արուսյակին: Ի՞նչ բնույթ էր կրում այս երկնային պատերազմը` ֆիզիկակա՞ն, թե գաղափարների պատերազմ էր, գուցե` երկուսը միասին։ Մեզ հայտնի չեն բոլոր մանրամասները, սակայն պայքարն իսկապես ֆիզիկական էր, քանի որ սատանան ու նրա հրեշտակներն, ի վերջո, «չկարողացան դիմադրել, ոչ էլ նրանց համար տեղ գտնվեց» երկնքում (Հայտնություն 12․8, 9)։ Այս պատերազմն ակնհայտորեն ինչ-որ ֆիզիկական տարր է պարունակում իր մեջ։

Երկնային պատերազմի հարցում մի բան հաստատ է․ բոլոր հրեշտակները պետք է որոշում կայացնեին Քրիստոսի օգտին կամ Նրա դեմ: Ո՞ւմ կհետևեն նրանք և ո՞ւմ ձայնին կլսեն։ Հավատարիմ հրեշտակները նախընտրեցին հնազանդվել Քրիստոսի սիրառատ պատվիրաններին, իսկ հրեշտակների մեկ երրորդ մասը ենթարկվեց Արուսյակի ձայնին, չհնազանդվեց Աստծուն և կորցրեց երկինքը: Երկրագնդի պատմության այս ճակատագրական փուլում մենք նույնպես կոչված ենք որոշում կայացնելու Քրիստոսի օգտին կամ Նրա դեմ: Մենք նույնպես պետք է հայտարարենք, թե ում կողմն ենք գրավում՝ Քրիստոսի՞, թե սատանայի:

`Կարդացե՛ք Ծննդոց 2․15–17, Ելք 32․26, Հեսու 24․15, Գ Թագավորների 18․20, 21 և Հայտնություն 22․17 համարները։ Մեծ պայքարի ի՞նչ հիմնարար սկզբունք են մեզ սովորեցնում այս հատվածները։`

Երբ Աստված արարեց մարդուն, նրա ուղեղի խորքում դրեց մտածելու, տրամաբանելու և ընտրելու կարողությունը: Մեր մարդեղության էությունը բարոյական ընտրություններ կատարելու կարողությունն է: Մենք պարզապես ռոբոտներ չենք: Մենք արարվել ենք Աստծո պատկերով, կենդանական արարածներից տարբեր, բարոյական ընտրություն կատարելու և հավիտենական հոգևոր սկզբունքներով ապրելու ունակությամբ: Արուսյակի ապստամբության ժամանակաշրջանից ի վեր Աստված Իր ժողովրդին կանչում է, որ արձագանքի Իր սիրուն, հնազանդվի Իր պատվիրաններին և ծառայի Իրեն:

`Ի՞նչ դասեր կարող ենք քաղել երկնային պայքարից, որը վերաբերում է չարի դեմ մեր անձնական պայքարին: Եթե սատանան կարողացավ մոլորեցնել այս արդար ու սուրբ երկնային էակներին, ի՞նչ ենք սովորում մոլորեցնելու նրա չար փորձերի մասին:`