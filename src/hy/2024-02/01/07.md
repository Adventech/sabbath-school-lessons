---
title: 'Հետագա ուսումնասիրության համար'
date: 05/04/2024
---

«Սատանային երկնքից վտարելով՝ Աստված հռչակեց Իր արդարությունը և պաշտպանեց Իր գահի պատիվը։ Բայց երբ մարդը մեղանչեց՝ տեղի տալով այդ ուխտադրուժ ոգու խաբեություններին, Աստված հայտնեց Իր սերը՝ հանուն ընկած ցեղի մահվան մատնելով Իր միածին Որդուն։ Քավության միջոցով բացահայտվում է Աստծո բնավորությունը։ Խաչի հզոր փաստարկը ողջ տիեզերքին վկայում է, որ Արուսյակի ընտրած մեղքի ուղին ոչ մի կապ չունի Աստծո կառավարման հետ» (Է․ Ուայթ, Մեծ պայքար, էջ 500, 501)։

«Հռչակելով օրենքի անփոփոխելիությունը՝ Գողգոթայի խաչը նաև ողջ տիեզերքին ազդարարում է, որ մեղքի վարձքը մահն է։ Փրկչի վերջին աղաղակը՝ «Կատարված է», սատանայի մահազանգն էր։ Երկարատև մեծ պայքարի ելքը վճռված էր, և հաստատվեց մեղքի վերջնական վերացումը։ Աստծո Որդին անցավ գերեզմանի միջով, որպեսզի «իր մահով խափանի մահվան իշխանությունն ունեցողին, այսինքն՝ սատանային» (Եբրայեցիներին 2.14) (Է․ Ուայթ, Մեծ պայքար, էջ 503)։

**Հարցեր քննարկման համար**

`Եթե Աստված գիտեր, որ Արուսյակը պատրաստվում է ապստամբել, ինչո՞ւ ամենից առաջ նրան ընտրության իրավունք տվեց: Կամ երբ Արուսյակն ապստամբեց, ինչո՞ւ Աստված պարզապես անմիջապես չվերացրեց նրան: Ինչպիսի՞ արձագանք կարող էր ունենալ չընկած տիեզերքը, եթե Աստված անմիջապես բնաջնջեր Արուսյակին: Ինչո՞ւ է տիեզերքի փրկության ծրագրում հետաքրքրության գաղափարն (Ա Պետրոս 1․12, Հայտնություն 5․13, Հայտնություն 16․7) այդքան կարևոր մեծ պայքարը հասկանալու համար:`

`Խաչի վրա Քրիստոսի մահվան ի՞նչ պատճառ կամ պատճառներ կարող եք նշել: Արդյո՞ք դա միայն Աստծո բնավորությունը բացահայտելու համար էր: Արդյո՞ք դա մեղքի համար փրկագին վճարելն էր։ Եթե այո, ո՞ւմ է վճարվել փրկագինը։ Կիսվեք ձեր մտքերով և բերեք աստվածաշնչյան հիմնավորումներ:`

`Ի՞նչ նկատի ունենք, երբ կիրառում ենք «մեծ պայքար» եզրույթը: Քննարկե՛ք մեծ պայքարի տարբեր տեսանկյունները, և թե ինչպես է այս շաբաթվա դասը վերաբերում ձեր կյանքին:`

`Աստվածաշնչյան ո՞ր համարներն են խոսում մեծ պայքարի իրականության մասին։ (Տե՛ս, օրինակ, Հոբ 1, 2, Եփեսացիներին 6․12 համարները)։`

`Յոթերորդ օրվա գալստականների ըմբռնումն ինչո՞վ է եզակի քրիստոնեական այլ դավանանքների մեջ: Այս մեծ պայքարի թեմայում ի՞նչն է առանձնացնում գալստականներին:`