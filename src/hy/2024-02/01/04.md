---
title: 'Երկիր մոլորակը ներքաշվում է'
date: 02/04/2024
---

Աստված կատարյալ արարեց երկիրը: Աստվածաշունչն ասում է, որ Նա «տեսավ, որ այն ամենը, ինչ որ արել էր, ահա շատ բարի էր» (Ծննդոց 1․31): Որևէ տեղ մեղքի կամ չարի հետք անգամ չկար։ Սակայն Նա Ադամին ու Եվային շնորհեց ազատ ընտրության նույն հնարավորությունը, ինչ Արուսյակին: Նա չէր կամենում, որ ռոբոտներ լինեն ինչպես երկրի վրա, այնպես էլ երկնքում:

Նա փաստացի ամեն հնարավոր բան ձեռնարկեց` այս գաղափարը հստակ ու պարզ դարձնելու համար․ պարտեզում ծառ տնկեց և այն անվանեց Բարու և չարի գիտության ծառ՝ նպատակ ունենալով նրանց տեղեկացնել այդ մասին, որովհետև կամենում էր վստահ լինել, որ նրանք գիտեն, որ ընտրության հնարավորություն ունեն:

Տեսնելով, որ Եվան երկար ժամանակ է, ինչ պտտվում է ծառի շուրջը, սատանան մոտեցավ և ասաց նրան․ «Բնավ չեք մեռնի. այլ Աստված գիտե, որ այն օրը, երբ դրանից ուտեք, ձեր աչքերը կբացվեն, և աստվածների նման կլինեք՝ բարին և չարն իմացող» (Ծննդոց 3․4, 5)։ Եթե ուտեք այս ծառի պտղից, ոտք կդնեք կեցության բոլորովին նոր ոլորտ։ Դուք կապրեք այնպիսի հուզումնալից զգացում, որը նախկինում երբեք չեք ունեցել: Ե՛վա, Աստված քեզանից ինչ-որ բան է թաքցնում: Ահա՛, վերցրո՛ւ արգելված պտուղը և կե՛ր այն։

Երբ Եվան, իսկ հետագայում նաև Ադամը, կատարեցին այդ ընտրությունը, նրանք բացեցին մի դուռ, որն Աստված կամենում էր հավիտյան փակ պահել: Դա մեղքի, տառապանքի, ցավերի, հիվանդության ու մահվան դուռն էր:

`Կարդացե՛ք Ծննդոց 3․1–3 համարները և համեմատեք Հռոմեացիներին 3․23 և Հռոմեացիներին 5․12 համարների հետ։ Ի՞նչ ընդհանրություն կարող եք գտնել այս տեքստերում: Նկարագրե՛ք մեղքի վերջնական հետևանքները, որոնք պատուհասում են համայն մարդկությանը:`

Մեղքի հիմքում Աստծո դեմ ապստամբությունն է: Այն հանգեցնում է Աստծուց բաժանվելուն: Աստծուց բաժանվելը հանգեցնում է մահվան, որովհետև Աստված է կյանքի աղբյուրը: Այն նաև հանգեցնում է անհանգստության, տագնապի, հիվանդության ու ցավի: Մեր աշխարհում տառապանքն, ի վերջո, մեղապարտ մոլորակի վրա ապրելու հետևանք է: Սա, իհարկե, չի նշանակում, որ ամեն անգամ, երբ մենք տառապում կամ հիվանդանում ենք, մեղք ենք գործել։ Դա նշանակում է, որ մեզանից յուրաքանչյուրի վրա ազդում է մեղքից պատուհասված մոլորակի վրա ապրելը:

`Կարդացե՛ք Ծննդոց 3․15, Ղևտական 5․5, 6 և Հովհաննես 1․29 համարները։ Ի՞նչ խոստացավ Աստված Ադամին ու Եվային այն բանից հետո, երբ նրանք մեղանչեցին, որը պետք է հույս պարգևեր նրանց մեղքի ու հուսահատության մեջ: Ի՞նչ ծառայություն սահմանեց Նա Եդեմում, որը դարերի ընթացքում նրանց ուղղորդելու էր մեղքի խնդրի լուծմանը:`