---
title: 'Պատերազմ երկնքում'
date: 31/03/2024
---

`Կարդացե՛ք Հայտնություն 12․7–9 համարները։ Ի՞նչ է բացահայտում այս հատվածը երկնքում գոյություն ունեցող ազատության և չարի ծագման մասին: Ո՞րը կարող էր լինել Աստծո արձագանքն Արուսյակի ապստամբությանը:`

Այս համարները նկարագրում են տիեզերական հակամարտությունը բարու և չարի միջև: Սատանան ու նրա հրեշտակները պատերազմեցին Քրիստոսի դեմ և, ի վերջո, վտարվեցին երկնքից: Չափազանց տարօրինակ է թվում, որ պատերազմ կարող էր սկսվել այնպիսի կատարյալ վայրում, ինչպիսին երկինքն է: Ինչո՞ւ դա տեղի ունեցավ: Արդյո՞ք սիրող Աստվածն արարել էր դիվային հրեշտակի, որը նախաձեռնեց այս պատերազմը: Այս հրեշտակի մեջ կա՞ր ինչ-որ ճակատագրական թերություն, որը նրան դրդեց ապստամբության: Աստվածաշունչը հստակ բացատրում է չարի ծագումը։ Այն մի կողմ է քաշում բարու և չարի միջև ընթացող պայքարի վարագույրը:

`Համեմատե՛ք Եզեկիել 28․12–15 և Եսայի 14․12–14 համարները։ Ի՞նչ կատարվեց այս Արուսյակ կոչվող հրեշտակային արարածի մտքում, որը հանգեցրեց ապստամբության:`

Աստված սատանա չարարեց։ Նա արարեց Արուսյակ անունով մի շլացուցիչ պայծառ էակ: Այս հրեշտակային էակը կատարյալ էր ստեղծվել: Նրա կատարելության մեջ ամփոփված էր նաև ընտրության ազատությունը՝ Աստծո կառավարության հիմնարար սկզբունքը, որը ղեկավարվում է սիրով և ոչ թե պարտադրանքով։ Մեղքը ծագել է Արուսյակի մեջ՝ հենց երկնքում: Որևէ տրամաբանական բացատրություն չկա, թե ինչու այս կատարյալ հրեշտակը պետք է թույլ տար, որ հպարտությունն ու նախանձը հաստատվեն իր սրտում և ապստամբության վերածվեն Արարչի դեմ։

Այս արարված էակը` Արուսյակը, ձգտում էր այն երկրպագությանը, որը պատկանում էր միայն Արարչին: Նա փորձեց յուրացնել Աստծո գահը՝ կասկածի տակ դնելով Աստծո հեղինակությունը: Նրա ապստամբությունը բացահայտ պատերազմի հանգեցրեց երկնքում:

Աստված երկար ժամանակ համբերատար էր Արուսյակի հանդեպ, սակայն Նա չէր կարող թույլ տալ, որ վերջինս իր ապստամբությամբ ապականի երկինքը: «Երկնային խորհուրդներում Արուսյակին խնդրում էին կանգ առնել։ Աստծո Որդին ներկայացրեց նրան Արարչի մեծությունը, բարությունն ու արդարությունը և Նրա օրենքի սրբազան ու անփոփոխ բնույթը։ Աստված Ինքն էր սահմանել երկնքի կարգը, և խախտելով այն՝ Արուսյակը կանարգեր Իր Արարչին և կկործաներ ինքն իրեն։ Բայց նախազգուշացումը՝ տրված անսահման սիրով ու գթասրտությամբ, միայն դիմադրություն առաջացրեց։ Արուսյակը թույլ տվեց, որ Քրիստոսի հանդեպ նախանձը հաղթի իրեն, և ավելի վճռական դարձավ» (Էլեն Ուայթ, Մեծ պայքար, էջ 494, 495)։

`Ի՞նչ դասեր կարող եք քաղել Աստծո բնավորության վերաբերյալ չարին դիմակայելու պատմությունը դիտարկելով:`