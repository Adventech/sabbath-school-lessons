---
title: 'Սիրո ժառանգություն'
date: 11/04/2024
---

`Կարդացե՛ք Հովհաննես 13․35 և Ա Հովհաննես 4․21 համարները։ Ի՞նչ են բացահայտում այս համարները մեծ պայքարի մեջ Աստծո կառավարության դեմ սատանայի մարտահրավերի լույսի ներքո: Ի՞նչ են ասում նրանք իսկական քրիստոնեության էության մասին:`

Առաջին մի քանի դարերում սերն անչափ բնական ու սկզբունքային էր քրիստոնեական համայնքներում: Տերտուլիանոսը գրում է. «Հիմնականում այդ ազնիվ սիրո գործերն են, որ շատերին մղում են որակի նշան դնել մեզ վրա: Տեսե՛ք, ասում են, թե ինչպե՛ս են նրանք սիրում միմյանց» (տե՛ս Տերտուլիանոս, Ջատագովություն, էջ 39, թարգմանված Ս. Թելվոլի կողմից, https://www.logoslibrary.org/tertullian/apology/39.html)։

Աստծո սիրո մեծագույն հայտնություններից մեկը դրսևորվեց, երբ երկու ավերիչ համաճարակներ պատուհասեցին Ք․հ․ 160 և 265 թվականների սկզբներին: Քրիստոնյաները գործի անցան և ծառայեցին հիվանդներին ու մեռնողներին: Այդ համաճարակները տասնյակ հազարավոր մարդկանց մահվան պատճառը դարձան՝ ամայացնելով ամբողջական գյուղեր ու քաղաքներ: Քրիստոնյաների անշահախնդիր, զոհաբերական, հոգատար ու սիրալիր ծառայությունը հսկայական ազդեցություն գործեց մարդկանց վրա։ Ժամանակի ընթացքում, այս երկու համաճարակների ժամանակ Հռոմեական կայսրության հազարավոր, և, ի վերջո, հարյուր հազարավոր, իսկ ապա միլիոնավոր մարդիկ դարձան Հիսուսի նվիրյալներ: Սերը, շարունակական հոգատարությունն ու կազմակերպված, անշահախնդիր խնամատարությունը հիվանդների ու մահամերձների հանդեպ հիացմունք առաջացրեց այս հավատացյալների և այն Քրիստոսի հանդեպ, Ում նրանք ներկայացնում էին:

Ռոդնի Սթարքի «Քրիստոնեության վերելքը» ժամանակակից պատմությունը նոր և բարեփոխված լույսի ներքո է ներկայացնում այս պատմական իրադարձությունները: Այնտեղ հեղինակը նկարագրում է, թե ինչպես երկրորդ համաճարակի ժամանակ (Ք․հ. 260թ.) ողջ քրիստոնեական համայնքը, որը դեռ հիմնականում հրեա-քրիստոնեական էր, դարձավ խնամատարների վերացական բանակը, որն ապահովում էր տառապող համայնքի գոյատևման հիմնական կարիքները: «Երկրորդ համաճարակի գագաթնակետին, Ք․հ․ մոտ 260 թվականին, Զատկի տոնին նվիրված երկար նամակում Դիոնիսոսը հարգանքի տուրք է մատուցում տեղի քրիստոնյաների հերոսական խնամատարական ջանքերին, որոնցից շատերն իրենց կյանքն էին զոհաբերել այլոց մասին հոգալու ժամանակ:

«Մեր եղբայր քրիստոնյաներից շատերն անսահման սեր ու նվիրվածություն դրսևորեցին՝ երբեք չխնայելով իրենց, և մտածեցին միայն միմյանց մասին։ Անտեսելով վտանգը` նրանք խնամեցին հիվանդներին՝ հոգալով նրանց կարիքները։ Քրիստոսի շնորհով ծառայեցին նրանց և նրանց հետ միասին հեռացան այս կյանքից խաղաղ ու երջանիկ, որովհետև վարակվեցին իրենց մերձավորների հիվանդություններով և ուրախությամբ ընդունեցին նրանց ցավերը» (Ռոդնի Սթարք, «Քրիստոնեության վերելքը», էջ 82, Փրինսթոն, Նյու Ջերսի, Փրինսթոնի համալսարանի հրատարակչություն, 1996):

`Ի՞նչ ակնհայտ ուղերձ է պարունակում այն: Ինչպե՞ս ենք սովորում մեռնել ինքներս մեզ համար, որպեսզի կարողանանք դրսևորել նույն անձնուրաց հոգին: Դժվար է, այնպես չէ՞:`