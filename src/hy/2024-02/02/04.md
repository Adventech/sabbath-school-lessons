---
title: 'Հավատարիմ՝ հալածանքների մեջ'
date: 09/04/2024
---

Չնայած բանտարկություններին, խոշտանգումներին ու հալածանքներին` քրիստոնեության վաղ դարերի ընթացքում քրիստոնեական եկեղեցին արագորեն աճում էր։ Հավատարիմ հավատացյալները, որ կատարելապես իրենց կյանքը նվիրել էին Քրիստոսին, հռչակում էին Նրա Խոսքը՝ Սուրբ Հոգու զորությամբ լցված։ Կյանքեր էին փոխվում, տասնյակ հազարավոր մարդիկ էին դարձի գալիս։

`Կարդացե՛ք Գործք Առաքելոց 2․41, Գործք Առաքելոց 4․4, 31, Գործք Առաքելոց 5․42 և Գործք Առաքելոց 8․1–8 համարները։ Ի՞նչ են սովորեցնում այս համարները նորկտակարանյան եկեղեցու առջև ծառացած մարտահրավերների և նաև այն մասին, թե ինչու էր այն այդքան արագ աճում:`

Աշակերտները բախվում էին սպառնալիքների (Գործք Առաքելոց 4․17), բանտարկության (Գործք Առաքելոց 5․17, 18), հալածանքների (Գործք Առաքելոց 8․1) և անգամ մահվան (Գործք Առաքելոց 7․59, Գործք Առաքելոց 12․2), սակայն Սուրբ Հոգու զորությամբ արիաբար վկայում էին հարություն առած Քրիստոսի մասին, և եկեղեցիները բազմանում էին Հրեաստանում, Գալիլեայում ու Սամարիայում (Գործք Առաքելոց 9․31):

Հարություն առած Քրիստոսի զորության առաջ ցնցվում էին դժոխքի ամրոցները, կոտրվում էին սատանայի կապանքները, փլուզվում էր հեթանոսական սնահավատությունը: Ավետարանը հաղթանակում էր՝ ի հեճուկս զորեղ խոչընդոտների ու մարտահրավերների։ Աշակերտներն այլևս չէին թաքնվում վերնատանը։ Վախը մարվող ստվերի պես հեռանում էր։

Փոխարենը աշակերտների սրտերը հավատքով լցվեցին։ Հարություն առած Տիրոջ մեկ հայացքը փոխեց նրանց կյանքը: Հիսուսն ապրելու նոր պատճառ տվեց նրանց: Մեր Տերը ոչ միայն մեծ հանձնարարություն էր տվել նրանց (Մարկոս 16․15), նաև կարևոր խոստում էր տվել. «Բայց դուք զորություն կստանաք, երբ Հոգին ձեզ վրա գա, և Իմ վկաները կլինեք Երուսաղեմում, ամբողջ Հրեաստանում ու Սամարիայում, մինչև աշխարհի ծայրերը» (Գործք Առաքելոց 1․8)։

Ավետարանը թափանցում էր երկրի ամենահեռավոր անկյունները (Կողոսացիներին 1.23): Թերևս աշակերտներից վերջինը՝ Հովհաննեսը, մահացավ առաջին դարի վերջին։ Մյուսները վերցրին ճշմարտության ջահը և հռչակեցին կենդանի Քրիստոսին: Պլինիոս Կրտսերը՝ ժամանակակից Թուրքիայի հյուսիսային ափին գտնվող հռոմեական Բյութանիա նահանգի կառավարիչը, Ք․հ․ մոտ 110 թվականին գրություն է հղում Տրայանոս կայսրին: Պլինիոսի գրությունը հետաքրքրական է նրանով, որ այն խաչելությունից մոտ ութսուն տարի անց է գրվել, և այնտեղ նկարագրվում են պաշտոնական դատավարությունները, որոնք նա անց էր կացրել քրիստոնյաներին հայտնաբերելու և մահապատժի ենթարկելու համար։ Նա մասնավորապես գրում է․ «Բոլոր տարիքի, դասակարգի և երկու սեռի բազմաթիվ մարդիկ վտանգի տակ են դրվում մեղադրանքների միջոցով, և սա շարունակվելու է: Այս սնահավատության (քրիստոնեության) վարակը տարածվում է ոչ միայն քաղաքներում, այլև գյուղերում և այլ շրջաններում» (Հենրի Բեթենսոն, Քրիստոնեական եկեղեցու փաստաթղթեր, էջ 4, Նյու Յորք, Օքսֆորդի համալսարանի հրատարակչություն, 2011թ․)։

Չնայած սատանայի ամենադաժան հարձակումներին` քրիստոնեական եկեղեցին արագորեն աճում էր:

`Ի՞նչ կարող ենք սովորել վաղ շրջանի եկեղեցուց, որը կարող է օգնել մեզ՝ վերջին ժամանակի եկեղեցուն:`