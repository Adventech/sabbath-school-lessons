---
title: 'Կոտրված սրտով Փրկիչը'
date: 07/04/2024
---

Հիսուսը նստած էր Երուսաղեմ քաղաքի դիմաց տարածվող Ձիթենյաց լեռան վրա։ Նրա հոգին խռովված էր: Հովհաննեսի ավետարանն ասում է․ «Յուրայինների մոտ եկավ, բայց յուրայինները Նրան չընդունեցին» (Հովհաննես 1․11)։ Հիսուսը հնարավոր ամեն ինչ արեց, որ կարող էր գալիք կործանումից փրկել Իր ժողովրդի սիրելի քաղաքը:

Իր ժողովրդի հանդեպ Հիսուսի սերը բխում էր անսահման սիրո սրտից: Նա բազմաթիվ անգամներ է սիրով դիմել նրանց, որ ապաշխարեն և ընդունեն ներման ողորմած հրավերը:

`Կարդացե՛ք Ղուկաս 19․41–44, Մատթեոս 23․37, 38 և Հովհաննես 5․40 համարները։ Ի՞նչ են ասում այս համարներն Իր ժողովրդի հանդեպ Հիսուսի վերաբերմունքի և շնորհի ու ողորմության Նրա սիրառատ հրավերին արձագանքելու մասին: Աստծո բնավորության ի՞նչ հայտնություն եք գտնում:`

Դժվար է ըմբռնել այնպիսի իրադարձություն, ինչպիսին Երուսաղեմի կործանումն է` Աստծո սիրառատ բնավորության լույսի ներքո: Պատմությունը փաստում է, որ տասնյակ հազարավոր մարդիկ մահացան, երբ հռոմեացի զորավար Տիտոսն իր զորքերը հանեց քաղաքի դեմ։ Երուսաղեմն ավերվեց։ Տղամարդիկ, կանայք ու երեխաներ կոտորվեցին։ Ո՞ւր էր Աստված, երբ Նրա ժողովուրդն այդքան մեծ տառապանք կրեց: Պատասխանը պարզ է, սակայն հեշտ չէ լիովին ըմբռնել: Նրա սիրտը կոտրված էր, աչքերը լցվել էին արցունքներով։ Դարեր շարունակ Նա օգնության ձեռք էր մեկնել Իր ժողովրդին: Նրա սիրառատ բարության դեմ իրենց ապստամբությամբ նրանք զրկվեցին Նրա աստվածային պաշտպանությունից: Աստված միշտ չէ, որ միջամտում է, որպեսզի սահմանափակի Իր ժողովրդի ընտրության հետևանքները: Նա թույլ է տալիս, որ դրսևորվեն ապստամբության բնական հետևանքները։ Երուսաղեմի կործանման ժամանակ Աստված չհրահրեց անմեղ երեխաների կոտորածը. անմեղների ողբերգական մահը սատանայի արարքն էր, այլ ոչ Աստծո։

Սատանան հրճվում է պատերազմից, որովհետև այն գրգռում է մարդկային սրտի ամենաչար կրքերը: Դարերի ընթացքում նրա նպատակը մոլորեցնելն ու ոչնչացնելն է եղել, իսկ ապա իր չար արարքները Աստծո վրա բարդելը:

`Կարդացե՛ք Մատթեոս 24․15–20 համարները։ Ի՞նչ պատվեր տվեց Հիսուսն Իր ժողովրդին` նրանց Երուսաղեմի ապագա կործանումից փրկելու համար:`

Պետք է նկատի ունենալ, որ Ք․ա. 70 թվականին Երուսաղեմում ապրող քրիստոնյաների ճնշող մեծամասնությունը հրեական ծագում ուներ: Սիրող Աստվածը կամենում էր Իր զավակներից հնարավորինս շատերին պահպանել: Ահա թե ինչու Նա պատվիրեց, որ երբ հռոմեական զորքերը մոտենան, նրանք լքեն քաղաքը:

`Մտորե՛ք հետևյալ մտքի մասին. մենք չենք դատում Աստծո բնավորության մասին մեր շուրջը տեղի ունեցող իրադարձություններով, այլ բոլոր իրադարձությունները, որոնց ականատես ենք լինում, զտում ենք Նրա սիրառատ բնավորության կիզակետով, ինչը բացահայտված է Աստվածաշնչում: Սա բավականին լավ խորհուրդ է, ինչո՞ւ։`