---
title: 'Քրիստոնյաները փրկվեցին նախախնամությամբ'
date: 08/04/2024
---

Աստծո ողորմությունը, շնորհը, նախախնամությունն ու նախագիտությունը հստակ բացահայտվում են Երուսաղեմի կործանմանը նախորդող իրադարձություններում: Ցեստիուս Գալոսը և հռոմեական զորքերը շրջապատել են քաղաքը։ Անակնկալ կերպով, երբ թվում է՝ ուր որ է նրանք կհարձակվեն քաղաքի վրա, զորքը հետ է քաշվում։ Հրեական զորքերը հետապնդում են նրանց և մեծ հաղթանակ տանում։

Երբ հռոմեացիները փախչում են, իսկ հրեաները հետապնդում են նրանց, Երուսաղեմի քրիստոնյաները փախչում են Հորդանան գետի այն կողմը՝ Պերեայի Պելլա քաղաքը: «Խոստացված նշանը տրվեց սպասման մեջ գտնվող քրիստոնյաներին, և հիմա բոլորին, ովքեր կկամենային, հնարավորություն շնորհվեց հետևել Փրկչի նախազգուշացմանը։ Դեպքերն այնպիսի ընթացք ստացան, որ ո՛չ հրեաները, ո՛չ էլ հռոմեացիները չխոչընդոտեցին քրիստոնյաների փախուստին» (Էլեն Ուայթ, Մեծ պայքար, էջ 30)։

`Կարդացե՛ք Սաղմոսներ 46․1 և Եսայի 41․10 համարները։ Ի՞նչ են ասում այս համարներն Աստծո նախախնամության մասին:`

Աստված ինքնիշխան է և երկրի վրա կատարվող իրադարձությունները կառավարում է Իր աստվածային նպատակների վերջնական իրականացման համար: Թեև Աստված երբեմն փոխում է Իր սկզբնական ծրագրերը՝ հիմնվելով մեր մարդկային ընտրությունների վրա, այս մոլորակի համար Նրա վերջնական ծրագիրը կիրագործվի: Կլինեն ժամանակներ, երբ Աստծո ժողովուրդը նեղություն, հալածանք, բանտարկություն և նույնիսկ մահ կճաշակի Քրիստոսի գործի համար: Սակայն սատանայի նույնիսկ ամենադաժան հարձակումների ծանր ժամանակներում Աստված պահում և պահպանում է Իր եկեղեցին:

`Կարդացե՛ք Եբրայեցիներին 11․35–38 և Հայտնություն 2․10 համարները։ Ի՞նչ իրականություն են բացահայտում այս տեքստերը չար ուժերի դեմ մեր պայքարի մասին: Ինչպե՞ս են այս համարները ներդաշնակում նախորդ հարցում Աստծո պաշտպանության գաղափարի հետ: Արդյո՞ք հակասություն կա Աստծո պաշտպանության և այն գաղափարի միջև, որ Աստված ոմանց թույլ է տալիս ցավալի տառապանք կրել և անգամ նահատակի մահով մահանալ հանուն Քրիստոսի:`

«Զուր էին Քրիստոսի եկեղեցին բռնությամբ ոչնչացնելու սատանայի ջանքերը։ Մեծ պայքարը, որի ընթացքում Հիսուսի հետևորդները զոհաբերեցին իրենց կյանքը, չդադարեց, երբ այդ հավատարիմ դրոշակակիրներն ընկան իրենց դիրքերում։ Պարտվելով՝ նրանք հաղթեցին։ Աստծո պատգամաբերները սպանվում էին, բայց Նրա գործը համառորեն առաջ էր ընթանում» (Էլեն Ուայթ, Մեծ պայքար, էջ 41)։

`Աստվածաշնչի գրողները, որ, անշուշտ, ցավ ու տառապանք կրեցին, այնուամենայնիվ, կարող էին կրկին ու կրկին գրել Աստծո սիրո իրականության մասին։ Ի՞նչ է նշանակում սա մեզ համար։ Ինչպե՞ս կարող ենք ինքներս զգալ նույն սերը:`