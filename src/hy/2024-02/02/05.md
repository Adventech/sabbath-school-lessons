---
title: 'Հոգ տանելով համայնքի մասին'
date: 10/04/2024
---

Վաղ շրջանի քրիստոնեական եկեղեցին աճում էր ոչ միայն այն պատճառով, որ նրա անդամները քարոզում էին Ավետարանը, այլև ապրում էին Ավետարանը: Հավատացյալներն ընդօրինակեցին Քրիստոսի ծառայությունը, Ով «շրջում էր ամբողջ Գալիլեայում, ուսուցանում նրանց ժողովարաններում, արքայության Ավետարանը քարոզում և ժողովրդի մեջ եղած բոլոր հիվանդություններն ու ցավերը բժշկում» (Մատթեոս 4.23): Հիսուսը խորապես հոգ էր տանում մարդկանց մասին, և նորկտակարանյան եկեղեցին էլ այդպես էր վարվում: Մարդկանց կարիքները բավարարելու անշահախնդիր սերն ու հանձնառությունը, զուգորդված Ավետարանի բարի լուրը Սուրբ Հոգու զորությամբ տարածելուն, քրիստոնեական եկեղեցու վաղ դարերում նման մեծ ազդեցություն թողեց աշխարհի վրա:

`Կարդացե՛ք Գործք Առաքելոց 2:44–47, Գործք Առաքելոց 3․6–9 և Գործք Առաքելոց 6․1–7 համարները։ Թեև հանգամանքները կարող են զգալիորեն տարբեր լինել, իսկական քրիստոնեության մասին ի՞նչ սկզբունքներ կարող ենք սովորել այս համարներից։`

Նորկտակարանյան շրջանի հավատացյալները հետևեցին Քրիստոսի օրինակին, և ինչպես Պետրոսն է գրում, «Աստված Նրան օծեց Սուրբ Հոգով ու զորությամբ. որը շրջում էր՝ բարիք գործելով ու սատանայից բռնված բոլորին բժշկելով, որովհետև Աստված Նրա հետ էր»։ (Գործք Առաքելոց 10․38)։ Քրիստոսի եկեղեցին Նրա մարմինն էր երկրի վրա, և այս վաղ դարերում այն նույնպես ցուցաբերում էր Քրիստոսի զոհաբերական սերն ու հոգատարությունը տառապյալ, կոտրված մարդկության հանդեպ: Այս հավատացյալները Քրիստոսի կարեկցանքի կենդանի օրինակ էին:

Տիեզերքում մոլեգնող մեծ պայքարում սատանան ձգտում է Աստծո պատկերը խեղաթյուրել մարդկության մեջ: Ավետարանի նպատակն այն վերականգնելն է մարդկության մեջ: Այս վերականգնումը նախատեսում է ֆիզիկական, մտավոր, զգացմունքային և հոգևոր ապաքինում:

Հովհաննես 10.10 համարում Հիսուսը բացահայտում է Իր ծրագիրը մեզանից յուրաքանչյուրի համար․ «Գողը գալիս է միայն գողանալու, մորթելու և ոչնչացնելու համար, սակայն Ես եկա, որ Իմ ոչխարները կյանք ունենան և առատ կյանք»։ Նա կամենում է, որ մենք ֆիզիկապես առողջ, մտքով զգոն, զգացմունքային դաշտը կայուն և հոգևորապես կատարյալ անձնավորություններ լինենք։

Սա հատկապես ճշմարիտ է Նրա խոստացած վերադարձի գաղափարի ներքո: Մեր երկիրը կանգնած է մեծ ճգնաժամի առաջ։ Մատթեոս 24 և Ղուկաս 21 գլուխներում Հիսուսը երկրի վրա աղետալի պայմաններ է կանխասում, որոնք նախորդելու են Իր գալուստին: Երբ Քրիստոսն Իր բուժիչ շնորհով հպվում է մեզ, մենք փափագում ենք այն փոխանցել ուրիշներին, որ նրանք էլ առողջանան: Հիսուսը մեզ ուղարկում է կոտրված աշխարհ, որ մենք՝ որպես Քրիստոսի դեսպաններ, Իր սիրով հպվենք ուրիշներին: Նորկտակարանյան քրիստոնեությանը բնորոշ էր քրիստոնյաների սերը միմյանց և իրենց համայնքների հանդեպ:

`Քննարկե՛ք, թե ի՞նչ դեր ունի եկեղեցին Քրիստոսի հետ համագործակցելու գործում, որպեսզի բացահայտվեն սատանայի թյուր մեղադրանքները:`