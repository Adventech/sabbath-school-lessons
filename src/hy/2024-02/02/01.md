---
title: 'Գլխավոր թեման է՝ սե՞ր, թե եսասիրություն'
date: 06/04/2024
---

> <p>Այս շաբաթվա ուսումնասիրության համար կարդացե՛ք.<p>
> Ղուկաս 19․41–44, Մատթեոս 23․37, 38, Եբրայեցիներին 11․35–38, Հայտնություն 2․10, Գործք Առաքելոց 2․44–47, Հովհաննես 13․35։

### Հիշելու համարը.
«Մի՛ վախեցիր, որովհետև Ես քեզ հետ եմ, մի՛ զարհուրիր, որովհետև Ես քո Աստվածն եմ։ Ես քեզ կզորացնեմ և կօգնեմ քեզ, նաև քեզ նեցուկ կլինեմ Իմ արդար աջով» (Եսայի 41․10)։

> <p>Ընթերցման համար.<p>
> «Մեծ պայքար» գրքի 1-ին և 2-րդ գլուխները

Պատկերացնենք, թե հովիվ եք և ձեր այծերն արածեցնում եք Երուսաղեմ քաղաքի դիմաց ընկած Ձիթենյաց լեռան լանջերին։ Դուք ձայներ եք լսում։ Անմիջապես ճանաչում եք Հիսուսի ձայնը: Ձեզ զարմացնում են Նրա խոսքերը, որոնք Նրա աշակերտները չհասկացան։ Մինչ մայրամուտի վերջին շողերն արտացոլվում են ոսկեգմբեթ տաճարին և անդրադառնում ձյունափայլ ճերմակությամբ հիասքանչ մարմարե պատերից, Հիսուսն ընդգծված ասում է. «Ճշմարիտ եմ ասում ձեզ. այդտեղ քարը քարի վրա չի մնալու, որ չքանդվի» (Մատթեոս 24․2)։ Աշակերտները շփոթված են, դուք նույնպես։ Ի՞նչ կարող էր նկատի ունենալ Հիսուսն այս խոսքերով։ Ինչպե՞ս են դրանք առնչվում աշխարհի վերջին իրադարձությունների հետ, որի մասին Հիսուսի աշակերտները հարցրին Նրան։

Դուք մեծ ուշադրությամբ ունկնդրում եք, երբ Հիսուսը հմտորեն միահյուսում է Երուսաղեմի կործանմանն առնչվող իրադարձություններն անմիջապես Իր գալուստին նախորդող դեպքերի հետ: Երուսաղեմի կործանման իրադարձությունները բացահայտում են սատանայի` վերջին ժամանակներում Աստծո ժողովրդին մոլորեցնելու և ոչնչացնելու ռազմավարության նախապատկերը: Մատթեոս 24․2 համարում Հիսուսի պատվերը հստակ ներկայացնում է վերջին օրերի իրադարձությունները Երուսաղեմի անկման համատեքստում։

Մենք կուսումնասիրենք սատանայի այս երկակի ռազմավարությունը։ Այն, ինչ չարին չի հաջողվում իրականացնել հալածանքների միջոցով, նա հույս ունի իրականացնել փոխզիջումների միջոցով: Աստված մշտապես զգոն է և Իր ժողովրդին պահպանում է անգամ դժվար ժամանակներում։

