---
title: 'Հետագա ուսումնասիրության համար'
date: 24/05/2024
---

Ուշադրություն դարձրեք, թե դատաստանի ժամանակ ինչ վերաբերմունք կունենա Հիսուսը մեր հանդեպ։ «Հիսուսը չի արդարացնում նրանց մեղքերը, բայց ցույց է տալիս նրանց ապաշխարությունն ու հավատը, և նրանց համար ներում խնդրելով՝ Նա Իր վիրավոր ձեռքերը բարձրացնում է Աստծո և սուրբ հրեշտակների առաջ՝ ասելով. «Ես նրանց գիտեմ անունով։ Ես Իմ ձեռքերի մեջ եմ ծրագրել նրանց»։ «Աստծու ընդունելի զոհը կոտրված հոգին է. բեկված ու խոնարհ սիրտը, ո՜վ Աստված, Դու չես անարգում» (Սաղմոսներ 51.17)։ Իսկ Իր ժողովրդի չարախոսին Նա ասում է. «Տերը թող հանդիմանի քեզ, ո՛վ սատանա, և թող Տերը, որ ընտրել է Երուսաղեմին, քեզ հանդիմանի» (Զաքարիա 3.2)։ Էլեն Ուայթ, Մեծ պայքար, էջ 484։

«Այն փաստը, որ Աստծո ժողովուրդը նկարագրվում է կեղտոտ հանդերձներով` Տիրոջ առաջ կանգնած, պետք է դրդի խոնարհության ու սրտի խոր քննության նրանց, ովքեր դավանում են Նրա անունը: Նրանք, ովքեր իսկապես սրբում են իրենց անձերը՝ հնազանդվելով ճշմարտությանը, իրենց մասին ամենահամեստ կարծիքը կունենան: Որքան ավելի ուշադիր նայեն Քրիստոսի անբիծ բնավորությանը, այնքան ավելի կմեծանա Նրա պատկերին համապատասխանելու ցանկությունը, և այնքան քիչ մաքրություն կամ սրբություն կտեսնեն իրենց մեջ: Սակայն, մինչ մենք կգիտակցենք մեր մեղավոր վիճակը, պետք է ապավինենք Քրիստոսին՝ որպես մեր արդարություն, սրբագործում և մեր փրկագնում: Մենք չենք կարող պատասխանել մեր դեմ ուղղված սատանայի մեղադրանքներին: Միայն Քրիստոսը կարող է արդյունավետ պահանջ ներկայացնել մեր անունից: Նա կարող է փաստարկներով լռեցնել մեղադրողին, որոնք հիմնված են ոչ թե մեր արժանիքների, այլ Իր վրա»։ Էլեն Ուայթ, Վկայություններ եկեղեցու համար, էջ 471, 472։

«Մենք հիմա ապրում ենք քավության մեծ օրը։ Խորհրդանշական ծառայության մեջ, մինչ քահանայապետը քավություն էր անում Իսրայելի համար, բոլորից պահանջվում էր խոնարհեցնել հոգիները՝ ապաշխարելով մեղքից ու խոնարհվելով Տիրոջ առաջ, որպեսզի չկորչեն ժողովրդի միջից։ Նույն ձևով էլ բոլորը, ովքեր կամենում են, որ իրենց անունները մնան Կյանքի գրքում, պետք է հիմա, փորձնական ժամկետի մնացած մի քանի օրվա ընթացքում իրենց անձերը խոնարհեցնեն Աստծո առաջ՝ տրտմելով մեղքի համար և անկեղծորեն ապաշխարելով»։ Էլեն Ուայթ, Մեծ պայքար, էջ 489, 490։

**Հարցեր քննարկման համար**

`Ի՞նչ զգացումներ են առաջանում այն մտքից, որ Հիսուսը մեզ համար Հոր առաջ բարձրացնում է Իր վիրավոր ձեռքերը: Ինչո՞ւ դատաստանի ժամանակ դա է մեր միակ հույսը։`

`Մենք ապրում ենք քավության օրը: Քավությունն Աստծո գործն է կորած մեղավորներին փրկելու համար: Ինչո՞ւ, ուրեմն, մեղավորներին փրկելու ցանկացած օր պետք է բարի լուր լինի:`

`Ուշադրություն դարձրեք, թե ինչ է գրում Էլեն Ուայթը. «Միայն Քրիստոսը կարող է արդյունավետ պահանջ ներկայացնել մեր անունից: Նա կարող է փաստարկներով լռեցնել մեղադրողին, որոնք հիմնված են ոչ թե մեր արժանիքների, այլ Իր վրա» (Ադվենտ ռևյու ընդ սաբաթ հերալդ, 2 հունվարի, 1908թ.): Ինչպե՞ս կարող եք այս հույսը ձերը դարձնել:`