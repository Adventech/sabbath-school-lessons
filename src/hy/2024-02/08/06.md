---
title: 'Հիսուսը՝ մեր Բարեխոսը դատաստանի ժամանակ'
date: 23/05/2024
---

`Կարդացե՛ք Եբրայեցիներին 10.9–14 համարները: Ի՞նչ տարբերություն է բացահայտում այս հատվածը երկրային սրբարանում քահանայի և երկնային Սրբարանում Հիսուսի ծառայությունների միջև:`

Մեկ անգամ ընդմիշտ Քրիստոսը մահացավ խաչի վրա՝ որպես կատարյալ զոհ մեղքի համար: Նրա քահանայական ծառայությունը երկնային Սրբարանում սրբագործում է մեզ: Այժմ, մտնելով Սրբության Սրբոց, Նա կանգնած է որպես մեր բարեխոսը դատաստանի ժամանակ (տե՛ս Ա Հովհաննես 2.1): «Քրիստոսը շատերի մեղքերը վերցնելու համար մեկ անգամ զոհաբերվեց, իսկ երկրորդ անգամ կհայտնվի առանց մեղքի՝ Իրեն սպասողների փրկության համար» (Եբրայեցիներին 9:28): Նրա զոհաբերության և բարեխոսության միջոցով մեղքը վերացվել է: Այժմ Նա կրկին գալիս է նրանց համար, ովքեր «սիրեցին Նրա հայտնությունը» (Բ Տիմոթեոսին 4.8):

`Կարդացե՛ք Եբրայեցիներին 6.19, 20 համարները: Ինչո՞ւ է Նա առաջարկում հետևել Իրեն, և ի՞նչ ենք հայտնաբերում, երբ հետևում ենք Նրան:`

«Քրիստոսի բարեխոսությունը մարդու համար վերին Սրբարանում նույնքան էական է փրկության ծրագրում, որքան Նրա մահը խաչի վրա։ Իր մահով Նա սկսեց այն գործը, որն Իր հարությունից հետո գնաց ավարտելու երկնքում։ Մենք պետք է հավատով մտնենք «վարագույրի ներսի կողմը, որտեղ մեզ համար առաջնորդ մտավ Հիսուսը» (Եբրայեցիներին 6.20)։ Այնտեղ արտացոլվում է Գողգոթայի խաչից ճառագող լույսը։ Այնտեղ մենք կարող ենք ավելի խորը թափանցել փրկության գաղտնիքների մեջ։ Մարդու փրկության համար երկինքն անսահման թանկ գին է վճարել, բերված զոհը համարժեք է Աստծո ոտնահարված օրենքի ամենախոր պահանջներին։ Հիսուսը ճամփա է բացել դեպի Հոր գահը, և Նրա միջնորդությամբ բոլորի նվիրական ցանկությունները, ովքեր Նրա մոտ են գալիս հավատով, կարող են ներկայացվել Աստծուն»։ Էլեն Ուայթ, Մեծ պայքար, էջ 489։

Փրկության ծրագիրը կատարյալ ծրագիր է՝ մեծ պայքարի խնդիրը լուծելու և այս մոլորակը սատանայի ճիրաններից փրկելու առումով: Հիսուսի կյանքը բացահայտեց Աստծո սերը կարիքավոր աշխարհի և իրադարձություններին հետևող տիեզերքի հանդեպ։ Նրա մահը բացահայտեց մեղքի նողկալիությունը և փրկություն ապահովեց ողջ մարդկության համար: Նրա բարեխոսությունը երկնային Սրբարանում ապահովում է քավության օգուտները յուրաքանչյուրի համար, ով հավատով մեկնում է ձեռքը` դրանք ստանալու համար:

`Ինչպե՞ս է Քրիստոսի մահը կապված երկնային Սրբարանում Նրա բարեխոսության հետ, և ինչո՞ւ է դատաստանն այդքան անհրաժեշտ փրկության ծրագրի համար:`