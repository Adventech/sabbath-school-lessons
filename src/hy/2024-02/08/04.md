---
title: '«Դատաստանի ժամը եկել է»'
date: 21/05/2024
---

`Համեմատե՛ք Դանիել 7․9, 10 համարները Հայտնություն 14․6, 7 համարների հետ։ Ի՞նչ նմանություն կա այս երկու հատվածների միջև։`

Դատաստանը կարևոր թեմա է ամբողջ Աստվածաշնչում։ «Որովհետև Աստված բոլոր գործերը դատաստանի է բերելու ամեն ծածուկ բանի հետ՝ բարի թե չար» (Ժողովող 12․14): Հիսուսն Իր ունկնդիրներին ցույց տվեց ապագա դատաստանի ժամանակը, երբ «ամեն դատարկ խոսքի համար, որ մարդիկ խոսում են, դատաստանի օրը հաշիվ պիտի տան» (Մատթեոս 12․36): Պողոս առաքյալն ավելացնում է, որ Աստված «ի լույս կհանի այն, ինչ թաքնված է խավարում, և հայտնի կդարձնի սրտերի խորհուրդները» (Ա Կորնթացիներին 4.5): Հրեշտակային սուրհանդակը Հովհաննեսին ասաց. «Նրա [Աստծո] դատաստանի ժամը եկել է» (Հայտնություն 14.7):

`Կարդացե՛ք Հայտնություն 22.10–12 համարները: Ո՞րն է ողջ մարդկության ճակատագիրը, երբ Հիսուսը վերադառնա: Ի՞նչ հստակ հայտարարություն է արվում Հովհաննեսին։`

Երբ Քրիստոսը գա` Իր վերջին պարգևները տալու, դրանից առաջ դատաքննություն կլինի, որը կբացահայտի, թե ով ինչ վարձատրություն է ստանալու, երբ Նա գա։ Երբ Քրիստոսը վերադառնա, երկրորդ հնարավորություն չի լինի: Յուրաքանչյուր մարդ բավարար տեղեկատվություն է ունեցել իր վերջնական, անդառնալի որոշումը կայացնելու համար՝ Քրիստոսի օգտին կամ Նրա դեմ:

`Կարդացե՛ք Մատթեոս 25.1–13 համարները: Ինչո՞ւ է Հիսուսն այդպես տարբեր վերաբերվում հավատացյալների այս երկու տարբեր խմբերին:`

«Երբ դատաքննությունն ավարտվի, երբ բոլոր դարերում իրենց Քրիստոսի հետևորդներ համարողների գործերը քննվեն, և նրանց ճակատագրերը վճռվեն, այդ ժամանակ, և ոչ ավելի շուտ, փորձության ժամկետը կավարտվի, և ողորմության դուռը կփակվի։ Այսպիսով, «ովքեր պատրաստ էին, նրա հետ հարսանիքի սրահ մտան, և դուռը փակվեց» միտքը Փրկչի վերջին ծառայության միջով մեզ տանում է դեպի այն ժամանակը, երբ մարդու փրկության մեծ գործը կավարտվի»։ Էլեն Ուայթ, Մեծ պայքար, էջ 428։

Մենք չպետք է վախենանք դատաստանից: Քրիստոսի միջոցով ներումը մերն է, մեղքից ազատագրումը մերն է, աստվածավախ կյանքով ապրելու իշխանությունը մերն է, և վերջնական հաղթանակը մերն է: