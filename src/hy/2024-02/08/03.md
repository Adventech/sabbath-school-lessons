---
title: 'Սրբության Սրբոցը'
date: 20/05/2024
---

`Կարդացե՛ք Ղևտական 16.21, 29–34, Ղևտական 23.26–32 և Եբրայեցիներին 9.23–28 համարները: Ինչո՞ւ էր քավության օրն այդքան կարևոր հին Իսրայելում:`

Քահանաները ծառայում էին տարվա բոլոր օրերին, սակայն քավության օրը, որը եբրայերեն Յոմ Կիպուր է անվանվում, ողջ Իսրայելը հայացքն ուղղում էր դեպի սրբարանը: Ղևտական 16 և 23 գլուխները քավության օրվա վերաբերյալ հստակ հրահանգներ են տալիս: Ամենօրյա բոլոր ծառայողական գործերը դադարեցվում էին: Ողջ ժողովուրդը ծոմ էր պահում։ Երբ քահանայապետը Աստծո ներկայությունն էր մտնում Սրբության Սրբոցում, մարդիկ քննում էին իրենց սրտերը: Նրանք խոնարհությամբ և անկեղծ խոստովանությամբ Աստծուն էին փնտրում:

Ամեն ոք, ով քավության օրը չխոնարհեցնի իր անձը, «պիտի վերանա իր ժողովրդի միջից». այլևս ընտրյալ ժողովրդի մաս չի կարող լինել (Ղևտական 23.27, 29): Քավության օրը քահանայապետը Տիրոջ նոխազի արյունը տանում էր սրբարան և ողորմության աթոռին ցողելուց հետո արյունը քսում ոսկյա զոհասեղանի և պղնձե զոհասեղանի եղջյուրներին՝ ամբողջովին մաքրելով սրբարանը։ Երբ վերջացնում էր «քավություն անելը», քահանայապետը ձեռքերը դնում էր կենդանի նոխազի վրա և խոստովանում Իսրայելի մեղքերը։ Ապա կենդանին բաց էր թողնվում անապատ՝ ճամբարից ընդմիշտ հեռացվելով (Ղևտական 16․20-22):

Ամենօրյա ծառայությունների ժամանակ արյունը տեղափոխվում էր սրբարան՝ ցույց տալով մեղքերի գրանցումը (Երեմիա 17․1) և Աստծո պատասխանատվությունը դրա վերջնական օտարման համար։ Այժմ, քավության օրն այն տեղափոխվում էր սրբարանից դուրս և դրվում քավության նոխազ Ազազելի գլխին, որը ներկայացնում էր սատանային և բացահայտում նրա վերջնական պատասխանատվությունը մեղքի հիմնախնդրի համար:

Այդ նոխազը տարվում էր հեռու անապատ, որպեսզի քավության օրվա ավարտին Աստված ունենա մաքուր սրբարան և մաքուր ժողովուրդ: Երկնային Սրբարանում Քրիստոսը ծառայում է մեզ համար. նախ՝ Սրբարանում, իսկ 1844 թվականից ի վեր, 2300 օրվա վերջում, մինչ այժմ` Սրբության Սրբոցում:

Մենք կանցնենք այդ մեծ դատաստանի միջով մեր բարեխոս Հիսուսի շնորհիվ: Ինչպես Էլեն Ուայթն է գրում, մենք «արդարանում ենք Նրա արդարությամբ, որում մենք բաժին չունեինք» (Դարերի փափագ, էջ 25): Մեզ վերագրվող այս արդարության արդյունքում մենք խոնարհեցնում ենք մեր անձերը, ինչը նշանակում է շրջադարձ մեղքից: Դա նշանակում է, որ մենք հարմար ձևով չենք ընդունում չարը կամ արդարացնում մեղքերը և չենք կառչում մեր նվիրական մեղքերից, այլ աճում ենք շնորհով և ապրում սուրբ կյանքով:

`Ի՞նչ նշանակություն ունի այսօր քավության օրը մեր կյանքում: Ինչո՞ւ դա պետք է փոխի մեր կյանքը:`