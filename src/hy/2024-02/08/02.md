---
title: 'Երկնային Սրբարանը'
date: 19/05/2024
---

`Կարդացե՛ք Ելք 25.8, 9, 40 և Եբրայեցիներին 8.1–6 համարները: Ի՞նչ երկու Սրբարաններ են պատկերվում այս համարներում։`

Երբ վաղ գալստական հավատացյալները 1844 թվականին հաջորդող ամիսներին ուսումնասիրեցին Աստվածաշունչը, նրանք հասկացան, որ գրքում հիշատակված երկու Սրբարան կա՝ մեկը, որը Մովսեսը կառուցեց, և մյուսը`մեծ բնօրինակը երկնքում: Աստվածաշնչում «սրբարան» եզրույթն առաջին հերթին վերաբերում է Մովսեսի կառուցած խորանին՝ որպես երկնային բաների օրինակ կամ տիպար, և երկրորդ՝ երկնային «ճշմարիտ խորանը», որին մատնանշում էր երկրային սրբարանը։ Քրիստոսի մահով տիպական ծառայությունը կորցրեց իր կարևորությունը: Երկնքում գտնվող «ճշմարիտ խորանը» նոր ուխտի Սրբարանն է։ Եվ քանի որ Դանիել 8.14 համարի մարգարեությունը կատարվում է այս դարաշրջանում, Սրբարանը, որին այն վերաբերում է, պետք է լինի նոր ուխտի Սրբարանը:

«Երբ 1844-ին լրացան 2300 օրերը, երկրային սրբարանն արդեն շատ դարեր գոյություն չուներ։ Այդպիսով, «մինչև երկու հազար երեք հարյուր իրիկուն և առավոտ. հետո սրբարանը պիտի մաքրվի» մարգարեությունն ակնհայտորեն վերաբերում է երկնային Սրբարանին»։ Էլեն Ուայթ, Մեծ պայքար, էջ 417։

Անապատում կառուցված սրբարանը երկնային Սրբարանի մասշտաբային տիպարը կամ նմուշն էր: Երկրային սրբարանի ծառայությունները կանխասում էին Աստծո փրկության ծրագիրը: Մատուցվող զոհաբերությունները ներկայացնում էին Հիսուսի զոհաբերությունը Գողգոթայի խաչի վրա (տե՛ս Հովհաննես 1.29): Քրիստոսի զոհի շնորհիվ մենք ազատագրվում ենք մեղքի դատապարտումից, ներման արժանանում: Մեր մեղքը վերանում է, երբ ընդունում ենք Հիսուսի զոհաբերությունը մեզ համար և խոստովանում մեր մեղքերը (Ա Հովհաննես 1.9): Հիսուսը ոչ միայն Գառն է, Ով մահացավ մեզ համար, այլև Քահանայապետն է, Ով ապրում է մեզ համար:

Եբրայեցիներին 7․25 համարը բացատրում է. «Ուստի և կարող է փրկել նրանց, ովքեր Իր միջոցով մոտենում են Աստծուն, որովհետև միշտ կենդանի է, որպեսզի նրանց համար բարեխոս լինի»։ Նա վերացնում է մեղքի դատապարտությունը և փրկում մեզ մեղքի իշխանությունից (Հռոմեացիներին 8․1–4, Բ Կորնթացիներին 5․21): Հիսուսի ծառայությունը երկնային Սրբարանում մեզ համար է։ Նրա բարեխոսության արդյունքում մեր կյանքը շղթայող մեղքի ճիրանները կոտրվում են: Մենք այլևս գերված չենք մեր մեղավոր բնության կողմից: Քրիստոսով մենք այլևս ազատ ենք՝ ազատ մեղքի դատապարտումից և մեղքի վերահսկողությունից: Մենք ունենք փրկության հավաստիացում, երբ հավատով կառչում ենք Քրիստոսին:

`Հիսուսը երկնքում է և միջնորդական ծառայություն է կատարում ձեզ համար: Ի՞նչ է նշանակում սա մեզանից յուրաքանչյուրի համար։ Ինչո՞ւ մենք Միջնորդի կարիք ունենք։ Ինչո՞ւ է այս ճշմարտությունը բարի լուր:`