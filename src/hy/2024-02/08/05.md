---
title: 'Բարի լուրը Սրբության Սրբոցի վերաբերյալ'
date: 22/05/2024
---

`Կարդացե՛ք Եբրայեցիներին 4.14–16 և Եբրայեցիներին 10.19–22 համարները: Ի՞նչ հավաստիացում և աստվածային հրավեր են փոխանցում այս համարները մեզանից յուրաքանչյուրին:`

Պողոս առաքյալի միտքն այստեղ հետևյալն է․ «ամուր պահենք», «համարձակորեն մոտենանք», «զանց չառնենք», կենտրոնացնենք մեր հավատը Հիսուսի՝ մեր մեծ Քահանայապետի վրա: Հիսուսի մեջ մենք ունենք այն ամենը, ինչ մեզ անհրաժեշտ է: Հավատով մենք կարող ենք մտնել երկնային սրբարան «նոր և կենդանի ճանապարհով», որը Հիսուսը բացել է մեզ համար:

Նայելով գավիթին՝ մենք արյուն ենք տեսնում պղնձե զոհասեղանի եղջյուրների վրա։ Սրբության Սրբոցում մենք արյուն ենք տեսնում խունկի զոհասեղանի ոսկե եղջյուրների վրա: Մենք տեսնում ենք ողորմության աթոռի դիմաց վարագույրի վրա ցողված արյունը:

Ամեն քայլափոխի Հիսուսի արյունը ճանապարհ է պատրաստում։ Սա մեզ հույս է տալիս, որովհետև մենք կարող ենք վերամիավորվել Աստծո հետ միայն այն դեպքում, երբ Հիսուսը ներում է մեզ և ջնջում մեր մեղքերը: Աստծո ողորմությունն անսահման է, բայց և անսահման է Նրա արդարությունը: Եվ արդարությունը չի կարող ընդունել Քրիստոսի զոհաբերությունը որպես մեր հանցանքների քավություն, քանի դեռ Հիսուսը չի երաշխավորում նախ ներել մեր մեղքերը, իսկ հետո ջնջել դրանք:

`Կարդացե՛ք Հայտնություն 11․19 համարը։ Մեծ պայքարի համատեքստում ինչո՞ւ է այս տեսլականը կարևոր։ Ինչպե՞ս է այն ցույց տալիս օրենքի և Ավետարանի անբաժանելի կապը:`

Այստեղ Աստծո ներկայության շլացուցիչ պայծառության և բոցավառ փառքի տիեզերական գահասենյակում, հենց Աստծո գահահիմքում մենք բացահայտում ենք Աստծո օրենքը Ուխտի տապանակում: Այստեղ՝ Սրբության Սրբոցում, բացահայտվում են Աստծո արդարությունն ու ողորմությունը։ Որևէ երկրային իշխանություն չի կարող փոխել Աստծո օրենքը, որովհետև, ի թիվս այլ պատճառների, այն պահպանվում է երկնքում գտնվող Ուխտի տապանակում: Եբրայեցիներին 8․10 համարում կարդում ենք.«Որովհետև սա է այն ուխտը, որ այս օրերից հետո պիտի կնքեմ Իսրայելի տան հետ,- ասում է Տերը,- Ես Իմ օրենքները նրանց մտքի մեջ կդնեմ, նրանց սրտերի վրա կգրեմ դրանք ու նրանց կլինեմ Աստված, նրանք էլ Ինձ ժողովուրդ կլինեն»։ Հավատով մտնելով երկնային Սրբարան՝ մենք ներում ենք գտնում մեր անցյալի մեղքերի համար և զորություն՝ Քրիստոսի միջոցով հնազանդ կյանքով ապրելու, Ով մահացավ մեզ համար և գրում է օրենքը մեր սրտերում: Հիսուսը մեզ փրկում է «բոլորովին» [Եբրայեցիներին 7․25, Արարատ թարգմանություն]: Հիսուսը լիովին ու կատարելապես մեզ փրկում է մեղքի պատժից և դրա իշխանությունից։

`Ինչո՞ւ է Հիսուսի միջնորդությունն այդքան աներևակայելի բարի լուր։ Երբ մենք կանգնած ենք օրենքի առջև՝ որպես արդարության չափանիշ, ի՞նչ հույս կարող ենք ունենալ առանց Ավետարանի:`