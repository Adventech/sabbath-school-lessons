---
title: 'Հավատարմություն Աստծուն և Նրա Խոսքին'
date: 16/06/2024
---

`Կարդացե՛ք Առակներ 23․23, Հովհաննես 8․32 և Հովհաննես 17․17 համարները։ Ի՞նչ ընդհանուր թեմա է ներկայացվում այս համարներում։`

Դարերի ընթացքում մեծ պայքարը եղել և մնում է ճշմարտության ու ստի միջև պայքար: Սատանան ստախոս է և կեղծիքի հայրը (Հովհաննես 8․44): Հիսուսն է ողջ ճշմարտության հեղինակը: Նա ասաց. «Ես եմ ճանապարհը, ճշմարտությունն ու կյանքը» (Հովհաննես 14.6): Ճշմարտությունը, որը մեզ ազատում է սատանայի մոլորություններից, գտնվում է Աստծո Խոսքում: Աստվածաշունչը մերկացնում է սատանայի ռազմավարությունը և բացահայտում Աստծո ծրագրերը։ Սուրբ Գիրքը ճրագ է մեր ոտքերի համար (Սաղմոս 119․105): Սաղմոսերգուն գրում է. «Խոսքերիդ հայտնությունը լույս է տալիս և իմաստուն դարձնում պարզամիտներին» (Սաղմոսներ 119․130), ապա ավելացնում է. «Քո խոսքի սկիզբը ճշմարտություն է» (Սաղմոսներ 119.160):

`Կարդացե՛ք Բ Պետրոս 1.16–21 համարները: Ի՞նչ հավաստիացում է տալիս առաքյալը մարգարեության վերաբերյալ։ Ի՞նչ օրինակ է օգտագործում, որ ցույց տա Աստծո մարգարեական Խոսքի կարևորությունը։`

Մենք չենք հետևում «հնարովի առասպելների»։ Աստծո Խոսքի մարգարեությունները լուսավորում են մեր ճանապարհը։ Նրանք օգնում են, որ ճշմարտությունը տարբերենք կեղծիքից: Առանց Աստվածաշնչի մենք կմնայինք մարդկային կարծիքի քմահաճույքին և հեշտությամբ կխաբվեինք:

«Այս խոսքերն Աստծո ժողովրդին ուղղում են դեպի Սուրբ Գիրքը՝ որպես պաշտպանություն կեղծ ուսուցիչներից և խավար ոգիների մոլորեցուցիչ գայթակղությունից։ Սատանան դիմում է ամեն տեսակ հնարքների, որ մարդկանց թույլ չտա ձեռք բերել աստվածաշնչյան գիտելիքներ, քանզի դրա հստակ դրույթները բացահայտում են իր խաբեությունները։ ․․․Շուտով մենք ականատես կլինենք վերջին մեծ խաբեությանը։ Հակաքրիստոսը մեր աչքի առաջ հրաշքներ է գործելու։ Կեղծիքն այնքան նման է լինելու ճշմարտությանը, որ միայն Սուրբ Գրքով հնարավոր կլինի դրանք զանազանել։ ․․․Բացի նրանցից, ովքեր իրենց միտքն ամրապնդել են Աստվածաշնչի ճշմարտություններով, ոչ ոք չի կարողանալու կանգնել վերջին մեծ պայքարում։ Յուրաքանչյուրին սպասվում է այս քննությունը․ ո՞ւմ եմ հնազանդվելու՝ Աստծո՞ւն, թե՞ մարդկանց։ Վճռորոշ ժամն արդեն շատ մոտ է։ Ամո՞ւր ենք կանգնած Աստծո անփոփոխ Խոսքի ժայռի վրա։ Պատրա՞ստ ենք արդյոք պաշտպանելու Աստծո պատվիրաններն ու Հիսուսի հավատը, ինչ գնով էլ լինի»։ Էլեն Ուայթ, Մեծ պայքար, էջ 593, 594։

`Կրկին արդրադարձեք վերոհիշյալ մեջբերման հարցերին։ Ի՞նչը հնարավորություն կտա դիմակայելու վերջնական ճգնաժամին։ Ի՞նչն է մեզ շեղում Աստծո Խոսքն ուսումնասիրելուց։ Ինչպե՞ս կարող ենք ճշմարտությունը զիջել հանուն անձնական հաճույքի:`