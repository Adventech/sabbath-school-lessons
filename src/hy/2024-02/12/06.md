---
title: 'Բարձրաձայն աղաղակ'
date: 20/06/2024
---

`Կարդացե՛ք Հայտնություն 18.1–4, Ամբակում 2.14 և Մատթեոս 24.14 համարները: Ինչպե՞ս են այս համարները հաստատում, որ Աստծո գործը երկրի վրա կավարտվի:`

Բաբելոնի անկումն ավետող հրեշտակը «մեծ իշխանություն» ունի։ Ինչպես Հայտնություն 14 գլխի հրեշտակները, այս հրեշտակը ներկայացնում է մարդկային լրաբերներին: Այս հրեշտակը բացահայտում է Աստծո փառքը, որն այնքան լիառատ է, որ լուսավորում է ամբողջ երկիրը: Նոր Կտակարանում իշխանություն կամ ուժ համարվող հունարեն բառը «էքսուզիան» է: Այն հաճախ վերաբերում է Քրիստոսի հաղթանակին դժոխքի իշխանությունների և զորությունների հանդեպ: Հիսուսն այս բառն օգտագործում է Մատթեոսի ավետարանում՝ Իր աշակերտներին ուղարկելու համատեքստում: Մատթեոս 10.1 համարում Հիսուսն Իր աշակերտներին իշխանություն է տալիս դժոխքի իշխանությունների և զորությունների հանդեպ: Նա նրանց ուղարկում է աստվածային զորությամբ, որպեսզի հաղթեն չարի և բարու միջև մղվող ճակատամարտում: Մատթեոս 28 գլխում Նա ևս մեկ անգամ ուղարկում է նրանց՝ ասելով, որ Իրեն է տրված «ամեն իշխանություն երկնքում ու երկրի վրա», որով էլ նրանց պատվիրում է գնալ, աշակերտ դարձնել «բոլոր ազգերին» (Մատթեոս 28․18, 19)։

Սուրբ Հոգու զորությամբ լցված, առաջ շարժվելով կենդանի Քրիստոսի իշխանությամբ, Ով Իր կյանքով և մահով հաղթեց դժոխքի իշխանություններին և զորություններին, նորկտակարանյան եկեղեցին երկիրը լուսավորեց Աստծո փառքով: Մի քանի տարիների ընթացքում աշակերտները Ավետարանը հռչակեցին այն ժամանակ հայտնի աշխարհին (Կողոսացիներին 1․23):

Ժամանակի վերջում Սուրբ Հոգին կհեղվի աննախադեպ զորությամբ, և Ավետարանն արագորեն կտարածվի մինչև աշխարհի ծայրերը: Հազարավոր մարդիկ մեկ օրում դարձի կգան, և Աստծո շնորհն ու ճշմարտությունն իրենց ազդեցությունը կթողնեն ամբողջ մոլորակի վրա: Այս ձևով աշխարհը կնախազգուշացվի, և Ավետարանն ու նրա առաջարկած հույսը կտարածվեն աշխարհով մեկ:

«Ավետարանի մեծ գործը կավարտվի Աստծո զորության ոչ պակաս դրսևորմամբ, քան երբ այն սկսվեց։ Մարգարեությունները, որ կատարվեցին առաջին անձրևի ժամանակ՝ ավետարանչության սկզբում, կրկին կկատարվեն վերջին անձրևի ժամանակ։

․․․Աստծո ծառաները՝ լուսավորված և սուրբ նվիրումից փայլող դեմքերով, կշտապեն տեղից տեղ՝ հռչակելու երկնային լուրը։ Հազարավոր ձայներ ամբողջ երկրով մեկ կազդարարեն նախազգուշացումը։ Կկատարվեն հրաշքներ, հիվանդները կբժշկվեն, և նշաններ ու հրաշքներ կուղեկցեն հավատացյալներին»։ Էլեն Ուայթ, Մեծ պայքար, էջ 611, 612։

`Ի՞նչն է խանգարում Սուրբ Հոգու հզոր հեղմանը, վերջին անձրևին և Բարձր աղաղակին: Որքան էլ փոքր լինի մեր դերը՝ որպես անհատներ, ի՞նչ դեր կարող ենք կատարել, երբ բաց և ընդունող լինենք Սուրբ Հոգու հեղման համար:`