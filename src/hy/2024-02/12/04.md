---
title: 'Ո՞ւմ ենք մենք երկրպագում'
date: 18/06/2024
---

Վերջին օրերին մեծ պայքարը դրամատիկ կերպով կծավալվի երկրպագության շուրջ: Մենք երկրպագում ենք Արարչի՞ն, թե՞ գազանին ու նրա պատկերին։ Միջին տարբերակ չկա։ Հայտնություն 14-րդ գլխի առաջին հրեշտակը տղամարդկանց ու կանանց հորդորում է երկրպագել «երկինքն ու երկիրը, ծովն ու ջրերի աղբյուրները Ստեղծողին» (Հայտնություն 14․7)։ Երրորդ հրեշտակը, ի պաշտպանություն երկնքի կոչի, բացահայտում է գազանին երկրպագելու սարսափելի հետևանքները։ «Նա Աստծու ցասման գինուց պիտի խմի, որ անխառն լցված է Նրա բարկության բաժակի մեջ» (Հայտնություն 14․10)։ Ի հակադրություն, նրանք, ովքեր երկրպագում են Արարչին, նկարագրվում են որպես «Աստծո պատվիրանների և Հիսուսի հավատի» պահողներ (Հայտնություն 14․12)։

Արարչագործությունը ճշմարիտ երկրպագության հիմքն է (Հայտնություն 4․11): Որովհետև Աստված «մեր Տեր Հիսուս Քրիստոսի միջոցով իրագործեց» ամեն բան (Եփեսացիներին 3․11), սատանան ատում է Արարչին և երկրային ուժերի միջոցով շարունակաբար փորձում է փոխել շաբաթը՝ արարման հիշատակը (Դանիել 7․25): Աստծո օրենքի շուրջ գալիք պայքարը կենտրոնանում է իշխանության վրա: Եթե սատանան կարողանա վերացնել շաբաթ օրվա երկրպագությունը, նա կհայտարարի, որ իր իշխանությունն ավելի մեծ է, քան Աստծո իշխանությունը: Դա անելու համար սատանան կփորձի ողջ աշխարհին համոզել կամ ստիպել, որ ընդունի կեղծ շաբաթ օրը:

Որքան էլ դժվար է տեսնել, թե ինչպես է դա տեղի ունենում, ինչպես մենք նախկինում նշել ենք, աշխարհը կտրուկ փոխվում է: ՔՈՎԻԴ-19 ճգնաժամը մեզ ցույց տվեց, որ մեկ գիշերվա ընթացքում մեր աշխարհը կարող է այլ դառնալ։ Թեև չգիտենք այն մանրամասները, որոնք տանում են դեպի գազանի նշանը, դա այնքան էլ դժվար չէ պատկերացնել: Աշխարհը շատ անկայուն է, և այժմ առկա զարմանալի տեխնոլոգիաների շնորհիվ այն, ինչի մասին նախազգուշացնում է Աստվածաշունչը, իսկապես կարող է իրականանալ ավելի արագ, քան մենք կարող ենք պատկերացնել:

`Կարդացե՛ք Հայտնություն 13.13–17 համարները: Ի՞նչ կոնկրետ պատիժներ են կիրառվում նրանց նկատմամբ, ովքեր չեն ստանում գազանի դրոշմը։`

Նրանք, ովքեր հավատարիմ են Քրիստոսին և չեն ենթարկվում գազանին ու նրա պատկերին, կենթարկվեն տնտեսական պատիժների և մահվան սպառնալիքի: Մարդկությունը մնում է այն, ինչ միշտ եղել է՝ կաշառված, իշխանության քաղցով տարված ու դաժան: Որքան էլ չիմանանք, թե կոնկրետ ինչպես կզարգանան վերջին իրադարձությունները, այնքան էլ բարդ չէ պատկերացնել վերջին ժամանակի հալածանքները: Թեև ամբողջությամբ գրված է այլ համատեքստում, Հովհաննես առաքյալի այս խոսքերն ամեն ինչ ասում են: Խոսելով Հիսուսի մասին՝ Հովհաննեսը գրում է. «Եվ կարիք չկար, որ մեկը մարդու մասին վկայեր, որովհետև Ինքը գիտեր՝ ի՛նչ կար մարդու մեջ» (Հովհաննես 2.25):

`Խորհե՛ք մարդկության կաշառված լինելու [կոռումպացվածության] և այն չարագործությունների մասին, որ մարդիկ ունակ են գործելու: Ինչո՞ւ է սա ցույց տալիս, թե որքան հեշտությամբ կարող են իրականանալ վերջին իրադարձությունները: Նաև, որ նույնիսկ ավելի կարևոր է, ի՞նչ պետք է սովորեցնի այս տխուր ճշմարտությունը մեր սեփական սրտերը հսկելու վերաբերյալ:`