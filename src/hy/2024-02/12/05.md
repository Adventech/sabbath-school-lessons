---
title: 'Առաջին և վերջին անձրևը'
date: 19/06/2024
---

`Կարդացե՛ք Հովել 2.21–24 և Գործք Առաքելոց 2.1–4, 41–47 համարները: Ի՞նչ կանխատեսում իրականացավ առաջին դարում։ Ի՞նչ ազդեցություն ունեցավ այն։`

Պենտեկոստեի օրը Սուրբ Հոգու հզոր հեղմամբ սկիզբ դրվեց քրիստոնեական եկեղեցու ձևավորմանը: Մեկ օրում երեք հազար հոգի դարձի եկավ։ Գործք Առաքելոցն արձանագրում է Աստծո փոխակերպող շնորհի մեկը մյուսի հետևից գործող հրաշքները. «․․․խոսքը լսողներից շատերը հավատացին, և հավատացյալների թիվը շուրջ հինգ հազար եղավ» (Գործք Առաքելոց 4.4): Ընդամենը 120 հավատացյալ հավաքվել էր աղոթելու, սակայն աղոթքը կտրուկ փոփոխություն բերեց: Եկեղեցին արագորեն համալրվեց հազարավոր հավատացյալներով: Նույնիսկ «քահանաներից շատերն էին հնազանդվում հավատին» (Գործք Առաքելոց 6.7): Երբ Երուսաղեմում աշակերտները դաժան հալածանքների էին ենթարկվում, նրանք «շրջում էին՝ Աստծու Խոսքն ավետարանելով» (Գործք Առաքելոց 8.4): Եկեղեցիներ հիմնվեցին ամբողջ Հուդայում, Գալիլեայում և Սամարիայում (տե՛ս Գործք Առաքելոց 9.31):

Իր դարձից հետո Պողոս առաքյալը Քրիստոսի մասին քարոզեց համայն միջերկրածովյան տարածաշրջանում: Թեսաղոնիկեում Ավետարանին հակառակվող որոշ հրեաներ այս ապշեցուցիչ հայտարարությունն արեցին. «Սրանք, որ աշխարհը տակնուվրա են արել, այստեղ էլ են հասել» (Գործք Առաքելոց 17.6)։ Սուրբ Հոգու զորությամբ աշակերտները համեմատաբար կարճ ժամանակում մուտք գործեցին այն ժամանակվա հայտնի աշխարհը: Առաջին անձրևի մասին Հովել մարգարեի կանխատեսումը կատարվեց Պենտեկոստեի օրը, սակայն վերջին անձրևն ավելի մեծ ուժով կտեղա` երկրի վերջնական հունձքը պատրաստելու համար։

`Կարդացե՛ք Զաքարիա 4․6, Զաքարիա 10․1, Ովսեե 6․3 և Հակոբոս 5․7, 8 համարները։ Համաձայն այս համարների՝ ինչպե՞ս կավարտվի Աստծո գործը երկրի վրա։`

«Առաջին» և «վերջին» անձրև եզրույթները վերցված են Իսրայելի հունձքի շրջանից։ Առաջին անձրևը գալիս էր աշնանը՝ սերմը ծլեցնելու համար։ Վերջին անձրևը տեղում էր գարնանը՝ բերքը հասունացնելու համար։ Սա նկարագրում է Սուրբ Հոգու աշխատանքը Ավետարանը հռչակելու գործում: «Ինչպես «առաջին անձրևը» տրվեց Ավետարանի հռչակման սկզբում՝ Սուրբ Հոգու հեղման միջոցով, որպեսզի թանկագին սերմը ծիլ տա, այնպես էլ «վերջին անձրևը» կտրվի ավարտին, որպեսզի հունձքը հասնի։․․․ Ավետարանի մեծ գործը կավարտվի Աստծո զորության ոչ պակաս դրսևորմամբ, քան երբ այն սկսվեց։ Մարգարեությունները, որ կատարվեցին առաջին անձրևի ժամանակ՝ ավետարանչության սկզբում, կրկին կկատարվեն վերջին անձրևի ժամանակ»։ Էլեն Ուայթ, Մեծ պայքար, էջ 611, 612։