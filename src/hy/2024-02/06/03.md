---
title: 'Մարգարեական ժամանակաշրջաններ'
date: 06/05/2024
---

`Համեմատե՛ք Հայտնություն 11․3 և Հայտնություն 12․5, 6, 14, 15 համարները Դանիել 7․25 համարի հետ։ Ի՞նչ նմանություններ եք տեսնում այս մարգարեական ժամանակաշրջաններում:`

Երկու վկաները «հազար երկու հարյուր վաթսուն օր քուրձ հագած կմարգարեանան» (Հայտնություն 11․3)։ Սա նույն ժամանակահատվածն է, ինչ քառասուներկու ամիսները, որոնց ընթացքում «հեթանոսները» (նրանք, ովքեր հակառակվում են Աստծո ճշմարտությանը) «ոտքի կոխան կդարձնեն» սուրբ քաղաքը (Հայտնություն 11․2): Աստծո թշնամիները ոտքի տակ են տալիս Աստծո ճշմարտությունը 1260 օր (2 x 30 = 1260, յուրաքանչյուր օրը մեկ տարի է խորհրդանշում վախճանաբանական մարգարեության մեջ), և Աստծո երկու վկաները՝ Հին և Նոր Կտակարանները, այս նույն ժամանակահատվածում մարգարեանում են նրանց դեմ:

Ինչպես արդեն տեսանք (տե՛ս Դաս 4), Դանիել 7.25 համարում ասվում է, որ փոքր եղջյուրի իշխանությունը, որը ելնելու էր Հռոմեական կայսրության փլուզումից հետո, կհալածի Աստծո ժողովրդին «մի ժամանակ, երկու ժամանակ (բառացիորեն՝ երկու անգամ) ու կես ժամանակ»: «Ժամանակը» մեկ տարի է (360 օր): Այսպիսով, երեք և կես ժամանակը հավասար է 1260 օրվան:

Հայտնություն 12․6, 13 համարները խոսում են Աստծո ժողովրդի` 1260 օր տևողությամբ հալածանքի մասին։ Հայտնություն 12․14 համարում խոսվում է «որոշ ժամանակ, մի ժամանակաշրջան ու կես ժամանակաշրջան»-ի մասին։ Հայտնություն 13․5 համարում խոսվում է 42 ամիսների մասին։ Հայտնություն 11․ 2, 3 համարներում հիշատակվում է ինչպես 42 ամիսը, այնպես էլ 1260 օրը։ Այս բոլոր մարգարեությունները նկարագրում են նույն պատմական ժամանակահատվածի տարբեր կողմերը:

Երբ Աստվածաշնչի հեղինակությունն անտեսվում է, փոխարենն ի հայտ են գալիս այլ (մարդկային) հեղինակություններ: Սա հաճախ հանգեցնում է այն մարդկանց հալածանքներին, որոնք պաշտպանում են Աստծո Խոսքը, ինչը տեղի ունեցավ պապական տիրապետության ժամանակ՝ մ.թ. 538-ից մինչև մ.թ. 1798 թվականը, երբ միջնադարյան եկեղեցին թաղվեց խոր հոգևոր խավարի մեջ: Մարդկային հրամանները փոխարինեցին Աստծո պատվիրաններին: Մարդկային ավանդույթները ստվերեցին Ավետարանի պարզությունը: Հռոմեական եկեղեցին միավորվեց աշխարհիկ իշխանության հետ՝ իր իշխանությունը ողջ Եվրոպայի վրա տարածելու համար։

Այս 1260 տարվա ընթացքում Աստծո Խոսքը՝ Նրա երկու վկաները, քուրձ էին հագել: Նրանց ճշմարտությունները թաքնված էին ավանդույթների ու ծեսերի հսկայական կույտի տակ: Այս երկու վկաները դեռ մարգարեանում էին. Աստվածաշունչը դեռ խոսում էր։ Նույնիսկ այդ հոգևոր խավարի պայմաններում Աստծո Խոսքը պահպանվեց: Եղան մարդիկ, որ փայփայեցին այն և ապրեցին նրա պատվերների համաձայն: Սակայն Եվրոպայում մարդկային զանգվածների համեմատ նրանք քիչ էին: Վալդենսները, Ջոն Հուսը, Ջերոմը, Մարտին Լյութերը, Ուլրիխ Ցվինգլին, Ջոն Կալվինը, Ջոն և Չարլզ Ուեսլիները և մի շարք այլ բարենորոգիչներ հավատարիմ մնացին Աստծո Խոսքին այնպես, ինչպես հասկանում էին այն։

`Որո՞նք են այն ուսմունքներից մի քանիսը, որոնք այսօր դավանում են շատ քրիստոնյաներ, որոնք հիմնված են ավանդույթի և ոչ թե Աստծո Խոսքի վրա:`