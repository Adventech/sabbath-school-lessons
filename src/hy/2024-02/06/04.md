---
title: 'Երկու վկաները սպանվում են'
date: 07/05/2024
---

`Կարդացե՛ք Հայտնություն 11.7–9 համարները: Հիշելով, որ լեզուն խորհրդանշական է, ի՞նչ են կանխասում այս համարները, որ կկատարվեն Աստծո երկու վկաների՝ Հին և Նոր Կտակարանների հետ:`

Մինչ 538 թվականը հեթանոսական Հռոմեական կայսրությունը փլուզվել էր։ Հռոմի կայսր Հուստինիանոսը քաղաքացիական, քաղաքական և կրոնական իշխանությունը հանձնեց Հռոմի պապ Վիգիլիոսին։ Սկսվեց միջնադարյան եկեղեցու տիրապետության երկարատև ժամանակաշրջանը։ Այն տևեց մինչև մ.թ. 1798 թվականը: Նապոլեոնի հրամանով ֆրանսիացի գեներալ Բերտիեն 1798թ. փետրվարի 10-ին մտավ Հռոմ, առանց դիմադրության հանդիպելու։ Պիոս VI պապը գերեվարվեց և հետ բերվեց Ֆրանսիա, որտեղ էլ մահացավ: Այս տարեթիվը նշանավորում է հռոմեական եկեղեցու աշխարհիկ իշխանության կանխատեսված մարգարեական ավարտը՝ 1260 օրերը կամ տարիները, ինչպես պատկերված են Դանիել և Հայտնություն գրքերում (տե՛ս երեկվա ուսումնասիրությունը):

Աստվածաշնչյան մարգարեությունների ճշմարտությունների ինչպիսի՜ հզոր դրսևորում: Գրելով Քրիստոսից ավելի քան 500 տարի առաջ՝ Դանիելն այնքան ճշգրիտ կանխատեսեց 2300 տարի հետո գալիք իրադարձությունները: Մենք իսկապես կարող ենք վստահել Աստվածաշնչում տրված մարգարեություններին։

Այդ ամեն իրադարձությունների պայմաններում Ավետարանի ճշմարտությունը կենդանի պահվեց Խոսքի վկայությամբ։ Սակայն նույնիսկ ավելի մեծ մարտահրավերներ սպառնացին աստվածաշնչյան ճշմարտությանը: Խոր անդունդից դուրս ելած գազանը (սատանան) պատերազմեց Աստվածաշնչի դեմ: 1789 թվականի Ֆրանսիական հեղափոխության միջոցով նա նոր հարձակումներ նախաձեռնեց Աստվածաշնչի հեղինակության դեմ։

Ֆրանսիական հեղափոխության ժամանակ կառավարությունը պաշտոնապես հիմնեց Բանականության պաշտամունքը՝ որպես պետության կողմից հովանավորվող աթեիստական կրոն, որի նպատակն էր փոխարինել քրիստոնեությանը։ 1793թ. նոյեմբերի 10-ին ողջ երկրում անցկացվեց Բանականության փառատոն: Եկեղեցիները ողջ Ֆրանսիայի տարածքում վերածվեցին Բանականության տաճարների, և գահ բարձրացավ մի կենդանի կին` որպես Բանականության աստվածուհի: Փողոցներում այրվում էին Աստվածաշնչերը։ Հայտարարվեց, որ Աստված գոյություն չունի, և մահը հայտարարվեց որպես անվերջ քուն: Սատանան անաստված մարդկանց միջոցով սպանեց Աստծո երկու վկաներին։ Նրանց դիերը «ընկած կմնան այն մեծ քաղաքի հրապարակում, որ այլաբանորեն Սոդոմ և Եգիպտոս է կոչվում, որտեղ էլ խաչվեց նրանց Տերը» (Հայտնություն 11.8):

Եգիպտոսը բազմաստվածության մշակույթ էր, որը մերժում էր ճշմարիտ Աստծուն (տե՛ս Ելք 5.2): Սոդոմը խորհրդանշում է լայնատարած անբարոյականություն։ Ֆրանսիական հեղափոխության ժամանակ Աստծո երկու վկաները՝ Հին և Նոր Կտակարանները, մահացան աթեիզմի և անբարոյականության պատճառով, որոնք ծավալվեցին, երբ սովորական սահմանափակումները մի կողմ դրվեցին հեղափոխության և արյունահեղության ժամանակ:

Հայտնություն 11․9 համարն ասում է, որ Աստծո երկու վկաների մարմիններն անթաղ կմնան «երեքուկես օր», այսինքն՝ մարգարեական «օրեր», որոնք ներկայացնում են բառացի երեք ու կես տարի։ Աթեիզմն իր գագաթնակետին էր Ֆրանսիական հեղափոխության ժամանակ, որը տևեց մոտ երեքուկես տարի: Այս ժամանակահատվածը երկարաձգվեց 1793 թ․ նոյեմբերի 26-ից, երբ Փարիզում ընդունված հրամանագիրը վերացրեց կրոնը, մինչև 1797 թ․ի հունիսի 17-ը, երբ ֆրանսիական կառավարությունը հանեց իր սահմանափակող կրոնական օրենքները։