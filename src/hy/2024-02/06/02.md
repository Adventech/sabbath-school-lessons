---
title: 'Երկու վկաներ'
date: 05/05/2024
---

`Կարդացե՛ք Հայտնություն 11․3–6 համարները։ Թվարկեք երկու վկաների հինգ բնորոշ հատկանիշները, որ գտել եք այս հատվածում:`

Զաքարիա 4-րդ գլխում մարգարեն տեսավ երկու ձիթենիներ ոսկե աշտանակի երկու կողմերում, նույն պատկերը, որը մենք գտնում ենք Հայտնություն 11-րդ գլխում: Զաքարիային ասվում է, որ դրանք «երկու օծյալներն են, որոնք կանգնում են ամբողջ երկրի Տիրոջ առաջ» (Զաքարիա 4․14): Ձիթենիները յուղ են լցնում աշտանակի մեջ, որպեսզի այն շարունակի լույս տալ։ Սա մեզ հիշեցնում է սաղմոսերգուի գրածը. «Քո խոսքը ճրագ է իմ ոտքերի համար և լույս՝ իմ ճանապարհի համար» (Սաղմոսներ 119․105)։ Յուղը խորհրդանշում է Սուրբ Հոգուն (Զաքարիա 4․2, 6)։ Հովհաննեսի տեսիլքը Հայտնություն 11-րդ գլխում նկարագրում է, թե ինչպես է Աստծո Խոսքը հռչակվում Սուրբ Հոգու զորությամբ` աշխարհը լուսավորելու համար:

Այս երկու վկաները կարող են մարգարեանալ և անձրևը հետ պահել հեղվելուց այնքան ժամանակ, որքան նրանք կանխատեսում են: Նրանք կարող են ջուրը վերածել արյան և պատուհասներով հարվածել երկիրը։ Աստծո խոսքով Եղիան ասաց, որ Իսրայելի վրա անձրև չի գա, և ի պատասխան նրա աղոթքի` երեք տարի և վեց ամիս անձրև չեկավ (տե՛ս Հակոբոս 5.17): Հետո նա աղոթեց Աստծուն, և անձրև եկավ այն բանից հետո, երբ Բահաղի կեղծ մարգարեները չկարողացան վերջ տալ երաշտին (Գ Թագավորների 17, 18): Աստծո Խոսքի միջոցով Մովսեսը ամեն տեսակի պատուհասներ բերեց եգիպտացիների վրա, ինչպես օրինակ, արյան վերածեց ջուրը, երբ փարավոնը հրաժարվեց ազատ արձակել Աստծո ժողովրդին (Ելք 7):

Նրանք, ովքեր ցանկանում են ոչնչացնել Աստվածաշունչը, կսպառվեն կրակից, որը դուրս է գալիս Նրա բերանից: Աստված ասում է. «Որովհետև նրանք ասել են այս խոսքը, ահա Ես Իմ խոսքերը քո բերանում կրակ եմ դարձնում, իսկ այս ժողովրդին՝ փայտ, և այն նրանց պիտի կլանի» (Երեմիա 5․14): Աստծո Խոսքը դատաստան է բերում նրանց վրա, ովքեր մերժում են այն։ Նրա խոսքը կրակ է դառնում մարդու բերանում:

Հովհաննես 5․ 39 համարում Հիսուսն ասում է, որ Հին Կտակարանի սուրբ գրությունները վկայում են Իր մասին: Նա նաև ասում է, որ Ավետարանը «որպես վկայություն» հռչակվելու է ամբողջ աշխարհին (Մատթեոս 24․14), և որ Հին Կտակարանի հետ միասին, այդ վկայության հիմքն է: Նույն արմատից բառը (մարտիս), ինչպես այս երկու համարներում վկա (վկայություն) բառի համար օգտագործվող բառերն են, հայտնվում է Հայտնություն 11․ 3 համարում:

Ովքե՞ր են այս երկու վկաները։ Հիմնվելով աստվածաշնչյան այս կետերի և Հայտնություն 11-րդ գլխում տրված բնութագրերի վրա` մենք կարող ենք եզրակացնել (ոչ դոգմատիկորեն), որ երկու վկաները Հին և Նոր Կտակարանների գրություններն են, որոնք աշխարհին հաղորդում են Աստծո լույսն ու ճշմարտությունը:

`Այսօր շատ քրիստոնյաներ հակված են նսեմացնելու Հին Կտակարանը, այն անվանելու անհարկի և ոչ անհրաժեշտ, որովհետև մենք ունենք Նոր Կտակարան: Նման վերաբերմունքը սարսափելի սխալ է: Ինչո՞ւ։`