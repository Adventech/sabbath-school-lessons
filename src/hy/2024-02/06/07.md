---
title: 'Հետագա ուսումնասիրության համար'
date: 10/05/2024
---

«Երբ կրոնական ու աշխարհիկ իշխանությունները օրենքից դուրս հայտարարեցին Աստվածաշունչը, երբ նրա վկայությունն աղավաղվեց, և մարդիկ ու դևերը ոչ մի ջանք չխնայեցին ժողովրդի միտքը նրանից շեղելու համար, երբ նրանց, ովքեր կհամարձակվեին հռչակել նրա սրբազան ճշմարտությունները, որսում, մատնում, տանջում ու թաղում էին բանտախցերում, երբ նրանք նահատակվում էին հավատի համար կամ ստիպված փախչում՝ պատսպարվելու լեռներում, երկրի խոռոչներում ու քարայրներում, այդ ժամանակ հավատարիմ վկաները մարգարեանում էին` քուրձ հագած։ Բայցևայնպես, նրանք շարունակեցին իրենց վկայությունը 1260 տարիների ողջ ընթացքում։ Ամենախավար ժամանակներում կային հավատարիմ մարդիկ, որ սիրում էին Աստծո Խոսքը և եռանդագին պաշտպանում Նրա պատիվը։ Այս նվիրյալ ծառաներին իմաստություն, զորություն և իշխանություն տրվեց՝ հռչակելու Նրա ճշմարտությունը այդ ժամանակվա ողջ ընթացքում»։ Էլեն Ուայթ, Մեծ պայքար, էջ 267, 268։

«Երբ Ֆրանսիան հրապարակավ հրաժարվեց Աստծուց և Աստվածաշնչից, ամբարիշտ մարդիկ ու խավարի հոգիները ցնծում էին, որ հասել են իրենց այդքան երկար փափագած նպատակին՝ թագավորության, որն ազատ է Աստծո օրենքի սահմանափակումներից։ ․․․Աստծո զսպող Հոգին, որ դիմակայում է սատանայի դաժան զորությանը, գրեթե լիովին հեռացավ, և նրան, որի միակ հաճույքը մարդկանց տառապանքն է, թույլ տրվեց իր կամքը կատարել։ Նրանք, ովքեր ընտրել էին ապստամբության ուղին, թույլ տրվեց քաղել դրա պտուղները, մինչև որ երկիրը լցվեց ոճիրներով, որոնք չափից ավելի զարհուրելի էին նկարագրելու համար։ Ամայացած գավառներից ու ավերված քաղաքներից սոսկալի աղաղակ, դառնագին տառապանքի ճիչ էր լսվում։ Ֆրանսիան ասես ցնցվում էր երկրաշարժից։ Կրոնը, օրենքը, հասարակական կարգը, ընտանիքը, պետությունն ու եկեղեցին՝ այս ամենն ավերվել էր մի ամբարիշտ ձեռքով, որը բարձրացել էր Աստծո օրենքի դեմ»։ Էլեն Ուայթ, Մեծ պայքար, էջ 286։

«Մինչև եկեղեցին չգնա Նրա նախախնամությամբ բացվող ուղիով՝ ընդունելով լույսի ամեն մի շող, ամեն ինչում կատարելով իր պարտականությունը, կրոնն անխուսափելիորեն ձևապաշտության կվերածվի, իսկ գործնական բարեպաշտության ոգին կչքանա»։ Էլեն Ուայթ, Մեծ պայքար, էջ 316։

**Հարցեր քննարկման համար**

`Ինչպե՞ս են բացահայտվում մեծ պայքարի սկզբունքները Ֆրանսիական հեղափոխության մեջ:`

`2. Երբ վիճում էր, թե Աստված չկա, մի մարդ գրեց, որ «մենք ազատ ենք սահմանելու մեր սեփական նպատակները և համարձակվելու անցնել մտավոր ցանկացած սահման, առանց խախտումներն արգելող նշաններ փնտրելու»։ Ինչո՞ւ է «առանց խախտումներն արգելող նշաններ փնտրելու» արտահայտությունն այդքան ուսանելի շատերի` Աստծուն մերժելու շարժառիթների համար։ Ինչպե՞ս կարող են նման գաղափարներն օգնել բացատրելու Ֆրանսիական հեղափոխության ժամանակ տեղի ունեցած որոշ իրադարձություններ:`

`Ո՞րն է Սրբարանի վերաբերյալ Հովհաննեսի տեսիլքի նշանակությունը, երբ այն վերաբերում է վերջին իրադարձություններին:`