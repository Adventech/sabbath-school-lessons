---
title: 'Ճշմարտությունը՝ հաղթանակող'
date: 09/05/2024
---

Չնայած թշնամու հարձակումներին` Աստծո գործը երկրի վրա կհասնի իր փառահեղ գագաթնակետին։ Ավետարանը կքարոզվի «բոլոր ազգերին ու ցեղերին, բոլոր լեզուներին ու ժողովուրդներին» (Հայտնություն 14.6): Քրիստոսի և սատանայի միջև մեծ պայքարը կավարտվի նրանով, որ Քրիստոսը լիովին կհաղթի դժոխքի ուժերին: Աստծո թագավորությունը կհաղթի չարին, և մեղքն ընդմիշտ կվերանա տիեզերքից: Հայտնություն 11-րդ գլուխը սկսվում է սատանայի փորձով։ Նա ցանկանում է Ֆրանսիական հեղափոխության միջոցով ոչնչացնել քրիստոնեական հավատը և իսպառ վերացնել հավատն Աստծո հանդեպ, սակայն այդ գլուխն ավարտվում է չարի իշխանությունների և զորությունների հանդեպ Աստծո թագավորության հաղթանակով: Այն քաջություն է տալիս բոլոր նրանց, ովքեր հանուն Քրիստոսի և Նրա ճշմարտության անցնում են կրակոտ փորձությունների միջով:

`Կարդացե՛ք Հայտնություն 11.15–18 համարները: Համաձայն այս համարների` ի՞նչ իրադարձություններ են տեղի ունենում ժամանակի վերջում, երբ հնչում է յոթերորդ փողը։`

Այս աշխարհի թագավորությունները դարձել են մեր Տիրոջ թագավորությունները: Քրիստոսը հաղթել է։ Չարը պարտված է։ Հիսուսը հաղթում է, իսկ սատանան պարտվում: Արդարությունը հաղթանակում է: Տիրում է ճշմարտությունը։ Լավ կանենք հետևենք հետևյալ խորհրդին. «Այն, ինչ շինված է մարդկային հեղինակության վրա, պիտի փլուզի, բայց ինչը որ հիմնված է Աստծո անփոփոխ Խոսքի ժայռի վրա, մնալու է հավիտյան»։ Էլեն Ուայթ, Մեծ պայքար, էջ 288։

`Կարդացե՛ք Հայտնություն 11․19 համարը։ Ի՞նչ տեսավ Հովհաննեսը բացված երկնքում։`

Երկնքում գտնվող Աստծո տաճարը բացվեց Հովհաննեսի աչքի առաջ: Երբ նա ներս նայեց դեպի Սրբության Սրբոց, տեսավ Ուխտի տապանակը: Հին Կտակարանի սրբարանում, որը երկնքում մեծ բնօրինակի օրինակն էր, Աստծո փառահեղ ներկայությունը բացվեց Ուխտի տապանակի կափարիչի վրա քանդակված երկու հրեշտակային պատկերների մեջտեղում: Տապանակի ներսում Աստծո օրենքն էր։ Թեև մենք փրկված ենք շնորհով, հավատի միջոցով, Աստծո օրենքին հնազանդվելը ցույց է տալիս, թե որքանով է ճշմարիտ մեր հավատը: Աստծո օրենքը դատաստանի հիմքը կամ չափանիշն է (Հակոբոս 2.12): Այս փաստը հատկապես կարևոր և արդիական է ժամանակի վերջում (տե՛ս Հայտնություն 12.17, Հայտնություն 14.12):

`Ի՞նչ է ասում այսօր Ֆրանսիական հեղափոխության անաստվածության և Հայտնություն 11-րդ գլխում պատկերված փառահեղ գագաթնակետի ցնցող հակադրությունը:`