---
title: 'Երկու վկաները հարություն առան'
date: 08/05/2024
---

`Կարդացե՛ք Հայտնություն 11․11 համարը։ Ի՞նչ է կանխատեսում այս համարն Աստծո Խոսքի վերաբերյալ:`

Ֆրանսիական հեղափոխության վերջում Աստծո Խոսքը, փոխաբերական իմաստով, նորից կյանքի էր կոչվելու։ Հզոր վերածնունդ էր տեղի ունենալու: Մեծ վախ էր պատահելու նրանց, ովքեր տեսնելու էին, որ Աստծո Խոսքը ևս մեկ անգամ Աստծո կենդանի զորություն է դարձել փրկության համար: 18-րդ դարի վերջում Աստված վեր հանեց մարդկանց, որոնք ստանձնեցին Ավետարանը աշխարհի ծայրերը հասցնելու գործը: Մարդիկ շուտափույթ տարածեցին աստվածաշնչյան լուրը, ինչպես Ուիլյամ Քերին, որ ճանապարհորդեց Հնդկաստանում և Աստվածաշունչը թարգմանեց տասնյակ տեղական բարբառներով: Աստվածաշնչի զորությամբ մղված՝ ավետարանիչներ ուղարկվեցին աշխարհով մեկ։

Պատահական չէ, որ համաշխարհային առաքելության այս ջանքերը սկիզբ առան Ֆրանսիական հեղափոխությունից հետո: Աստծո Խոսքը կենդանի Խոսք է, ու թեև շատերի համար «մեռած» էր թվում, այն դեռ ապրում էր հավատացյալների սրտերում և նորից հարություն էր առնելու դեպի կատարյալ կյանք, ինչպես կանխասել էին Հայտնություն գրքի մարգարեությունները:

«Անհավատ Վոլտերը մի անգամ պարծենալով ասել է. «Ես հոգնել եմ այն մասին լսելուց, թե ինչպես են տասներկու հոգի հիմնել քրիստոնեական կրոնը։ Ես կապացուցեմ, որ մի հոգին էլ բավական է՝ այն տապալելու համար»։ Նրա մահից հետո սերունդներ են անցել։ Միլիոնավոր մարդիկ պատերազմել են Աստվածաշնչի դեմ։ Բայց այն ոչ միայն չի ոչնչացվել, այլև այնտեղ, որտեղ Վոլտերի օրերում գոյություն ուներ հարյուրը, այսօր կա Աստծո Գրքի տասը հազար և նույնիսկ հարյուր հազար օրինակ։ Քրիստոնեական եկեղեցու վերաբերյալ վաղ բարենորոգիչներից մեկը նշել է. «Աստվածաշունչը մի սալ է, որը շատ մուրճեր է մաշել»»։ Էլեն Ուայթ, Մեծ պայքար, էջ 288։

`Կարդացե՛ք Սաղմոս 119․89 և Սաղմոս 111․7, 8 համարները։ Ի՞նչ են ասում այս համարներն Աստվածաշնչի մասին, և ինչո՞ւ կարող ենք վստահել դրանց։`

Աստծո Խոսքը կարող է հարձակման ենթարկվել, ճնշվել, սակայն այն երբեք չի ոչնչանա: Անգամ շատ քրիստոնյաներ տարբեր ձևերով խաթարում են նրա հեղինակությունը՝ կասկածելի համարելով Աստվածաշնչի առանձին մասեր, կամ այնքան են շեշտում մարդկային տարրերը, որ Աստծո Խոսքը կորցնում է իր աստվածային կնիքը, և խեղաթյուրվում է աստվածային ճշմարտությունը։

Մենք երբևէ որևէ ձևով չպետք է թույլ տանք, որ Աստծո Խոսքի հանդեպ հարձակումները գայթակղեն մեզ: Այսօր այն դեռևս կենդանի է՝ խոսելով մարդկային սրտերի հետ, նոր շունչ հաղորդելով նրանց, ովքեր պատրաստ են լսել Խոսքը և հետևել նրա ուսմունքներին:

`Հատկապես ի՞նչ մարգարեություններ են անհատապես խոսում ձեզ հետ, և ինչո՞ւ:`