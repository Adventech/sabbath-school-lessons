---
title: 'Երկու վկաները'
date: 04/05/2024
---

> <p>Այս շաբաթվա ուսումնասիրության համար կարդացե՛ք.<p>
> Հայտնություն 11․3–6, Զաքարիա 4․14, Հայտնություն 12․5, 6, 14, 15, Դանիել 7․25, Եսայի 54․17, Սաղմոսներ 119․89․ Հայտնություն 11:15–18։

### Հիշելու համարը.
«Խոտը չորանում է, ծաղիկը՝ թառամում, բայց մեր Աստծու խոսքը մնում է հավիտյան» (Եսայի 40․8)։

> <p>Ընթերցման համար.<p>
> «Մեծ պայքար» գրքի 2-17-րդ գլուխները

Դարերի ընթացքում Աստծո Խոսքը նույնպես մասնատվել, կասկածի տակ է դրվել ու մերժվել։ Այն շղթայվել է վանքերում, այրվել հրապարակներում և պատառոտվել։ Նրան հավատացողներին ծաղրել, անարգել, բանտարկել և նույնիսկ մահվան են դատապարտել: Սակայն, անցնելով այդ ամենի միջով, Աստծո Խոսքը հաղթանակել է։

Միջնադարյան եկեղեցին հալածում էր Աստվածաշնչին հավատացող, հավատարիմ քրիստոնյաներին: Այդուհանդերձ, Աստծո Խոսքը լուսավորեց խավարը։ Բռնությունները, ճնշումներն ու հալածանքը չդադարեցրին Աստծո Խոսքի հռչակումը: Երբ Աստվածաշնչի անգլերեն թարգմանիչ Ուիլյամ Թինդեյլը դատվում էր իր հավատի համար, նրան հարցրին, թե ո՞վ է իրեն ամենից շատ օգնել Աստծո Խոսքը տարածելու գործում։ Նա մի պահ խորհեց, ապա պատասխանեց՝ «Դարհեմի եպիսկոպոսը»: Պատասխանն ապշեցրեց դատավորներին։

Թինդեյլը բացատրեց, որ մի անգամ եպիսկոպոսը գնել է Աստվածաշնչի իր անգլերեն թարգմանության օրինակները և հրապարակայնորեն այրել դրանք։ Եպիսկոպոսն այն ժամանակ չհասկացավ, որ մեծապես օգնեց ճշմարտության գործին: Նա Աստվածաշունչը գնել էր սովորականից շատ ավելի թանկ գնով։ Այդքան մեծ գումարով Թինդեյլը կարողացավ տպել Աստվածաշնչի ավելի շատ օրինակներ, քան այրել էր եպիսկոպոսը։ Կրակի մեջ մոխրացած ճշմարտությունը կրկին վեր հառնեց, որպեսզի փայլի իր ողջ հմայքով:

Այս շաբաթ մենք ուսումնասիրում ենք Աստվածաշնչի և քրիստոնեական հավատի դեմ ուղղված ամենադաժան հարձակումներից մեկը: Ֆրանսիական հեղափոխության ժամանակ Ֆրանսիայի փողոցներում արյուն էր հոսում։ Փարիզի հրապարակում գիլյոտին էր տեղադրված, հազարավոր մարդիկ էին սպանվում: Աթեիզմը դարձել էր պետական կրոն: Սակայն Աստծո Խոսքի վկայությունը հնարավոր չէր լռեցնել։

*Ուսումնասիրեք այս շաբաթվա դասը, որը հիմնված է «Մեծ պայքար» գրքի 12-17-րդ գլուխների վրա, որպեսզի նախապատրաստվեք մայիսի 11-ի շաբաթ օրվան: