### Ներածություն

Ինչպես կպատասխանեք այն հարցին, թե ո՞րն է ամբողջ Աստվածաշնչի գլխավոր թեման։ Հիսո՞ւսը։ Փրկության ծրագի՞րը։ Խա՞չը։ Այո՛, իհարկե, բոլոր երեքը: Սակայն այս երեք կարևոր թեմաները ծավալվում են ավելի ընդգրկուն՝ «մեծ պայքարի» թեմայի շուրջ։ Այս թեման է արծածվում Աստվածաշնչում՝ Ծննդոց գրքից մինչև Հայտնություն:

Մեծ պայքարը սկսվել է երկնքում՝ Աստծո դեմ Արուսյակի ապստամբությամբ: Այս տիեզերական հակամարտության հիմքում Աստծո սիրո թեման է: Նրա սերը լիակատա՞ր է։ Արդյո՞ք Նա Իր արարածների լավագույն շահերն է հետապնդում, թե՞ Նա իշխանատենչ ու բռնապետ է, որ կամենում է միայն այն, ինչ բխում է իր անձնական շահից:

Այս եռամսյակի դասերը հետևում են համաշխարհային պատմության ընթացքին Աստծո տեսանկյունից, ինչպես այն բացահայտված է մարգարեություններում, Քրիստոսի ժամանակներից մինչև մեր օրերը և դրանից հետո: Աստծո էությունը սեր է, և, հետևաբար, Նրա բոլոր գործողությունները սիրառատ են։ Այս փաստը, սակայն, միշտ չէ, որ ակնհայտ է սահմանափակ մարդկանց կամ նույնիսկ հրեշտակների համար: Սակայն Աստծո սերն աստիճանաբար բացահայտվում է մեծ պայքարի ծավալվելուն զուգընթաց: Նրա վեհությունն ու խորությունն առավել ակնհայտ է դառնում խաչի շնորհիվ: Գողգոթայում Աստծո սերը դրսևորվեց ամբողջ տիեզերքի առջև, երբ Քրիստոսն Իր կյանքը զոհեց մարդկության փրկության համար և ապահովեց սատանայի վերջնական պարտությունը:

Պայքարը, սակայն, շարունակվում է: Սատանան փորձեց խաչի վրա ոչնչացնել Հիսուսին, և մենք տեսնում ենք, որ դարերի ընթացքում նա փորձում է ոչնչացնել Աստծո ժողովրդին: Թեև սատանան դաժանորեն հալածել է Քրիստոսի եկեղեցուն և ոչնչացրել միլիոնավոր մարդկանց, Աստված միշտ ներկա է եղել Իր ժողովրդի հետ և երբեք չի լքի նրան:

Այս եռամսյակի ընթացքում կհետևենք մեծ պայքարի գլխավոր զարգացումներին՝ երկնքում ծագած ապստամբությունից ի վեր: Մենք կուսումնասիրենք Քրիստոսի և սատանայի միջև պայքարին առնչվող գլխավոր թեմաները։ Կտեսնենք վալդենսների աննկուն արիությունը՝ չնայած կատաղի հալածանքներին։ Ականատես կլինենք բարենորոգիչների վճռականությանը, երբ հետևել են աստվածաշնչյան ճշմարտությանը նույնիսկ խոշտանգումների, շղթաների, ցցի և նահատակության պայմաններում:

Մեկնաբանելով այս հոգևոր հսկաների հավատը՝ Էլեն Ուայթը գրում է. «Աստվածաշունչը նրանց հեղինակությունն էր, և դրա ուսմունքով նրանք փորձեցին բոլոր վարդապետությունները և բոլոր պնդումները: Հավատն Աստծո հանդեպ և Նրա Խոսքը եղան այս սուրբ մարդկանց աջակիցները, երբ նրանք իրենց կյանքն էին տալիս ցցի վրա» (Մեծ պայքար, էջ 249)։

Բարենորոգումը վառեց ճշմարտության ջահը, որը դեռևս շարունակում է վառ մնալ։ Բարենորոգիչների հիմնաքարային հավատը Սուրբ Գրքի հանդեպ և շնորհով փրկության նրանց հաստատակամ վստահությունը ճանապարհ հարթեցին գալստական շարժման ծագման համար, որի ջատագովներն էին Ուիլյամ Միլլերը և բազմաթիվ մարդիկ ամբողջ աշխարհում:

Բարենորոգիչների կողմից դրված հիմքի վրա էլ Աստված ստեղծեց Յոթերորդ օրվա ադվենտիստական եկեղեցին, որպեսզի կրկին կյանքի կոչի դարերի ընթացքում տեսադաշտից անհետացած աստվածաշնչյան ճշմարտությունները: Առաքելության մեջ առանցքային նշանակություն ունի Հայտնություն 14.6-12 համարներում հնչող Երեք հրեշտակների լուրը՝ Աստծո վերջին նախազգուշացումը` շուտով իր ավարտին մոտեցող աշխարհին։

Այս լուրը հարուցում է սատանայի ցասումը, որը Հովհաննես առաքյալի կողմից նկարագրվում է որպես վիշապ. «Վիշապը բարկացավ կնոջ վրա ու գնաց նրա մյուս զավակների դեմ պատերազմելու, որոնք պահում են Աստծու պատվիրանները և ունեն Հիսուսի վկայությունը» (Հայտնություն 12.17): Մենք կուսումնասիրենք նաև մեծ պայքարի վերջին իրադարձությունները, ներառյալ Աստծո սիրո հաղթանակը դժոխքի բոլոր իշխանությունների և զորությունների նկատմամբ, որը սկիզբ է դնում նոր երկնքի և Նոր Երկրի արարմանը:

Այս եռամսյակի դասերի հիմքն Աստվածաշունչն է, սակայն այս լայն թեման ուսումնասիրելիս, որպես թեմատիկ ձեռնարկ, մենք կօգտագործենք նաև Էլեն Ուայթի «Մեծ պայքար» գիրքը: Դասերում ներառված գլուխները նշվում են, որպեսզի հեշտացնեն գրքի օգտագործումը որպես ուղեկցող ձեռնարկ՝ հետագա ուսումնասիրության և կիսվելու համար, և որպեսզի մենք բոլորս ավելի լիարժեք «ճանաչենք Քրիստոսի սերը, որ գերազանցում է ամեն գիտություն» (Եփեսացիներին 3․19):

Մարկ Ֆինլին ծնունդով ԱՄՆ–ի Կոնեկտիկուտ նահանգից է։ Նա միջազգային ճանաչում ունեցող ավետարանիչ է, 2005–2010 թվականներին վարել է Գլխավոր համաժողովի փոխնախագահի պաշտոնը: Լիաժամկետ աշխատանքից թոշակի անցնելուց հետո դարձել է Գլխավոր համաժողովի նախագահի օգնական։ Հովիվ Ֆինլին և նրա կին Էռնեստինն ունեն երեք երեխա և հինգ թոռ։