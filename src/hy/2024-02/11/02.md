---
title: 'Հայտնության վերջին պայքարը'
date: 09/06/2024
---

Հայտնության լուրը շատ ավելին է, քան գաղտնի խորհրդանիշները, տարօրինակ գազաններն ու պատկերները: Այն խոսում է հավիտենական ճշմարտությունների մասին, որոնք սիրառատ Աստծո կողմից տրվել են վերջին ժամանակի սերնդին: Քրիստոսի ու սատանայի միջև պայքարը երկրպագության վերաբերյալ սկսվել է երկնքում: Այն իր ավարտական գագաթնակետին կհասնի կրկին երկրպագության առնչությամբ:

`Համեմատե՛ք Հայտնություն 14․7, 9 համարները Հայտնություն 4․11 համարի հետ։ Ո՞րն է Հայտնության գլխավոր թեման բարու և չարի միջև այս տիեզերական պայքարի մեջ:`

Ողջ Հայտնության գրքում երկրպագությունն ու արարչագործությունն անխզելիորեն կապված են: Հայտնություն 14.7 համարը մեզ կոչ է անում երկրպագել բոլոր արարածների Տիրոջը: Բնաշրջության [էվոլյուցիա] ֆոնի վրա, որը վերջին երկու դարերում հեղեղել է աշխարհը, շաբաթ օրը մեր ինքնության հավիտենական հիշեցումն է: Այն անընդհատ վերահաստատում է, որ մենք արարված էակներ ենք, և մեր Արարիչն արժանի է մեր հավատարմությանն ու երկրպագությանը: Սա պատճառներից մեկն է այն բանի, թե ինչու է սատանան այդքան ատում շաբաթ օրը:

`Կարդացե՛ք Հայտնություն 12.17 և Հայտնություն 14.12 համարները: Ինչպե՞ս է Արարչին երկրպագելն իր վերջնական արտահայտությունը գտնում։`

Աստծո պատվիրանները պահելու միջոցով Արարչին երկրպագելն ուղղակիորեն հակադրվում է գազանին երկրպագելուն: Աստված կունենա վերջին ժամանակների ժողովուրդ` մարդիկ, որ հավատարիմ կլինեն Իրեն՝ չնայած բուռն ընդդիմությանն ու կատաղի հալածանքներին:

«Մինչ կեղծ շաբաթը պահելը, ըստ պետության օրենքի և հակառակ չորրորդ պատվիրանի, հավատարմության նշան է մի իշխանության, որը թշնամի է Աստծուն, ճշմարիտ շաբաթը պահելը Արարչի հանդեպ հավատարմության ապացույց է՝ որպես հնազանդության նշան Աստծո օրենքին»։ Էլեն Ուայթ, Մեծ պայքար, էջ 605։

Հայտնություն 14.12 համարն ասում է, որ Փրկչի այս նվիրյալ հետևորդները «պահողներն են ․․․Հիսուսի հավատի»: Հիսուսի հավատն այնքան խորն է, որ վստահում է, երբ չի տեսնում, համբերում է, երբ չի կարողանում հասկանալ: Դա Հիսուսի պարգևն է, որը մենք ստանում ենք հավատով ու այն մեզ կտանի մոտալուտ պայքարի միջով:

`Յոթերորդ օրը` շաբաթը, Աստծո՝ որպես Արարչի այնքան հիմնարար խորհրդանիշ է, որ այն մեզ հետ է տանում դեպի Եդեմ: Այսպիսով, փորձել զավթել այն, ինչպես դա արեց Հռոմը (տե՛ս Դանիել 7.25), նշանակում է փորձ անել զավթելու Աստծո իշխանությունը հնարավորինս հիմնարար մակարդակով: Ինչպե՞ս է այս ճշմարտությունն օգնում տեսնելու, թե ինչու այն վիճելի թեմա կլինի վերջին օրերին:`