---
title: 'Մոտալուտ ճգնաժամը'
date: 10/06/2024
---

Հայտնություն 13-րդ գլխում գազանի նշանի մարգարեությունը պատմում է Աստծո դեմ սատանայի պատերազմի ամենակատաղի ու վատթարագույն փուլի մասին: Այն ժամանակից ի վեր, երբ Հիսուսը մահացավ խաչի վրա, թշնամին գիտի, որ ինքը պարտություն է կրել, սակայն որոշել է հնարավորինս շատերին իր հետ տանել կորստյան: Իր քարոզարշավում նրա առաջին ռազմավարությունը մոլորությունն է: Երբ այն չի օգնում, սատանան դիմում է ուժի: Նա, ի վերջո, կանգնած է այն հրամանագրի հետևում, ըստ որի` ով հրաժարվի երկրպագել գազանին կամ ստանալ նրա դրոշմը, կդատապարտվի մահվան:

Կրոնական հալածանքներն, իհարկե, նորություն չեն։ Դրանք եղել են այն ժամանակվանից, երբ Կայենը սպանեց Աբելին, քանի որ վերջինս հնազանդվում էր Աստծո պատվիրանին: Հիսուսն ասաց, որ դա տեղի կունենա նաև հավատացյալների շրջանում:

`Կարդացե՛ք Հովհաննես 16․2, Մատթեոս 10․22, Բ Տիմոթեոսին 3․12 և Ա Պետրոս 4․12 համարները։ Ի՞նչ փորձառություն ունեցավ նորկտակարանյան եկեղեցին, և ինչպե՞ս է դա կիրառելի Քրիստոսի վերջին ժամանակների եկեղեցու համար:`

Քրիստոնեական պատմության ընթացքում հալածանքները սովորական երևույթ էին: Դրանք տեղի են ունեցել հեթանոսական Հռոմում։ Այդ երևույթը բացահայտ դրսևորվեց հատկապես այն ժամանակ, երբ միջնադարյան եկեղեցին դաժան հալածանքներ սկսեց Աստվածաշնչին հավատացող քրիստոնյաների դեմ։ Գազանի նշանը այս դիվական շղթայի վերջնական օղակն է: Ինչպես անցյալի հալածանքները, սրա նպատակը ևս բոլորին ստիպելն է, որ համաձայնեն որոշակի համոզմունքների և երկրպագության հաստատված համակարգի հետ:

Մարգարեությունը ցույց է տալիս, որ հալածանքները կսկսվեն տնտեսական պատժամիջոցներից. ոչ ոք չի կարող գնել կամ վաճառել, քանի դեռ գազանի անվան դրոշմը չունի: Յուրաքանչյուր ոք, ով կհրաժարվի այն ստանալ, ի վերջո, կդատապարտվի մահվան (Հայտնություն 13․15, 17)։

Երբ վերջին փորձությունը գա, սատանան քրիստոնյաներին կստիպի, որ ստանան գազանի անվան դրոշմը` գնալով փոխզիջումների: Երբ թվում է, թե ամբողջ աշխարհն ապշահար հիացմունքով հետևում է գազանին (Հայտնություն 13․3), հանկարծ տեսարանը փոխվում է, և մարգարեական տեսախցիկը կենտրոնանում է Աստծո ժողովրդի վրա։ Հայտնություն 14․12-ը հետևյալ պատկերն է ներկայացնում. «Այստեղ է սուրբերի համբերությունը, որոնք պահողներն են Աստծո պատվիրանների ու Հիսուսի հավատի»: Աստծո ժողովուրդն ապրում է աստվածահաճո հնազանդությամբ։ Երբ շուրջբոլորն ամեն ինչ ցնցվում է, նրանք ամուր կանգնած են Աստծո շնորհով: Մինչ աշխարհը հետևում է գազանին, նրանք «գնում են Գառի հետևից, ուր էլ Նա գնա» (Հայտնություն 14.4): Քրիստոսի զորությամբ նրանք հաղթում են իրենց դեմ հավաքված դժոխքի ուժերին:

Ինչպես տեսանք 9-րդ դասում, բարու և չարի կենտրոնական պայքարը երկրպագությանն է վերաբերում: Գազանը փորձում է խաբեության միջոցով հասնել իր նպատակին, և երբ դա չի հաջողվում, նա ուժ ու բռնություն է կիրառում:

`Հաճա՞խ եք թույլ տալիս, որ տնտեսական որոշումները փոխարինեն շաբաթը պահելու համոզմունքին:`