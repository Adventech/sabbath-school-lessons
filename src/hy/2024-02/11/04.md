---
title: 'Գազանի նույնականացում. մաս 1'
date: 11/06/2024
---

`Հայտնություն 13․1, 2։ Որտեղի՞ց է ծագում այս գազանը, և ո՞վ է նրան իշխանություն տալիս։`

Հայտնության գիրքը վիշապին առաջին հերթին նույնացնում է սատանայի հետ։ Հայտնություն 12.3–5 համարներում ասվում է, որ վիշապը փորձեց ոչնչացնել նրա «արու զավակին», «երբ ծներ», որը հետագայում «հափշտակվեց Աստծու և Նրա գահի մոտ»: Հեթանոս Հռոմի միջոցով գործող սատանան էր, որ փորձեց ոչնչացնել Քրիստոսին (տե՛ս Մատթեոս 2.16–18): Իր նպատակների իրագործման համար Աստծո և մարդու ոխերիմ թշնամին աշխատում է քաղաքական ու կրոնական հաստատությունների միջոցով:

Այս գազանի իշխանության մասին ասվում է. «Վիշապը նրան տվեց իր զորությունը, իր գահն ու մեծ իշխանություն» (Հայտնություն 13.2): Այս մարգարեությունը ճշգրտորեն իրականացավ հարյուրավոր տարիներ անց, երբ Հռոմի կայսր Կոնստանդինոսն իր մայրաքաղաքը Հռոմից տեղափոխեց ժամանակակից Թուրքիայի տարածքում գտնվող Կոստանդնուպոլիս քաղաքը։ Սա իշխանության վակուում առաջացրեց նախկին գահի կամ կայսրերի նստավայր Հռոմում։ Այդպիսով, հեթանոսական Հռոմը գազանին տվեց իր նստավայրը կամ մայրաքաղաքը։

Իսահակ Բակուսը գրել է. «Կայսրության նստավայրը Կոստանդնուպոլիս տեղափոխելով՝ . . . Կոնստանդինոսը ճանապարհ բացեց Հռոմի եպիսկոպոսի համար, որպեսզի իրեն բարձրացնի երկրի վրա գտնվող բոլոր մարդկանցից և երկնքի Աստծուց էլ վեր» (Հավատի հնազանդության և աշխարհից զատվելու ծայրահեղ կարևորությունը, էջ 16, մեջբերված Լե Ռոյ Ֆռումի Մեր հայրերի մարգարեական հավատը գրքից, հ․ 3, էջ 213): Ըստ Թոմաս Հոբսի` «պապականությունը ոչ այլ ինչ է, եթե ոչ մեռած հռոմեական կայսրության ուրվականը, որ թագադրված նստած է գերեզմանի վրա» (Լևիաթան, Նյու Յորք, Օքսֆորդի համալսարանի հրատարակչություն, 1996թ․, էջ 386)։ Մանրամասն վերլուծությունը բացահայտում է, որ Հայտնություն 13 գլխում ծովից ելնող գազանը հավատուրաց կրոնական իշխանություն է, որը սերվում է Հռոմից և դառնում երկրպագության համաշխարհային համակարգ (Հայտնություն 13․3, 4): Այս գազանն անձնավորություն չէ, այլ կրոնական կազմակերպություն, որը Աստծո Խոսքի ճշմարտությունները փոխարինել է մարդկային որոշումներով։

`Կարդացե՛ք Հայտնություն 13․1, 6 համարները։ Ի՞նչ բանալի բառ է օգտագործվում գազանի իշխանությունը բնորոշելու համար։`

Աստվածաշունչը «հայհոյություն» եզրույթը սահմանում երկու օրինակով, որոնք ներկայացվում են Հովհաննես 10.33 և Ղուկաս 5.21 համարներում․ 1. մարդ, որը ձևանում կամ հայտարարում է, թե Աստված է, 2. մարդ, որ պնդում է, որ կարող է մեղքերը ներել։ Այս մեղադրանքներն անարդար էին, որովհետև Հիսուսն իսկապես Աստված է և, հետևաբար, մեղքեր ներելու իրավունք ունի: Հռոմեական պապականությունն ունի երկու տարբերակիչ վարդապետություն, որոնք Աստվածաշունչը հայհոյություն է անվանում. նրա պնդումները, որ իր քահանաները մեղքեր ներելու իշխանություն ունեն, և որ Հռոմի պապն Աստծո իրավասություններն ունի երկրի վրա: