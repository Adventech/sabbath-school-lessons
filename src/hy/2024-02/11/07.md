---
title: 'Հետագա ուսումնասիրության համար'
date: 14/06/2024
---

Գազանին և նրա պատկերին երկրպագելն ակնարկում է Դանիել 3-րդ գլուխը, որտեղ Բաբելոնի թագավորը Սեդրաքին, Միսաքին և Աբեդնագովին հրամայեց երկրպագություն անել ոսկե արձանին, հակառակ դեպքում նրանք կգցվեին կրակով բորբոքված հնոցի մեջ։ Հին Բաբելոն, ժամանակակից Բաբելոն. խնդիրը երկրպագությունն է: Ճշմարիտ երկրպագությունը բխում է Աստծո Խոսքով ուսուցանված մտքից, Նրա սիրով փոխակերպված հոգուց և Նրա Հոգով լցված սրտից: Այդ դեպքում մենք չենք «հարմարվի այս աշխարհին», այլ կապրենք Աստծո կամքի համաձայն, որը գտնվում է Նրա Խոսքում: Դա մեր միակ ապահովությունն է:

«Աստված երբեք չի բռնանում մարդու կամքին կամ խղճին, իսկ սատանան մշտապես դիմում է բռնության ու դաժանության՝ իր իշխանությանը ենթարկեցնելու նրանց, որոնց այլ կերպ չի կարող մոլորեցնել։ Վախի կամ ուժի միջոցով նա ջանում է տիրել մարդու խղճին և հարգանք ապահովել իր հանդեպ։ Այդ նպատակին հասնելու համար նա օգտագործում է թե՛ կրոնական, թե՛ աշխարհիկ իշխանությունները՝ դրդելով պարտադրելու մարդկային օրենքներ՝ հակառակ Աստծո օրենքի»։ Էլեն Ուայթ, Մեծ պայքար, էջ 591։

«Սպասվող փորձությանը դիմակայելու համար նրանք պետք է հասկանան Աստծո կամքը՝ բացահայտված Նրա Խոսքում։ Նրանք կարող են Նրան փառավորել այն դեպքում, եթե ճիշտ պատկերացում ունենան Նրա բնավորության, կառավարման ու նպատակների մասին, և գործեն դրանց համաձայն։ Բացի նրանցից, ովքեր իրենց միտքն ամրապնդել են Աստվածաշնչի ճշմարտություններով, ոչ ոք չի կարողանալու կանգնել վերջին մեծ պայքարում»։ Էլեն Ուայթ, Մեծ պայքար, էջ 593։

«Բայց Աստված երկրի վրա ունի մի ժողովուրդ, որի համար Աստվածաշունչն է բոլոր ուսմունքների չափանիշը և բոլոր բարեփոխումների հիմքը։ Ո՛չ ուսյալ մարդկանց կարծիքը, ո՛չ գիտության եզրահանգումները, ո՛չ եկեղեցական ժողովների դոգմաները կամ որոշումները, որոնք նույնքան բազմաթիվ ու իրարամերժ են, որքան դրանք ներկայացնող եկեղեցիները, չպետք է ապացույց համարվեն կրոնական հավատի որևէ կետի դեմ կամ դրա օգտին։ Մինչև որևէ ուսմունք կամ պատվիրան ընդունելը՝ մենք պետք է պահանջենք հստակ վկայություն՝ որպես դրա ապացույց՝ «Այսպես է ասում Տերը»։ Էլեն Ուայթ, Մեծ պայքար, էջ 595։

**Հարցեր քննարկման համար**

`Ինչպե՞ս կարող ենք ապրել Քրիստոսի գալստյան ակնկալիքով և կիսվել այդ հույսով, առանց տագնապ հրահրելու:`

`Շարունակե՛ք մտորել երկրպագության հարցի շուրջ: Ի՞նչ է ասում մեր առօրյա կյանքն ու կենցաղն այն մասին, թե ում կամ ինչին ենք մենք երկրպագում:`

`Ինչպե՞ս կարող ենք օգնել ինքներս մեզ և ուրիշներին` վստահությամբ և ոչ թե վախով դիմագրավելու ապագան:`

`Ի՞նչ գործնական փոփոխություն է բերում վերջին օրերի իրադարձությունների ըմբռնումը մեր կյանքում:`