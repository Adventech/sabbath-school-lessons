---
title: 'Գազանի նույնականացում. մաս 2'
date: 12/06/2024
---

Գազանին երկրպագելու փոխարեն՝ Աստծո ժողովուրդն իր մեծագույն ուրախությունն ու բերկրանքը ստանում է Նրան երկրպագելուց: Նրանց հնազանդությունը բխում է սիրով լի սրտից: Նրանք նվիրված են Նրան, որովհետև գիտեն, թե որքան նվիրված է Նա իրենց:

`Կարդացե՛ք Հայտնություն 13․5 համարը։ Ստորև բերված տողի վրա գրե՛ք բնորոշիչ հատկանիշը:`

Չորրորդ դասից հիշեք, որ Աստված բանալի է տալիս մարգարեական ժամանակը հասկանալու համար. մեկ մարգարեական օրը հավասար է բառացի մեկ տարվա (Թվեր 14․34, Եզեկիել 4․6): Հայտնություն 13․5 համարում նշված 42 ամիսների ժամանակահատվածը, 30-օրյա եբրայական ամսվա միջոցով հաշվարկը հավասար է 1260 մարգարեական օրվա կամ բառացի տարվա։

Պապականությունը մեծ ազդեցություն ունեցավ մ.թ. 538 թվականից մինչև մ․թ․1798 թվականն ընկած ժամանակաշրջանում: Սակայն պապական գերիշխանության մարգարեական շրջանն ավարտվեց, երբ Նապոլեոնի զորավար Բերտիեն մ.թ. 1798-ին գերի տարավ պապին։ Այդպես կատարվեց «Եթե մեկը գերեվարի, գերության պիտի քշվի» մարգարեությունը (Հայտնություն 13․10)։ Պապականությանը հասցված հարվածը չափազանց լուրջ էր, սակայն մահացու չէր։ Համաձայն Հայտնություն 13․12 համարի՝ մահացու վերքն առողջանալու էր, և պապականության ազդեցությունը կրկին զգացվելու էր ամբողջ աշխարհում։

Ներկայիս համաշխարհային առաջնորդները ողջունում են պոնտիֆիկոսին որպես Հռոմի եկեղեցու դեսպան և պարբերաբար այցելում են նրան Վատիկանում: Աննախադեպ անկայունության աշխարհում ձևավորվում է տեսարան, որը հուշում է, որ Հռոմի պոնտիֆիկոսը դառնալու է ամբողջ աշխարհում ճանաչված բարոյական առաջնորդը, որ կարող է միավորել մարդկանց: 2012 թվականի հունիսի 6-ին Հռոմի Սուրբ Պետրոսի հրապարակում հավաքված ավելի քան տասնհինգ հազար մարդկանց առաջ իր ելույթի ժամանակ Հռոմի պապ Բենեդիկտոս XVI-ը հայտարարեց. «Կիրակի օրը Տիրոջ և տղամարդկանց ու կանանց օրն է, մի օր, երբ բոլորը պետք է կարողանան ազատ լինել, ազատ` ընտանիքի համար և ազատ` Աստծո համար: Կիրակի օրը պաշտպանելիս մենք պաշտպանում ենք մարդու ազատությունը» (https://www.vatican.va/content/benedict-xvi/en/audiences/2012/documents/hf_ben-xvi_aud_20120 606.html):

«Մեծ պայքար» գիրքը հստակ բացահայտում է, թե այս շարժումն, ի վերջո, ուր է տանելու․ «Նրանք, որ պատվում են աստվածաշնչյան շաբաթը, մեղադրվելու են որպես հասարակական կարգուկանոնի և օրենքի թշնամիներ, ովքեր, անցնելով բարոյական նորմերի սահմանները, անիշխանություն ու ապականություն են բերում և երկրի վրա հրավիրում Աստծո դատաստանները։ ․․․Նրանք մեղադրվելու են որպես խռովարարներ կառավարության դեմ։ Եկեղեցական շատ ծառայողներ, չեղյալ հայտարարելով Աստծո օրենքը, ամբիոններից կոչ են անելու ենթարկվել քաղաքացիական իշխանություններին, քանի որ նրանք կարգված են Աստծո կողմից։ Օրենսդրական ու դատական ատյաններում պատվիրանը պահողները կզրպարտվեն ու կդատապարտվեն»։ Էլեն Ուայթ, Մեծ պայքար, էջ 592։

`Որքան էլ հիմա դժվար է տեսնել, որ նման բան տեղի է ունենում, նկատեք, թե որքան արագ է փոխվում մեր աշխարհը: Ի՞նչ պետք է ասեն այս փոփոխություններն այն մասին, թե որքան արագ կարող են վրա հասնել վերջին ժամանակի իրադարձությունները:`