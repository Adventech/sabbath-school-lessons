---
title: 'Հետագա ուսումնասիրության համար'
date: 03/05/2024
---

«Աստծո հավատարիմ ծառաները միայնակ չէին չարչարվում։ Մինչ «իշխանությունները, պետություններն ու երկնքի տակ գտնվող չար ոգիները» համախմբված էին նրանց դեմ, Աստված չլքեց իր ժողովրդին։ Եթե միայն նրանց աչքերը բացվեին, նրանք էլ կտեսնեին աստվածային ներկայության և օգնության նույն վկայությունը, որը շնորհվեց հին մարգարեին։ Երբ Եղիսեի ծառան իր տիրոջը ցույց տվեց թշնամու բանակը, որ շրջապատել էր իրենց՝ զրկելով փախուստի ամեն հնարավորությունից, մարգարեն աղոթեց. «Ո՜վ Տեր, բացի՛ր սրա աչքերը, որ տեսնի» (Դ Թագավորների 6.17)։ Եվ ահա սարը լիքն էր հրեղեն ձիերով ու կառքերով, երկնային զորքը դիրքավորվել էր՝ պաշտպանելու Աստծո ծառային։ Այսպես էլ հրեշտակները պահպանեցին Բարենորոգման գործիչներին»։ Էլեն Ուայթ, Մեծ պայքար, էջ 208

«Երբ զորեղ թշնամիները միավորվում էին՝ տապալելու բարենորոգված հավատը, և թվում էր, թե նրա դեմ հազարավոր սրեր են մերկացվում, Լյութերը գրեց. «Սատանան իր ցասումն է գործադրում, անաստված պապերը դավեր են նյութում և մեզ սպառնում պատերազմով։ Հորդորեք ժողովրդին, որ հավատով ու աղոթքով անկախորեն պայքարեն Տիրոջ գահի առաջ, որպեսզի մեր թշնամիները, Աստծո Հոգուց հաղթված, ստիպված լինեն խաղաղության դաշինք կնքել։ Մեր գլխավոր կարիքը, մեր գլխավոր գործը աղոթքն է։ Թող ժողովուրդն իմանա, որ իրեն սպառնում է սրի ու սատանայի կատաղության վտանգը, և թող աղոթք անեն» (մեջբերված՝ Դ՛Օբինյե, հ.10, գլ.14) —Էլեն Ուայթ, Մեծ պայքար, էջ 209։

Հավատով արդարացման վերաբերյալ մեծ ճշմարտությունը, որը Լյութերը նորովի բացահայտեց, Ավետարանի հենքն է, ճշմարտություն, որի վրա հենվում է մեր փրկության հույսը: Նրա օրհներգը` «Հզոր ամրոց»-ը, արտահայտում է Ավետարանի զորությունը.

«Եթե մենք ապավինեինք մեր ուժերին,

Մեր ջանքերն ապարդյուն կլինեին,

Եթե մեր կողքին հավատարիմ Մարդ չունենայինք,

Մարդ` ընտրված հենց Աստծո կողմից։

Դուք հարցնում եք` ով կարող է լինել Նա:

Քրիստոս Հիսուսը, այդ Նա է.

Տեր Սաբաովթ է Նրա անունը,

Դարեդար նույնը,

Եվ Նա պետք է հաղթի ճակատամարտը»:

Յոթերորդ օրվա ադվենտիստական օրհներգ (Հագերսթաուն, Մերիլենդ, «Ռևյու ընդ Հերալդ» հրատարակչական ընկերություն, հ․ 506, 1985)։

**Հարցեր քննարկման համար**

`Ինչպե՞ս կարող ենք բացատրել շնորհի և օրենքի, հավատի ու բարի գործերի հավասարակշռությունը:`

`Ինչո՞ւ եք կարծում, որ այդքան հեշտ է թույլ տալ, որ մեր միտքը սահի դեպի օրինապահություն: Ինչպե՞ս կսահմանեք օրինապահությունը: Ինչո՞վ է դա վնասում մեր քրիստոնեական հավատին:`

`Ինչո՞վ է վտանգավոր «շնորհով փրկություն» հասկացության թյուրըմբռնումը: Ի՞նչի կարող է հանգեցնել այն:`

`Ի՞նչ նկատի ունեն որոշ մարդիկ, երբ օգտագործում են «էժանագին շնորհ» եզրույթը: Շնորհն իսկապես էժանագի՞ն է:`