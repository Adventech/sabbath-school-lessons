---
title: 'Միայն Քրիստոս, միայն շնորհ'
date: 01/05/2024
---

`Կարդացե՛ք Եփեսացիներին 2․8, 9, Հռոմեացիներին 3․23, 24, Հռոմեացիներին 6․23 և Հռոմեացիներին 5.8–10 համարները: Ի՞նչ են սովորեցնում այս համարները փրկության ծրագրի վերաբերյալ:`

Աստված փրկությունը տվել է որպես պարգև: Նրա Սուրբ Հոգին  առաջնորդում է` հավատով ընդունելու այն, ինչ Քրիստոսն այդքան ազատորեն Իր մահով ապահովել է Գողգոթայի խաչի վրա: Հիսուսը՝ Աստծո Որդին, առաջարկեց Իր կատարյալ կյանքը՝ մեր մեղքերը քավելու համար:

Աստվածային արդարությունը պահանջում է կատարյալ հնազանդություն: Քրիստոսի կատարյալ կյանքը ծառայում է որպես մեր անկատար կյանքի փոխարինում: Աստվածային օրենքը, որը մենք խախտել ենք, մեզ դատապարտում է հավիտենական մահվան: Աստվածաշունչը պարզ ասում է. մեր մեղսավոր ընտրությունների պատճառով մենք հեռացել ենք մեր կյանքի համար Աստծո իդեալից: Մենք մեղք ենք գործել։ Մենք չենք կարող մեր ուժերով բավարարել սուրբ Աստծո արդար, արդարացի պահանջները: Արդյունքում մենք արժանի ենք հավիտենական մահվան: Սակայն բարի լուր կա։ Պողոս առաքյալը վստահեցնում է. «Որովհետև մեղքի հատուցումը մահն է, իսկ Աստծու շնորհը՝ հավիտենական կյանքը մեր Տեր Հիսուս Քրիստոսի միջոցով» (Հռոմեացիներին 6․23): Դա շնորհ է, չարժանացած պարգև: Եթե գործերով լիներ, մենք կվաստակեինք այն, և եթե կա որևէ ճշմարտություն, որը փայլում է Ավետարանից, դա այն է, որ մենք չենք կարող փրկությունը վաստակել:

Մարտին Լյութերն ու բողոքական բարենորոգիչները գտան, որ միայն ու միայն Քրիստոսն է իրենց փրկության միջոցը: Այդ ժամանակ էր, որ Լյութերը սկսեց քարոզել Քրիստոսի փրկագնող շնորհի լուրը։ Բազմաթիվ մարդիկ հավաքվում էին լսելու նրա սրտառուչ, կյանքը վերափոխող քարոզները: Նրա խոսքերը նման էին զովացուցիչ ջրի` կյանքի անպտուղ անապատում։ Մարդիկ շղթայված էին միջնադարյան եկեղեցու ավանդույթներով և գերության մեջ էին պահվում դարավոր ծեսերով, որոնք հոգևոր կյանք չէին ապահովում: Լյութերի աստվածաշնչյան պատգամները դիպան սրտերին, և կյանքեր փոխվեցին:

Նոր Կտակարանը կարդալիս Լյութերը տոգորվում էր Աստծո բարությամբ: Նա ապշում էր Աստծո` ողջ մարդկությանը փրկելու նպատակի վրա: Այն ժամանակվա եկեղեցու առաջնորդների կողմից ուսուցանված հանրաճանաչ տեսակետը փրկությունն էր՝ մասամբ որպես մարդկային և մասամբ՝ որպես Աստծո աշխատանք: Լյութերը հասկացավ, որ Քրիստոսի մահը խաչի վրա լիովին բավարար է ողջ մարդկության համար:

«Քրիստոսին վերաբերվեցին այնպես, ինչին մենք ենք արժանի, որպեսզի մեզ հետ վարվեն այնպես, ինչին Նա է արժանի: Նա դատապարտվեց մեր մեղքերի համար, որի մեջ բաժին չուներ, որպեսզի մենք արդարանանք Նրա արդարությամբ, որից մենք բաժին չունեինք: Նա կրեց մահը, որը մերն էր, որպեսզի կարողանանք ստանալ կյանքը, որը Նրան էր»։ Էլեն Ուայթ, Դարերի փափագ, էջ 25։

Ավետարանի ինչպիսի՜ հզոր ու հրաշալի գրավոր ամփոփում, որ մենք կարող ենք արդարանալ մի արդարությամբ, «որում մենք բաժին չունեինք»: Ինչպիսի՜ խոստում։

`Եթե փրկությունն Աստծո աշխատանքն է Քրիստոսով, ի՞նչ դեր ունեն մեր բարի գործերը քրիստոնեական կյանքում: Ինչպե՞ս կարող ենք հաստատել բարի գործերի կարևորությունը մեր փորձառության մեջ, սակայն առանց դրանք մեր հույսի հիմքը դարձնելու:`