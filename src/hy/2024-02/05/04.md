---
title: 'Հոգով լուսավորված'
date: 30/04/2024
---

Մի անգամ Լյութերն աչքի էր անցկացնում համալսարանի գրադարանի գրքերը։ Այդ օրը շրջադարձային եղավ նրա կյանքում․ նա հայտնաբերեց Աստվածաշնչի լատիներեն օրինակը։ Նա երբևէ չէր էլ իմացել, որ նման գիրք գոյություն ունի: Նա մեծ հաճույքով գլուխ առ գլուխ, համար առ համար կարդաց այն: Նա ապշած էր Աստծո Խոսքի պարզությամբ ու զորությամբ։ Երբ նա շրջում էր դրա էջերը, Սուրբ Հոգին լուսավորում էր Նրա միտքը: Նա զգում էր Սուրբ Հոգու առաջնորդությունը, երբ ավանդույթներով մթագնած ճշմարտությունները կարծես դուրս էին ցատկում Սուրբ Գրքի էջերից: Նկարագրելով Աստվածաշնչի հետ կապված իր առաջին փորձառությունը՝ նա գրեց. «Երանի՜ թե Աստված ինձ մի այսպիսի գիրք տար»։

**Ի՞նչ սկզբունքներ կարող ենք վերցնել հետևյալ տեքստերից այն մասին, թե ինչպես պետք է մեկնաբանել Աստվածաշունչը։**

`Հովհաննես 14․25, 26`

`Հովհաննես 16․13–15`

`Բ Պետրոս 1․20, 21`

Այն, ինչ այդքան զորեղ է այս հատվածներում, այն հավաստիացումն է, որ նույն Սուրբ Հոգին, որ ներշնչել է Աստվածաշնչի գրողներին, առաջնորդում է նաև մեզ, երբ կարդում ենք Սուրբ Գիրքը: Նա աստվածային ճշմարտությունների աստվածային մեկնաբանն է: Ցավոք, իրենց քրիստոնյա համարող շատ մարդիկ այսօր նսեմացնում են Աստվածաշնչի գերբնական տարրը և չափազանցնում մարդկային տարրը: Եվ որովհետև սատանան այլևս չի կարող մեզանից հետ պահել Աստվածաշունչը, նա անում է իր հաջորդ լավագույն քայլը. զրկել այն գերբնական բնույթից, դարձնել պարզապես լավ գրականություն կամ, որ ավելի վատ է, զանգվածներին կառավարելու և ճնշելու կրոնական գործիք:

Բարենորոգիչները հստակ տեսան, որ Սուրբ Հոգին է Սուրբ Գրքի անսխալ մեկնաբանը, ոչ թե քահանաները, պրելատները(կաթոլիկ և անգլիական եկեղեցիների բարձրագույն հոգևորականները) և պապերը: Պահպանվել է շոտլանդացի բարենորոգիչ Ջոն Նոքսի և Շոտլանդիայի թագուհի Մարիայի միջև հետաքրքիր զրույցի մի գրառում։

«Մարիան ասաց. «Դուք Սուրբ Գիրքը մեկնաբանում եք մի ձևով, կաթոլիկ ուսուցիչները՝ մեկ այլ։ Ո՞ւմ պետք է հավատամ, և ո՞վ պետք է լինի դատավորը»։ «Դուք պետք է հավատաք Աստծուն, Ով պարզորոշ խոսում է Իր Խոսքում,– պատասխանեց բարենորոգիչը,– իսկ այն ամենում, ինչ այդ Խոսքը չի սովորեցնում, դուք չպետք է հավատաք ո՛չ մեկին, ո՛չ էլ մյուսին։ Աստծո Խոսքն ինքնին պարզ է, ու եթե ինչ-որ բան անհասկանալի է մի տեղում, Սուրբ Հոգին, Ով ինքն իրեն երբեք չի հակասում, պարզաբանում է դա մյուս տեղերում, այնպես որ կասկած չի մնում, եթե միայն մարդը չհամառի իր տգիտության մեջ» (Դեյվիդ Լեյնգ, Ջոն Նոքսի աշխատությունների ժողովածու, հ. 2, էջ 281, 284, մեջբերված Էլեն Ուայթի կողմից, Մեծ պայքար, էջ 251)։