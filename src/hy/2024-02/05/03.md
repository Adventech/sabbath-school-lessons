---
title: 'Փոխանցելով Աստծո Խոսքը'
date: 29/04/2024
---

`Կարդացե՛ք Բ Կորնթացիներին 4.1–6 և Բ Կորնթացիներին 2.14 համարները: Ի՞նչ են ասում այս համարներն այն վստահության մասին, որ ուներ Պողոս առաքյալը` չնայած այն դժվարություններին, որոնց նա հանդիպեց Աստծո Խոսքի ճշմարտությունները հռչակելիս։`

Պողոս առաքյալը բազմաթիվ փորձություններ կրեց Ավետարանը տարածելու ընթացքում, սակայն նա վստահ էր, որ Աստծո Խոսքն, ի վերջո, հաղթանակելու է, «որովհետև մենք անզոր ենք ճշմարտության դեմ, զորությունը միայն ճշմարտության համար ունենք» (Բ Կորնթացիներին 13․8)։

Բարենորոգիչները նման փորձությունների դիմակայեցին, սակայն հավատով նրանք հավատարիմ մնացին Աստծո Խոսքին։ Առերևույթ ճնշող փորձությունների պայմաններում քաջության օրինակ է Ուիլյամ Թինդեյլը: Թինդեյլի ամենամեծ ցանկությունն էր Անգլիային տալ Աստվածաշնչի ճշգրիտ, ընթեռնելի թարգմանություն։ Նա նպատակ ուներ Աստվածաշունչը թարգմանել բնօրինակ լեզուներից և ուղղել մոտ երկու հարյուր տարի առաջ Ուիքլիֆի թարգմանության որոշ սխալներ։ Ի վերջո, Թինդեյլը նույնպես ձերբակալվեց ու դատապարտվեց: Նրա կողմից արված Աստվածաշնչյան բազմաթիվ թարգմանություններ, որոնք տպագրվեցին Գերմանիայի Վորմս քաղաքում, առգրավվեցին և հրապարակայնորեն այրվեցին։ Նրա դատավարությունը տեղի ունեցավ Բելգիայում, մ.թ. 1536 թվականին: Նա դատապարտվեց հերձվածողության մեղադրանքով, և նրա մարմինն այրվեց խարույկի վրա: Նրա դահիճները խեղդամահ արեցին նրան, երբ կապում էին ցցին, ապա այրեցին մարմինը։ Նրա վերջին խոսքերը հնչեցին բարձր ու խրոխտ ձայնով՝ «Տե՛ր, բացի՛ր Անգլիայի թագավորի աչքերը»։ Աստված հրաշքով պատասխանեց Թենդեյլի աղոթքին:

Նրա մահից հետո չորս տարվա ընթացքում հրատարակվեցին Աստվածաշնչի չորս անգլերեն թարգմանություններ։ 1611 թվականին տպագրվեց Աստվածաշնչի Ջեյմս թագավորի տարբերակը, որը մեծապես հիմնված էր Թինդեյլի աշխատանքի վրա։ Աշխատությունը ստեղծած գիտնականները մեծապես օգտվել են Թինդեյլի ավելի վաղ անգլերեն թարգմանությունից։ Աղբյուրներից մեկը նշում է, որ 1611 թվականի Ջեյմս թագավորի Աստվածաշնչի Հին Կտակարանը 76 և Նոր Կտակարանը՝ 83 տոկոսով Թինդեյլի թարգմանությունն է համարվում: 2011 թվականին Աստվածաշնչի Ջեյմս թագավորի տարբերակը նշեց իր 400-ամյակը՝ հատելով մեկ միլիարդ տպագրական օրինակի նշաձողը: Թարգմանվելով 2454 լեզուներով՝ այն միլիոնավոր մարդկանց կյանքեր է փոխել։մ: Ուիլյամ Թինդեյլի զոհաբերությունն անգնահատելի է այդ առումով։

Անկախ նրանից, թե որքան դժվար կամ բարդ էին թվում հանգամանքները, Թինդեյլն ու Աստվածաշնչին հավատացող իր գործընկերները վստահ էին, որ Աստված ամեն ինչ անում է Իր կամքի համաձայն։ Թինդեյլի կյանքն ապագայում մեծ ազդեցություն ունեցավ։

Կարդացե՛ք Դանիել 12.3 և Հայտնություն 14.13 համարները: Ինչպե՞ս են այս համարները բնութագրական Թինդեյլի կյանքի համար: Խորհեք ձեր կյանքի և ուրիշների վրա ձեր ազդեցության մասին: Ինչպե՞ս են քաջալերում այս համարները՝ ուրիշների վրա հարատև ազդեցության հնարավորության առումով: