---
title: 'Միայն Աստծո Խոսքը'
date: 28/04/2024
---

`Կարդացե՛ք Սաղմոսներ 119․103, 104, Սաղմոսներ 119․147 և Սաղմոսներ 119․162։ Ի՞նչ վերաբերմունք ուներ Դավիթն Աստծո Խոսքի հանդեպ։ Ինչպե՞ս է դա ազդել բարենորոգիչների վրա և ինչպե՞ս է այժմ ազդում մեր կյանքի վրա:`

Բարենորոգիչների հավատի հիմքը և նրանց ուսմունքի էությունն Աստվածաշունչն էր: Նրանք հասկանում էին, որ գործ ունեն ներշնչված, «Աստծո կենդանի ու մնայուն խոսքի» հետ (Ա Պետրոս 1․23): Նրանք գնահատում էին յուրաքանչյուր բառը: Նրանց հավատը զորանում, և քաջությունը նորոգվում էր, երբ կարդում էին նրա էջերը և վստահում նրա խոստումներին: «Այդպիսին են Աստծո Խոսքի բոլոր խոստումները։ Դրանց միջոցով Նա մեզ հետ խոսում է անհատապես, այնպես ուղղակի, կարծես մենք կարող ենք լսել Նրա ձայնը: Այս խոստումներով է, որ Քրիստոսը մեզ է հաղորդում Իր շնորհն ու զորությունը: Դրանք այդ ծառի տերևներն են, որ «ազգերին բժշկելու համար էին» (Հայտնություն 22․2)։ Ստանալով, յուրացնելով՝ դրանք պետք է դառնան բնավորության ուժը, կյանքի ներշնչման աղբյուրն ու այն պահպանող կերակուրը: Ուրիշ ոչինչ չի կարող նման բուժիչ զորություն ունենալ։ Բացի դրանից, ուրիշ որևէ բան չի կարող քաջություն ու հավատ հաղորդել, որը կենսական եռանդ է տալիս ողջ էությանը»։ Էլեն Ուայթ, Ապաքինման ծառայություն, էջ 122։

Սուրբ Գիրքն ուրախություն է սփռում մեր ցավերի, հույս՝ մեր հուսահատության, լույս՝ մեր խավարի վրա: Այն ելք է առաջարկում մեր շփոթության, վստահություն` մեր տարակուսանքի, զորություն` մեր թուլության և իմաստություն` մեր անգիտության մեջ: Աստծո Խոսքի մասին խորհրդածելով և հավատով վստահելով նրա խոստումներին՝ Աստծո կենարար զորությունը եռանդ է հաղորդում մեր ողջ ֆիզիկական, մտավոր, զգացմունքային և հոգևոր էությանը:

Բարենորոգիչների միտքն ամբողջովին տարված էր Աստվածաշնչով: Նրանք ապրում էին Խոսքով, և նրանցից շատերը մահացան հանուն Խոսքի: Նրանք պատահական, ինքնաբավ, անտարբեր, մակերեսային նվիրական կյանքով ապրող քրիստոնյաներ չէին: Նրանք գիտեին, որ առանց Աստծո Խոսքի զորության չեն կարող դիմագրավել իրենց շրջապատող չարի ուժերին։

Ջոն Ուիքլիֆի մեծագույն ցանկությունն Աստվածաշունչն անգլերեն լեզվով թարգմանելն էր, որպեսզի սովորական մարդը կարողանա կարդալ ու հասկանալ այն: Քանի որ դա անօրինական գործ էր համարվում, նա դատվեց իր հավատի համար և մահվան դատապարտվեց որպես հերձվածող: Դատավարության ժամանակ Ուիքլիֆը համարձակ հարց բարձրացրեց. «Ի՞նչ եք կարծում, ո՞ւմ դեմ եք դուք պայքարում․ գերեզմանի շեմին կանգնած մի ծերունո՞ւ։ Ո՛չ։ Դուք պայքարում եք Ճշմարտության դեմ, Ով ձեզից զորեղ է և հաղթելու է ձեզ» (Ուայլի, հ. 2, գլ. 13, մեջբերումը՝ Էլեն Ուայթի Մեծ պայքար, գրքից, էջ 90)։ Մահվանն ընդառաջ Ուիքլիֆի խոսքերը կատարվեցին, երբ Աստծո ճշմարտության լույսը ցրեց միջնադարի խավարը:

`Ինչպե՞ս է Աստվածաշունչը ձեզ մխիթարել փորձությունների ժամանակ:`