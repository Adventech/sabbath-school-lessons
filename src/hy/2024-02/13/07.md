---
title: 'Հետագա ուսումնասիրության համար'
date: 28/06/2024
---

«Այնտեղ ընդարձակ հարթավայրերը վերաճում են չքնաղ բլուրների, և երևում են Աստծո լեռների վեհապանծ գագաթները։ Այդ խաղաղ հովիտներում՝ կենդանի ջրի աղբյուրների մոտ, Աստծո ժողովուրդը՝ դարեր շարունակ պանդուխտ ու թափառական, կգտնի իր տունը։

․․․Այնտեղ անմահ բանականությունը անմար հրճվանքով պիտի խորհի արարչագործ զորության հրաշքների և փրկարար սիրո գաղտնիքների մասին։ Այնտեղ չի լինի դաժան ու նենգ թշնամի, որ դրդի մոռանալ Աստծուն։ Ամեն մի ունակություն կզարգանա, կաճի ամեն մի շնորհ։ Գիտելիքների ձեռքբերումը չի հոգնեցնի միտքը կամ չի սպառի ուժերը։ Այնտեղ հնարավոր կլինի իրականացնել ամենախոշոր ձեռնարկումները, հասնել ամենաբարձր նպատակներին, իրագործել մեծագույն ձգտումները, և, այդուհանդերձ, կհայտնվեն նոր բարձունքներ, որ պիտի հաղթահարվեն, նոր հրաշքներ, որ կհիացնեն բոլորին, նոր ճշմարտություններ՝ հասկանալու, նոր նպատակներ, որ կպահանջեն մտքի, հոգու և մարմնի ուժերը։

․․․Երկրի զավակներն անասելի բերկրանքով են մտնում չընկած էակների ուրախության ու իմաստության մեջ, ովքեր կիսվում են գիտության և իմաստության գանձերով՝ ձեռք բերված դարերի ընթացքում Աստծո ձեռքի գործերի հետազոտությամբ։ Նրանք անմշուշ հայացքով են նայում փառավոր արարչագործությանը՝ արևներին, աստղերին և բոլոր համակարգերին, որոնցից ամեն մեկն իր համար սահմանված կարգով պտտվում է Աստվածության գահի շուրջը։ Ամեն ինչի վրա՝ ամենափոքրից մինչև ամենամեծը, գրված է Արարչի անունը, և ամեն ինչում երևում է Նրա զորության առատությունը։

․․․Մեծ պայքարն ավարտված է։ Մեղք և մեղավորներ այլևս չկան։ Ամբողջ տիեզերքը մաքուր է։ Ներդաշնակության և ուրախության մեկ զարկ է բաբախում ամբողջ անծայր արարչագործության մեջ։ Նրանից, Ով ստեղծել է ամենը, կյանք, լույս ու բերկրանք է հորդում անեզր տիեզերքի բոլոր տիրույթները։ Փոքրագույն ատոմից մինչև մեծագույն աշխարհը, ամեն բան՝ շնչավոր թե անշունչ, իր անսքող գեղեցկությամբ ու կատարյալ ուրախությամբ հռչակում է, որ Աստված սեր է»։ Էլեն Ուայթ, Մեծ պայքար, էջ 677-679։

**Հարցեր քննարկման համար**

`Ձեր կարծիքով, ինչո՞ւ է Աստված թույլ տալիս, որ մեղքն այսքան երկար գոյատևի: Միևնույն ժամանակ, ոչ մի մարդ այս աշխարհում չի տառապում ավելի երկար, քան սեփական գոյությունը երկրի վրա: Այսինքն՝ ոչ ոք ավելի շատ չի տառապում, քան իր կյանքի տևողությունն է։ Որքա՞ն կարճ է մարդկային կյանքը՝ մեղքի հազարավոր տարիների համեմատ: Ինչպե՞ս կարող է այս հեռանկարն օգնել հաղթահարելու չարին վերաբերող խրթին հարցը:`

`Ինչպե՞ս է հազարամյա ժամանակաշրջանը, որը հայտնի է որպես հազարամյակ, տեղավորվում փրկության ծրագրի մեջ: Խորհե՛ք, թե ինչ է ասվում Աստծո բնավորության մասին. միայն այն բանից հետո, երբ բոլոր փրկագնվածները հնարավորություն կունենան տեսնելու Աստծո արդարադատությունը, արդարությունն ու սերը, վերջնական դատաստանը՝ կկատարվի վերջնական պատիժը կորածների հանդեպ։`