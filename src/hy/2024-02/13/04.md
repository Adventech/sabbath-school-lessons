---
title: 'Հազարամյակը երկրի վրա'
date: 25/06/2024
---

Հայտնություն 19-րդ գլուխն ավարտվում է Հիսուսի գալուստի և ամբարիշտների կործանման դրամատիկ պատկերով: Բայց պատմությունն ավարտված չէ։ Հայտնության 20-րդ գլուխը մեզ է ներկայացնում հազար տարվա տևողությամբ ժամանակաշրջան, որը հայտնի է որպես «հազարամյակ»։

`Կարդացե՛ք Հայտնություն 20․1–3 համարները։ Ո՞րն է լինելու սատանայի ճակատագիրը, երբ Հիսուսը վերադառնա:`

Հայտնություն 20․1-3 համարների պատկերները խորհրդանշական են։ Սատանան բառացիորեն շղթայված չէ և տարտարոսի մեջ փակված: Հազար տարի նա սահմանափակված է այս ամայի, անմարդաբնակ երկրի մեջ՝ իր իսկ ստեղծած հանգամանքներով պայմանավորված: Բ Պետրոս 2․4 համարում կարդում ենք, որ սատանան և նրա հրեշտակները պատժվելու են «խավարի կապանքներով»։ Սատանան երկրի վրա սահմանափակվելու է հանգամանքների կապանքներով, առանց որևէ մեկին գայթակղելու հնարավորության: Հազար տարի շարունակ նա ականատես կլինի իր ապստամբության պատճառած ամայացմանը, ավերածությանն ու աղետին:

«Տարտարոս» հունարեն բառը թարգմանաբար նույն «անդունդ» բառն է: Դա նաև նույն բառն է, որն օգտագործվում է Յոթանասնից թարգմանության մեջ[Սեպտուագինտա, Հին Կտակարանի գրքերի հունարեն թարգմանությունը]` երկիրն արարման ժամանակը նկարագրելու համար: «Երկիրն անձև ու դատարկ էր. և անդունդի վրա խավար էր» (Ծննդոց 1․2): Յոթանասնից թարգմանության մեջ «անդունդ» բառն այստեղ հունարեն «աբիսո» բառն է։ Այն նկարագրում է ամայի երկիրը: Անդունդն ինչ-որ ստորգետնյա քարանձավ կամ ինչ-որ խորխորատ չէ, որ գտնվում է ինչ-որ տեղ տիեզերքում: Սատանայի` մեղքի ու կործանման աշխատանքը, երկրորդ գալուստին նախորդող հսկայական քաոսի հետ մեկտեղ, երկիրը վերածել է մի մութ, անկազմակերպ զանգվածի, ինչպիսին արարումից առաջ էր:

`Կարդացե՛ք Երեմիա 4․23–26, Երեմիա 25․33 և Եսայի 24․1, 3, 5 համարները։ Ինչպե՞ս են աստվածաշնչյան մարգարեները նկարագրում այս տեսարանը։`

Մարգարեներն այստեղ շեշտադրում են աղետալի կործանումը Քրիստոսի երկրորդ գալստյան ժամանակ և այն, որ այս հազարամյա ժամանակաշրջանում ոչ մի մարդ ողջ չի մնում երկրի վրա: Մնում են սատանան ու նրա չար հրեշտակները, որպեսզի կշռադատեն իրենց ապստամբության պատճառած ավերածությունները: Համայն տիեզերքը կրկին ընդունում է, որ մեղքի վարձը մահն է: Աստված լուծում է մեղքի խնդիրն այնպես, որ այն այլևս երբեք չի ծագի (Նաում 1․9): Աստված դա անում է երեք հիմնական եղանակով: Առաջին` Նա բացահայտում է Իր անսահման սերը, բուռն փափագը և ողջ մարդկությանը փրկելու անդադար ջանքերը: Երկրորդ` Նա բացահայտում է Իր անաչառությունը, արդարությունը և արդարադատությունը: Երրորդ` Նա թույլ է տալիս, որ համայն տիեզերքը տեսնի, թե, ի վերջո, ինչ հետևանքների են հանգեցնում մեղքը և ապստամբությունը: