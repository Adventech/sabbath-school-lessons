---
title: 'Դատաստանը հազարամյակի ժամանակ'
date: 26/06/2024
---

`Կարդացե՛ք Հայտնություն 20․4–6 համարները։ Ի՞նչ են անում արդարները հազար տարվա ընթացքում, և ինչո՞ւ է դա կարևոր։`

Հազարամյակի ընթացքում արդարները հնարավորություն կունենան անմիջականորեն դիտարկելու Աստծո արդարադատությունն ու սերը, թե ինչպես է Նա վարվել մեղքի խնդրի հետ: Ո՞վ շատ բաների մասին հարցեր չունի, որ կցանկանա տալ Աստծուն: Այժմ երկնքում հազարամյակի ընթացքում փրկագնվածները կարող են տալ այդ հարցերը: Եթե սիրելի մարդը կամ մտերիմ ընկերը բացակայում է երկնքում, փրկվածները հնարավորություն ունեն ավելի լիարժեք հասկանալու Աստծո որոշումները: Նոր ձևով, ավելի մեծ զորությամբ, քան երբևէ, փրկագնվածները կհասկանան Աստծո հզոր ջանքերը՝ փրկելու յուրաքանչյուր մարդու, որ երբևէ ապրել է այս երկրի վրա: Նրանք նորովի կհասկանան, որ յուրաքանչյուր ոք, ով կորած է, բացակայում է երկնքից Քրիստոսին մերժելու պատճառով: Միայն այդ ժամանակ Աստված կկայացնի վերջնական դատավճիռը. երկրորդ մահ, որը հավերժական կործանումն է կորածների համար:

`Կարդացե՛ք Հայտնություն 20․7–9 համարները։ Ինչպե՞ս են ավարտվում հազար տարիները: Ո՞րն է սատանայի և նրա հետևորդների ճակատագիրը:`

Հազար տարի չի լինի որևէ մարդ, որին սատանան կարողանա գայթակղել կամ մոլորեցնել։ Կմնան միայն նա և նրա հրեշտակները, որպեսզի խորհեն մեղքի սարսափելի հետևանքների մասին: Հազարամյակի վերջում ամբարիշտ մահացածները հարություն են առնում դատաստանի առաջ կանգնելու և իրենց վերջնական վարձը ստանալու համար (Հայտնություն 20․5):

Այժմ սատանան ունի հետևորդների հսկայական բանակ։ Թեև սատանան պարտություն է կրել մեծ պայքարում, նա քաջալերվում է՝ տեսնելով կորածների հսկայական բազմությունը: Դեռևս պատրաստ չլինելով վերջ տալ իր ապստամբությանը` նա դուրս է գալիս մոլորեցնելու այս «ազգերին»։ Սատանան ոգեշնչում է, որ նրանք մի վերջին մեծ ջանք գործադրեն Աստծուն տապալելու և իրենց սեփական թագավորությունը հաստատելու համար: «Գոգ և Մագոգ» եզրույթն օգտագործվում է` խորհրդանշելու սատանային և բոլոր դարերի չփրկվածներին։ Սատանան և նրա հետևորդները շրջապատում են «սուրբերի բանակն ու սիրելի քաղաքը» (Հայտնություն 20.9):

Հազարամյակի ավարտին ոչ միայն բոլոր ամբարիշտները հարություն են առնում, այլև սուրբ քաղաքը՝ Նոր Երուսաղեմը, երկիր է իջնում երկնքից (Հայտնություն 21․2): Հազարամյակի ընթացքում սուրբերը Քրիստոսի հետ ապրում ու թագավորում են Նոր Երուսաղեմում: Այժմ, հազարամյակի ավարտին, քաղաքը երկիր է իջնում Աստծո, Հիսուսի, հրեշտակների և բոլոր փրկվածների հետ միասին: Բոլորը ներկա են մեծ պայքարի եզրափակիչ ճակատամարտին։ Մեղքին մեկընդմիշտ վերջ է տրվելու:

`Ի՞նչ է ասում վերջնական դատաստանի ժամանակը Աստծո բնավորության մասին։`