---
title:  Թերահավատ թեիստ(հավատացյալ)
date:  11/02/2025
---

Եսայի 55․8-9-ում Աստված հռչակում է․ «Արդարև, իմ խորհուրդները ձեր խորհուրդները չեն, և ձեր ճանապարհներն իմ ճանապարհները չեն։ Այլ ինչպես երկինքն է բարձր երկրից, այնպես էլ իմ ճանապարհները բարձր են ձեր ճանապարհներից, և իմ խորհուրդները՝ ձեր խորհուրդներից»։

Աստծո մտքերն անհամեմատ ավելի բարձր են մեր մտքերից։ Մենք նույնիսկ չենք կարող պատկերացնել Աստծո ծրագրի ողջ բարդությունը երկրի հանդեպ։ Հաշվի առնելով սա` ինչո՞ւ ենք հանկարծ մտածում, որ կարող ենք հասկանալ Աստծո պատճառները, թե ինչ է անում կամ չի անում տարբեր իրավիճակներում:

Չարի հիմնախնդրի հանդեպ մոտեցումներից մեկը հիմնված է մեր գիտելիքների սահմանափակության վրա, որը կոչվում է «սկեպտիկ թեիզմ» [թերահավատ հավատ - թեիզմ տերմինը սերում է հունարեն՝ theos բառից, որը նշանակում է աստված]։ Թերահավատ թեիստը նա է, ով հավատում է, որ Աստված ծանրակշիռ պատճառներ ունի վարվելու այնպես, ինչպես վարվում է, սակայն հաշվի առնելով մեր գիտելիքների ու իմացության սահմանափակությունը՝ մենք չպետք է հուսանք, որ կարող ենք հասկանալ այդ պատճառները։ Թերահավատ թեիստը թերահավատորեն է վերաբերվում մարդու կարողությանը, որ կարող է գիտակցել կամ լիովին հասկանալ Աստծո վարքագծի պատճառներն այս աշխարհում առկա չարիքի վերաբերյալ։ Այն, որ մարդն, օրինակ, չի տեսնում մեր շուրջը, օդում լողացող մանրէները, չի նշանակում, որ դրանք չկան։ Այն փաստը, որ մարդը չգիտի, թե որոնք են Աստծո պատճառները, անշուշտ, չի նշանակում, որ Աստված չունի հիմնավոր պատճառներ։

`Կարդացե՛ք Սաղմոս 73-ը։ Ինչպե՞ս է սաղմոսերգուն վերաբերվում իրեն շրջապատող չարիքին ու անարդարությանը։ Ո՞րն էր նրան անհանգստացնող անարդարության պատասխանը։`

Սաղմոսերգուն խորապես մտահոգված էր աշխարհում գոյություն ունեցող չարիքի պատճառով։ Նա նայում էր շուրջբոլորը և տեսնում, թե ինչպես են բարգավաճում ամբարիշտները։ Ամեն ինչ անարդար ու անազնիվ էր թվում։ Նա պատասխաններ չուներ։ Նա հարց է տալիս իրեն՝ իսկ արժե՞ ընդհանրապես հավատալ Աստծուն ու ծառայել Նրան։ Դա տևում է այնքան ժամանակ, մինչև նա նայում Սրբարանի ներսը։

Սրբարանը տալիս է չարի հիմնախնդրի լուծման բանալու մի մասը։ Այն է՝ հատկապես ընդունել, որ գոյություն ունի արդար Դատավոր, Ով արդարություն կբերի ու դատաստան կանի իր ժամանակին։

`Ինչպե՞ս կարող է դատաստանի ու Սրբարանի ուսմունքի ադվենտիստական ըմբռնումը լույս սփռել չարի հիմնախնդրին։ Օգտակա՞ր է իմանալ, որ թեև այժմ բազմաթիվ հարցեր ունենք, պատմության և Աստծո արդար դատաստանների մանրամասները կբացահայտվեն միայն պատմության վերջում։`