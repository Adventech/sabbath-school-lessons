---
title:  Ազատ կամքի պաշտպանություն
date:  12/02/2025
---

Անկախ նրանից, թե որքան բան ենք հասկանում Աստծո ճանապարհներից ու դիտավորություններից, Սուրբ Գիրքն, այնուամենայնիվ, հայտնում է որոշ բաներ, որոնք օգնում են լուծել չարի հիմնախնդիրը։ Չարի տրամաբանական լուծման ուղիներից մեկը կարելի է անվանել ազատ կամքի պաշտպանություն։

Ազատ կամքի պաշտպանությունն այն տեսակետն է, որ չարիքն առաջանում է արարածների կողմից ազատ կամքի չարաշահման հետևանքով։ Այսպիսով, Աստծուն չի կարելի մեղադրել չարի գոյության համար, դա արդյունք է այն բանի, որ արարված էակները չարաշահեցին ազատ կամքը, որ տվել էր Աստված բարի նպատակներով։ Հարց է առաջանում. ինչո՞ւ Աստված նման ազատություն տվեց։ Այդ առումով Կ․ Ս․Լյուիսը մի անգամ գրել է․ «Թեև կամքի ազատությունը հանգեցնում է չարի առաջացմանը, միևնույն ժամանակ միակ բանն է, որ հնարավոր է դարձնում ցանկացած տեսակի սեր, բարություն կամ ուրախություն։ Ռոբոտների աշխարհը, մեքենաների նման աշխատող արարածներից բաղկացած աշխարհը հազիվ թե իմաստ ունենար։ Երջանկությունը, որ Աստված նախատեսում է Իր բարձրագույն արարածների համար, ազատ լինելու երջանկությունն է, երբ կամավոր միաբանվում ենք Նրա և միմյանց հետ․․․ Եվ դրա համար նրանք պետք է ազատ լինեն» (Պարզապես քրիստոնեություն, էջ 22)։

`Կարդացե՛ք Ծննդոց 2․16-17 համարները։ Ինչպե՞ս են այս համարները ներկայացնում Ադամին ու Եվային պարգևված բարոյական ազատությունը։`

Եթե նրանք հենց սկզբից չունեին կամքի ազատություն, ինչո՞ւ Աստված պատվեր տվեց նրանց։ Ադամն ու Եվան կերան արգելված ծառի պտուղը, և այդ օրվանից մեր մոլորակը լցվեց չարությամբ։ Ծննդոց չորրորդ գլխում, անկման պատմությունից հետո դրսևորվում են մեղքի սարսափելի հետևանքները՝ Աբելը սպանում է Կայենին։ Մեղանչման պատմությունը ցույց է տալիս, թե ինչպես Ադամի ու Եվայի կողմից ազատ կամքի չարաշահումը մեղք ու չարիք բերեց մեր մոլորակի պատմության մեջ։

Ամբողջ Աստվածաշնչում տեսնում ենք բարոյական կամքի ազատության իրական լինելը (տե՛ս Բ Օրենք 7․12-13, Հեսու 24․14-15, Սաղմոս 81․11-14, և Եսայի 66․4)։ Մեր կյանքի յուրաքանչյուր օր մենք ինքներս էլ այս կամ այն չափով օգտվում ենք կամքի ազատությունից, որ տրվել է Արարչի կողմից։ Առանց կամքի ազատության մենք նման չէինք լինի մարդու բառիս բուն իմաստով։ Մենք ավելի շուտ կնմանվեինք մեքենայի կամ նույնիսկ առանց բանականության ռոբոտների։

`«Sony» կորպորացիան ստեղծել է Էյբո անունով ռոբոտ-շուն։ Նա իսկական շան տեսք ունի, սակայն չի հիվանդանում, չի վարակվում ոջիլներով, չի կծում, ներարկումների կարիք չունի, և նրա մազերը չեն թափվում։ Դուք կփոխեի՞ք միս ու արյունից կազմված ձեր կենդանի շանը Էյբո ռոբոտի հետ։ Եթե ոչ, ապա ինչպե՞ս կարող է ձեր ընտրությունն օգնել, որ ավելի լավ հասկանաք, թե ինչո՞ւ է Աստված մեզ ստեղծել անպիսին, ինչպիսին կանք՝ ազատ կամքով, չնայած այն չարաշահելու ռիսկերին։`