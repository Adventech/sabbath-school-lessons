---
title:  «Մինչև ե՞րբ, ո՛վ Տեր»
date:  09/02/2025
---

Չարի հիմնախնդիրը բարձրաձայնվում է ոչ միայն ժամանակակից համատեքստում, այլև հենց Սուրբ Գրքում։

`Կարդացե՛ք Հոբ 30․26, Երեմիա 12․1, Երեմիա 13․22, Մաղաքիա 2․17 և Սաղմոս 10․1 համարները։ Ինչպե՞ս են այս համարները մարդկային փորձառության առաջին հարթություն բերում չարի հիմնախնդիրը։`

Այս համարները բազմաթիվ հարցեր են առաջացնում, որոնք այսօր էլ անհանգստացնում են մեզ։ Ինչո՞ւ է այն տպավորությունը ստեղծվում, որ անարդարները բարգավաճում են, և նրանք, ովքեր չարիք են գործում, շահում են իրենց չարագործություններից, ու թեև ոչ միշտ, սակայն բավականին հաճախ։ Ինչո՞ւ են արդարներն այսքան շատ տառապում։ Որտե՞ղ է Աստված, երբ չար գործեր են կատարվում։ Ինչո՞ւ է երբեմն թվում, որ Աստված հեռու է մեզանից և նույնիսկ՝ թաքնված։

Ինչ էլ ասենք այս հարցերի և ընդհանրապես չարի հիմնախնդրի մասին, չպետք է նվազեցնենք չարի տիրույթը, այն անընդգրկելի է։ Մենք չպետք է փորձենք լուծել այդ հիմնախնդիրը՝ թերագնահատելով աշխարհում առկա չարի տեսակը կամ չափը։ Չարը շատ վատ բան է, և Աստված ատում է այն նույնիսկ ավելի, քան մենք։ Այդ պատճառով էլ մենք կարող ենք միանալ այն աղաղակին, որ հնչում է ամբողջ Սուրբ Գրքում՝ ի պատասխան աշխարհում կատարվող բազմաթիվ չարագործությունների ու անարդարությունների՝ «Մինչև ե՞րբ, ով Տեր»։

`Կարդացե՛ք Մատթեոս 27․46 համարը։ Ինչպե՞ս եք հասկանում Հիսուսի այս խոսքերը։ Ի՞նչ են ասում դրանք այն մասին, որ չարն առավելագույն ձևով դիպավ նաև Աստծուն:`

Խաչի վրա Հիսուսն Ինքը աղաղակեց․«Աստվա՛ծ իմ, Աստվա՛ծ իմ, ինչո՞ւ լքեցիր ինձ» (Մատթեոս 27․46)։ Այստեղ մենք տեսնում ենք, որ չարը դիպավ անձամբ Աստծուն։ Զարմանալի ճշմարտություն, որ ամենաազդեցիկ կերպով ընդգծված է խաչի վրա՝ Քրիստոսի տառապանքների ու մահվան մեջ, որտեղ աշխարհի ողջ չարիքը բարդվեց Նրա վրա։

Բայց նույնիսկ այս հրեշավոր իրադարձության մեջ հույս կա։ Այն, ինչ կատարեց Քրիստոսը խաչի վրա, հաղթեց չարի աղբյուրին՝ սատանային, և, ի վերջո, ամբողջովին կոչնչացնի չարը։ Հիսուսն այս խոսքերը մեջբերեց Սաղմոս 22․1-ից, բայց սաղմոսն ինքնին ավարտվում է հաղթանակով։

`Խաչի վրա Հիսուսը նայում էր առաջ՝ այն հույսի իրականացմանը, որն այդ պահին չէր կարող տեսնել։ Ինչպե՞ս կարող ենք մխիթարվել Նրա փորձառությունից, եթե մենք նույնպես մեր առջև չենք տեսնում այդ հույսը։`