---
title:  Սեր և չարի՞ք
date:  13/02/2025
---

Աստված մարդկանց ազատ կամք է տվել, որովհետև դա անհրաժեշտ է այն հարաբերության համար, որի հիմքը սերն է։ Իսկ ազատ կամքի չարաշահումը չարիքի պատճառն է։ Եվ դարձյալ բազմաթիվ հարցեր են մնում։ Աստված թույլ է տալիս չարը (ժամանակավոր), բայց միաժամանակ բուռն կերպով ատում է այն։ Եթե չարի գոյությունը բացառվեր, կբացառվեր նաև սերը, իսկ չարին ժամանակից շուտ ոչնչացնելը կխորտակի սիրո համար անհրաժեշտ վստահությունը։

«Երկիրը պատվեց Աստծո վերաբերյալ սխալ պատկերացման խավարով։ Որպեսզի մութ ստվերները ցրվեին, և աշխարհը կրկին վերադառնար Աստծուն, անհրաժեշտ էր տապալել սատանայի մոլորեցնող իշխանությունը։ Դա չէր կարելի անել բռնությամբ։ Բռնության կիրառումը հակասում է Աստծո կառավարման սկզբունքներին, Նրա համար ցանկալի է միայն սիրո ծառայությունը, իսկ ստիպողաբար սիրել հնարավոր չէ, անհնար է այն ձեռք բերել ուժով կամ իշխանությամբ։ Միայն սերն է սեր արթնացնում։ Ճանաչել Աստծուն` նշանակում է սիրել Նրան։ Նրա բնավորությունը պետք է բացահայտվի ի հակադրություն սատանայի բնավորության» (Էլեն Ուայթ, Դարերի Փափագը, էջ 8)։

Առանց կամքի ազատության չի կարող սեր լինել։ Իսկ եթե Աստված սեր է, պարզ է, որ Աստծո համար իրականում տարբերակ չէ ժխտել սերը կամ սիրո գոյության համար անհրաժեշտ ազատությունը: Կարելի է նաև ենթադրել, որ եթե մենք իմանայինք վերջը սկզբից, ինչպես Աստծո դեպքում է, չէինք ցանկանա, որ Նա մեզ զրկի ազատությունից։ Ի վերջո, ո՞վ կցանկանա ապրել անսեր տիեզերքում։

`Կարդացե՛ք Հռոմեացիներին 8․18 և Հայտնություն 21․3-4 համարները։ Ինչպե՞ս կարող ենք վստահել Աստծո բարությանը՝ չնայած մեր աշխարհում առկա ամբողջ չարիքին։`

Եթե նույնիսկ մենք չենք կարող տեսնել խավարի միջով, Աստված տեսնում է վերջը սկզբից։ Նա տեսնում է նաև հավերժական երանությունը, որ խոստացվել է Հիսուսին հավատացողներին։ Հռոմեացիներին 8․18-ի համաձայն` «․․․այս ժամանակի չարչարանքներն արժանի չեն համեմատվելու այն գալիք փառքի հետ, որ հայտնվելու է մեր մեջ»։ Կունենա՞նք այնքան հավատ ու վստահություն, որ հավատանք այս զարմանալի խոստմանը։

Նաև այնքան նուրբ, այնքան հիմնարար էր սերը և նրանից բխող ազատությունը, որ դա մերժելու փոխարեն Հիսուսը դեպի խաչ գնաց, որտեղ մեծ տառապանքներ պետք է կրեր։ Եվ, այնուամենայնիվ, Նա մեզ պարգևեց այդ ազատությունը՝ իմանալով, թե ինչ գին պետք է վճարի դրա համար։ Ինչո՞ւ է այս միտքն այնքան կարևոր, որ միշտ մեր աչքի առջև պահենք։

`Նկատի ունենալով այն փաստը, որ Աստված մեզ ազատ կամք է շնորհում, ինչպե՞ս պաշտպանենք մեզ այն մտքից, որ այն ամենը, ինչ տեղի է ունենում, Աստծո կամքն է:`