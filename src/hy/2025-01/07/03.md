---
title:  «Ասա՛ ինձ, եթե գիտես»
date:  10/02/2025
---

Փրկության պատմությունը կավարտվի չարի հանդեպ սիրո հաղթանակոով։ Բայց մինչ այդ մտահոգող շատ հարցեր են մնում։ Ինչպե՞ս կարող ենք օգտակար ձևով մտածել ու խոսել չարի հիմնախնդրի մասին։

`Կարդացե՛ք Հոբ 38․1-12 համարը։ Ինչպե՞ս է Աստծո պատասխանը լուսաբանում չարի հիմնախնդիրը։ Ինչքա՞ն բան գիտենք և չգիտենք այն մասին, թե ինչ է տեղի ունենում վարագույրից այն կողմ։`

Ըստ այդ պատմության` Հոբը բավականին տառապեց և ինքն իրեն շատ հարցեր տվեց, թե ինչո՞ւ այդքան չարիք ու տառապանք բաժին ընկավ իրեն։ Նա խնդրեց, որ Աստված լսի իրեն, որ ստանա իր հարցերի պատասխանները, որովհետև չգիտեր, որ վարագույրից անդին, երկնային դատարանում շատ ավելին է կատարվում (տե՛ս Հոբ 1–2)։

Աստծո պատասխանը Հոբին ցնցող էր։ Մասնավորապես «Այն ժամանակ Տերը փոթորկի միջից պատասխանեց Հոբին և ասաց․ «Ո՞վ է դա, որ խորհուրդը նսեմացնում է անիմաստ խոսքերով» (Հոբ 38․1-2)։ Թարգմանություններից մեկում դա այսպես է հնչում․ «Ինչո՞ւ ես դու այդքան շատ խոսում, երբ այնքան քիչ բան գիտես» (Հոբ 38․2)։ Եվ ապա, Հոբ 38․4-ում, Աստված ավելացնում է․«Երբ ես դնում էի երկրի հիմքերը, որտե՞ղ էիր. իմացրո՛ւ ինձ, եթե հասկացողություն ունես»։

`Կարդացե՛ք Հոբ 42․3 համարը։ Ինչպե՞ս է Հոբի պատասխանը պարզաբանում մի բան, որը պետք է գիտակցենք մեր սեփական դիրքորոշման վերաբերյալ։`

Հոբին տված Իր պատասխաններով Աստված հասկացրեց, որ շատ բաների մասին Հոբը չգիտի և չի հասկանում։ Ինչպես Հոբը, մենք նույնպես պետք է խոնարհաբար գիտակցենք, որ աշխարհում և վարագույրից այն կողմ շատ բաներ են տեղի ունենում, որոնց մասին մենք ոչինչ չգիտենք։ Այն, որ մենք չգիտենք մեր հարցերի պատասխանները, չի նշանակում, որ դրանք չունեն լավ պատասխաններ, կամ որ մի օր ամեն ինչ իր տեղը չի ընկնելու։ Իսկ մինչ այդ պետք է վստահենք Աստծո բարությանը, որ տարբեր ձևերով դրսևորվել է մեր կյանքում։

`Մտածենք, թե մենք որքան քիչ բան գիտենք։ Այդ դեպքում ինչո՞ւ պետք է սովորենք ապրել ամենադժվար թեմայի՝ չարության ու տառապանքի վերաբերյալ անպատասխան հարցերի հետ։`