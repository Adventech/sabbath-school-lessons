---
title:  Աստված տառապում է եվ կարեկցում է
date:  18/01/2025
---

### Այս շաբաթվա ուսումնասիրության համար կարդացե՛ք․
Սաղմոս 103․13, Եսայի 49․15, Ովսեե 11․1-9, Մատթեոս 23․37, Բ Կորնթացիներին 11․2, Ա Կորնթացիներին 13․4-8։

> <p>Հիշելու համարը․</p>
> «Մի՞թե կինը կմոռանա իր կաթնակեր մանկանը և չի՞ գթա իր որովայնի ծնունդին. եթե նա մոռանա իսկ, ես, սակայն, քեզ չեմ մոռանա» (ԵՍԱՅԻ 49:15)։

Հույզերը հաճախ ներկայացվում են որպես անցանկալի մի բան, որոնցից հարկավոր է խուսափել։ Որոշ մարդկանց համար հույզերն, ըստ էության, իռացիոնալ(անօրինաչափ) երևույթ են, այդ պատճառով լավ տղամարդուն կամ կնոջը ընդունված չէ բնութագրել որպես «հուզական»։ Հին հունական որոշ իմաստասիրական ուղղություններում կատարելատիպ է համարվում «ռացիոնալ» մարդը։ Դա այն մարդն է, որ (հիմնականում) կա՛մ ենթակա չէ կրքերի, կա՛մ վերահսկում է հույզերը ոչ հուզական բանականության միջոցով։

Այո, անզուսպ, անկառավարելի հույզերը կարող են հիմնախնդիր լինել։ Այնուամենայնիվ, Աստված մարդկանց ստեղծել է հուզական ապրումներ ունենալու ընդունակությամբ, և Սուրբ Գրքում տեսնում ենք, որ Ինքն էլ խոր հույզեր է ապրում։ Եթե Աստված կարող է զգացմունքներ ունենալ ու դրսևորել, ինչպես դա անընդհատ ներկայացվում է Աստվածաշնչում, ապա հույզերն, ըստ էության, չեն կարող վատը կամ իռացիոնալ լինել։ Չէ՞ որ Աստվածաշնչի Աստվածը լիովին բարի է և կատարյալ իմաստություն ունի։

Իրականում կան գեղեցիկ ճշմարտություններ, որոնք կարելի է հասկանալ այն գիտակցումով, որ մեր հանդեպ Աստծո սերը խոր հուզական սեր է։ Բայց միշտ նախազգուշացումով, որ թեև Աստծո սերը կատարյալ է, այն չպետք է նույնականացնել այն հույզերին, որ ապրում են մարդիկ։