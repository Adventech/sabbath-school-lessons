---
title:  Ավելին, քան մայրական սերը
date:  19/01/2025
---

Թերևս ամենամեծ սերը, որ հատուկ է մարդկային փորձառությանը, ծնողի սերն է զավակի հանդեպ։ Աստվածաշունչը հաճախ է օգտագործում ծնող-զավակ փոխհարաբերությունների պատկերները՝ պատկերելու Աստծո զարմանալի գթասրտությունը մարդու հանդեպ՝ ընդգծելով, թե ինչպես է Աստծո գթասրտությունն անհամեմատ գերազանցում նույնիսկ նույն հույզերի ամենախոր ու գեղեցիկ մարդկային արտահայտությանը:

`Կարդացե՛ք Սաղմոս 103․13, Եսայի 49․15 և Երեմիա 31․20 համարները։ Ի՞նչ են ասում այս պատկերները Աստծո գթասրտության էության ու խորության մասին։`

Ըստ այս համարների` Աստված մեզ հետ վերաբերվում է որպես Իր սիրելի զավակների՝ սիրելով մեզ այնպես, ինչպես բարի հայրն ու մայրն են սիրում իրենց երեխաներին։ Սակայն, ինչպես պարզաբանում է Եսայի 49․15-ը, եթե նույնիսկ մայրը «մոռանա իր կաթնակեր մանկանը» և «չգթա իր որովայնի ծնունդին», Աստված երբեք չի մոռանա Իր զավակներին, և Նրա գթասրտությունը երբեք չի թուլանա (Ողբ 3․22)։

Հատկանշական է, որ այստեղ և շատ այլ համարներում Աստծո առատ, կարեկցական սերը ցույց տալու համար օգտագործվող եբրայական raham(րահամ) բառը նույն եբրայական «որովայն» (rehem-րեհիմ) բառի ածանցյալն է։ Այսպիսով, ինչպես նշում են աստվածաբանները, Աստծո կարեկցանքը նման է մոր սիրուն, որը բխում է որովայնից։ Եվ իսկապես, այն անհամեմատ գերազանց է, քան ցանկացած մարդկային կարեկցանք, անգամ մոր կարեկցանքն իր նորածնի հանդեպ։

Ըստ Երեմիա 31․20-ի՝ Աստված Իր ուխտի ժողովրդին համարում է «սիրելի զավակ» և «պատվական որդի», թեև այդ որդին հաճախ է ապստամբել Իր դեմ և վշտացրել իրեն։ Չնայած դրան՝ Աստված հայտարարում է․«Իմ սիրտը կարոտում է նրան» և «անշուշտ պիտի ողորմեմ նրան»։ Այստեղ «ողորմություն» թարգմանվող բառն աստվածային կարեկցանքի (raham–րահամ) ավելի բարձր իմաստն է արտահայտում։ Դրանից բացի, «Իմ սիրտը կարոտում է» արտահայտությունը կարելի է տառացիորեն այսպես թարգմանել` իմ ներսն աղաղակում է։ Այս նկարագրությունն աստվածային հույզերի խոր լեզուն է, որ ցույց է տալիս Աստծո կարեկից սիրո խորությունն Իր ժողովրդի հանդեպ։ Նույնիսկ անհավատարմության մեջ Աստված շարունակում է առատ կարեկցանքով ու ողորմությամբ ողողել Իր ժողովրդին, որը գերազանցում է ողջամիտ ակնկալիքները։

`Մեզանից ոմանց համար մխիթարական է իմանալ, որ մեր հանդեպ Աստծո կարեկցանքը նման է սիրող հոր կամ մոր կարեկցանքին։ Սակայն որոշ մարդկանց համար դա կարող է անհասկանալի լինել, քանի որ նրանց ծնողը կամ ծնողները սեր չեն ցուցաբերել։ Ուրիշ ի՞նչ ձևով կարելի է բացահայտել Աստծո կարեկցանքը։`