---
title:  Կարեկից և կրքոտ
date:  23/01/2025
---

Աստվածաշնչի Աստվածը գթասիրտ է և կրքոտ։ Եվ այս զգացմունքները մեծապես դրսևորվեցին Հիսուս Քրիստոսի մեջ։ Աստված կարեկցում է (համեմատե՛լ Եսայի 63․9, Եբրայեցիներին 4․15 համարները) և խորապես ցավում Իր ժողովրդի վշտերի համար (Դատավորներ 10․16, Ղուկաս 19․4) և պատրաստ է լսել, պատասխանել ու մխիթարել (Եսայի 49․10, Մատթեոս 9․36, Մատթեոս 14․14)։

`Կարդացե՛ք Ա Կորնթացիներին 13․4-8 համարները։ Ինչպե՞ս է այս հատվածը քաջալերում, որ Աստծո կարեկից ու հիասքանչ սերն արտացոլենք ուրիշների հետ մեր հարաբերություններում։`

Մենք ցանկանում ենք շփվել այն մարդկանց հետ, որ դրսևորում են Ա Կորնթացիներին 13․4-8-ում նկարագրվող սերը և օրինակ ծառայում։ Սակայն որքա՞ն հաճախ ենք ձգտում դառնալ նման անձնավորություն ուրիշների հանդեպ։ Մենք չենք կարող ինքներս մեզ համբերատար ու բարի դարձնել, չենք կարող մեզ ստիպել, որ նախանձ, փառասեր, կոպիտ կամ շահամոլ չլինենք։ Մենք չենք կարող այնպիսի սեր դաստիարակել մեր մեջ, որն «ամեն բան հանդուրժում է, ամեն բանի հավատում, ամեն բանի հանդեպ հույս ունի, ամեն բանի համբերում է» և «երբեք չի անհետանում» (Ա Կորնթացիներին 13․7-8)։ Նման սերը մեր կյանքում կարող է դրսևորվել միայն որպես Սուրբ Հոգու պտուղ։ Եվ փառք Աստծո, որ Սուրբ Հոգին հեղում է Աստծո սերը նրանց սրտերում, ովքեր հավատով հարատևում են Հիսուս Քրիստոսում (Հռոմեացիներին 5․5)։

Աստծո ողորմությամբ և Սուրբ Հոգու զորությամբ գործնական ի՞նչ ճանապարհներով կարող ենք արձագանքել Աստծո խորապես հուզական, բայց միշտ կատարյալ, արդար ու ողջամիտ սիրուն և արտացոլել այն։ Միակ ճիշտ պատասխանն ամենից առաջ Աստծուն երկրպագելն է, Ով սեր է։ Երկրորդ՝ մենք պետք է արձագանքենք այդ սիրուն, կարեկցանք ու բարյացակամություն դրսևորենք ուրիշների հանդեպ։ Մենք ոչ միայն պետք է մխիթարվենք մեր քրիստոնեական հավատքի մեջ, այլև մղվենք ուրիշներին էլ մխիթարելու։ Եվ վերջապես, մենք պետք է գիտակցենք, որ չենք կարող փոխել մեր սրտերը․ դա կարող է անել միայն Աստված։

Եկեք ուրեմն խնդրենք Աստծուն, որ նոր սիրտ տա մեզ Իր և ուրիշների համար, մաքուր ու մաքրագործող սեր, որը վեհացնում է այն, ինչը լավ է, և հեռացնում մեր ներսում գտնվող ամեն ավելորդություն։

Թող մեր աղոթքը լինի․«Իսկ Տերը թող ձեզ աճեցնի ու առատացնի սերը միմյանց և բոլորի հանդեպ ․․․որպեսզի ձեր սրտերն Աստծու ու մեր Հոր առաջ հաստատվեն անարատ սրբության մեջ մեր Տեր Հիսուս Քրիստոսի՝ իր բոլոր սրբերի հետ գալու ժամանակ» (Ա Թեսաղոնիկեցիներին 3․12-13)։

`Որպեսզի նման սեր դրսևորենք, պետք է հրաժարվենք եսասիրությունից ու մեր սրտերի բնածին ապականվածությունից։ Պետք է մահանանք ինքներս մեզ համար։ Ինչո՞ւ է դա միակ ուղին։ Եվ ինչպե՞ս հասնենք դրան։`