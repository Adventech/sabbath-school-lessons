---
title:  Անտեսված սեր
date:  20/01/2025
---

Մարդկության հանդեպ Աստծո կարեկցական սիրո աննկարագրելի խորությունը դրսևորվում է Ովսեե գրքում։ Աստված հրամայում է Ովսեե մարգարեին․ «Գնա՛, քեզ համար պոռնկաբարո մի կին և պոռնկության որդինե՛ր առ, որովհետև երկիրը հույժ պոռնկացել է՝ Տիրոջից հեռանալով» (Ովսեե 1․2)։ Այնուհետև Ովսեե 11-ը պատկերում է Աստծո հարաբերություններն Իր ժողովրդի հետ, սակայն սիրող հոր ու երեխայի այլաբանական սիրո միջոցով։

`Կարդացե՛ք Ովսեե 11․1-9 համարները։ Ինչպե՞ս են այս համարների պատկերները հստակ ցույց տալիս Աստծո սերն ու հոգատարությունն Իր ժողովրդի հանդեպ։`

Աստծո սերն Իր ժողովրդի հանդեպ կարելի է համեմատել երեխայի հանդեպ ծնողական նուրբ կապվածության հետ։ Գիրքն օգտագործում է այնպիսի համեմատություններ, ինչպիսիք են փոքրիկ երեխային քայլել սովորեցնելը, սիրելի զավակին ձեռքերի վրա վերցնելը, ապաքինելն ու ուտելիքով ապահովելը և Իր ժողովրդի հանդեպ նուրբ հոգատարության այլ դրսևորումները։ Սուրբ Գրքում կարդում ենք նաև, որ Աստված «տանում է» Իր ժողովրդին, «ինչպես մի մարդ տանում է իր զավակին» (Բ Օրենք 1․31)։ «Նա նրանց փրկեց իր սիրով և գթությամբ» և «նրանց բարձրացրեց և կրեց նրանց վաղնջական բոլոր օրերում» (Եսայի 63․9)։

Ի տարբերություն Աստծո անխախտ հավատարմության` Նրա ժողովուրդը բազմիցս անհավատարմություն դրսևորեց՝ ի վերջո, օտարելով Աստծուն, դատաստան բերելով իր վրա և խորապես վշտացնելով Նրան։ Աստված գթասիրտ է, սակայն երբեք չի բացառում արդարությունը։ (Ինչպես մենք կտեսնենք հետագա դասերից մեկում, սերն ու արդարությունը ձեռք ձեռքի են քայլում)։

Պատահե՞լ է, որ ինչ-որ բանից այնպես վրդովվեք, որ ձեր «աղիները գալարվեն»։ Հենց նման պատկերներ է օգտագործվում՝ ցույց տալու Իր ժողովրդի հանդեպ Աստծո հույզերի խորությունը։ «Սիրտը ճմլվում է» և «կարեկցանքն է բարձրանում» արտահայտությունները խոր հույզերի փոխաբերական լեզուն է, որ օգտագործվում է ինչպես Աստծո, այնպես էլ մարդու համար։

Այդ պատկերը՝ «կարեկցանք բռնկվեց» (kamar–քամար) օգտագործվում է երկու կանանց դեպքում, որ կանգնել էին Սողոմոնի առաջ։ Նրանցից յուրաքանչյուրը հավակնում էր, որ նույն երեխան իր սեփականն է։ Երբ Սողոմոնը հրամայեց երկու մասի բաժանել երեխային (առանց նրան վնաս պատճառելու դիտավորության), այդ տեսարանը նկարագրում է իսկական մոր հուզական արձագանքը ( համեմատել՛ Գ Թագավորների 3․26 և Ծննդոց 43․30 համարները)

`Յուրաքանչյուր ոք, որ երբևէ ծնող է եղել, հասկանում է, թե ինչի մասին է խոսքը։ Երկրային ուրիշ որևէ սեր չի համեմատվի այդ սիրո հետ։ Ինչպե՞ս է դա օգնում հասկանալու մեր հանդեպ Աստծո սիրո իրական լինելը։ Ի՞նչ մխիթարություն կարող ենք ու պետք է ստանանք այդ պատկերացումից։`