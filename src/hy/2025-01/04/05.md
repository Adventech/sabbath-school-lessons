---
title:  Նախանձավոր Աստված
date:  22/01/2025
---

Աստվածաշնչի Աստվածը «ողորմած» Աստված է»։ Եբրայերենում Աստված անվանվում է el raḥum(Էլ րահում) (Բ Օրենք 4․31)։ «el» բառը նշանակում է «Աստված», իսկ raḥum(րահում)-ը ողորմած բառի արմատի մեկ ուրիշ ձևն է (raḥam–րահամ)։ Սակայն Աստված անվանվում է ոչ միայն ողորմած, այլև նախանձոտ Աստված՝ el qana(Էլ քանա)։ Ինչպես ասվում է Բ Օրենք 4․24-ում, «քո Տեր Աստվածը լափող կրակ է. նա նախանձոտ Աստված է» [el qana–Էլ քանա’] (տե՛ս Բ Օրենք 4․24, Բ Օրենք 6․15, Հեսու 24․19, Նաում 1․2 )։

`Ա Կորնթացիներին 13․4-ը հռչակում է, որ «սերը չի նախանձում»։ Այդ դեպքում ինչպե՞ս է հնարավոր, որ «նախանձոտ Աստված է»։ Կարդացե՛ք Բ Կորնթացիներին 11․2-ը և մտածեք այն մասին, թե ինչպես կարող է Աստծո ժողովուրդն ամբողջ աստվածաշնչյան պատմության ընթացքում անհավատարիմ լինել Նրան (տե՛ս օրինակ Սաղմոս 78․58)։ Ի՞նչ լույս են սփռում այս համարներն աստվածային «նախանձ» արտահայտությունը հասկանալու համար։`

Աստծո «նախանձը» հաճախ սխալ է ընկալվում։ Եթե որևէ մեկին խանդոտ (նախանձոտ) ամուսին կամ կին եք անվանում, դա ամենայն հավանականությամբ հաճոյախոսություն չէ։ Շատ լեզուներում «խանդ կամ նախանձ» բառը հաճախ բացասական երանգ ունի։ Սակայն Աստվածաշնչում աստվածային նախանձը բացասական երանգ չունի։ Դա սիրող ամուսնու արդար զգացումն է, որ բացառիկ հարաբերություններ է ակնկալում իր կնոջից։

Թեև կա նախանձ կամ խանդ, որն անհամատեղելի է սիրո հետ (Ա Կորնթացիներին 13․4), Բ Կորնթացիներին 11․2-ի համաձայն գոյություն ունի նաև արդար «նախանձ»։ Պողոս առաքյալը դա անվանում է «Աստծո հանդեպ ունեցած նախանձխնդրություն» (Բ Կորնթացիներին 11․2)։ Աստծո նախանձը միշտ և միայն նախանձի արդար տեսակն է, որի մասին ավելի լավ է ասել որպես Աստծո կրքոտ սեր Իր ժողովրդի հանդեպ։

Աստծո կիրքն (qana’–քանա) Իր ժողովրդի հանդեպ բխում է Նրա խոր սիրուց։ Աստված ցանկանում է բացառիկ հարաբերություններ Իր ժողովրդի հետ, և միայն Ինքը պետք է լինի նրա Աստվածը։ Սակայն Աստված հաճախ ներկայացվում է որպես արհամարհված սիրահար, Ում սերն անպատասխան է (տե՛ս Ովսեե 1-3, Երեմիա 2․2․Երեմիա 3․1-12)։

Այսպիսով, Աստծո «նախանձը» կամ կիրքը երբեք առանց պատճառի չի լինում, այլ միշտ արձագանք է մարդկանց անհավատարմությանն ու չարությանը։ Աստծո նախանձը (կամ «կրքոտ սերը») զուրկ է մարդկային նախանձի բացասական երանգներից։ Այն երբեք էլ նախանձ կամ խանդ չէ, այլ բացառիկ հարաբերությունների հավակնող արդար կիրք։

`Ինչպե՞ս կարող ենք սովորել նման բարի «նախանձ» դրսևորել մարդկանց հետ մեր հարաբերություններում, ինչ Աստված է դրսևորում մեր հանդեպ։`