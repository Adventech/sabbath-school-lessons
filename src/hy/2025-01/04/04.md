---
title:  Հիսուսի կարեկցանքը
date:  21/01/2025
---

Աստծո կարեկցանքը նկարագրելու համար Նոր Կտակարանը նույն պատկերներն է օգտագործում, ինչ Հին կտակարանը։ Պողոս առաքյալը Հորն անվանում է․ «Հայրը գթությունների և Աստված ամեն մխիթարության» (Բ Կորնթացիներին 1․3)։ Այնուհետև, Եփեսացիներին 2․4-ում Պողոսը պարզաբանում է, որ Աստված «հարուստ է ողորմությամբ» և փրկագնում է մարդկանց «իր առատ սիրո համար, որով մեզ սիրեց»։

Քրիստոսն Ինքը տարբեր առակներում Հոր կարեկցանքը պատկերելու համար բազմիցս օգտագործում է այնպիսի արտահայտություններ, որոնք ուժեղ ու ցնցող հույզեր են արտահայտում (Մատթեոս 18․27, Ղուկաս 10․33, Ղուկաս 15․20)։ Եվ այն նույն լեզուն, որ պատկերում է աստվածային կարեկցանքը Հին և Նոր Կտակարաններում, օգտագործվում է նաև ավետարաններում, որպեսզի պատկերի Քրիստոսի կարեկցական արձագանքը դժբախտության մեջ գտնվողներին։

`Կարդացե՛ք Մատթեոս 9․36, Մատթեոս 14․14, Մարկոս 1․41, Մարկոս 6․34 և Ղուկաս 7․13 համարները։ Ինչպե՞ս են այս համարներն օգնում հասկանալու, թե ինչպես է Քրիստոսին հուզել մարդկանց դժբախտությունը։`

Ավետարաններում բազմիցս խոսվում է այն մասին, որ Քրիստոսը կարեկցում էր դժբախտության մեջ հայտնված կամ օգնության կարիք ունեցող մարդկանց։ Եվ Նա ոչ միայն կարեկցում էր, այլև բավարարում էր նրանց կարիքները։

Այո՛, Հիսուսը նույնիսկ լաց եղավ Իր ժողովրդի համար։ Կարո՞ղ ենք պատկերացնել Քրիստոսի արցունքները, երբ Նա նայում է քաղաքին ու ասում․«Երուսաղե՜մ, Երուսաղե՜մ, որ կոտորում ես մարգարեներին, քարկոծում քեզ մոտ ուղարկվածներին։ Քանի՜ անգամ ցանկացա հավաքել քո երեխաներին, ինչպես հավն է իր ձագերին թևերի տակ հավաքում, բայց դուք չցանկացաք» (Մատթեոս 23․37)։ Այստեղ մենք տեսնում ենք, որ Քրիստոսի ողբը շատ առումներով նման է այն պատկերին, որ ներկայացված է Հին Կտակարանում, երբ Աստված սգում է Իր ժողովրդի համար։ Շատ աստվածաբաններ նշում են, որ իր ձագերի համար հոգ տանող թռչունի պատկերը` աստվածություն նշելու համար, օգտագործվել է միայն հին Մերձավոր Արևելքում: Այստեղ շատերն ակնարկ են տեսնում Բ Օրենք 32․11 համարին, որտեղ Աստված պատկերված է ձագերին իր թևերի վրա տանող թռչունի տեսքով, որ պաշտպանում է նրանց և հոգում նրանց մասին։

`Չկա Աստծո կարեկցական սիրո ավելի վառ օրինակ, քան Հիսուս Քրիստոսն է, Ով Իրեն զոհաբերեց հանուն մեզ`որպես Աստծո սիրո բարձրագույն դրսևորում։ Այնուամենայնիվ, Հիսուսը ոչ միայն Աստծո կատարյալ պատկերն է։ Նա նաև մարդկության կատարյալ Օրինակն է։ Ինչպե՞ս կարող ենք մեր կյանքը կառուցել Հիսուս Քրիստոսի կյանքի օրինակով՝ ուշադրություն դարձնելով մարդկանց կարիքներին, ոչ միայն պարզապես Աստծո սերը քարոզելով, այլև գործնականում դրսևորելով։`