---
title:  Մեր վեհափառ Աստվածը
date:  16/02/2025
---

«Աստված ինքնիշխան է»,- այսպես էր սովորեցնում միջին դասարանների երիտասարդների խմբին հովիվը։ Դա նշանակում է, որ Նա վերահսկում է տեղի ունեցող ամեն ինչ։ Եվ մի շփոթահար աշակերտ այսպես արձագանքեց․«Ուրեմն Աստված վերահսկո՞ւմ էր, երբ մահանում էր իմ շունը։ Ինչո՞ւ Աստված սպանեց իմ շանը»։

Երիտասարդ հովիվը փորձեց պատասխանել․«Դա բարդ հարց է։ Սակայն Աստված երբեմն թույլ է տալիս, որ մենք անցնենք դժվար ժամանակների միջով, որպեսզի ապագայում ավելի բարդ բաների պատրաստ լինենք։ Ես հիշում եմ, թե որքան ծանր էր ինձ համար, երբ մահացավ իմ շնիկը։ Սակայն այդ ճանապարհով անցնելն օգնեց, որ ավելի ուշ հաղթահարեմ մեկ այլ դժվար իրավիճակ։ Այստեղ իմաստ չկա՞»։

Երկար դադարից հետո կրտսեր աշակերտն արձագանքեց․ «Նշանակում է Աստված սպանեց իմ շանը, որ պատրաստի այն բանին, որ սպանի իմ տատիկի՞ն»։

Մարդիկ երբեմն ենթադրում են, որ տեղի ունեցող ամեն ինչ կատարվում է հենց այնպես, ինչպես Աստված է դա ցանկանում։ Ի վերջո, Աստված ամենազոր է։ Այդ դեպքում ինչպե՞ս կարող է տեղի ունենալ այն, ինչ Աստված չի ցանկանում։ Հետևաբար, ինչ էլ որ տեղի ունենա, ինչքան էլ վատ բան լինի, ուրեմն Աստծո կամքն է։ Համենայնդեպս, այդպես է ուսուցանում այդ աստվածաբանությունը։

`Կարդացե՛ք Սաղմոս 81․11-14, Եսայի 30․15, 18, Եսայի 66․4 և Ղուկաս 13․34 համարները։ Ի՞նչ են ասում այս համարներն այն մասին, թե արդյոք մի՞շտ է կատարվում Աստծո կամքը։`

Թեև շատ մարդիկ վստահ են, որ Աստված միշտ կատարում է այն, ինչ ցանկանում է, Աստվածաշունչը միանգամայն այլ պատմություն է ներկայացնում։ Բազմաթիվ անգամներ Սուրբ Գիրքը ցույց է տալիս, որ Աստծո ցանկությունները չեն կատարվում։ Շատ դեպքերում Աստված ուղղակիորեն հայտարարում է, որ տեղի ունեցածը հակառակ է Իր կամքին։ Իր ժողովրդի համար Նա մի բան էր ցանկանում, բայց նրանք ընտրում էին մեկ այլ բան։ Ինքը` Աստված, ողբում է․«Բայց իմ ժողովուրդը չլսեց իմ ձայնը․․․ Եթե իմ ժողովուրդն ինձ լսեր, և Իսրայելը գնար իմ ճանապարհի մեջ, Նրանց թշնամիներին շուտով պիտի խոնարհեցնեի» (Սաղմոս 81․11,13,14)։

`Մտածեք ցանկացած աստվածաբանության հետևանքների մասին, որը տեղի ունեցող ամեն ինչ վերագրում է անմիջականորեն Աստծո կամքին։ Ի՞նչ խոր հիմնախնդիրներ կստեղծի նման աստվածաբանությունը, հատկապես չարի համատեքստում։`