---
title:  Քրիստոսը հաղթեց աշխարհին
date:  20/02/2025
---

Եթե միայն ամեն ինչ տեղի ունենար Աստծո կատարյալ կամքի համապատասխան, երբեք չարիք չէր լինի, միայն սիրո ու ներդաշնակության կատարյալ երանություն։ Ի վերջո, տիեզերքը կվերականգնվի Աստծո կատարյալ կամքի համապատասխան։ Միևնույն ժամանակ, Աստված Իր կամքը գործադրում է` հաշվի առնելով Իր արարած էակների ազատ որոշումները։

Պատկերացրեք թխելու մրցույթ, որտեղ բոլոր մասնակիցները պետք է օգտագործեն բաղադրիչների որոշակի հավաքածու։ Բայց նրանք կարող են ավելացնել ցանկացած այլ բաղադրիչ, որպեսզի թխեն իրենց ցանկացած տեսակի տորթը։ Ի վերջո, ինչպիսի տորթ էլ թխի հրուշակագործը, այն պետք է գոնե մասնակիորեն ընդգրկի այն բաղադրիչները, որոնք նա չի ընտրել։

Ճիշտ նույն ձևով, քանի որ Աստված պարտավորվել է հարգել ստեղծված արարածների՝ սիրո համար անհրաժեշտ ազատությունը, ապա համաշխարհային պատմությունը սահմանող «բաղադրիչներից» շատերը Աստծո կողմից չեն ընտրված, գործնականում նույնիսկ հակասում են Աստծո ցանկությանը։

Այդ տեսակետից աստվածային նախախնամությունը պարզապես միաչափ չէ, կարծես Աստված միակողմանիորեն վերահսկում է տեղի ունեցող ամեն ինչ։ Ավելի շուտ, սա պահանջում է (առնվազն) երկչափ հայացք Աստծո նախախնամության վերաբերյալ։ Որոշ բաներ այս աշխարհում տեղի են ունենում Աստծո կամքով, սակայն այլ պատահարներ արարված էակների ազատ որոշման արդյունք են (ինչպիսն է գոյություն ունեցող ամբողջ չարիքը)։

`Կարդացե՛ք Հովհաննես 16․33 համարը։ Ի՞նչ հույս է տալիս այս համարը նույնիսկ նեղությունների ու փորձությունների մեջ։`

Հատկապես տառապանքների ու փորձությունների ժամանակ մարդկանց հավատքը կարող է սասանվել, քանի որ սխալ պատկերացում ունեն, որ Աստված կարող է կամ պե՛տք է ազատագրի այս աշխարհի տառապանքներից ու փորձություններից։ Բայց Հիսուսն այլ բան է ասում` Իր հետևորդներին զգուշացնելով, որ այս աշխարհում փորձություններ ու նեղություն կունենան, սակայն հույս կա, քանի որ Քրիստոսը հաղթել է աշխարհին (Հովհաննես 16․33)։

Այն փաստը, որ մենք տառապում ենք ու հանդիպում փորձությունների, չի նշանակում, որ դա Աստծո կատարյալ կամքն է մեզ համար։ Միշտ պետք է հիշենք, թե ինչ է կատարվում մեծ պայքարի համատեքստում։ Այնուամենայնիվ, մենք կարող ենք վստահ լինել, որ թեև չարիքն ինքնին անհրաժեշտ չէ բարին արարելու համար, Աստված կարող է բարիք բերել նույնիսկ չար իրադարձություններից։ Եվ եթե մենք վստահում ենք Աստծուն, Նա կարող է օգտագործել նույնիսկ մեր տառապանքը, որ մեզ ավելի մոտեցնի Իրեն և դրդի կարեկից ու հոգատար լինելու ուրիշների հանդեպ։