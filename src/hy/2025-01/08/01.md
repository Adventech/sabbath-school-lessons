---
title:  Ազատ կամք, սեր եվ աստվածային նախախնամություն
date:  15/02/2025
---

### Այս շաբաթվա ուսումնասիրության համար կարդացե՛ք․
Ղուկաս 13․34, Երեմիա 32․17-20, Եբրայեցիներին 1․3, Բ Օրենք 4,5։ Եփեսացիներին 1․9-11, Հովհաննես 16․33։

> <p>Հիշելու համարը․</p>
> «Այս բաներն ասացի ձեզ, որպեսզի ինձնով խաղաղություն ունենաք։ Աշխարհում նեղություն պիտի ունենաք, բայց քաջալերվե՛ք, որովհետև ես հաղթել եմ աշխարհին» (Հովհաննես 16․33)։

«Նախախնամություն» բառն օգտագործվում է Աստծո գործողություններն աշխարհում նկարագրելու համար։ Այն, թե ինչ ենք մտածում Աստծո նախախնամության մասին, մեծապես սահմանում է մեր հարաբերությունն Աստծո և ուրիշ մարդկանց հանդեպ, ինչպես նաև թե ինչ ենք մտածում չարի հիմնախնդրի մասին։

Քրիստոնյաները տարբեր պատկերացումներ ունեն աստվածային նախախնամության մասին։ Ոմանք կարծում են, որ Աստված Իր զորությունը գործադրում է այնպես, որ բոլոր իրադարձությունները տեղի ունենան ճիշտ այնպես, ինչպես տեղի են ունենում։ Նա նույնիսկ ընտրում է, թե ով պետք է փրկվի և ով կործանվի՜։ Այդ տեսակետից մարդիկ ազատ չեն ընտրելու որևէ այլ բան, քան նախասահմանել է Աստված։ Այդ տեսակետին հավատացող մարդիկ փաստորեն պնդում են, որ նույնիսկ մարդկային ցանկություններն են որոշված Աստծո կողմից։

Ի հակադրություն այս տեսակետի, աստվածաշնչյան համոզիչ վկայությունները ցույց են տալիս, որ Աստված չի սահմանում տեղի ունեցող ամեն բան։ Փոխարենը Նա ազատ կամքով է օժտում մարդկանց, ընդհուպ մինչև այն պահը, որ մարդիկ (և հրեշտակները) կարող են գործել ուղղակիորեն Իր կամքին հակառակ։ Անկման, մեղքի ու չարի պատմությունը ազատ կամքի չարաշահման դրամատիկ ու ողբերգական դրսևորումն է։ Փրկության ծրագիրը նախատեսված էր ազատ կամքի չարաշահման հետևանքով առաջացած ողբերգությունը շտկելու նպատակով։