---
title:  Սիրել Աստծուն
date:  18/02/2025
---

Այն, որ Աստված ամենազոր է, դեռ չի նշանակում, որ Նա կարող է անել տրամաբանորեն անհնարինը։ Եթե ազատ կամք նշանակում է ինչ-որ բան անել առանց հարկադրանքի, ապա Աստված չի կարող ստիպել որևէ մեկին, որ սիրի Իրեն, քանի որ որտեղ կա պարտադրանք, չկա սեր:

`Կարդացե՛ք Մատթեոս 22․37 և Բ Օրենք 6․4-5 համարները։ Ո՞ր հիմնական սկզբունքի վրա է հիմնված մարդու ազատությունը։`

Մեծագույն պատվիրանը՝ սիրել Աստծուն, վկայում է այն մասին, որ Աստված իսկապես ցանկանում է, որ բոլորը սիրեն Իրեն։ Սակայն բոլորը չէ, որ սիրում են Աստծուն։ Այդ դեպքում ինչո՞ւ Աստված պարզապես չի ստիպում բոլորին, որ սիրեն Իրեն։ Կրկնենք մեկ անգամ ևս․ որպեսզի սերը սեր լինի, այն պետք է կամավոր արտահայտվի։

`Կարդացե՛ք Եբրայեցիներին 6․17-18 և Տիտոսին 1․2 համարները։ Ի՞նչ են սովորեցնում այս համարներն Աստծո մասին։`

Թվեր 23․19-ի համաձայն` «Աստված մարդ չէ, որ սուտ խոսի»։ Աստված երբեք չի ստում (Տիտոսին 1․2)։ Աստված միշտ պահում է Իր խոսքը և երբեք չի խախտում խոստումները (Եբրայեցիներին 6․17-18)։ Համապատասխանաբար, եթե Աստված ինչ-որ բան է խոստացել կամ պարտավորություն վերցրել, Նրա հետագա գործողությունները բարոյապես սահմանափակված են այդ խոստումով։

Քանի որ Աստված Իր արարած էակներին թույլ է տալիս կատարել այլ ընտրություն, քան Ինքն է նախընտրում, ուրեմն նաև Աստծուց կախված չէ, թե մարդիկ ինչ են ընտրում։ Եթե Աստված պարտավորվել է ազատ կամքով օժտել արարված էակներին, ապա մարդիկ կարող են այնպես օգտագործել իրենց ազատությունը, որ նաև հակասի Աստծո իդեալական ցանկությանը։ Սակայն, որքան էլ դա ողբերգական լինի, շատ մարդիկ հենց այդ կերպ են օգտվում իրենց ազատությունից։ Հետևաբար, տեղի են ունենում բաներ, որ Աստծո սրտով չեն։ Սակայն, խիստ ասած, կախված չեն Նրանից։

`Ի՞նչ ես արել՝ իմանալով, որ Աստված հավանություն չի տա արածիդ։ Ի՞նչ է սովորեցնում դա ազատ կամքի իրական լինելու և հնարավոր սարսափելի հետևանքների մասին։`