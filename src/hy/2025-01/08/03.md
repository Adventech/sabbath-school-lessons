---
title:  Ամենակալ (Պանտոկրատոր)
date:  17/02/2025
---

Ողջ Սուրբ Գրքում դրսևորվում է Աստծո զարմանահրաշ զորությունը։ Աստվածաշնչում անթիվ պատմություններ կան այն մասին, թե ինչպես է Նա դրսևորում Իր զորությունը և հրաշքներ գործում։ Եվ, այնուամենայնիվ, տեղի են ունենում շատ բաներ, որոնք Աստված չի ցանկանում, որ տեղի ունենան։

`Կարդացե՛ք Հայտնություն 11․17, Երեմիա 32․17-20, Ղուկաս 1․37 և Մատթեոս 19․26 համարները։ Ի՞նչ են սովորեցնում այս համարներն Աստծո զորության մասին։`

Այս և ուրիշ այլ համարներ սովորեցնում են, որ Աստված ամենազոր է և աշխարհը պահում է Իր զորությամբ։ Եվ իսկապես, Հայտնության գրքում Աստված բազմիցս անվանվում է «Տե՛ր Աստված Ամենակալ» (համեմատել Հայտնություն 11․17-ը և Բ Կորնթացիներին 6․18, Հայտնություն 1․8, Հայտնություն 16․14, Հայտնություն 19․15, Հայտնություն 21․2 համարները), իսկ «Ամենակալ» (pantokrator) թարգմանված բառը տառացիորեն նշանակում է «Ամենազոր»։ Այն, որ Ամենազոր է, ոչ միայն խոսքերով է հաստատվում, այլև դրսևորվում է բազմաթիվ զարմանալի իրավիճակներում, երբ Աստված օգտագործում է Իր զորությունը, որպեսզի ազատագրի Իր ժողովրդին, կամ էլ այլ հրաշքներով միջամտում է աշխարհի գործերին։

Բայց երբ ասում ենք, որ Աստված «ամենազոր» է, չի նշանակում, որ Նա կարող է անել այն ամենը, ինչ ցանկանում է։ Գիրքը սովորեցնում է, որ կան բաներ, որոնք Աստված չի կարող անել։ Օրինակ Բ Տիմոթեոսին 2․13-ը հայտարարում է, որ Աստված չի կարող «Իրեն ուրանալ»։

Ըստ այդմ, քրիստոնյաների մեծամասնությունը համաձայն է այն բանում, որ Աստված ամենազոր է (ամենակարող)։ Իսկ դա նշանակում է, որ Աստված զորություն ունի անելու այն ամեն, ինչը հակասություններ չի պարունակում։ Այսինքն` այն ամենը, ինչը տրամաբանորեն հնարավոր է և համահունչ է Աստծո բնույթին։ Այն, որ որոշ բաներ հնարավոր չեն Աստծո համար, քանի որ բացառում են միմյանց, ակներև է Գեթսեմանի այգում Քրիստոսի աղոթքից։ Թեև Քրիստոսը պնդում էր, որ «Աստծու համար ամեն բան հնարավոր է» (Մատթեոս 19․26), Նա նաև աղոթեց Հորը, երբ մոտենում էր խաչելության ժամը․«Հա՛յր իմ, եթե հնարավոր է, թող այս բաժակն ինձանից հեռու անցնի. բայց ոչ թե ինչպես ես եմ կամենում, այլ ինչպես դու» (Մատթեոս 26․39)։

Անկասկած է, որ Հայրը հսկայական զորություն ուներ, որպեսզի Քրիստոսին ազատագրի խաչի տառապանքներից, սակայն Նա չէր կարող այդպես վարվել՝ միաժամանակ փրկելով մեղավորներին։ Պետք է լիներ կամ մեկը կամ մյուսը, երկուսը միաժամանակ հնարավոր չէր։

`Աստվածաշունչը նաև ուսուցանում է, որ Աստված ցանկանում է փրկել բոլորին (Ա Տիմոթեոսին 2․4-6, Տիտոսին 2․11, Բ Պետրոս 3․9, Եզեկիել 33․11), սակայն բոլորը չեն փրկվելու։ Ի՞նչ է սովորեցնում այդ փաստը ազատ կամքի իրական լինելու, և ազատ կամքով օժտված էակների հանդեպ Աստծո իշխանության սահմանների մասին։`