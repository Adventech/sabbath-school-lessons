---
title:  Հետագա ուսումնասիրության համար
date:  21/03/2025
---

Կարդացե՛ք «Շաբաթը» գլուխը Էլեն Ուայթի «Դարերի Փափագը» գրքից, էջ 205-211։

«Լրտեսները չհամարձակվեցին Քրիստոսին պատասխանել բազմության ներկայությամբ՝ վախենալով դժվար կացության մեջ ընկնել։ Նրանք գիտեին, որ Նա ճշմարտությունն էր ասել։ Նրանք կնախընտրեին մարդուն լքել դժբախտության մեջ, քան խախտել իրենց ավանդույթները, մինչդեռ կազատեին անասունին, որպեսզի վնաս չկրեն։ Այսպիսով, համր կենդանու նկատմամբ ավելի հոգատար էին, քան մարդու, որ ստեղծված էր Աստծո պատկերով։ Սա լուսաբանում է, թե ինչպես են գործում բոլոր կեղծ կրոնները։ Դրանք առաջանում են Աստծուց սեփական անձը վեր դասելու ցանկությունից, ինչը հանգեցնում է նրան, որ մարդն անասունից վատթար վիճակում է հայտնվում։ Աստծո գերագույն իշխանության դեմ պայքարող ամեն մի կրոն զրկում է մարդուն այն փառքից, որ նա ուներ արարչագործության ժամանակ, և որը շուտով կվերադարձվի Քրիստոսի միջոցով։ Ամեն մի կեղծ կրոն իր հետևորդներին սովորեցնում է անտարբեր լինել մարդկային կարիքների, տառապանքների ու իրավունքների նկատմամբ։ Ավետարանը չափազանց թանկ է գնահատում մարդկությանը, որի համար որպես փրկագին վճարվել է Քրիստոսի արյունը, և սովորեցնում է սրտագին կարեկցել մարդուն իր կարիքների ու վշտերի մեջ։ Տերն ասում է․«Ես մարդուն ավելի հազվագյուտ պիտի դարձնեմ, քան մաքուր ոսկին, և մարդ արարածին ավելի հազվագյուտ, քան Օփիրի ոսկին» (Եսայի 13․12)։

Երբ Հիսուսը դարձավ փարիսեցիներին՝ հարցնելով, թե ինչն է օրինավոր անել շաբաթ օրը՝ բարի՞քը, թե չարիքը, կյանք փրկե՞լը, թե սպանելը, Նա բացահայտեց նրանց չար մտադրությունները։ Նրանք անողոք ատելությամբ հալածում էին Նրան, մինչդեռ Նա, փրկելով մարդկանց կյանքը, երջանկություն էր բերում հազարավորներին։ Ավելի լավ էր սպանե՞լ շաբաթ օրը, ինչպես նրանք էին մտադիր անել, թե՞ բուժել դժբախտներին, ինպես Ինքն էր անում։ Մի՞թե ավելի օրինավոր էր Աստծո սուրբ օրը սպանություն ծրագրել, քան սիրով լցվել բոլոր մարդկանց նկատմամբ և դրսևորել այն բարեգործական արարքներում» (Էլեն Ուայթ, Դարերի Փափագը, էջ 209-210)։

**Հետագա քննարկման համար**

`1. Որքանո՞վ է ճիշտ, որ «յուրաքանչյուր կեղծ կրոն իր հետևորդներին սովորեցնում է անտարբեր լինել մարդկային կարիքների, տառապանքների և իրավունքների հանդեպ»։ Ինչպե՞ս կարող ենք նպատակամղված գործել, որպեսզի խուսափենք նման անհոգությունից մեր եկեղեցական համայնքում և նրա սահմաններից դուրս։`

`2. Ո՞վ է իմ մերձավորը։ Ո՞վ է ձեր մերձավորը։ Ինչպե՞ս կարող է Քրիստոսին հետևելը մեզ ավելի նմանեցնել «սամարացուն», ով հաղթահարեց իր ժամանակի բոլոր պատնեշները` սեր դրսևորելու համար։`

`3. Եթե Աստված սիրում է արդարություն ու գթասրտություն, ինչպե՞ս պետք է վարվենք Աստծո համար ամենակարևոր հարցերին համապատասխան։ Ինչպե՞ս կարող ենք ավելի շատ կենտրոնանալ այն բանի վրա, ինչը Քրիստոսն անվանեց «օրենքի ամենից կարևոր հարցեր»։`

`4. Երբ  մենք մտածում ու խոսում ենք դատաստանի մասին, որքա՞ն հաճախ ենք ընդգծում, որ Քրիստոսի կողմից դատաստանը քննարկելու հիմնական ձևն այն է, թե սիրո՞ւմ ենք արդյոք ուրիշներին, հատկապես ճնշվածներին ու նվաստացածներին։ Մտորե՛ք այս մասին Մատթեոս 25․31-46 համարների լույսի ներքո։`