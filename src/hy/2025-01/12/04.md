---
title:  Աստված սիրում է արդարությունը
date:  18/03/2025
---

Սուրբ Գիրքը հայտարարում է, որ Աստված սիրում է արդարությունը և ատում է չարը (Սաղմոս 33․5, Եսայի 61․8), որ Նա խորապես մտահոգված է տիրող անարդարությամբ, ինչն արդարացի վրդովմունք է առաջացնում այն բոլոր մարդկանց համար, ովքեր անարդարության զոհ են դարձել։ Ամբողջ Հին և Նոր Կտակարանների մեջ Աստված հետևողականորեն հանդես է գալիս ի պաշտպանություն ճնշվածների ու նեղյալների` միաժամանակ արդարացի բարկություն դրսևորելով նրանց հանդեպ, ովքեր ճնշում ու նվաստացնում են իրենց զոհերին։

`Կարդացե՛ք Սաղմոս 82-ը։ Ինչպե՞ս է այս սաղմոսն արտահայտում Աստծո մտահոգությունն այս աշխարհում տիրող անարդարության վերաբերյալ։ Ի՞նչ կարող է դա նշանակել այսօր մեզ համար։`

Ինչպես հասկանում են շատ մեկնաբանողներ, այս հատվածում դատապարտվում են ինչպես հասարակության մեջ գոյություն ունեցող անարդարության համար պատասխանատու երկրային առաջնորդները, այնպես էլ խոսվում է այն մասին, թե երբ Աստված կդատի երկնային կառավարիչներին («աստվածներին»), որ կանգնած են կոռումպացված (կաշառակեր) երկրային դատավորների և առաջնորդների հետևում (ամենայն հավանականությամբ՝ դիվային ուժերի)։ Մասնավորապես, կառավարիչներին այսպիսի հարց է տրվում․ «Մինչև ե՞րբ եք անիրավությամբ դատելու և ամբարիշտներին երես տալու» (Սաղմոս 82․2)

Դրանից բացի, նրանց հրահանգված է․«Աղքատի և որբի իրավունքը պաշտպանե՛ք, արդարացրե՛ք խեղճին և աղքատին։ Փրկեցե՛ք աղքատին և խեղճին, ազատեցե՛ք նրանց ամբարիշտների ձեռքից» (Սաղմոս 82․3-4)։ Այստեղ և այլ համարներում Հին Կտակարանի մարգարեները արդարության կոչ են անում։ Սա Սուրբ Գրքում երկրորդական թեմա չէ․ այն առանցքային նշանակություն ունի ամբողջ Հին Կտակարանի մարգարեների ուղերձում և Հիսուսի խոսքերում, երբ Նա երկրի վրա էր, մարմնի մեջ։

Գաղտնիք չէ, թե ինչ է փափագում Աստված և պահանջում նրանցից, ովքեր հայտարարում են, թե սիրում ու հնազանդվում են Իրեն։ Միքիա 6․8-ում (և նման այլ համարներում) Աստված շատ հստակ է խոսում այդ մասին․ «Քեզ հայտնել է, ո՛վ մարդ, թե ի՛նչն է բարի, և Տերն ի՛նչ է պահանջում քեզանից. միայն իրավունքը պահել, ողորմություն սիրել և խոնարհությամբ ընթանալ քո Աստծու հետ»։

Այս միտքն է արձագանքում ողջ Սուրբ Գրքում։ Օրինակ, Հիսուսին են պատկանում հետևյալ խոսքերը․«Դրանով բոլորը կճանաչեն, որ դուք իմ աշակերտներն եք, եթե միմյանց նկատմամբ սեր ունենաք» (Հովհաննես 13․35, համեմատեք Ա Հովհաննես 4․8-16)։

`Ինչպիսի՞ն կլինեին մեր ընտանիքներն ու եկեղեցիները, եթե մենք կենտրոնանայինք Միքիա 6․8 համարի վրա և նպատակամղված կիրառեինք այն ինչպես խոսքով, այնպես էլ գործով։ Ինչպիսին էլ լինի ձեր իրավիճակը, ինչպե՞ս կարող եք լավագույնս դրսևորել այդ սկզբունքները։`