---
title:  Ո՞վ է իմ մերձավորը
date:  20/03/2025
---

Ղուկասի ավետարանում, երբ Հիսուսը հռչակեց երկու մեծագույն պատվիրանները՝ սեր Աստծո հանդեպ և սեր մերձավորի հանդեպ, մի օրենսգետ, ցանկանալով ինքն իրեն արդարացնել` Հիսուսին ասաց. «Իսկ ո՞վ է իմ մերձավորը» (Ղուկաս 10․29): Արձագանքելով այս հարցին` Հիսուսը պատմեց այսօր այնքան հանրածանոթ, սակայն այն ժամանակների համար ցնցող՝ բարի սամարացու առակը։

`Կարդացե՛ք «Բարի սամարացու» առակը Ղուկաս 10․25-37-ում։ Ի՞նչ է ասում այս հատվածը գթասրտության ու արդարության մասին։ Ո՞վ դարձավ ավազակների կողմից ծեծված ճանապարհորդի բարեկամը։`

`Ո՞վ է քո մերձավորը, այն մարդը, որի հանդեպ կարող ես կատարել «սիրիր մերձավորիդ» պատվիրանը:`

Հիսուսը ոչ միայն խոսեց արդարության մասին, այլ եկավ, որ բերի այն։ Նա եղել է և կլինի մարգարեական կոչի ու արդարության փափագի իրականացումը (տե՛ս Ղուկաս 4․16-21-ը Եսայի 61․1-2-ի լույսի ներքո)։ Նա բոլոր ժողովուրդների փափագն է, հատկապես, ովքեր գիտակցում են իրենց ազատագրման կարիքը։

Ի տարբերություն թշնամու, որ ձգտում է իշխանության և փորձում բռնազավթել Աստծո գահը, Հիսուսն Իրեն նվաստացրեց ու նույնացրեց անարդարությունից ու կեղեքումից տառապողներին (առանց մեղքով վարակված լինելու)։ Նա հաղթեց մեղքին` սիրով զոհաբերելով Իրեն, որպեսզի հաստատի արդարությունը որպես Մեկը, Ով արդար է և արդարացնում է բոլոր նրանց, ովքեր հավատում են։ Ինչպե՞ս կարող ենք պնդել, որ հարգում ենք օրենքը, հանուն որի մահացավ Հիսուսը, եթե մտահոգված չենք այն ամենով, ինչը Քրիստոսն անվանում է օրենքի կարևոր հիմնային սկզբունքներ։

Սաղմոս 9․8-9-ը հռչակում է․«Նա արդարությամբ կդատի այս աշխարհը և ազգերի իրավունքի ուղիղ դատաստանը կանի։ Տերն ապավեն է խեղճին, ապավեն՝ նեղության ժամանակերում»։ Ճիշտ նույն ձևով, Սաղմոս 146․7-9 համարներն ավելացնում են, որ Աստված «Իրավունք է շնորհում զրկվածներին» և «հաց է տալիս սովածներին, Տերը արձակում է կապվածներին։ Տերը բացում է կույրերի աչքերը, Տերը կանգնեցնում է ընկածներին, Տերը սիրում է արդարներին։ Տերը պահում է պանդուխտներին․ Նա ընդունում է որբերին և որբևայրիներին, բայց ծռում է ամբարիշտների ճանապարհը»։

Որքա՞ն հստակ կարող է լինել Աստծո Խոսքն այն առումով, թե ինչպես պետք է ձգտենք ծառայել նրանց, ովքեր մեր շուրջն են, ովքեր կարիքի մեջ են և տառապում են։

`Ի՞նչ կարող ենք սովորել Հիսուսի կյանքից և ծառայությունից` կարիքավորներին օգնելու վերաբերյալ։ Անգամ եթե չկարողանանք հրաշքներ գործել, ինչպես Հիսուսը, ինչպե՞ս կարող է մեր օգնությունը շատ տառապյալ մարդկանց համար ինչ-որ առումով «հրաշքի» պես լինել։`