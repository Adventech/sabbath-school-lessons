### Ներածություն

Աստված սեր է։ Այսպես է ասվում Ա Հովհաննես 4․8 և 16 համարներում։ Ողջ Աստվածաշունչը վկայում այդ մասին։ Սիրող Աստվածը քրիստոնեական հավատքի կենտրոնն է։ Հենց սերն է Աստծո էությունը, այն ամենի հիմքը, ինչին մենք հավատում ենք, և այն ամենի հիմքը, ինչ անում ենք։ Հետևաբար, սիրո վերաբերյալ մեր պատկերացումն ազդում է մեր ողջ հավատքի և կրոնական գործունեության վրա։ Օրինակ, եթե ինչ-որ մեկը հավատում է, որ Աստծո սերը կարելի է վաստակել կամ դրան արժանանալ, այդ դեպքում նա կարող է մտածել, որ Աստված իրեն չի սիրում, քանի որ ինքը մեղավոր է ու անարժան։ Իսկ մյուսների առումով կարելի է ենթադրել, որ նրանք արժանի են սիրո. սա իսկական աղետ է։

Պարզվում է, որ Աստծո սիրո վերաբերյալ մեր ըմբռնումը հսկայական նշանակություն ունի մեր հավատի ու կրոնական գործունեության համար։ Եվ, այնուամենայնիվ, ի՞նչ է սերը։ Եթե տասը մարդու խնդրեք սահմանել սերը, տասը տարբեր պատասխաներ կստանաք։ Նույնիսկ քրիստոնյաների մեջ բազմաթիվ առասպելներ ու թյուրըմբռնումներ կան Աստծո սիրո վերաբերյալ։

Օրինակ, քրիստոնյաները տարբեր պատասխաններ են տալիս այնպիսի հարցերի, ինչպիսիք են` արդյո՞ք Աստծո սերը միայն տալիս է և երբեք ոչինչ չի ստանում։ Արդյո՞ք աստվածային սերը բացառապես զոհաբերական է, թե՞ Աստված կարող է նաև ուրախանալ մարդկանց համար, երբ գոհացնում են Իրեն։ Զգացմունքայի՞ն է Աստծո սերը։ Իսկապե՞ս Աստված հոգում է մարդկանց մասին։ Հնարավո՞ր է մերժել կամ կորցնել Աստծո սերը։ Արդյո՞ք Աստված երկկողմանի սիրո հարաբերությունների մեջ է Իր ստեղծած արարածների հետ։ Արդյո՞ք բարկությունը համատեղելի է սիրո հետ։ Ինչպե՞ս են համատեղվում սերն ու արդարությունը։ Եթե Աստված սեր է, այդ դեպքում ինչո՞ւ այսքան չարություն կա մեր աշխարհում։ Կարո՞ղ են մարդիկ սիրել, ինչպես Աստված է սիրում։ Եթե այո, ինչպիսի՞ն է այն։

Այս հարցերից մի քանիսի պատասխանները կարող են ակնհայտ թվալ, սակայն քրիստոնեական մեկնաբանություններում աստվածային սիրո վերաբերյալ հաճախ են բանավեճեր առաջանում։ Իսկ շատ պատասխաններ, որոնք երբեմն համարվում են ակնհայտ, ավելի մանրամասն ուսումնասիրելուց հետո անհամատեղելի են այն ամենի հետ, ինչ Սուրբ Գիրքն է սովորեցնում Աստծո սիրո վերաբերյալ։

Այս բոլոր հարցերին մենք միանգամից չենք պատասխանի, սակայն դրանց և այլ հարցերի կանդրադառնանք ողջ եռամսյակի ընթացքում։ Եվ կտեսնենք, որ Աստծո սերը շատ ավելի մեծ է, քան մենք կարող ենք պատկերացնել։ Աստծո սերը, ինչպես պատկերված է Աստվածաշնչում, անհամեմատ ավելի գերազանց է այն գաղափարներից, որոնք «սեր» են անվանվում ժամանակակից աշխարհում։

Առաջիկա շաբաթների ընթացքում մենք ավելի մանրամասն կանդրադառնանք Աստծո սիրո առավել ազդեցիկ ու գեղեցիկ կողմերից մի քանիսին, որոնք բացահայտված են Աստվածաշնչում։

Հետագայում մենք կտեսնենք, թե ինչպես են անխզելիորեն կապված աստվածային սերն ու արդարությունը։ Աստվածաշնչյան Աստվածը սիրում է արդարություն (տե՛ս Եսայի 61.8)։ Ինչպես Աստվածաշունչն է ներկայացնում, աստվածային սերն ու արդարությունն այնպես են համակցվում, որ մեկն առանց մյուսի գոյություն ունենալ չի կարող։ Քանի որ Աստված սեր է, Նրան խորապես մտահոգում է այս աշխարհում գոյություն ունեցող անարդարությունն ու տառապանքը։ Նա խորապես կարեկցում է ճնշվածներին ու տառապյալներին` կիսելով նրանց ցավն ու վիշտը, որ արարչագործություն է թափանցել չարի միջոցով։ Եվ Աստված բոլորից շատ տառապեց, Նա Ինքը դարձավ չարի ամենամեծ զոհը։

Ամբողջ Աստվածաշնչում տեսնում ենք, որ Աստված շատ անգամներ է զգացել չարի պատճառած վիշտն ու ցավը և տառապում է, որովհետև սիրում է յուրաքանչյուր մարդու շատ ավելի, քան մենք կարող ենք պատկերացնել։ Աստծո սիրո խորությունը մենք կարող ենք տեսնել Քրիստոսի ողբում, երբ Նա լացեց Իր ժողովրդի համար․«Երուսաղե՜մ, Երուսաղե՜մ, որ կոտորում ես մարգարեներին, քարկոծում քեզ մոտ ուղարկվածներին։ Քանի՜ անգամ ցանկացա հավաքել քո երեխաներին, ինչպես հավն է իր ձագերին թևերի տակ հավաքում, բայց դուք չցանկացաք (Մատթեոս 23․37)։

Աստվածաշնչյան Աստվածը, Ով սեր է, հաճախ է Աստվածաշնչում պատկերվում որպես սրտաբեկ ու վշտահար, Ում սերը մերժել են։ Աստվածաշնչյան ողջ պատմությունն այն մասին է, թե ինչ է արել Աստված և ինչ է անում, որ սերը վերադարձնի տիեզերքի յուրաքանչյուր անկյուն ու խորշ։ Այս և շատ այլ հարցերին է վերաբերում այս եռամսյակի դասերի թեման։

_Ջոն Պ․ Բեքհեմը «Adventist Review» ամսագրի խմբագրի օգնականն է։ Այս ձեռնարկը գրելու պահին նա աստվածաբանության և քրիստոնեական փիլիսոփայության պրոֆեսոր էր ՅՕԱ Էնդրյուսի համալսարանի Աստվածաբանական ճեմարանում։_