---
title:  Հետագա ուսումնասիրության համար
date:  07/03/2025
---

Կարդացե՛ք «Սատանայի զորությունը» գլուխը Էլեն Ուայթի «Վկայություններ եկեղեցու համար» գրքից (հատոր 1–ին)։

«Ընկած մարդը սատանայի օրինական գերին է։ Քրիստոսի առաքելությունը մարդուն իր մեծ հակառակորդի իշխանությունից ազատագրելն էր։ Մարդն իր բնույթով հակված է հետևելու սատանայի ներշնչանքներին և չի կարող հաջողությամբ դիմագրավել նման սարսափելի թշնամուն, եթե հզոր Հաղթողը՝ Հիսուս Քրիստոսը, չբնակվի նրա մեջ, որպեսզի ուղղորդի նրա ցանկություններն ու տա Իր զորությունը։ Միայն Աստված կարող է սահմանափակել սատանայի զորությունը։ Նա մի կողմից մյուսն է գնում, շրջագայում երկրի վրա։ Նա մեկ րոպե անգամ չի կորցնում զգոնությունը` վախենալով բաց թողնել հոգիները կորցնելու հնարավորությունը։ Կարևոր է, որ Աստծո ժողովուրդը հասկանա դա, որպեսզի կարողանա խուսափել նրա թակարդներից։ Սատանան պատրաստում է իր մոլորությունները, որպեսզի չբացահայտվի Աստծո զավակների կողմից, երբ սկսվի իր վերջին արշավը Աստծո ժողովրդի դեմ։ «Եվ զարմանալի էլ չէ, որովհետև սատանան ինքն էլ լույսի հրեշտակի կերպարանքն է ընդունում» (Բ Կորնթացիներին 11․14)։

Մինչ որոշ խաբված հոգիներ պնդում են, որ սատանան գոյություն չունի, նա գերում է այդ մարդկանց և մեծապես գործում նրանց միջոցով։ Սատանան Աստծո մարդկանցից ավելի լավ գիտի, թե ինչ իշխանություն կարող են ունենալ նրանք իր վրա, եթե ունենան Քրիստոսի զորությունը։ Երբ նրանք խոնարհաբար օգնություն են խնդրում հզոր Հաղթողից, ճշմարտության ամենաթույլ հավատավորն անգամ, հաստատուն ապավինելով Քրիստոսին, կարող է հաջողությամբ հակադարձել սատանային և նրա բյուրավոր զորքին։ Նա չափազանց նենգ է, որպեսզի բացահայտ ու համարձակորեն ներկայանա իր գայթակղություններով։ Չէ՞ որ այդ ժամանակ քրիստոնյայի նիրհած ուժերը կարթնանան, և նա կկարողանա ապավինել ուժեղ ու հզոր Ազատարարին։ Սակայն նա գալիս է աննկատ և գործում անհնազանդության այն զավակների քողի տակ, որ աստվածապաշտություն են դավանում»։ Էլեն Ուայթ, Վկայություններ եկեղեցու համար, հատոր 1։

**Հարցեր քննարկման համար**

`1. Ի՞նչ է նշանակում լինել «սատանայի օրինական գերին»։ Արդյո՞ք դա նշանակում է, որ սատանան կարող է մարդկանց հետ անել այն ամենը, ինչ միայն ցանկանա։ Եթե ոչ, ապա ինչո՞ւ։ Ինչպե՞ս է դա համադրվում այն մտքի հետ, ինչը մենք կարող ենք անվանել «մարտը վարելու կանոններ» տիեզերական հակամարտությունում։`

`2. Ինչո՞ւ է Աստված սատանային որոշակի իրավասություն տվել տիեզերական հակամարտության մեջ, թեև ժամանակավոր։ Ի՞նչ է ասում դա այն մասին, թե ինչպես է Աստված ձգտում պատասխանել սատանայի մեղադրանքներին։`

`3. Ինչպե՞ս եք արձագանքում այն մարդկանց, նույնիսկ քրիստոնյաներին, որ ժխտում են սատանայի գոյությունը որպես իրական գոյություն։ Թեև մենք չենք կարող ապացուցել սատանայի գոյությունը, ի՞նչ ապացույցներ կարող եք բերել, որ օգնեք մոլորության մեջ գտնվողներին։`