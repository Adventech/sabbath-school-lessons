---
title:  Հայտնության վիշապը
date:  03/03/2025
---

Հայտնության գրքում արձանագրված է երկնային կառավարիչների ընդհանուր տեսակետը մեծ պայքարի վերաբերյալ։ Այդտեղ սատանան պատկերված է որպես «մեծ վիշապ», որը հակադրվում է Աստծուն և մոլորեցնում «ամբողջ աշխարհը» (Հայտնություն 12․9)։

`Կարդացե՛ք Հայտնություն 13․1-8 համարները։ Ի՞նչ է ասվում վիշապի իրավասության աստիճանի մասին։`

Վիշապը (սատանան) ոչ միայն պատերազմում է Աստծո (Հայտնություն 12․7-9) և Նրա ծառաների (օրինակ Հայտնություն 12․1-6) դեմ, այլև պատկերված է որպես երկրային թագավորությունների թիկունքում կանգնած ղեկավար, որոնք դարերի ընթացքում հալածում են Աստծո ժողովրդին։

Վիշապը «տվեց իր զորությունը, իր գահն ու մեծ իշխանություն» ծովից ելնող գազանին (Հայտնություն 13․2–ը համեմատեք Հայտնություն 13․5, Հայտնություն 17․13․14-ի հետ)։ Ծովից ելնող այս գազանի մասին գրվում է․ «Նրան բերան տրվեց մեծ-մեծ խոսելու ու հայհոյելու, և նրան իշխանություն տրվեց քառասուներկու ամիս գործելու» (Հայտնություն 13․5)։

Այսպիսով, սատանան (վիշապը) զորությունը և իշխող հեղինակություն է տալիս գազանին (երկրային կրոնա-քաղաքական իշխանությանը)։ Այդ իշխանությունն օգտագործվում է Աստծուն պատկանող երկրպագությունը բռնազավթելու համար։ Գազանը հայհոյում է Աստծո անունը, նաև պատերազմում է և նույնիսկ հաղթում Աստծո սուրբերին, գոնե մի որոշ ժամանակով։ Այս համաշխարհային իշխանությունն ու իրավասությունը նրան տրված է վիշապի` այս աշխարհի իշխանությունը բռնազավթողի կողմից։

Եվ, այնուամենայնիվ, կան հստակ սահմաններ սատանայի և նրա կամակատարների համար, ներառյալ ժամանակային սահմանափակումները։ «Դրա համար ուրախացե՛ք, ո՛վ երկինք և նրանում բնակվողներ։ Վա՜յ երկրին, ու ծովին, որովհետև ձեզ մոտ իջավ դևը, որ մեծ բարկություն ունի՝ իմանալով, որ քիչ ժամանակ ունի» (Հայտնություն 12․12)։

Սատանան գիտի, «որ քիչ ժամանակ ունի» (Հայտնություն 12․12) և Հայտնությունում նկարագրված իրադարձությունները տեղի են ունենում մարգարեական ժամանակացույցով, որոնք ցույց են տալիս այդ չար ուժերի տիրապետության կոկրետ սահմանները (տե՛ս Հայտնություն 12․14, 13․5)։

Անկասկած է, որ Աստված, ի վերջո, հաղթելու է։ «Եվ նրանց աչքերից պիտի սրբի ամեն արտասուք. այլևս մահ չի լինելու, չի լինելու նաև ո՛չ սուգ, ո՛չ աղաղակ, ո՛չ ցավ, որովհետև նախկիններն անցան» (Հայտնություն 21․4)։

`Որքան էլ դժվար լինի հիմա դա գիտակցելը, ի վերջո, բարին մեկընդմիշտ կհաղթի չարին։ Ինչո՞ւ է այդքան կարևոր, որ մենք երբեք չմոռանանք այդ հրաշալի խոստումը։`