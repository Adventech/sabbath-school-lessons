---
title:  Լսե՞լ եք Հոբի մասին
date:  04/03/2025
---

Հոբի գիրքը մի շարք հետաքրքիր բացահայտումներ է տալիս մեծ պայքարի իրական լինելու վերաբերյալ։

`Կարդացե՛ք Հոբ 1․1-12 և Հոբ 2․1-7 համարները։ Այստեղ մեծ պայքարի ո՞ր սկզբունքներն ենք տեսնում բացահայտված։`

Այս համարներից կարելի է շատ նշանակալի մանրամասներ հասկանալ։ Նախ, այս տեսարանից այն տպավորությունն է ստեղծվում, որ այստեղ տեղի է ունենում երկնային խորհրդի նման մի բան, այլ ոչ պարզապես երկխոսություն Աստծո և սատանայի միջև։ Դրան մասնակցում են նաև երկնային այլ էակներ։

Երկրորդ` այստեղ ինչ որ բանավեճ է տեղի ունենում, ինչի մասին էլ վկայում այն փաստը, որ Աստված հարցնում է, թե արդյոք սատանան հաշվի առե՞լ է Հոբին։ Ինչո՞ւ պետք է սատանան նկատի առներ Հոբին։ Այս հարցն իմաստ ունի ավելի խոշոր, տևական շարունակվող բանավեճի համատեքստում։

Երրորդ` մինչ Աստված Հոբին անբասիր է համարում, արդար ու աստվածավախ, սատանան պնդում է, որ Հոբն Աստծուց վախենում է միայն այն պատճառով, որ Աստված պաշտպանում է նրան։ Սա զրպարտանք է ինչպես Հոբի, այնպես էլ Աստծո բնավորության դեմ (համեմատե՛լ Հայտնություն 12․10–ը, Զաքարիա 3–րդ գլխի հետ)։

Չորրորդ` սատանան պնդում է, որ Աստծո պաշտպանությունը Հոբի առումով անարդար է և խոչընդոտում է, անհնար է դարձնում, որ սատանան ապացուցի իր մեղադրանքները։ Սա հաստատում է սատանայի համար գոյություն ունեցող որոշ սահմանափակումները (մարտը վարելու կանոններ), ինչպես նաև այն, որ սատանան, ըստ երևույթին, փորձել է վնաս պատճառել Հոբին։

Աստված երկնային խորհրդի առաջ պատասխանում է սատանայի մեղադրանքին՝ թույլ տալով նրան գործնականում ստուգել իր տեսությունը, սակայն որոշակի սահմաններում։ Նախ Նա իշխանություն է տալիս սատանային «նրա ամբողջ ունեցվածքի» վրա, սակայն արգելում է անձնապես վնասել Հոբին (Հոբ 1․12)։ Ավելի ուշ, երբ սատանան հայտարարում է, որ Հոբը հոգում է միայն իր մասին, Աստված թույլ է տալիս, որ սատանան վնասի հենց Հոբին, բայց սատանան պետք է խնայեր նրա կյանքը (Հոբ 2.3-6)։

Սատանան բազմաթիվ աղետներ է բերում Հոբի ընտանիքի վրա, սակայն բոլոր դեպքերում Հոբը շարունակում է օրհնաբանել Աստծո անունը (Հոբ 1․20-22, Հոբ 2․9-10)` հերքելով սատանայի մեղադրանքները։

Այստեղ մենք շատ նոր բաներ ենք իմանում։ Օրինակ այն, որ տիեզերական հակամարտությունում գոյություն ունեն մարտը վարելու կանոններ։ Երկնային դատաստանում գոյություն ունեն չափանիշներ, որոնց շրջանակներում Աստծո դեմ առաջ քաշված մեղադրանքները կարող են թույլատրվել, սակայն առանց խախտելու Աստծո կողմից հաստատված սուրբ սկզբունքները, որոնք բնորոշ են սիրուն, Աստծո կառավարման հիմքին և որոնցով Նա ղեկավարում է տիեզերքն ու նրանում գտնվող բանական էակներին։

Հոբի գրքում ներկայացված այդ երկնային տեսարանները ուշագրավ պատկերացում են տալիս մեծ պայքարի և այն մասին, թե ինչպես է այն խաղարկվում այստեղ՝ երկրի վրա։