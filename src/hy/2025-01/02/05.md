---
title:  Կորցրած ողորմություն (շնորհ)
date:  08/01/2025
---

Աստծո սերը հավերժական է, որը մեր արժանիքը չէ։ Այնուամենայնիվ, մարդիկ կարող են մերժել այն։ Մենք հնարավորություն ունենք ընդունելու կամ մերժելու այդ սերը, սակայն միայն այն պատճառով, որ Աստված սիրում է մեզ Իր կատարյալ, հավիտենական սիրով, նախքան մենք ինչ-որ բան կանենք (Երեմիա 31․3)։ Աստծո հանդեպ մեր սերը պատասխանն է այն բանի, ինչ արդեն տրվել է մեզ, դեռ նախքան կխնդրեինք այդ մասին։

`Կարդացե՛ք Ա Հովհաննես 4․7-20 համարները` առանձնահատուկ ուշադրություն դարձնելով 7 և 19 համարներին։ Ի՞նչ են ասում սրանք Աստծո սիրո մասին և որքանո՞վ են կարևոր ձեզ համար։`

Աստծո սերը միշտ առաջինն է դրսևորվում։ Եթե Աստված նախ չսիրեր մեզ, մենք չեինք կարող ի պատասխան սիրել Նրան։ Թեև Աստված մեզ ստեղծել է սիրելու և սիրվելու ունակությամբ, Նա Ինքն է ցանկացած սիրո աղբյուրն ու հիմքը։ Այնուամենայնիվ, մենք ընտրություն ունենք՝ ընդունե՞նք այն և արտացոլենք մեր կյանքում, թե ոչ։ Այս ճշմարտության տեսանելի օրինակ է Քրիստոսի առակը` չներված ծառայի վերաբերյալ (տե՛ս Մատթեոս 18․23-35)։

Առակում տեսնում ենք, որ ծառան ոչ մի ձևով չի կարողանում տիրոջը վերադարձնել իր պարտքը։ Մատթեոս 18 գլխի համաձայն` ծառան տիրոջը պարտք էր 10 000 քանքար։ Մեկ քանքարը հավասար էր մոտավորապես 6000 դինարի։ Իսկ մեկ դինարն այն քանակի գումարն էր, որ վճարում էին սովորական աշխատավորին աշխատանքային մեկ օրվա համար(համեմատեք Մատթեոս 20․2-ի հետ): Այսպիսով, մեկ քանքար վաստակելու համար միջին աշխատավորին կպահանջվեր մոտավորապես 6000 աշխատանքային օր։ Ենթադրենք, որ հանգստյան օրերը հանելուց հետո միջին աշխատողը կարող էր աշխատել տարեկան 300 օր և այդպիսով վաստակել տարեկան 300 դինար։ Այդ դեպքում միջին աշխատավորին կպահանջվեր մոտավորապես 20 տարի, որպեսզի վերադարձներ մեկ քանքարը, որը կազմված էր 6000 դինարից (6000։300=20)։ Այսպիսով 10 000 քանքար վաստակելու համար միջին աշխատավորը ստիպված պետք է լիներ աշխատել մոտավորապես 200 000 տարի։ Մի խոսքով, ծառան երբեք չէր կարող վճարել այդ պարտքը։ Սակայն տերը խղճաց ծառային և անհատույց ներեց այդ հսկայական պարտքը։

Սակայն երբ այդ ներված ծառան հրաժարվեց ներել իր ծառայակիցներից մեկի անհամեմատ ավելի փոքր՝ 100 դինարի պարտքն ու բանտ նետեց նրան այդ պարտքի պատճառով, տերը բարկացավ և փոխեց իր գթասիրտ որոշումը։ Ծառան զրկվեց իր տիրոջ սիրուց ու ներումից։ Թեև Աստծո գթասրտությունն ու ողորմածությունը երբեք չի վերջանում, մարդն, ի վերջո, կարող է մերժել այդ ողորմածությունը և զրկվել Աստծո կարեկցանքի ու ողորմության շնորհից։

`Մտածեք այն մասին, թե ինչ է ներվել ձեզ, և ինչ արժեցավ Հիսուսի ներումը։ Ի՞նչ է ասում դա ուրիշներին ներելու անհրաժեշտության մասին։`