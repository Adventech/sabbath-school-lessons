---
title:  Աստծո հավերժական սերը
date:  05/01/2025
---

Աստվածաշունչը հստակ է ասում․ «Աստված բոլորին է սիրում»։ Աստվածաշնչի ամենահայտնի համարը՝ Հովհաննես 3․16-ը, հռչակում է այս ճշմարտությունը․«Աստված այնքան սիրեց աշխարհը, որ իր միածին Որդուն տվեց, որպեսզի ով նրան հավատում է, չկորչի, այլ հավիտենական կյանք ունենա»։

`Կարդացե՛ք Սաղմոս 33․5 և Սաղմոս 145․9 համարները։ Ի՞նչ են սովորեցնում այս համարներն այն մասին, թե որքան լայնահուն է Աստծո սիրառատությունն ու բարությունը, կարեկցանքն ու գթասրտությունը։`

Որոշ մարդիկ կարող են մտածել, որ իրենք սիրված չեն, կամ Աստված սիրում է բոլորին, բայց ոչ իրենց։ Սակայն Աստվածաշունչն անփոփոխ հայտարարում է, որ ցանկացած մարդ սիրված է Աստծո կողմից։ Չկա այնպիսի մեկը, որին Աստված չի սիրում։ Իսկ որովհետև Աստված բոլորին է սիրում, Նա նաև ցանկանում է, որ բոլորը փրկվեն։

`Կարդացե՛ք Բ Պետրոս 3․9, Ա Տիմոթեոս 2․4 և Եզեկիել 33․11 համարները։ Ի՞նչ են սովորեցնում այս համարները յուրաքանչյուր մարդու փրկելու՝ Աստծո փափագի մասին։`

Հովհաննես 3․16-ին հաջորդող համարն ավելացնում է․«Որովհետև Աստված իր Որդուն աշխարհ չուղարկեց՝ դատելու աշխարհը, այլ որպեսզի նրա միջոցով աշխարհը փրկվի» (Հովհաննես 3․17)։ Եթե ամեն ինչ միայն Աստծուց կախված լիներ, յուրաքանչյուր մարդ կընդուներ Նրա սերը և կփրկվեր։ Սակայն Աստված ոչ մեկին չի պարտադրում Իր սերը։ Մարդիկ ազատ են ընդունելու կամ մերժելու այն։

Եվ եթե նույնիսկ ոմանք մերժեն Աստծո սերը, Նա երբեք չի դադարի սիրել նրանց։ Երեմիա 31․3-ում Նա դիմում է Իր ժողովրդին․ «Հավիտենական սիրով եմ սիրել քեզ, դրա համար ողորմությամբ քեզ դեպի ինձ քաշեցի»։ Աստվածաշնչի այլ համարներում ևս Աստված բազմիցս սովորեցնում է, որ Իր սերը հավերժ է (տե՛ս Սաղմոս 136)։ Աստծո սերը երբեք չի սպառվում։ Մեզ համար դժվար է դա հասկանալը, քանի որ հաճախ այնքան բնական ենք համարում ուրիշներին չսիրելը, արդյո՞ք այդպես չէ։

Այնուամենայնիվ, եթե մենք` որպես անհատներ, սովորեինք զգալ այդ սիրո իրական լինելը, այսինքն ինքներս ճանաչեինք Աստծո սերը, որքան տարբեր կապրեինք ու կվերաբերվեինք ուրիշներին։

`Եթե Աստված սիրում է բոլորին, նշանակում է` Նա պետք է սիրի նաև վատ մարդկանց, որովհետև մեր շրջապատում կան այդպիսիք։ Ի՞նչ պետք է մեզ սովորեցնի Աստծո սերն այդ մարդկանց հանդեպ։ Ինչպե՞ս պետք է վերաբերվենք նրանց։`