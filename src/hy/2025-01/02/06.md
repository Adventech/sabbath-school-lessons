---
title:  Ձրի ստացել եք, ձրի էլ տվեք
date:  09/01/2025
---

Ինչպես ծառան չի կարող վերադարձնել տիրոջ պարտքը, մենք էլ երբեք չենք կարող հատուցել Աստծո ներողամտությունը։ Մենք երբեք չենք կարող վաստակել Աստծո սերը կամ արժանի լինել այդ սիրուն։ «Աստված մեր նկատմամբ իր սերը հայտնեց. երբ մենք դեռ մեղավոր էինք, Քրիստոսը մեզ համար մեռավ» (Հռոմեացիներին 5․8)։ Ինչպիսի՜ զարմանահրաշ սեր։ Ինչպես ասվում է Ա Հովհաննես 3․1-ում․ «Տեսեք՝ ինչպիսի՜ սեր շնորհեց մեզ Հայրը, որպեսզի Աստծու որդիներ կոչվենք»։

Այնուամենայնիվ, ինչ կարող ենք և պետք է անենք, մարդկանց հանդեպ մեր վերաբերմունքով Աստծո սերն արտացոլելն է, որքանով դա հնարավոր է։ Եթե մենք ստացել ենք նման մեծ կարեկցանք ու ներում, որքան ավելի պետք է պարգևենք այդ կարեկցանքն ու ներումը ուրիշներին։ Հիշեք, որ ծառան զրկվեց իր տիրոջ կարեկցանքից ու ներումից, որովհետև այն չպարգևեց իր ծառայակցին։ Եթե մենք ճշմարտապես սիրում ենք Աստծուն, չենք դադարի մարդկանց հանդեպ մեր վերաբերմունքով արտացոլել Նրա սերը։

`Կարդացե՛ք Հովհաննես 15․12, Ա Հովհաննես 3․16 և Ա Հովհաննես 4․7-12 համարները։ Ի՞նչ են սովորեցնում այս համարներն Աստծո սիրո, Աստծո հանդեպ մեր սիրո և ուրիշների հանդեպ մեր վերաբերմունքի մասին։`

Հովհաննես 15․12-ից անմիջապես հետո Հիսուսն Իր աշակերտներին ասաց․ «Դուք իմ բարեկամներն եք, եթե անեք այն, ինչ ես պատվիրում եմ ձեզ» (Հովհաննես 15․14): Իսկ ի՞նչ պատվիրեց Հիսուսը նրանց։ Ամեն ինչից զատ, Հիսուսը նրանց (և մեզ) պատվիրեց սիրել ուրիշներին այնպես, ինչպես Ինքը սիրեց նրանց։ Այստեղ և ուրիշ այլ տեղերում Տերը պատվիրեց մեզ սիրել Աստծուն և միմյանց։

Մենք պետք է գիտակցենք, որ մեզ անսահման մեծ պարտք է ներվել, որը մենք չենք կարող վերադարձնել․ պարտք, որը մեզ համար վճարվել է խաչի վրա։ Այդ պատճառով էլ պետք է սիրենք ու փառաբանենք Աստծուն և ապրենք ուրիշների հանդեպ սիրով ու ողորմածությամբ։ Ինչպես սովորեցնում է Ղուկաս 7․47-ը, նա, ում շատ են ներում, շատ է սիրում, «բայց ում որ քիչ ներվի, նա քիչ կսիրի»։ Իսկ մեզանից ո՞վ չի գիտակցում, թե որքան շատ են ներել իրեն։

Եթե Աստծո սերը ենթադրում է, որ մենք էլ ուրիշներին պետք է սիրենք, ապա Աստծո սիրո լուրով հարկավոր է պատրաստակամ կիսվել ուրիշների հետ` թե՛ խոսքով և թե՛ գործերով։ Մենք պետք է օգնենք մարդկանց իրենց ամենօրյա կյանքում այստեղ և հիմա, ինչպես նաև ձգտենք լինել Աստծո սերը փոխանցողները և ցույց տանք մարդկանց Նրան, Ով հավերժական կյանքի խոստումն է առաջարկում Նոր Երկնքում և Նոր Երկրում։ Դա միանգամայն նոր ստեղծագործություն է՝ տարբեր այս աշխարհից, որ այնպես մթագնված ու ամայացած է մեղքով ու մահվամբ, Աստծո սիրո մերժման դառը պտուղներով։

`Ի՞նչ առանձնահատուկ քայլեր կարող եք ձեռնարկել, որ սիրեք Աստծուն` սիրելով ուրիշներին։ Ի՞նչ կարող եք անել այսօր և մոտակա օրերին` մարդկանց Աստծո սերը ցույց տալու համար։ Թող նրանք հասկանան` ինչ է նշանակում ունենալ հավերժական կյանքի խոստումը։`