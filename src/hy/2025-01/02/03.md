---
title:  Սերն ուխտի մեջ
date:  06/01/2025
---

Աստվածաշունչը հաճախ է պատկերում Աստծո առանձնահատուկ սիրո հարաբերությունը մեզ հետ` օգտագործելով ընտանիքի կամ հարազատական կապերի այլաբանությունը` հատկապես ամուսնու և կնոջ միջև սիրո կամ բարի մոր սիրառատ փոխհարաբերությունը զավակի հանդեպ։ Այդ այլաբանություններն օգտագործվում են` մասնավորապես պատկերելու Աստծո և Նրա ուխտի ժողովրդի միջև առկա առանձնահատուկ հարաբերությունները։ Դա ուխտի սիրո հարաբերություն է, որն իր մեջ ներառում է ոչ միայն Իր ժողովրդի հանդեպ Աստծո սերը, այլև ակնկալիքը, որ մարդիկ կընդունեն այդ սերը և ի պատասխան կսիրեն Իրեն (ու նաև միմյանց)։

`Կարդացե՛ք Բ Օրենք 7․6-9 համարները։ Ի՞նչ են սովորեցնում այս համարները. ինչո՞ւ Աստված ընտրեց իսրայել ժողովրդին և ուխտ կապեց նրա հետ:`

Բ Օրենք 7․9-ը նկարագրում է սիրո այն առանձնահատուկ տեսակը, որ Աստված ունի Իր ուխտի ժողովրդի հանդեպ։ Հարաբերություն, որ մասամբ կախված է այն բանից, թե հավատարիմ կմնա՞ն նրանք։ Աստծո սերը պայմանական չէ, իսկ ահա ուխտի հարաբերությունն Իր ժողովրդի հետ՝ այո։

Բ Օրենք 7․9-ում օգտագործվող ողորմածություն կամ բարություն արտահայտությունը, թարգմանված hesed(հեսեդ) բառից, ինքնին աստվածայի սիրո (և շատ ավելին)՝ ուխտի մոտիվի օրինակ է։ Hesed բառը հաճախ է օգտագործվում` Աստծո ողորմության, բարության ու սիրո մեծությունը նկարագրելու համար։ Ամեն ինչից զատ, hesed բառը նշանակում է բարություն կամ անսասան սեր այլ մարդու հանդեպ` գոյություն ունեցող փոխադարձ սիրո հարաբերությունների շրջանակում։ Նա նաև ինքն է նախաձեռնում նման հարաբերություններ` ակնկալիքով, որ դիմացինն էլ ի պատասխան կդրսևորի այդ սերը։

Աստծո ḥesed–ը ցույց է տալիս, որ Նրա բարությունը չափազանց հուսալի է, անսասան ու հարատև։ Բայց միևնույն ժամանակ ḥesed-ից օրհնություն ստանալը կախված Նրա ժողովրդի` հնազանդվելու և հարաբերությունների իր մասը պահպանելու պատրաստակամությունից։ (Տե՛ս Բ Թագավորների 22․26, Գ Թագավորների 8․23, Սաղմոս 25․10, Սաղմոս 32․10, Բ Մնացորդաց 6․14)։

Աստծո անմնացորդ սերը բոլոր սիրային հարաբերությունների հիմքն է, բայց մենք երբեք չենք կարող համապատասխանել այդ սիրուն: Աստված ոչ միայն գոյություն պարգևեց մեզ, այլև Քրիստոսով Ինքն անհատույց զոհաբերվեց հանուն մեզ։ «Ոչ ոք ավելի մեծ սեր չունի, քան նա, ով իր կյանքն է տալիս իր բարեկամների համար» (Հովհաննես 15․13)։ Անկասկած է, որ Աստծո սիրո մեծագույն դրսևորումն ի հայտ եկավ այն ժամանակ, երբ Տերը «ինքն իրեն խոնարհեցրեց ու հնազանդ եղավ մինչև մահ, այն էլ՝ խաչի մահ» (Փիլիպպեցիներին 2․8)։

`Ինչպե՞ս կարող եք մշտապես ձեր մտքում ու մտորումներում պահել Աստծո սիրո իրական լինելը։ Ինչո՞ւ է դա այդքան կարևոր։`