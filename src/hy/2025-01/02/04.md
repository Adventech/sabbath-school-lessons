---
title:  Պայմանական հարաբերություններ
date:  07/01/2025
---

Աստված կոչ է անում, հրավիրում է յուրաքանչյուր մարդու, որ մտերիմ հարաբերություններ հաստատի Իր հետ (տե՛ս Մատթեոս 22․1-14)։ Պատշաճ արձագանքն այս կոչին նշանակում է հնազանդվել՝ Աստծուն և մյուս մարդկանց սիրելու աստվածային պատվիրանին (տե՛ս Մատթեոս 22․37-39)։ Արդյո՞ք մարդը վայելում է Աստծո հետ հարաբերությունների շնորհները, կախված է այն բանից, թե ազատ որոշում կկայացնի՞ Աստծո սերն ընդունելու կամ մերժելու առումով։

`Կարդացե՛ք Ովսեե 9․15, Երեմիա 16․5, Հռոմեացիներին 11․22 և Հուդա 21 համարները։ Ի՞նչ են սովորեցնում այս համարներն այն մասին, թե կարելի՞ է մերժել կամ նույնիսկ զրկվել Աստծո սիրո շնորհներից։`

Այս և այլ համարներում մենք տեսնում ենք, որ Աստծո հետ սիրո հարաբերությունների շնորհները վայելելը Աստծո սիրուն արձագանքելու արդյունք է։ Այնուամենայնիվ, մենք չպետք է սխալվենք` մտածելով, որ Աստված երբևէ կդադարի սիրել որևէ մեկին։ Ինչպես արդեն տեսանք, Աստծո սերը հավերժական է։ Ու թեև Ովսեե 9․15-ում Աստված Իր ժողովրդին ասում է` «...և այլևս չպիտի սիրեմ նրանց», կարևոր է հիշել, որ մի փոքր ավելի ուշ, այդ նույն գրքում Աստված հռչակում է Իր ժողովրդին․«Նրանց անհատույց պիտի սիրեմ»։ Ովսեե 9․15-ը չի կարող նշանակել, որ Աստված դադարել է սիրել Իր ժողովրդին։ Ընդհակառակը, դա կարող է նշանակել Աստծո հետ սիրո հարաբերություններում որևէ որոշակի տեսակետի կամ շնորհի պայմանական լինելը։ Եվ այն, թե ինչպես ենք մենք պատասխանում Նրա սիրուն, վճռական նշանակություն ունի այդ հարաբերությունները շարունակելու համար։

«Ով ունի իմ պատվիրանները և պահում է դրանք, նա՛ է ինձ սիրում. ով ինձ սիրում է, պիտի սիրվի իմ Հորից, ես էլ պիտի սիրեմ նրան և ինձ պիտի հայտնեմ նրան» (Հովհաննես 14․21)։ Այդ նույն ձևով Հիսուսն ասում է Իր աշակերտներին․ «Որովհետև Հայրն ինքը սիրում է ձեզ, քանի որ դուք ինձ սիրել եք ու հավատացել, որ ես Աստծուց եմ ելել» (Հովհաննես 16․27)։

Այս և այլ համարներ ուսուցանում են, որ Աստծո հետ փրկարար հարաբերությունների շնորհները պահպանելը կախված է այն բանից, թե կընդունե՞նք Աստծո սերը (ինչը ենթադրում է այդ սիրո փոխանցողները լինելու պատրաստակամություն)։ Եվ դարձյալ, դա չի նշանակում, որ Աստծո սերը երբևէ կդադարի։ Ավելի շուտ դա նման է այն բանին, որ մենք չենք կարող խանգարել արեգակին, որ չլուսավորի, սակայն կարող ենք պաշտպանվել նրա ճառագայթներից։ Մենք չենք կարող որևէ ձևով դադարեցնել Աստծո հավերժական սերը, բայց կարող ենք վերջնականապես մերժել Նրա հետ հարաբերությունները և այդպիսով հետ շրջվել այն ամենից, ինչ Նա առաջարկում է, հատկապես հավերժական կյանքի խոստումից։

`Ինչպե՞ս կարող են մարդիկ տեսնել ու զգալ Աստծո սերը, անկախ այն բանից, արձագանքո՞ւմ են նրան, թե ոչ։ Ինչպես օրինակ բնության աշխարհը, որ անգամ մեղքից հետո ցույց է տալիս Նրա սերը։`