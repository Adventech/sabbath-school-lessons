---
title:  Չարը վշտացնում է Աստծուն
date:  26/01/2025
---

Աստվածաշնչյան Աստվածը սիրում է արդարությունը և ատում չարը։ Հետևաբար, մեղքն ու չարը նրա բարկությունն են հրահրում, որն արտահայտվում է ճնշվածների ու անարգվածների հանդեպ կարեկցանքի մեջ։ Աստված ատում է չարը, որովհետև այն միշտ ցավ է պատճառում Նրա արարածներին, նույնիսկ եթե արարվածն ինքն իրեն է վնասում։ Աստված բազմիցս բարկանում է այն բանի համար, ինչն աստվածաբաններն անվանում են «անհնազանդության շրջան»։ Այդ փուլը հետևյալ տեսքն ունի։

Ժողովուրդն ապստամբում է Աստծո դեմ և չարիք գործում, երբեմն նույնիսկ հրեշավոր չարագործություններ, ինչպիսիք են երեխաների զոհաբերությունը և այլ գարշելի բաներ։

Աստված հեռանում է ժողովրդի որոշման համաձայն։

Ժողովուրդը ճնշված է օտար ազգերի կողմից։

Ժողովուրդն աղաղակում է առ Աստված՝ փրկության համար։

Աստված ողորմածաբար ազատագրում է ժողովրդին։

Ժողովուրդը կրկին ապստամբում է Աստծո դեմ, հաճախ ավելի կատաղի, քան նախկինում։

Այնուամենայնիվ, աղաղակող չարության ու անհավատարմության այդ փուլն Աստված բազմիցս դիմավորում է անփոփոխ հավատարմությամբ, համբերատարությամբ, զարմանալի ողորմածությամբ և խոր կարեկցանքով։

`Կարդացե՛ք Սաղմոս 78–ը։ Ինչպիսի՞ն է Աստծո արձագանքը Իր ժողովրդի կրկնվող ապստամբություններին։`

Ըստ Աստվածաշնչի՝ սերն ու արդարությունը փոխկապակցված են։ Աստծո բարկությունը սիրո պատշաճ արձագանքն է չարիքին, քանի որ չարը միշտ ցավ է պատճառում ինչ–որ մեկին, ում Աստված սիրում է։ Աստվածաշնչում չկա որևէ դեպք, երբ Աստված քմահաճ կամ անարդար ձևով է բարկացել կամ զայրացել։

Ու թեև Աստծո ժողովուրդը բազմիցս լքել ու դավաճանել է Նրան, Աստված ամբողջ դարերի ընթացքում համբերատար շարունակել է այնպիսի կարեկցանք դրսևորել, որ գերազանցել է բոլոր խելամիտ ակնկալիքները (Նեեմիա 9․7-33)` ցուցաբերելով Իր համբերատար ու գթառատ սիրո անգերազանցելի խորությունը։ Եվ իսկապես, Սաղմոս 78․38-ի համաձայն, «Աստված ողորմած էր. քավում էր անօրենությունը և չէր ապականում»։ Այո, Նա շատ անգամ էր հեռացրել Իր բարկությունը և զսպել Իր ողջ զայրույթը։

`Անշուշտ, դուք էլ եք բարկացել ուրիշների հանդեպ կատարված չարիքի պատճառով։ Ինչպե՞ս է այդ զգացումն օգնում ավելի լավ հասկանալու Աստծո բարկությունը չարիքի հանդեպ։`