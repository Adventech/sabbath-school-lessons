---
title:  Աստված չի շտապում բարկանալ
date:  27/01/2025
---

Աստված զայրանում է չարիքի վրա, որովհետև սիրո Աստված է։ Աստված այնքան կարեկից ու ողորմած է, որ աստվածաշնչյան մարգարեներից մեկը նույնիսկ նախատեց Նրան` չափազանց ողորմած լինելու համար։

`Ուշադրություն դարձրեք Հովնանի պատմությանը և Նրա արձագանքին, երբ Աստված գթասրտորեն ներեց նինվեացիներին (Հովնան 4․1-4)։ Ի՞նչ է ասում այն թե՛ Հովնանի, թե՛ Աստծո մասին (տե՛ս նաև Մատթեոս 10․8)։`

Հովնանի արձագանքը Աստծո ողորմածությանը նշանակալի է երկու առումով։ Նախ` դա վկայում է հենց Հովնանի կարծրության մասին։ Իսրայելացիների հանդեպ գործած արարքների համար նա այնքան էր ատում ասորիներին, որ չէր ցանկանում, որ Աստված ողորմած լինի նրանց նկատմամբ։

Սա կարևոր դաս է մեզ համար։ Պետք է զգույշ լինենք՝ նման վերաբերմունք չդրսևորելու համար, որքան էլ դա հասկանալի լինի։ Նրանք, ովքեր ստացել են Աստծո շնորհը, պետք է գիտակցեն, թե որքան անարժան են, և պետք է պատրաստ լինեն ողորմություն դրսևորել ուրիշների հանդեպ։

Երկրորդ՝ Հովնանի արձագանքը հաստատում է, որ Աստծո գթասրտությունն ու շնորհը կարևոր են Նրա բնավորության համար։ Հովնանն այնքան ծանոթ էր Աստծո բնավորությանը, որ հենց այն բանի համար, որ Նա «ողորմած, գթառատ, երկայնամիտ ու բազումողորմ Աստված» է, «կզղջա չարիքի համար»։ Հովնանը գիտեր, որ Տերը չի պատժի Նինվեին։ Աստված արդարացի ու ողորմած է բոլոր ժողովուրդների ու ազգերի հանդեպ։

«Չի շտապում բարկանալ» կամ «համբերատար» հրեական արտահայտությունը բառացիորեն կարող է թարգմանվել որպես «երկար քիթ»։ Հին հրեական այլաբանության մեջ բարկությունը ասոցացվում է քթի հետ, իսկ քթի երկարությունը փոխաբերաբար ցույց է տալիս, թե որքան ժամանակ է պահանջվում մարդուց՝ բարկանալու համար։

Հիշատակել Աստծուն որպես «երկար քիթ» ունեցող՝ նշանակում է, որ Նա չի շտապում բարկանալ և համբերատար է։ Այն դեպքում, երբ մարդկանցից շատ ժամանակ չի պահանջվում բարկանալու համար, Աստված համբերատար է ու երկայնամիտ և անհատույց ու առատորեն պարգևում է շնորհը։ Սակայն միևնույն ժամանակ չի արդարացնում մեղքը և անարդարության հանդեպ չի փակում աչքերը։ Ընդհակառակը, Աստված Ինքն է քավում մեղքը և չարիքը խաչի միջոցով, որպեսզի արդարացի լինի և արդարացնի Իրեն հավատացողներին (Հռոմեացիներին 3․25-26)։

`Պատահե՞լ է, որ չեք կարողացել ողորմածություն կամ շնորհ դրսևորել ձեզ վիրավորողների հանդեպ։ Ինչպե՞ս կարող եք առավել ևս հիշել այն մասին, թե ինչ է արել Աստված ձեզ համար, որպեսզի ավելի ողորմած դառնաք ուրիշների հանդեպ՝ ի պատասխան ձեր հանդեպ դրսևորած Աստծո առատ ողորմության։ Ինչպե՞ս կարող ենք ողորմած լինել` միաժամանակ չհանդուրժելով մեղքը, դաժան վերաբերմունքը կամ ճնշումը։`

