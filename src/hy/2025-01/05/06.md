---
title:  Կարեկցանք դրսևորեք
date:  30/01/2025
---

Թեև Աստծո բարկությունը սարսափելի է, այն ոչ մի դեպքում անբարո կամ եսասիրական չէ։ Ընդհակառակը, Հին և Նոր կտակարաններում Աստված չարի դեմ բարկությունը դրսևորում է Իր սիրո պատճառով։ Աստվածային բարկությունն ահավոր է չարի նենգության պատճառով, որով հակադրվում է Աստծո անարատ բարությանն ու վեհությանը։

Այդ առումով սերն Աստծո էության անբաժանելի մասն է, բարկությունը՝ ո՛չ։ Որտեղ չկա չարիք ու անարդարություն, այնտեղ չկա և բարկություն։ Ի վերջո, տիեզերքից չարիքը վերացնելու Աստծո ամենասիրառատ գործողությունը նույնպես արդյունավետ կերպով կվերացնի բարկությունն ու զայրույթը: Եվ դա այն պատճառով, որ այլևս գոյություն չի ունենա ո՛չ անարդարություն և ո՛չ էլ չարիք։ Մեկընդմիշտ կհարատևեն միայն հավերժական երանությունն ու կատարյալ սիրո հարաբերություններում առկա արդարությունը։ Այլևս չի լինի Աստծո բարկությունը, որովհետև երբեք էլ չի լինի դրա անհրաժեշտությունը։ Ահա թե ինչպիսի՜ հրաշալի միտք է սա։

`Ոմանք անհանգստանում են, որ աստվածային բարկությունը կարող է ակամա ընկալվել որպես մարդկային վրեժխնդրության թույլտվություն։ Եկեք կարդանք Բ Օրենք 32․35, Առակներ 20․22, Առակներ 24․29, Հռոմեացիներին 12․17-21 և Եբրայեցիներին 10․30 համարները։ Ինչպե՞ս են այս համարները պաշտպանում մարդկային վրեժխնդրությունից։`

Ըստ Սուրբ Գրքի՝ Աստված իրավունք ունի դատաստան անելու և երբ անում է դա, միշտ վարվում է կատարյալ արդարամտությամբ։ Թե՛ Հին և թե՛ Նոր Կտակարաններում վրեժխնդրությունը միանշանակ պատկանում է Աստծուն։ Ինչպես գրում է Պողոս առաքյալը Հռոմեացիներին 12․19-ում, «Ինքներդ վրեժխնդիր մի՛ եղեք, սիրելիներ, այլ Աստծո բարկությանը տեղ տվեք, որովհետև գրված է․«Իմն է վրեժխնդրություն, ես էլ կհատուցեմ»,-ասում է Տերը» (մեջբերում Բ Օրենք 32․35-ից)։

Թեև Աստված, ի վերջո, կդատի անարդարությունն ու չարը, Քրիստոսը ճանապարհ է բացել բոլոր նրանց համար, ովքեր հավատում են Իրեն։ Անկասկած է, որ հենց Հիսուսն է «մեզ փրկում գալիք բարկությունից» (Ա Թեսաղոնիկեցիներին 1․10-ը համեմատեք Հռոմեացիներին 5․8-9-ի հետ)։ Եվ դա տեղի է ունենում Աստծո ծրագրի համաձայն, որովհետև «Աստված մեզ բարկության համար չի սահմանել, այլ փրկություն ստանալու համար մեր Տեր Հիսուս Քրիստոսի միջոցով» (Ա Թեսաղոնիկեցիներին 5․9)։ Աստծո բարկությունը չի վերանում, սակայն նրանք, ովքեր Հիսուս Քրիստոսի հանդեպ հավատք ունեն, Հիսուսի շնորհիվ կազատագրվեն այդ բարկությունից։

`Ինչպե՞ս է Քրիստոսի քավությունը պաշտպանում արդարությունը և միաժամանակ ազատագրում բարկությունից։ Գիտակցելով, որ  ձեզ համար արվել է ամեն հնարավորը, չնայած ձեր թերություններին, որքան ավելի ողորմած պետք է լինեք ուրիշների հանդեպ։`

``