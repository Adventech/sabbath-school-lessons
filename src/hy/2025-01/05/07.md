---
title:  Հետագա ուսումնասիրության համար
date:  31/01/2025
---

Կարդացե՛ք Էլեն Ուայթի «Կռապաշտությունը Սինա լեռան վրա» գլուխը «Նահապետներ և Մարգարեներ» գրքից։

Ոսկե հորթի մեղքի համատեքստում Էլեն Ուայթը գրել է․«Իսրայելցիները մեղավոր էին դավաճանության մեջ և այն էլ ընդդեմ այն Թագավորի, Ով նրանց մեծ բարիքներ էր տվել, և Ում իշխանությանը նրանք հոժարակամ խոստացել էին ենթարկվել: Որպեսզի աստվածային կառավարությունը հաստատվի, դավաճաններին պետք է այցելի արդարադատությունը: Սակայն նույնիսկ այստեղ էլ դրսևորվեց աստվածային գթասրտությունը: Մինչ Նա պաշտպանում էր Իր օրենքը, ընտրության ազատություն շնորհեց ամենքին և ապաշխարելու հնարավորություն: Միայն նրանք սպանվեցին, ովքեր համառեցին իրենց ապստամբության մեջ:

Որպեսզի վկայություն լինի շրջակա ազգերին, որ Տերը չի հանդուրժում կռապաշտությունը, այս մեղքն անպայման պետք է պատժվեր: Մովսեսը`որպես Աստծո գործիք, պետք է արձանագրեր նրանց հանցագործության խիստ ու բացահայտ դատապարտումը: Երբ իսրայելացիներն ապագայում դատապարտեին հարևան ցեղերի կռապաշտությունը, նրանց թշնամիներն իրենց երեսին կշպրտեին այն մեղադրանքը, որ Եհովային իրենց Աստվածը համարող ժողովուրդը հորթ էր շինել Քորեբում ու երկրպագել դրան: Այն ժամանակ, թեև ստիպված լինելով խոստովանել տհաճ ճշմարտությունը, Իսրայելը կարող էր վկայակոչել օրինազանցների սարսափելի ճակատագիրը՝ որպես ապացույց այն բանի, որ իրենց մեղքը չի արդարացվել կամ հավանության արժանացել:

Սերը՝ ոչ պակաս, քան արդարությունը, պահանջում էր, որ այս մեղքը ստանա իր արժանի պատիժը․․․Աստծո ողորմությունն էր, որ հազարներ տուժեցին, որպեսզի խուսափեր միլիոնների վրա դատաստաններ բերելու անհրաժեշտությունից: Շատերին փրկելու համար Նա պետք է պատժեր քչերին»: Էլեն Ուայթ, Նահապետներ և մարգարեներ։

**Հարցեր քննարկման համար**

`1. Ձեր կարծիքով, ինչո՞ւ են շատ մարդիկ դժվարանում ընկալել «աստվածային բարկություն» հասկացությունը։ Ի՞նչն է օգնում ձեզ հասկանալու այն։`

`2. Ի՞նչ հիմնախնդիրներ են առաջանում, երբ մարդիկ վրեժխնդրություն են տենչում, և որը երբեք չի առաջանում, երբ Աստված է այն որոնում։`

`3. Ինչպե՞ս ոսկե հորթի պաշտամունքից հետո Աստծո դատաստանը Իսրայելի նկատմամբ միաժամանակ դարձավ աստվածային ողորմության օրինակ։ Աստվածաշնչում ներկայացված ուրիշ ի՞նչ օրինակնակներ են ցույց տալիս, որ անգամ Աստծո դատաստանը սիրո գործողություն է։`

`4. Եթե նույնիսկ մենք հասկանում ենք, որ Աստված արդարամտորեն է վրդովվում չարի դեմ և կատարյալ արդարությամբ է դատաստան տեսնում, որքանով է կարևոր, որ ձեռնպահ մնանք ուրիշներին դատելուց։ Քննարկեք դա, մասնավորապես Ա Կորնթացիներին 4․5 համարի լույսի ներքո։`