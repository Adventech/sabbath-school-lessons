---
title:  Արդարացի վրդովմունք
date:  28/01/2025
---

Թեև կան զայրույթի բազմաթիվ անպատշաճ ձևեր, Աստվածաշունչը նաև սովորեցնում է, որ կա նաև «արդարացի վրդովմունք»։

Պատկերացրեք, որ մայրը մանկական խաղահրապարակում հետևում է իր երեքամյա դստեր խաղին, և հանկարծ ինչ–որ տղամարդ նեղացնում է նրան։ Պե՞տք է արդյոք մայրը բարկանա։ Իհա՛րկե։ Բարկությունը սիրո պատշաճ արձագանքն է նման հանգամանքներում։ Այս օրինակն օգնում է հասկանալու Աստծո «արդար վրդովմունքը»։

`Կարդացե՛ք Մատթեոս 21․12-13 և Հովհաննես 2․14-15 համարները։ Ո՞րն էր Հիսուսի բարկության պատճառը, կարո՞ղ եք դուք էլ նույն կերպ վարվել։`

Այս իրավիճակներում Հիսուսն արդարացիորեն վրդովվում է և «բարեպաշտ նախանձախնդրություն» դրսևորում նրանց հանդեպ, ովքեր Աստծո տաճարին վերաբերվում էին որպես սովորական վայրի և այն վերածել էին «ավազակների որջի»՝ շահագործելով այրիներին, որբերին ու աղքատներին (Մատթեոս 21․13-ը համեմատեք Հովհաննես 2․16-ի հետ)։

Տաճարն ու երկրպագությունը, որ պետք է խորհրդանշեին Աստծո ողորմած ներումն ու մաքրագործումը, փոխարենը օգտագործվում էին բնակչության ամենախոցելի խավերին խաբելու և ճնշելու համար։ Արդյո՞ք Հիսուսը չպետք է բարկանար` նման պղծություն տեսնելով։

Մարկոս 10․13-14-ում և Մարկոս 3․4-5-ում տեսնում ենք Նրա արդար վրդովմունքի այլ օրինակներ։ Երբ մարդիկ Հիսուսի մոտ բերեցին փոքրիկ երեխաներին, «աշակերտները սաստում էին բերողներին», «Հիսուսը տեսավ, բարկացավ», բառացիորեն՝ «վրդովվեց»։ Եվ նրանց ասաց․«Թողե՛ք, որ երեխաներն ինձ մոտ գան» (Մարկոս 10․13-14)։

Մեկ այլ տեղ, երբ փարիսեցիները պատրաստվում էին Հիսուսին մեղադրել շաբաթը խախտելու մեջ, որովհետև բժշկություն էր կատարել, Հիսուսը նրանց հարցրեց․ «Օրենքը որևէ մեկին թույլ է տալիս շաբաթ օրը բարի՞ գործ անել, թե՞ չար, մի կյանք փրկե՞լ, թե՞ կորցնել» (Մարկոս 3․4)։ Նա, «իր շուրջը եղողներին բարկությամբ նայելով, նրանց սրտերի կուրության համար տրտմած», ապաքինեց այն մարդուն (Մարկոս 3.5)։ Հիսուսն այս դեպքում բարկացավ ու տրտմեց նրանց սրտերի կուրության պատճառով։ Դա սիրո արդար բարկություն է, ինչպես և Հին Կտակարանում Աստծուն վերագրվող բարկությունն է սիրո արդար դրսևորում համարվում։ Ինչպե՞ս կարող է սերը չվշտանալ չարիքի պատճառով, հատկապես եթե չարիքը ցավ է պատճառում նրանց, ում սիրում ես։

`Ինչպե՞ս զգույշ լինենք, որպեսզի չփորձենք արդարացնել եսասիրական բարկությունը որպես «արդար վրդովմունք»։ Ինչո՞ւ է դա այդքան հեշտ, և ինչպե՞ս կարող ենք պաշտպանվել այդ նուրբ, բայց իրական ծուղակից։`