---
title:  Տառապանք պատճառելն Աստծո կամքը չէ
date:  29/01/2025
---

Ամբողջ Աստվածաշնչում Աստված բազմիցս կրքոտ արձագանք է դրսևորում հարստահարվածների հանդեպ, ինչպես նաև արդար վրդովմունք՝ ճնշողների հանդեպ։ Եթե չլիներ չարը, Աստված չէր բարկանա։ Նրա բարկությունն ուղղված է միայն և միշտ նրա հանդեպ, ինչը վնասում է Իր արարչագործությանը։

Ողբ 3․32-33-ի համաձայն` Աստված կամայական (տառացիորեն՝ Աստված սրտանց չարիք չի պատճառում) չարիք չի պատճառում։ Նա չի ցանկանում դատաստան տեսնել չարագործների հանդեպ, սակայն սերը, վերջ ի վերջո, արդարացիություն է պահանջում։

Այս ճշմարտությունն ակնառու դրսևորվում է այն բանով, թե որքան երկար է Աստված շարունակում ներել Իր ժողովրդին և բազմիցս հնարավորություն տալիս ապաշխարելու և Իր հետ հաշտվելու։ Կրկին ու կրկին մարգարեների միջոցով Աստված կոչ է անում Իր ժողովրդին, սակայն վերջինս հրաժարվում է լսել Նրան (տե՛ս Երեմիա 35․14-17, Սաղմոս 81․11-14)։

`Կարդացե՛ք Եզրաս 5․12-ը և համեմատեք Երեմիա 51․24,25,44-ի հետ։ Ի՞նչ են պարզաբանում հետևյալ համարներն այն դատաստանի մասին, որ բաբելոնացիների միջոցով թափվեցին Երուսաղեմի վրա (տե՛ս նաև Բ Մնացորդաց 36․16)։`

Ըստ Եզրաս 5-ի՝ այն բանից հետո, երբ ժողովուրդը համառորեն չապաշխարեց ու բարկացրեց Աստծուն, Նա վերջիվերջո նահանջեց և նրանց «Նաբուգոդոնոսոր թագավորի ձեռքը մատնեց» (Եզրաս 5․12)։ Սակայն Աստված դա արեց միայն այն բանից հետո, երբ այլևս «բժշկելու միջոց չմնաց» (Բ Մնացոդաց 36․16)։ Աստված ավելի ուշ Բաբելոնին դատեց` Հուդային հասցրած չափից ավելի ավերածությունների համար (Երեմիա 51․24-25-ը համեմատե՛ք Զաքարիա 1․15-ի հետ)։

Շատ այլ դատաստաններ, որոնք Սուրբ Գիրքն անվանում է աստվածային, նկարագրվում են որպես դեպքեր, երբ Աստված իրենց թշնամիների «ձեռքն է մատնում» մարդկանց (Դատավորներ 2․13-14, Սաղմոսներ 106․41-42) իրենց որոշումների համաձայն՝ թողնել Տիրոջը և ծառայել ազգերի «ուրիշ աստվածների» (Դատավորների 10․6-16, Բ Օրենք 29․24-26)։

Չարի դեմ Աստծո բարկությունը, որն, ի վերջո, կհանգեցնի ամենայն չարի մեկընդմիշտ արմատախիլ անելուն, բխում է բոլորի հանդեպ Նրա սիրուց և Տիեզերքը վերջնականապես ազատագրված տեսնելու սիրուց։ Իսկ դա ինքնին կապ ունի ողջ մեղքի, ապստամբության ու չարիքի հարցի հետ։

`Այն փաստը, որ Աստված չի ցանկանում դատաստան տեսնել որևէ մեկի հանդեպ, ինչպե՞ս է ազդում աստվածային բարկության ու զայրույթի վերաբերյալ ձեր պատկերացումների վրա։ Եթե Աստված չի շտապում բարկանալ, արդյո՞ք մենք առավել համբերատար ու երկայնամիտ չպետք է լինենք մեզ շրջպատող մարդկանց հանդեպ։ Ինչպե՞ս կարող ենք այդպես վարվել՝ միաժամանակ պաշտպանելով օրինազանցության զոհերին։`

