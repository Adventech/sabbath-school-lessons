---
title:  Կենդանի քարեր
date:  15/01/2025
---

Ինչպե՞ս կարող ենք մենք՝ ընկած ու մեղավոր էակներս, հաճո լինել սուրբ Աստծուն։

`Կարդացե՛ք Հռոմեացիներին 8․1 և Հռոմեացիներին 5․8 համարները։ Ի՞նչ են ասում այս համարներն այն մասին, թե ինչ վիճակում ենք մենք Աստծո առաջ։`

Աստված շնորհ է պարգևում մարդուն, նախքան նա կարձագանքի այդ շնորհին։ Նախքան մենք ինչ-որ բան կասենք կամ կանենք, Աստված դիմում է մեզ և հնարավորություն տալիս՝ ընդունելու կամ մերժելու Իր սերը։ Ինչպես Հռոմեացիներին 5․8 համարն է ասում․«Աստված մեր նկատմամբ իր սերը հայտնեց. երբ մենք դեռ մեղավոր էինք, Քրիստոսը մեզ համար մեռավ» (համեմատե՛ք Երեմիա 31․3-ի հետ)։ Մենք կարող ենք հաշտվել Աստծո հետ, անգամ հավատքով հաճելի լինել Նրան մեր Փրկչի աշխատանքի շնորհիվ։

`Կարդացե՛ք Ա Պետրոս 2․4-6–ը և համեմատե՛ք այն Եբրայեցիներին 11․6-ի հետ։ Ի՞նչ են ասում այս համարներն այն մասին, թե ինչպես կարող ենք հաճո լինել Աստծուն։`

Առանց Աստծո միջամտության, ընկած մարդիկ ընդունակ չեն որևէ արժեքավոր բան տալ Աստծուն։ Սակայն Աստված Իր ողորմությամբ ու շնորհով ճանապարհ հարթեց Քրիստոսի ծառայության միջոցով։ Հատկապես «Հիսուս Քրիստոսի միջոցով» մենք կարող ենք «Աստծուն բարեհաճ հոգևոր զոհեր մատուցել» (Ա Պետրոս 2․5)։ Ու թեև «Առանց հավատի անկարելի է Աստծուն հաճո լինել» (Եբրայեցիներին 11․6), Քրիստոսի միջնորդական աշխատանքի միջոցով Աստված հավատացյալներին ընդունակ է դարձնում «ամեն բարի գործի մեջ հաստատ․․․իր կամքը կատարելու, և ձեր մեջ թող կատարի, ինչ որ հաճելի է իր առաջ, Հիսուս Քրիստոսի միջոցով, որին փա՜ռք հավիտյանս հավիտենից։ Ամեն» (Եբրայեցիներին 13․21)։

Նրանք, ովքեր հավատքով պատասխանում են Աստծուն, արդար են համարվում Նրա առաջ, շնորհիվ Քրիստոսի միջնորդության, Ում արդարությունն է միայն, որ ընդունելի է։ Իսկ նրանք, ովքեր պատասխանում են Աստծո սիրառատ կոչերին, արժանի են համարվում շնորհիվ Քրիստոսի միջնորդության (Ղուկաս 20․35), և Նա վերափոխում է նրանց Իր նմանությամբ (Ա Կորնթացիների 15․51-57, Ա Հովհաննես 3․2)։ Աստծո փրկագնական աշխատանքը կատարվում է ոչ միայն հանուն մեզ, այլև մեր մեջ։

`Ինչո՞ւ է Քրիստոսի բարեխոսությունն այդքան ոգեշնչում ձեզ։`