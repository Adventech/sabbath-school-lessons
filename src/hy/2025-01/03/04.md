---
title:  Աստծուն հաճելի
date:  14/01/2025
---

Ինչպե՞ս է հնարավոր, որ տիեզերքի Աստվածը ուրախություն գտնի սովորական, հասարակ մարդկանց մեջ, տիեզերքի՝ հնարավոր է անսահմանության մեջ ծվարած մի չնչին մոլորակի վրա բնակվող վաղանցիկ էակներով։ Ինչպե՞ս է հնարավոր, որ մարդիկ այդքան մեծ նշանակություն ունենան գերագույն Էակի համար, Ով ամենազոր է և ոչնչի կարիք չունի։ Այս հարցերը կարելի է բաժանել երկու մասի։ Նախ` ինչպե՞ս կարող է Աստված Ինքն իրեն դրական հույզեր զգալ։ Երկրորդ` ինչպե՞ս կարող են մարդիկ ուրախություն պատճառել Աստծուն` հատկապես հաշվի առնելով մեր մեղավոր բնույթը։ Առաջին տեսանկյունը մեր այսօրվա թեման է, իսկ երկրորդը՝ վաղվա թեման։

`Կարդացե՛ք Եսայի 43․4, Սաղմոս 149․4 և Առակներ 15․8-9 համարները։ Ըստ այս համարների` ինչպե՞ս կարելի է հաճո լինել Աստծուն։`

Ինչպես տեսանք նախորդ օրվա դասում, Աստված կարող է գոհանալ մարդկանցից, որովհետև սիրում է նրանց, հաշվի է առնում նրանց դրական հետաքրքրությունները, ինչպես ցանկացած մարդ, որ սիրում է ուրիշներին և հոգում նրանց կարիքները։

Եվ հակառակը, Աստված դժգոհ է Իր ժողովրդից, երբ նրանք չարություն են գործում։ Եվ իսկապես, Առակներ 15․8-9-ը սովորեցնում է, որ այն ժամանակ, երբ ամբարիշտների «զոհը» և «ճանապարհը» «զզվելի է Տիրոջ համար», «ուղղամիտների աղոթքը նրան հաճելի է», և «արդարությանը հետևողին նա սիրում է»։ Այս հատվածը ցույց է տալիս ոչ միայն այն, որ Աստծուն տհաճ է չարիքը, այլև այն, որ Նա ուրախանում է բարի գործերից։ Նա նաև միևնույն հարթության վրա է դնում աստվածային հիացմունքն ու սերը՝ ցույց տալով Աստծո սիրո և հիացմունքի խոր կապը, որն առկա է ողջ Սուրբ Գրքում։

Սաղմոս 146․8 համարի համաձայն` «Տերը սիրում է արդարներին»։ Բ Կորնթացիներին 9․7-ը ավելացնում է․«Աստված սիրում է հոժարությամբ տվողին»։ Նախ ուշադրություն դարձրեք, թե ինչ չեն ասում այս համարները։ Այնտեղ չի ասվում, որ Աստված սիրում է միայն արդարներին կամ Աստված սիրում է միայն հոժարությամբ տվողներին։ Աստված բոլորին է սիրում։ Սակայն այս համարների գլխավոր իմաստն այն է, որ փոխանցեն հետևյալ միտքը՝ Աստված առանձնահատուկ է սիրում «արդարներին» և «հոժարությամբ տվողին»։ Այն, ինչ տեսանք Առակներ 15․8-9 համարներում, այս միտքն է հուշում` Աստված սիրում է այս և մյուս մարդկանց այն իմաստով, որ գոհ է նրանցից։

`Մտածեք այն մասին, թե որքան սերտ պետք է կապված լինեն երկինքն ու երկիրը, որ տիեզերքի արարիչ Աստվածը կարողանա այդքան խոր ու նույնիսկ հուզական հարաբերություն ունենալ մեզ հետ։ Ի՞նչ հույս պետք է տա այդ զարմանալի գաղափարը, հատկապես դժվար ժամանակներում։`