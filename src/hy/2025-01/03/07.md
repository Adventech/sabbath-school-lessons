---
title:  Հետագա ուսումնասիրության համար
date:  17/01/2025
---

Կարդացե՛ք «Ձեր սրտերը թող չխռովվեն» գլուխը Էլեն Ուայթի «Դարերի Փափագը» գրքից, էջ 516-517։

Տերը վշտանում է`տեսնելով, թե որքան ցածր են իրենց գնահատում Իր հետևորդները: Նա ուզում է, որ Իր ընտրյալները գիտակցեն, թե ինչ գին է վճարել նրանց համար: Նրանք պետք են Աստծուն, այլապես Նա չէր ուղարկի Իր Որդուն, որ այդքան մեծ զոհաբերության գնով փրկի նրանց: Նա աշխատանք ունի նրանց համար, ուստի գոհանում է, երբ Իրենից խնդրում են մեծամեծ բաներ, որպեսզի փառավորեն Իր անունը: Նրանք մեծ բաներ կարող են ակնկալել, եթե հավատան Նրա խոստումներին:

Բայց աղոթելով Քրիստոսի անունից` նշանակում է, որ մենք պետք է ընդունենք Նրա բնավորությունը, դրսևորենք Նրա ոգին և կատարենք Նրա գործերը: Փրկչի տված խոստումը պայմանական է: «Եթե ինձ սիրում եք,- ասում է Նա,- իմ պատվիրանները պահեք»: Նա մարդկանց փրկում է ոչ թե մեղքերի մեջ, այլ մեղքերից, և նրանք, ովքեր սիրում են Աստծուն, կհնազանդվեն Նրան:

Իսկական հնազանդությունը բխում է սրտից: Քրիստոսի աշխատանքն էլ հենց սրտի հետ էր: Ու եթե մենք չհակառակվենք, Նա մեր մտքերն ու ձգտումներն այնպես կներդաշնակեցնի Իր հետ, մեր սրտերն ու հոգիները այնպես կհամաձայնեցնի Իր կամքին, որ հնազանդվելով Նրան` ընդամենը կարտահայտենք մեր ներքին մղումները: Մեր հղկված ու սրբված կամքը հաճույքով կմասնակցի Նրա ծառայությանը: Երբ մենք, օգտվելով մեզ տրված առավելությունից, ճանաչում ենք Աստծուն, մեր կյանքը մշտական հնազանդության օրինակ է դառնում: Քրիստոսի բնավորությունը ճիշտ ըմբռնելու և Աստծո հետ անընդհատ հաղորդակցվելու շնորհիվ մեղքը զզվելի կդառնա մեզ համար: Էլեն Ուայթ, Դարերի Փափագը, էջ 516-517։

**Հարցեր քննարկման համար**

`1. Ի՞նչ է նշանակում «անշահախնդիր ստանալ» արտահայտությունը։ Ի՞նչ եք կարծում, ինչպիսի՞ն կլինի տալու և ստանալու հարաբերությունը երկնքում և Նոր Երկրում։`

`2. Գալով տիեզերքի հեռավոր անկյուններից, հնարավոր է ավելի հեռու, քան կարող է ընդգրկել Ջեյմս Ուեբբի աստղադիտակը, երկնային բանբերները Դանիել մարգարեին անվանեցին «չամուդոտ», այսինքն «սիրելի, ցանկալի, թանկագին»։ Եվ նրանք դա արեցին երեք անգամ։ Դանիել 9․23-ում Գաբրիելն ասում է` ki chamudot attah՝ «դու սիրելի ես»։ Դանիել 10․11-ում երկնային էակը (հնարավոր է, կրկին Գաբրիելը) նրան անվանում է ish chamudot, որ նշանակում է «ո՛վ Դանիել, սիրելի՛ մարդ», և այդ արտահայտությունը կրկնվեց Դանիելին (Դանիել 10․19)։ Մտածեք՝ ինչ է ասում դա Աստծո և այն մասին, թե որքան մոտ է Նա մեզ։ Ի՞նչ հույս կարող եք ձեռք բերել այս զարմանալի ճշմարտությունից։`

`3. Եբրայեցիներին 11 գլխում քննարկվող հավատքի հերոսների օրինակներն ինչպե՞ս են առնչվում այս շաբաթվա դասի բովանդակությանը։ Մասնավորապես, ի՞նչ են ասում այս օրինակներն այն մասին, որ մարդը կարող է հավատքով «հաճո լինել» Աստծուն։ Ի՞նչ կարող եք իմանալ ու կիրառել ձեր ամենօրյա կյանքում հավատքի և արդարության նման օրինակներից։`