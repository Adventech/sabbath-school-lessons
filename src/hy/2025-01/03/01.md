---
title:  Ինչպես հաճելի լինել Աստծուն
date:  11/01/2025
---

### Այս շաբաթվա ուսումնասիրության համար կարդացե՛ք․
Ղուկաս 15․11-32, Սոփոնիա 5․25-28, Եսայի 43․4, Հռոմեացիներին 8․1, Հռոմեացիներին 5․8, Մարկոս 9․17-29։

> <p>Հիշելու համարը․</p>
> «Տերը՝ քո Աստվածը, զորավոր է քո մեջ. նա փրկում է, նա ուրախությամբ պիտի հրճվի քեզ համար, նա կհանդարտեցնի իր սիրով և ցնծությամբ պիտի գոչի քեզ համար»։

Պատկերացրեք այսպիսի տեսարան։ Հինգամյա երեխան մոտենում է հորը՝ ձեռքին սեփական նախաձեռնությամբ պատրաստած նվեր՝ Հայրերի օրվա առթիվ։ Նա հուզված հորն է մեկնում նվերը։ Պատկերացրեք, որ հայրն ասում է․«Որդի՛ս, ինձ չի հուզում քո նվերը։ Ամեն ինչից զատ, դու չես կարող ինձ այնպիսի բան նվիրել, որ ուրախացնի ինձ։ Այն ամենը, ինչ դու կարող ես ինձ տալ, ինքս էլ կարող եմ ստանալ։ Ցանկացած բան, որ պետք է նվիրես, կամ գնված է իմ գումարներով, կամ պատրաստված է այն նյութերով, որոնց համար վճարել եմ։ Այնպես որ, քեզ պահիր քո նվերը։ Ես ոչնչի կարիք չունեմ և չեմ ցանկանում այն։ Բայց բոլոր դեպքում ես սիրում եմ քեզ»։

Ի՞նչ կմտածեք այս հոր արձագանքի մասին։ Անմիջապես ձեր միտքը կգան հետևյալ բառերը՝ անսիրտ, սառը, անզգա։ Արդյո՞ք այսպես է պատասխանում մեզ Աստված։ Իրականում, կարո՞ղ ենք հաճոյանալ Աստծուն։ Որքան էլ դժվար է պատկերացնել, բայց մենք` նույնիսկ ընկած էակներս ապականված մեղքով ու հակված չարին, այո՛, կարող ենք հաճելի լինել Աստծուն։ Այլ կերպ ասած, Աստված վերոհիշյալ հոր տեսանկյունից չի նայում մեզ կամ մեր նվերներին, որ ընծայում ենք Նրան։ Ընդհակառակը, մենք կարող ենք հաճո լինել Աստծուն, բայց միայն Քրիստոսի միջոցով։