---
title:  Ավելի արժեքավոր, քան կարող եք պատկերացնել
date:  12/01/2025
---

Ինչպես տեսանք նախորդ դասերից մեկում, չկա այնպիսի մեկը, լինի վերջին մեղավորը, թե վատթարագույն չարագործը, որին Աստված չի սիրում։ Եվ որովհետև Աստված գնահատում է մարդկանց ավելի, քան հնարավոր է պատկերացնել, Նա ատում է մեղքը, քանի որ սիրում է մեզ և գիտի, թե ինչ է անում մեղքը մեզ հետ։

`Կարդացե՛ք Ղուկաս 15․11-32 համարները։ Ի՞նչ է բացահայտում «Անառակ որդու» առակը Աստծո կարեկցանքի և սիրո մասին։ Ի՞նչ նախազգուշացում է այս պատմությունը այն մարդկանց համար, որ նման են ավագ որդուն։`

Այս առակում կրտսեր որդին նախօրոք հորից պահանջեց ժառանգության իր բաժինը՝ փաստորեն մերժելով հորն ու ընտանիքին։ Անառակ որդին հեռացավ տնից, վատնեց իր ժառանգությունն ու ընկավ ծայրահեղ աղքատության մեջ` նախանձելով անգամ կերատաշտից սնվող խոզերին։ Այնուհետև հասկանալով, որ նույնիսկ իր հոր տան վարձու աշխատողները բավականաչափ ուտելիք ունեն, որոշեց տուն վերադառնալ` նրանցից մեկը դառնալու հույսով։

Այն, ինչ տեղի ունեցավ դրանից հետո, տպավորիչ է։ Որոշ հայրեր կմերժեին նման որդուն, եթե վերադառնար, ու կասեին․«Դու վերցրել ես ժառանգության քո բաժինը և հեռացել տնից։ Այստեղ այլևս տուն չունես»։ Դա կլիներ և՛ տրամաբանական և նույնիսկ ողջամիտ, արդյո՞ք այդպես չէ։ Որոշ ծնողների տեսանկյունից որդին այնքան հեռու է գնացել, որ վերստին տուն ընդունելը դժվար է, հատկապես որպես զավակ։

Սակայն այս առակում հայրն (որ ներկայացնում է հենց Աստծուն) այդպես չի գործում։ Ընդհակառակը, «երբ նա (անառակ որդին) դեռ հեռու էր, հայրը նրան տեսավ ու գթաց. վազեց, նրա վզովն ընկավ ու համբուրեց նրան» (Ղուկաս 15․20)։ Թեև այն ժամանակներում արևելյան մշակույթում անպատվաբեր էր, որ տանտերը վազեր որևէ մեկին դիմավորելու, հայրը կարեկցանքով ընդառաջ վազեց որդուն, և որ ավելի զարմանալի է, տուն վերադարձրեց նրան։ Նա նույնիսկ խնջույք կազմակերպեց նրա պատվին, որ վկայում է Իր յուրաքանչյուր զավակի հանդեպ Աստծո մեծ կարեկցանքի մասին, ինչպես նաև այն մասին, թե ինչպես է Նա ուրախանում թեկուզ մեկ մարդու տուն վերադառնալու համար։ Որքա՜ն հրաշալի է մեր Աստվածը։

`Հետաքրքիր է մյուս որդու արձագանքը։ Ինչո՞ւ է այդ արձագանքն այդքան մարդկային, թեկուզ ինչ-որ առումով արդարացի ու հասկանալի։ Սակայն ի՞նչ է սովորեցնում պատմության այս հատվածն այն մասին, որ արդարության վերաբերյալ մարդկային պատկերացումները չեն արտացոլում Ավետարանի ողջ խորությունը և Աստծո սերը մեր հանդեպ։`