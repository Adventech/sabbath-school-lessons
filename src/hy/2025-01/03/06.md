---
title:  Արժանի նպատակ
date:  16/01/2025
---

Քանի որ Աստծո ողորմածության ու միջնորդության հովանու ներքո ենք, Աստված ուրախանում է Իր սիրո ամենափոքր դրական արձագանքից անգամ։ Շնորհիվ Նրա, Ով միայն արժանի է սիրո, և Ինքն է համարվում միակ կատարյալ արդարը, մեզանից յուրաքանչյուրը կարող է արդարների և Աստծո սիրելիների շարքին դասվել, ովքեր հավերժ կապրեն Նրա հետ՝ կատարյալ սիրո մեջ։ Դա փրկագնման մեծ հույսն է, որը Քրիստոսի մեծ գործն է մեզ համար երկնքում։ Հնարավոր է դուք մտածեք՝ արդյո՞ք դա ինձ էլ է վերաբերում։ Իսկ եթե հանկարծ ես բավականաչափ լավը չե՞մ։ Իսկ եթե վախենում եմ, որ բավականաչափ հավատք չունեմ։

`Կարդացե՛ք Մարկոս 9․17-29 համարները։ Ի՞նչ պատասխանեց Աստված այս պատմության մարդուն։ Հավատքի ո՞ր չափն է բավարար։`

Աշակերտները չկարողացան դուրս հանել դևին, և թվում էր՝ ամբողջ հույսը կորած է։ Բայց Հիսուսը մոտեցավ և ասաց հորը․«Եթե կարող ես հավատալ. հավատացողի համար ամեն ինչ հնարավոր է» (Մարկոս 9․23)։ Եվ հայրն արցունքն աչքերին պատասխանեց․ «Հավատում եմ, Տե՛ր, օգնի՛ր իմ անհավատությանը» (Մարկոս 9․24)։

Ուշադրություն դարձնենք, որ Հիսուսն այդ մարդուն չասաց․ «Կգաս ինձ մոտ, երբ բավականաչափ հավատք ունենաս»։ Դրա փոխարեն միանգամայն բավական էր նրա ճիչը․«Օգնի՛ր իմ անհավատությանը»։ Առանց հավատքի անկարելի է հաճո լինել Աստծուն (Եբրայեցիներին 11․6), սակայն Հիսուսն ընդունում է ամենափոքր հավատքն անգամ, և հավատքի միջոցով (Քրիստոսի բարեխոսության միջոցով) մենք կարող ենք հաճո լինել Աստծուն։ Հավատքի և հանուն մեզ կատարվող Քրիստոսի աշխատանքի շնորհիվ մենք կարող ենք արձագանքել Աստծուն հաճելի ձևով, ինչպես մարդն է ուրախանում, երբ երեխան իրեն նվեր է բերում, որը հակառակ դեպքում որևէ արժեք չուներ։

Այսպիսով, մենք պետք է հետևենք Պողոսի խորհրդին՝ նպատակ ունենալով «հաճելի լինել նրան» (Բ Կորնթացիներին 5․9-10 համարները համեմատեք Կողոսացիներին 1․10, Ա Թեսաղոնիկեցիներին 4․1, Եբրայեցիներին 11․5 համարների հետ)։ Մենք պետք է խնդրենք, որ Աստված փոխի մեր հետաքրքրությունները՝ ներառելով այն մարդկանց, որոնց սիրում ենք, և այնպես ընդարձակի մեր սերը, որ այն տարածվի ուրիշների վրա։

«Եղբայրասիրության մեջ միմյանց նկատմամբ գթասի՛րտ եղեք, պատվելու մեջ միմյանց գերազանցե՛ք։ Ջանասիրության մեջ մի՛ ծուլացեք, հոգով ջերմեռա՛նդ եղեք, Տիրոջը ծառայեք։ Հույսով ուրախացե՛ք, նեղությանը համբերե՛ք, մշտապես աղոթե՛ք։ Սրբերի կարիքներին հաղորդակի՛ց եղեք, հյուրասիրությա՛ն հետևեք» (Հռոմեացիներին 12․10-13)։

`Եթե Աստված մեզ ընդունում է Քրիստոսի միջոցով, որքան ավելի մենք պետք է ընդունենք ուրիշներին։ Մերձավորին մեր անձի պես սիրելու պատվիրանը (Ղևտական 19․18, Մատթեոս 22․39) և Ոսկե կանոնը՝ մարդկանց վերաբերվել այնպես, ինչպես ցանկանում ես, որ քեզ հետ վերաբերվեն, ի՞նչ լույս է սփռում այս գաղափարի վրա։`