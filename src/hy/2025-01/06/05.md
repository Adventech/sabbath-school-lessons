---
title:  Զղջացող Աստվա՞ծ
date:  05/02/2025
---

Կարո՞ղ է Աստված զղջալ։ Եթե այո, ապա ի՞նչ կարող է դա նշանակել։ Մենք տեսանք, որ Աստծո բնավորությունը երբեք չի փոխվում։ Սակայն աստվածաշնչյան որոշ համարներ ասում են, որ Աստված «զղջում է» կամ «փոխում որոշումը»։ Մարդկանց դեպքում ապաշխարությունը ենթադրում է ընդունել, որ ինչ-որ սխալ արարք ես գործել։ Այդ դեպքում ինչպե՞ս կարող են աստվածաշնչյան որոշ համարներ Աստծուն ներկայացնել որպես «զղջացող»։

`Կարդացե՛ք Ելք 32․14-ը և համեմատեք Երեմիա 18․4-10 համարների հետ։ Ի՞նչ եք մտածում այն մասին, որ Աստված փոխեց իր որոշումը։`

Այս և շատ այլ համարներում Աստված պատկերվում է որպես դատաստանից հրաժավող կամ ներողամիտ` ի պատասխան մարդկանց ապաշխարության կամ բարեխոսության։ Աստված խոստանում է, որ եթե մարդիկ հետ կանգնեն իրենց ամբարշտությունից, կփոխի Իր ծրագրած դատաստանը։ Ողջ Սուրբ Գրքի ընդհանուր թեման է, որ Աստված հրաժարվում է դատաստանից՝ ի պատասխան մարդկանց ապաշխարության։

`Կարդացե՛ք Թվեր 23․19 և Ա Թագավորների 15․29 համարները։`

`Որո՞նք են տարբերությունները Աստծո և մարդու «զղջման» միջև:`

Այս համարները հստակ հայտարարում են, որ «Աստված մարդ չէ, որ զղջա» (Ա Թագավորների 15․29) և «Աստված մարդ չէ, որ սուտ խոսի, ոչ էլ մարդու որդի, որ զղջա։ Մի՞թե կասի և չի անի կամ կխոսի և չի կատարի» (Թվեր 23․19)։ Երբ կարդում ենք այս համարներն այլ համարների լույսի ներքո, հասկանում ենք, որ Աստված չի փոխում Իր որոշումները կամ չի զղջում այնպես, ինչպես դա անում են մարդիկ։ Ընդհակառակը, Աստված միշտ կատարում է Իր խոստումները ու թեև կարող է փոխել Իր ծրագրերի ընթացքն` ի պատասխան մարդկանց ապաշխարության, միշտ վարվում է Իր բարության և Իր Խոսքին համապատասխան։ Աստված հրաժարվում է դատաստանից` ի պատասխան ապաշխարության, հենց այն պատճառով, որովհետև Նրա բնավորությունը բարի է, արդար, սիրող ու ողորմած։

`Ո՞րն է «աստվածային ներողամտության» նշանակությունը։  Ի՞նչ է փոխանցում սա Աստծո  բնավորության անփոփոխության, ինչպես նաև այն մասին, որ Աստված մտնում է «տալ և վերցնել» անկեղծ հարաբերության մեջ, որն իսկապես կարևոր է Իր համար։`

