---
title:  Ամուր բռնեք սերն ու արդարությունը
date:  06/02/2025
---

Աստված հետևողականորեն սովորեցնում է, «որ քո Տեր Աստվածն է Աստված, հավատարիմ Աստվածը, որ իրեն սիրողների և իր պատվիրանները պահողների մինչև հազարերորդ սերունդը ուխտ ու ողորմածություն է պահում» (Բ Օրենք 7․9)։ Նրա բարությունն ու սիրո բնավորությունը մեծապես դրսևորվեց Հիսուսի կողմից, խաչի վրա (տե՛ս Հռոմեացիներին 3․25, Հռոմեացիներին 5․8)։ Սաղմոս 100․5-ի համաձայն` «Որովհետև բարի է Տերը, և հավիտյան է նրա ողորմությունը, և նրա ճշմարտությունը՝ սերնդից մինչև սերունդ» (համեմատի՛ր Սաղմոս 89․2-ի հետ)։ Այսպիսով, Աստծուն կարելի է վստահել։ Նա Իր զավակներին միայն բարի պարգևներ է տալիս (Հակոբոս 1․17–ը համեմատել Ղուկաս 11․11-13-ի հետ ): Դեռ ավելին, Նա բարի պարգևներ է շնորհում նույնիսկ նրանց, ովքեր Իրենց Աստծո թշնամի են համարում։

`Կարդացե՛ք Մատթեոս 5․43-48 համարները։ Ի՞նչ են սովորեցնում այս համարներն Աստծո զարմանահրաշ սիրո մասին։ Հիսուսի ուսուցման լույսի ներքո ինչպե՞ս պետք է վարվենք ուրիշների հանդեպ։`

Մատթեոս 5–րդ գլուխը ներկայացնում է Աստծո սերը որպես կատարյալ սեր։ Անկատար է այն սերը, որ սիրում է միայն իրեն սիրողներին։ Սակայն Աստված սիրում է նույնիսկ նրանց, ովքեր ատում են Իրեն և անգամ նրանց, ովքեր Աստծո թշնամի են համարում իրենց։ Նրա սերն անթերի է, հետևաբար՝ կատարյալ։

Թեև Աստծո սերն ու ողորմությունը շատ անգամներ գերազանցում են ողջամիտ ակնկալիքները, Նա երբեք չի գերազանցում և չի հակասում արդարությանը։ Ընդհակառակը, նա միավորում է արդարությունն ու գթասրտությունը (Սաղմոս 85․10)։ Ճիշտ նույն ձևով Աստվածաշունչը հորդորում է․ «Քո Աստծո՛ւն դարձիր, ողորմությունն ու իրավունքը պահի՛ր և միշտ քո Աստծո՛ւն ապավինիր» (Ովսեե 12․7)։ Մեկ այլ համարում այսպես է ասվում․«Հետևիր սիրուն ու արդարությանը» (Ովսեե 12․7 համեմատիր Ղուկաս 11․42 համարի հետ)։

Ի վերջո, Աստված Ինքը կվերականգնի կատարյալ արդարությունը։ Հռոմեացիներին 2․5-ում խոսվում է Աստծո «արդար դատաստանի հայտնության օրվա համար» (Հռոմեացիներին 2․5)։ Եվ վերջապես փրկվածները կերգեն․«Մեծ ու զարմանալի են քո գործերը, Տե՛ր Աստված ամենակալ, արդար ու ճշմարիտ են քո ճանապարհները, ով ազգերի Թագավոր։ Ո՞վ է, որ չի երկնչելու, Տե՛ր, Քո անունը չի փառավորելու, որովհետև միայն դու ես սուրբ, որովհետև բոլոր ագերը պիտի գան ու քո առաջ պիտի երկրպագություն անեն, քանի որ քո դատաստանները հայտնի դարձան» (Հայտնություն 15․3-4–ը համեմատի՛ր Հայտնություն 19․1-2-ի հետ)։

`Եսայի 25․1-ը հայտարարում է․ «Տե՛ր, դու ես իմ Աստվածը. ես բարձրացնում եմ քեզ, գովերգում եմ քո անունը, որովհետև դու սքանչելի գործեր կատարեցիր, հավատարիմ ու ճշմարիտ վաղեմի խորհուրդներ»։ Ինչպե՞ս կարող ենք սովորել փառաբանել Աստծուն նույնիսկ վատ ժամանակներում։  Ինչպե՞ս կարող է ձեր կյանքն ինքնին  փառաբանություն դառնալ Աստծուն և արդարությանը նպաստել ձեր ազդեցության ոլորտում։`