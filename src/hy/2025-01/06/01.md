---
title:  Աստծո սերն արդարության լույսի ներքո
date:  01/02/2025
---

### Այս շաբաթվա ուսումնասիրության համար կարդացե՛ք․
Սաղմոս 33․5, Սաղմոս 85․10, Բ Օրենք 32․4, Հակոբոս 1․17, Տիտոսին 1․2, Ելք 32․14, Մատթեոս 5․43-48։

> <p>Հիշելու համարը․</p>
> Այլ պարծեցողը թող պարծենա նրանով, որ հասկանում և ճանաչում է ինձ, որ ես եմ Տերը, որ երկրի վրա ողորմություն, իրավունք և արդարություն եմ անում, որ սրանք են հաճելի ինձ»,- ասում է Տերը (Երեմիա 9.24)։

Հին Մերձավոր Արևելքում ժողովուրդների «աստվածները» ոչ միայն անհուսալի ու կամակոր էին, անբարոյական ու անկանխատեսելի, այլև վայրագ արարքներ էին պահանջում, ինչպիսին երեխաների զոհաբերությունն էր։ Եվ նույնիսկ այդ ժամանակ հեթանոս ժողովուրդը չէր կարող հուսալ նրանց բարեհաճությանը, այդ պատճառով էլ չէր համարձակվում դեմ դուրս գալ ցեղային «աստվածներին»։

Բ Օրենք 32․17-ի համաձայն, այդպիսի «աստվածների» հետևում կանգնած էին դևերը (տե՛ս նաև Ա Կորնթացիներին 10․10-11)։ Իսկ պաշտամունքի նրանց ձևերը նպաստում էին ճնշումներին՝ մարդկանց թողնելով հոգևոր ու բարոյական թանձր խավարի մեջ։

Աստվածաշնչի Աստվածը այդ դիվային ուժերի ճիշտ հակապատկերն էր։ Յեհովան կատարելապես բարի է, իսկ բնավորությունն՝ անփոփոխ։ Եվ միայն Աստծո անփոփոխ բարության շնորհիվ մենք կարող ենք որևէ հույս ունենալ այժմ և հավիտյան։

Ի տարբերություն հին աշխարհի կեղծ աստվածների և նույնիսկ ժամանակակից «աստվածների»՝ Յեհովան խորապես անհանգստացած է չարի, տառապանքի, անարդարության ու կեղեքման պատճառով, ինչն անընդհատ և միանշանակ դատապարտում է։ Եվ որ ամենակարևորն է՝ մի օր Նա արմատախիլ կանի այդ ամենը։