---
title:  Աստված ամբողջովին բարի է և արդար
date:  03/02/2025
---

Աստված պարզապես չի հայտարարում, որ սիրում է արդարությունը և կոչ է անում մարդկանց արդարություն սիրել և ըստ դրա վարվել, այլև Ինքն է կատարելապես ու անսասան դրսևորում այդ որակները։ Սուրբ Գիրքը սովորեցնում է, որ Աստված ամբողջովին սուրբ է, հավատարիմ, արդար ու սիրով լի։ Աստված բացառապես և միշտ անում է այն, ինչը բարի է, արդար ու արդարացի։ Նա երբեք որևէ անարդար բան չի անում։

`Կարդացե՛ք Բ Օրենք 32․4 և Սաղմոս 92․15 համարները։ Ի՞նչ են սովորեցնում այս համարներն Աստծո հավատարմության ու արդարության մասին։`

Այս և շատ այլ համարներում ասվում է այն մասին, որ Աստված արդար է և սիրով լի, «և անիրավություն չկա նրա մեջ» (Սաղմոս 92․15-ը համեմատեք Սաղմոս 25․8, Սաղմոս 129․4 համարների հետ)։ Աստված «անարդարություն չի անում, առավոտից առավոտ նա անխոնջ ի լույս է հանում իր իրավունքը և չի թերանում, բայց անարդարն ամոթ չգիտի» (Սոփոնիա 3․5)։ Ուշադրություն դարձրեք այն անմիջական հակասությանը, որ գոյություն ունի Աստծո բնավորության և անարդարություն սիրող մարդկանց բնավորության միջև։

Աստված գիտի, թե ինչն է բարի, լավագույնն է ցանկանում բոլորի համար։

`Կարդացե՛ք Սաղմոս 9․7-8 և Սաղմոս 145․9-17 համարները։`

`Ի՞նչ է նշանակում Աստծո արդարությունը ձեզ համար գործնականում: Ձեր կյանքում զգո՞ւմ եք, որ Աստված արդար է:`

Աստվածաշնչի Աստվածը «արդար Դատավոր է» (Սաղմոս 7․11), և չարը չի բնակվում Նրա մոտ (Սաղմոս 5․4)։ Ինչպես սովորեցնում է Ա Հովհաննես 1․5-ը, «Աստված լույս է, և նրա մեջ խավար չկա»։ Եվ իսկապես, Աստված ոչ միայն կատարյալ բարի է, այլև, Հակոբոս 1․13-ի համաձայն` «Աստված չարից չի փորձվում» (համեմատե՛ք Ամբակում 1․13-ի հետ):

Այս ամենի մեջ Աստծո բարությունն ու փառքը անխզելիորեն կապված են։ Այն ժամանակ, երբ շատերը կուռք են դարձնում իշխանությունը, Աստված, լինելով ամենազոր, Իր զորությունն օգտագործում է միայն արդար ձևով` առաջնորդվելով սիրով։ Պատահական չէ, որ երբ Մովսեսը խնդրեց Աստծուն․«Ցո՛ւյց տուր ինձ քո փառքը», Աստված այսպես պատասխանեց․«Ես իմ ամբողջ բարությունը կանցկացնեմ քո առջևից» (Ելք 33․18-19)։

`Ինչո՞ւ է բարի Աստվածն այսքան չարություն թույլ տալիս մեր աշխարհում։ Ձեր պատասխանը քննարկե՛ք դասարանում։`