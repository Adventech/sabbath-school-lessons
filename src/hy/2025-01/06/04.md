---
title:  Աստծո անփոփոխ բնավորությունը
date:  04/02/2025
---

`Կարդացե՛ք Մաղաքիա 3․6 և Հակոբոս 1․17 համարները։ Ի՞նչ են սովորեցնում այս համարներն Աստծո բնավորության մասին։`

Մաղաքիա 3․6-ում Աստված հայտարարում է․ «Որովհետև ես եմ Տերը, չեմ փոխվել»։ Թեև ոմանք կարդում են տվյալ համարի այս մասը և մտածում, որ Աստված ոչ մի դեպքում չի փոխվում, համարի մնացած մասը և նրա անմիջական համատեքստը ցույց են տալիս, որ Աստծո անփոփոխությունը, որի մասին խոսվում է այստեղ, Աստծո բարոյական անփոփոխությունն է։ Համարի մնացած հատվածը ցույց է տալիս, որ Աստված կարող է փոխել վերաբերմունքը, որովհետև ասում է․«Դուք չեք փոխվել (անգլերեն տեքստում օգտագործվող consumed բառը ունի նաև ոչնչացվել, սպառվել իմաստը – ծանոթություն թարգմանչի) ու շարունակում եք մնալ Հակոբի որդիները»։ Իսկ հաջորդ համարում Աստված հայտարարում է Իր ժողովրդին․ «Ե՛տ դարձեք դեպի ինձ, և ես էլ դեպի ձեզ կդառնամ» (Մաղաքիա 3․7)։

Այսպիսով, Աստված փոխադարձ հարաբերությունների մեջ է մտնում Իր արարած էակների հետ, սակայն այդ բոլոր հարաբերություններում և մնացած բոլոր հարցերում Նրա բնավորությունն անփոփոխ է։ Դա հաստատվում է նաև Հակոբոս 1․17-ում, որտեղ ասվում է, որ ամեն բարի բան և կատարյալ պարգև Աստծուց է, Ում մեջ փոփոխման ստվեր չկա։ Աստված չարի աղբյուր չէ։

Այստեղ և այլ համարներում Սուրբ Գիրքը բազմաթիվ անգամներ սովորեցնում է, որ Աստծո բնավորությունն անփոփոխ է։ Այլ կերպ ասած՝ Աստվածաշունչը հետևողականորեն ուսուցանում է, որ Աստված բարոյական առումով անփոփոխ է։ Այնուամենայնիվ, Աստված կարող է իրական հարաբերությունների մեջ լինել Իր արարած էակների հետ, որոնց Նա պատասխանում է, բայց միշտ սիրով ու արդարությամբ։

`Կարդացե՛ք Բ Տիմոթեոսին 2․13, Տիտոսին 1․2 և Եբրայեցիներին 6․17-18 համարները։ Ի՞նչ են սովորեցնում այս համարներն Աստծո մասին։`

`Աստված անփոփոխ է. ի՞նչ է նշանակում այս փաստն անձամբ Ձեզ համար։`

Աստված չի կարող ժխտել Ինքն Իրեն, Աստված երբեք չի ստում, և Աստծո խոստումներն անկասելի են։ Մենք կարող ենք վստահ լինել, որ Աստվածաշնչի Աստվածն այն նույն Աստվածն է, Ով (Քրիստոսում) խաչի վրա կամավոր զոհաբերեց Իրեն։

Նա այն Աստվածն է, Ում կարելի է անվերապահորեն վստահել։ Մենք կարող ենք վստահություն ու հույս ունենալ ապագայի հանդեպ, քանի որ, ինչպես ասվում է Եբրայեցիներին 13․8-ում, «Հիսուս Քրիստոսը նույնն է երեկ, այսօր և հավիտյան»։

`Ինչպե՞ս կարող ենք սովորել վստահել ու հավատալ Աստծո բարությանը, եթե նույնիսկ ամեն ինչ վատ ընթացք է ունենում մեր կյանքում։  Ինչպե՞ս կարող է  խաչի զոհաբերությունն օգնել, որ սովորենք վստահել ու հավատալ Նրա բարությանը։`