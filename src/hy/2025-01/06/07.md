---
title:  Հետագա ուսումնասիրության համար
date:  07/02/2025
---

Կարդացե՛ք Էլեն Ուայթի «Աստծո սերը մարդու հանդեպ» գլուխը «Քայլեր դեպի Քրիստոս» գրքից, էջ 5-16։

«Աստծո խոսքը բացահայտում է Նրա բնավորությունը։ Նա Ինքն է հայտնել Իր անսահման սիրո ու կարեկցանքի մասին։ Երբ Մովսեսն աղաչեց՝ «ցո՛ւյց տուր ինձ քո փառքը», Տերը պատասխանեց․ «Ես իմ ամբողջ բարությունը կանցկացնեմ քո առջևից» (Ելք 33․18-19)։ Սա է Նրա փառքը։ Տերն անցավ Մովսեսի առջևով և հռչակեց․ «Ես եմ Տերը, Տեր Աստվածը՝ ողորմած և գթած, համբերատար, առատ ողորմությամբ և ճշմարտությամբ, որ ողորմածություն եմ անում հազարավորների, որ ներում եմ անօրենություն, հանցանք և մեղք»։ Նա «երկայնամիտ ու բազումողորմ է», «որովհետև նրան հաճելի է ողորմությունը» (Ելք 33․6-7, Միքիա 7․18)։

Աստված մեր սրտերը գրավել է բազմաթիվ նշաններով, որ գոյություն ունեն երկնքում և երկրի վրա։ Նա բացահայտել է Իր էությունը բնության երևույթների, նաև խոր ու քնքուշ երկրային կապերի միջոցով։ Բայց դա էլ ամբողջական պատկերացում չի ստեղծում Նրա սիրո մասին։ Չնայած այս բոլոր վկայություններին՝ բարու թշնամին այնպես էր կուրացրել մարդկանց մտքերը, որ նրանք ահով էին նայում Աստծուն՝ Նրան դաժան ու անգութ համարելով։ Սատանան մարդկանց դրդել էր մտածելու, թե, իբր, Աստծո հիմնական հատկանիշն անգութ արդարադատությունն է, իբր, Նա անողոք դատավոր է, դաժան ու խստապահանջ մի պարտատեր։ Նա Արարչին ներկայացրել էր որպես մեկը, Ով բծախնդիր հետևում է մարդկանց, որ նկատի սխալներն ու վրիպումները և դատաստաններով այցելի նրանց։ Այս մութ ստվերը ցրելու համար Քրիստոսը եկավ, որ ապրի մարդկանց մեջ և Աստծո անսահման սերը բացահայտի աշխարհին»։ Էլեն Ուայթ, «Քայլեր դեպի Քրիստոս», էջ 7-8։

**Հարցեր քննարկման համար**

`1. Ինչո՞ւ է այդքան կարևոր գիտակցել, որ Աստծո փառքն անխզելիորեն կապված է Նրա բարության հետ։ Ինչպե՞ս է այդ միտքը փոխում փառքի աստվածաբանության գաղափարը, որն ընդգծում է զորությունը, առանց շեշտադրելու Աստծո սերը և բնավորությունը։`

`2. Երբևէ կասկածե՞լ եք Աստծո բարությանը։ Ճանաչո՞ւմ եք որևէ մեկին, որ կասկածում է Աստծո բարությանն այն մարդկանց սխալ արարքների պատճառով, որոնք պնդում են, թե հետևում են Աստծուն։ Կամ պարզապես աշխարհում գոյություն ունեցող չարիքի պատճառով։ Ինչպե՞ս եք լուծել այդ հարցը ինքներդ ձեզ համար և ինչպե՞ս կարող եք օգնել մեկին, ով կասկածներ ունի Աստծո բարության վերաբերյալ։`

`3. Ինչպե՞ս է մեծ պայքարի իրական լինելն օգնում հասկանալու այժմ գոյություն ունեցող ամբողջ չարիքը։`