---
title:  Սեր և արդարություն
date:  02/02/2025
---

Ողջ Աստվածաշնչում սերն ու արդարությունը համատեղ են։ Ճշմարիտ սերը արդարություն է պահանջում, իսկ ճշմարիտ արդարությունը կարող է կառավարվել ու իրականացվել միայն սիրով։ Մենք սովոր չենք մտածել այդ երկու պատկերացումների մասին որպես մեկ ամբողջություն։ Իսկ պատճառը պարզապես այն է, որ սեր և արդարություն հասկացությունները մեծապես խեղաթյուրվել են մարդկության կողմից։

`Կարդացե՛ք Սաղմոս 33․5, Եսայի 61․8, Երեմիա 9․24, Սաղմոս 85․10 և Սաղմոս 89․14 համարները։ Բնութագրեք Աստծուն` ըստ այս համարների։`

Այս համարները հստակ ասում են, որ Աստված սիրում է արդարություն (Սաղմոս 33․5, Եսայի 61․8)։ Սիրո և արդարության գաղափարներն Աստվածաշնչում անխզելի են։ Աստծո սերը և Աստծո արդարությունը ձեռք ձեռքի են գնում։ Աստված խորապես շահագրգռված է, որ այս աշխարհում թագավորեն արդարությունն ու արդարադատությունը։

Այդ պատճառով էլ իզուր չէ, որ մարգարեներն անընդհատ դատապարտում են անարդարության բոլոր տեսակները, ներառյալ անարդար օրենքները, կեղծ կշեռքները, ճնշումն աղքատների, այրիների ու այլ անպաշտպան մարդկանց հանդեպ։ Թեև մարդիկ շատ չար ու անարդար բաներ են անում, Աստված ասում է․ «Մշտապես երկրի վրա ողորմություն, իրավունք և արդարություն եմ անում ( Երեմիա 9.24)։

Այդ պատճառով էլ Աստվածաշնչի  ողջ շարադրանքի ընթացքում Աստծուն հավատարիմ մարդիկ կանխավայելում են Աստծո դատաստանը որպես շատ հիանալի իրադարձություն, քանի որ այն պատիժ է բերում չարագործներին ու ճնշողներին, ինչպես նաև արդարություն ու ազատագրում՝ անարդարության ու ճնշման զոհերին:

Իրականում արդարությունն ու արդարադատությունը Աստծո կառավարման հիմքն են։ Աստծո բարոյական կառավարությունը, որ հիմնված է սիրո վրա, արդար է ու առաքինի։ Այն սկզբունքորեն տարբերվում է այս աշխարհի կոռումպացված կառավարություններից, որոնք հաճախ են հավերժացնում անարդարությունը` հանուն անձնական շահի ու իշխանության։ Աստծո մեջ «ողորմությունն ու ճշմարտությունը պիտի հանդիպեն իրար, արդարությունն ու խաղաղությունը իրար պիտի համբուրեն (Սաղմոս 85․10)։

Ուստի, Աստված հստակ հայտնում է, թե ինչ է ակնկալում մեզանից․ «Քեզ հայտնել է, ո՛վ մարդ, թե ի՛նչն է բարի, և Տերն ի՛նչ է պահանջում քեզանից. միայն իրավունքը պահել, ողորմություն սիրել և խոնարհությամբ ընթանալ քո Աստծու հետ» (Միքիա 6․8)։ Եվ եթե մենք ինչ-որ բան էլ պետք է արտացոլենք Աստծո բնավորությունից (ինչը և կարևորն է), ապա դա սերն է և դրանից բխող արդարացիությունն ու գթաստությունը։

`Մարդկային աղավաղված արդարության  ի՞նչ օրինակներ կարելի է բերել նույնիսկ հիմա։  Ուրեմն, ինչպե՞ս չաղաղակենք, որ գա Աստծո կատարյալ արդարադատության օրը։`