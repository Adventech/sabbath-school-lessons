---
title:  Քրիստոսի առակը`այգու վերաբերյալ
date:  12/03/2025
---

Մատթեոսի 21-ի Այգու տիրոջ առակում Հիսուսը սկսում է այնտեղից, որտեղ ավարտվել էր Եսայի 5-ը` հավելյալ լույս սփռելով խաղողի այգու տիրոջ բնավորության ու գործողությունների վրա՝ Իր այգու օրինակով։

`Կարդացե՛ք Մատթեոս 21․33-39 համարները` ուշադրություն դարձնելով Եսայի 5․4-ում տրված հարցին։ Ուրիշ ի՞նչ կարող է անել Նա, բացի նրանից, ինչ արդեն արել է։`

Քրիստոսի առակի առաջին մասը ուղղակիորեն մեջբերում է Եսայի 5–րդ գլխի երգից՝ այգու տիրոջ և նրա այգու մասին։ Այնուհետև Հիսուսն ավելացնում է, որ այգու տերն իր այգին «տվեց մշակներին և օտար երկիր գնաց» (Մատթեոս 21․33)։ Իսկ երբ այգու տերն իր ծառաներին (մարգարեներին) ուղարկեց բերքի հետևից, այգին վարձակալողները ծեծեցին ու սպանեցին նրա ծառաներին (Մատթեոս 21․34-36)։ Ի վերջո, նա ուղարկեց իր որդուն (Հիսուսին)` ասելով․«Իմ որդուց կամաչեն» (Մատթեոս 21․37)։ Սակայն սրանք սպանեցին նաև նրա որդուն` ասելով․«Սա է ժառանգը․եկեք սրան սպանենք և սրա ժառանգությանը տիրանանք»։ Եվ բռնեցին նրան, այգուց դուրս հանեցին ու սպանեցին» (Մատթեոս 21․38-39)։

Ուրիշ ի՞նչ կարող է անել Նա։ Հայրն այնպես սիրեց մեզ, որ զոհաբերեց Իր սիրելի Որդուն (Հովհաննես 3․16)։ Եթե տիեզերական հակամարտությունն այնպիսի բնույթ ունի, ինչպես այստեղ ներկայացված է, ապա նա չի կարող լուծվել կամ կարգավորվել ժամկետից շուտ, աստվածային ուժի օգնությամբ, այլ պահանջում է նախ աստվածային բնավորության հրապարակային ցուցադրում։ Այդ ցուցադրումը վերջին հաշվով ի հայտ բերվեց Քրիստոսի գործերում (Հռոմեացիներին 3․25-26, Հռոմեացիներին 5․8)։ Ուրիշ ի՞նչ կարող ենք խնդրել, քան այն, որ Աստված (Քրիստոսում) հանուն մեզ զոհաբերի Իրեն, որպեսզի կարողանա արդարացնել մեզ, առանց որևէ կերպ զիջելու Իր արդարացիությունն ու կատարյալ սերը։

Խաչի իրադարձությունը ցույց է տալիս, որ Աստված ամեն հնարավորն արել է՝ չարիքը մեղմելու և վերացնելու համար, ընդ որում` չխախտելով իսկական սիրո բարգավաճման համար անհրաժեշտ պայմանները։ Եթե Աստված ունենար ուրիշ, առավել գերադասելի ճանապարհ, արդյո՞ք չէր ընտրի այն։ Թեև մարդիկ մեծապես տառապում են այս տիեզերական հակամարտությունում, առավել շատ Աստված Ինքն է տառապում։ Երբ մենք նայում ենք խաչին, իսկապես տեսնում ենք, թե ինչ տառապանքներ ու ցավ պատճառեց մեղքը հենց Իրեն՝ Աստծուն։ Սակայն սիրուն հատուկ ազատությունն այնքան սրբազան է, որ Քրիստոսը պատրաստ էր համբերել հանուն մեզ։

`Կարդացե՛ք Եսայի 53․4 համարը։ Ո՞մ «ցավերն ու «վշտերը» կրեց Քրիստոսը խաչի վրա։ Ի՞նչ է ասում սա այն մասին, թե ինչ է արել Աստված մեզ համար, և ի՞նչ գին վճարեց Նա այդ փրկության համար։`