---
title:  Իմ սիրելիի երգը
date:  11/03/2025
---

Տիեզերական հակամարտության մեջ Աստված զարմանալի կերպով դրսևորեց Իր սերն ու արդարությունը։ Եվ, այնուամենայնիվ, ոմանք կարող են հարցնել․ արդյո՞ք Աստված պետք է ավելին աներ, քան արեց` չարիքը կանխելու կամ վերացնելու համար։ Մենք դիտարկեցինք տիեզերական հակամարտության սխեման, որը ցույց է տալիս, որ Աստված գործում է` հարգելով կամքի ազատությունը, որն անհրաժեշտ է Իր և մարդկության միջև սիրո հարաբերությունները առավելագույնս կատարելագործելու համար։ Դրանից բացի, Նա ակնհայտորեն գործում է բարոյական սահմանափակումների և վարքագծի կանոնների շրջանակում, Իր բնավորության վերաբերյալ տիեզերական բանավեճի համատքեստում և այդ բանավեճը կարող է լուծվել, կարգավորվել միայն Նրա սիրո դրսևորմամբ։

`Կարդացե՛ք Եսայի 5․1-4 համարները։ Ո՞վ է խոսում այս հատվածներում։ Ո՞ւմ մասին է խոսում Եսային։ Ո՞ւմ են խորհրդանշում խաղողի այգին և այգու տերը։ Ի՞նչ նշանակություն ունեն խաղողի այգու տիրոջ գործողությունները։ Ո՞րն է դրա արդյունքը։`

Այս համարներում Եսային երգում է իր սիրելի խաղողի այգու երգը։ Խաղողի այգու տերն Ինքն Աստված է, իսկ այգին՝ Աստծո ժողովուրդը (տե՛ս Եսայի 1․8, Երեմիա 2․21)։ Սակայն այդ հատվածի իմաստը կարող է վերաբերել նաև այս աշխարհում Աստծո առավել ընդարձակ աշխատանքին։ Ըստ այդ համարների` այգու տերը (Աստված) անում է այն ամենը, ինչ կարելի էր միայն սպասել, որպեսզի ապահովի Իր այգու արգասաբերությունը։ Այգին պետք է խաղողի հիանալի բերք տար, սակայն բերքը միայն «վայրի խաղող» էր, որն այլ թարգմանություններում անվանվում է «անարժեք» (հայերենում օգտագործվում է «ազոխ» բառը, որ նշանակում է թթու խաղող-ծանոթ․թարգմանչի)։ Եվ իսկապես, այստեղ օգտագործվող հրեական արտահայտությունը կարելի է թարգմանել որպես «գարշահոտ պտուղ»։ Աստծո այգում նեխած խաղող աճեց։

Եսայի 5․3-ում ներկայացվում է անմիջապես Աստծո խոսքերը, Ով առաջարկում է․ «Դատավո՛ր եղեք իմ և իմ այգու միջև»։ Իսկ Եսայի 5․4-ում Աստված Ինքն է կարևոր հարց տալիս․«Էլ ի՞նչ կար անելու իմ այգուն, որ ես չեմ արել նրանում. ինչո՞ւ, երբ սպասեցի, որ խաղող տար, նա ազոխ տվեց»։ Ուրիշ ի՞նչ կարող է անել Նա։ Շատ ուշագրավ է, որ Աստված նույնիսկ խնդրում է, որ ուրիշները դատեն Իր արածների մասին։

`Երբ նայում եք խաչին, որտեղ Աստված զոհաբերեց Իրեն մեր բոլոր մեղքերի համար, ինչպե՞ս են Նրա այս խոսքերը՝ «էլ ի՞նչ կար անելու իմ այգուն, որ ես չեմ արել նրանում», միանգամայն զարմանալի իմաստ են ձեռք բերում։`