---
title:  Արդարացնելով Աստծո անունը
date:  13/03/2025
---

Ի վերջո, Աստծո անունը արդարանում է բոլոր առումներով։ Փրկագնման ծրագրում Հոր, Որդու և Սուրբ Հոգու կատարած աշխատանքի շնորհիվ դրսևորվում է Աստծո կատարյալ արդարությունն ու սերը` գերազանցելով բոլոր խելամիտ կասկածները (տե՛ս Հռոմեացիներին 3․25-26, Հռոմեացիներին 5․8)։

`Կարդացե՛ք Հռոմեացիներին 3․1-4 համարները Եսայի 5․3-4 համարների լույսի ներքո։ Ի՞նչ է սովորեցնում սա այն մասին, որ Աստված արդարացված է տիեզերական հակամարտությունում։`

Հռոմեացիներին 3–րդ և Եսայի 5–րդ գլուխներում մենք տեսնում ենք, որ Աստված (որոշակի սահմանափակ իմաստով) հրավիրում է Իր արարած էակներին դատելու, հասկանալու Իր բնավորությունը, թեև դրա համար մենք ո՛չ իրավունք և ո՛չ էլ հնարավորություն ունենք։ Ի վերջո, երբ բացվեն բոլոր «գրքերը», մենք կտեսնենք ապացույցը, որ Աստված կատարելապես արդար է և արդարացի։ Աստված արդարացնելու է Իրեն ողջ բանական արարածների առջև։

`Կարդացե՛ք Հայտնություն 15․3 և Հայտնություն 19․1-6 համարները։ Ի՞նչ են սովորեցնում այս համարներն այն մասին, որ Աստծո անունն, ի վերջո, պետք է արդարանա։`

Ամբողջ Սուրբ Գրքում Աստված մտահոգված է Իր անվան փառքի համար։ Ինչո՞ւ։ Դուք չեք կարող սիրո խոր հարաբերություն ունենալ այն մարդու հետ, որի բնավորությունը տհաճություն է պատճառում ձեզ կամ անվստահություն եք զգում նրա հանդեպ։ Եթե ինչ-որ մեկը ձեր կողակցին կամ ապագա կողակցին սարսափելի սուտ ասի ձեր բնավորության մասին, դուք ամեն հնարավորը կանեք` հակազդելու ցանկացած նման հայտարարության, քանի որ դրանց հավատալու դեպքում կփչանան ձեր սիրային հարաբերությունները։

Ի վերջո, Աստված արդարացված է խաչի վրա և փրկագնման ողջ ծրագրի միջոցով։ Մինչև գալիք դատաստանը Աստված արդարացնում է Իրեն հետևող ողջ տիեզերքի առաջ։

Այնուհետև, գալիք դատաստանի ժամանակ, երբ փրկագնվածներն անգամ «հրեշտակներին են դատելու» (Ա Կորնթացիներին 6․2-3), Աստված արդարացված է, քանի որ փրկագնվածները հնարավորություն կունենան նայելու գրառումները և տեսնելու, թե ինչու է Աստված վարվել այնպես, ինչպես վարվել է, և որ Աստծո բոլոր դատաստանները միշտ կատարյալ են եղել և սիրո վրա հիմնված։ Մեզանից ո՞վ չունի բազմաթիվ հարցեր, որոնք պատասխան են պահանջում։ Նախքան ամեն ինչ ավարտվելը մենք կստանանք այդ հարցերի պատասխանները (Ա Կորնթացիներին 4․5)։

Եվ վերջապես, ամեն ծունկ պետք է ծնկի գա և ամեն լեզու դավանի, որ Հիսուսն է Տերը (Փիլիպպեցիներին 2․10-11)։ Այս ամենն Աստծո բնավորության արդարացման կամ պաշտպանության մի մասն է։