---
title:  Քրիստոսն է հաղթողը
date:  09/03/2025
---

Թեև գոյություն ունի թշնամի, որին Քրիստոսն անվանում է «այս աշխարհի իշխանը» (բռնազավթած), տիեզերքի ճշմարիտ արքան Հիսուս Քրիստոսն է։ Հիսուսը հաղթանակ է տանում մեզ համար, և Նրա մեջ մենք կարող ենք հաղթանակ ունենալ նույնիսկ դժվարությունների ու տառապանքների մեջ։ Եվ իսկապես․ Քրիստոսի աշխատանքն ամեն քայլափոխի հակադարձում է չարին։

Մենք տեսանք, որ Սուրբ Գիրքը նկարագրում է սատանային որպես․

1.	Աշխարհի սկզբից ի վեր ամբողջ աշխարհի գայթակղիչ (Հայտնություն 12․9, Մատթեոս 4․3, Հովհաննես 8․44, Բ Կորնթացիներին 11․3, Ա Հովհաննես 3․8)։

2.	Երկնքում Աստծուն և Նրա ժողովրդին մեղադրող ու զրպարտող (Հայտնություն 12․10, Հայտնություն 13․6, Հոբ 1-2, Զաքարիա 3․1,2, Հուդա 9)

3.	Այս աշխարհում իշխանությունը բռնազավթող (Հովհաննես 12․31, Հովհաննես 14․30, Հովհաննես 16․11, Գործք Առաքելոց 26․18, Բ Կորնթացիներին 4․4, Եփեսացիներին 2․2, Ա Հովհաննես 5․1)։

`Կարդացե՛ք Հովհաննես 18․37 համարը։ Ինչպե՞ս է Քրիստոսը հակազդում թշնամու գայթակղությանը։ Ի՞նչ է նշանակում, որ Հիսուսը թագավոր է։`

Թեև Սուրբ Գիրքը սովորեցնում է, որ սատանան երդվյալ խաբեբա է, զրպարտիչ ու մեղադրող, որ բռնազավթել է այս աշխարհի իշխանությունը, նա նաև սովորեցնում է, որ Հիսուսը բոլոր առումներով հաղթել է սատանային։

1․	Հիսուսն ասաց․ «Ես աշխարհ եմ եկել, որպեսզի ճշմարտության մասին վկայեմ» (Հովհաննես 18․37)։

2․	Խաչի միջոցով Հիսուսը գերազանց ձևով ցույց տվեց Աստծո կատարյալ արդարությունն ու սերը (Հռոմեացիներին 3․25, 26, Հռոմեացիներին 5․8)` հերքելով սատանայի զրպարտչական մեղադրանքերը (Հայտնություն 12․10-11)։

3․	Հիսուսը վերջնականապես կոչնչացնի սատանայի թագավորությունը, որը գիտի, «որ քիչ ժամանակ ունի» (Հայտնություն 12.12–ը համեմատել Հռոմեացիներին 16․20-ի հետ), և «Քրիստոսը պիտի թագավորի հավիտյանս հավիտենից» (Հայտնություն 11․15)։

Ի վերջո, ինչ էլ որ անի սատանան, նա արդեն պարտված հակառակորդ է։ Իսկ մեզ համար գլխավորը ամեն օր, վայրկյան առ վայրկյան Քրիստոսի հաղթանակը մեզ համար հաստատելն է, ինչպես նաև այն խոստումները հաստատելը, որ առաջարկում է խաչը։

`Մենք գիտենք, թե մեծ պայքարում որ կողմն է հաղթելու։ Ինչպե՞ս են մեր ամենօրյա ընտրություններն ազդում, թե որ կողմում կհայտնվենք։ Ինչպե՞ս կարող ենք համոզվել այն բանում, որ նույնիսկ այս պահին հաղթողների կողմում ենք։`