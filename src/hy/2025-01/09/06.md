---
title:  Տիեզերական հակամարտության բնույթը
date:  27/02/2025
---

Մենք արդեն տեսանք մի քանի հատվածներ, որտեղ խոսվում է Աստծո և սատանայի միջև տիեզերական հակամարտության մասին։ Բայց ինչպե՞ս է հնարավոր նման հակամարտություն։ Ինչպե՞ս կարող է որևէ մեկն ընդդիմանալ ամենազոր Աստծուն։ Եթե տիեզերական հակամարտությունը լուծվեր ուժի դիրքերից, ապա այն կավարտվեր՝ դեռևս չսկսված։ Դա պետք է այլ բնույթ կրի։ Իսկապես Սուրբ Գիրքը ցույց է տալիս, որ հակամարտությունը վեճ է Աստծո բնավորության վերաբերյալ, հակամարտություն սատանայի կողմից Աստծո դեմ բարձրացված զրպարտչական մեղադրանքների շուրջ, որ (ի թիվս այլ բաների) Նա լիովին բարի և սիրող չէ։ Նման պնդումներին հնարավոր չէ հաղթել կոպիտ ուժով կամ ճնշումներով, այլ համեմատելով երկու մրցակցող կերպարները։

«Մեղքի դեմ Իր պայքարում Աստված կարող էր դիմել միայն արդարության և ճշմարտության։ Իսկ սատանան օգտագործում էր այն, ինչ Աստված չէր կարող՝ շողոքորթություն և խաբեություն։ Նա փորձեց կեղծել Աստծո խոսքը և հրեշտակներին սխալ ներկայացրեց Նրա կառավարման ծրագիրը՝ պնդելով, թե Աստված անարդար է՝ օրենքներ և կանոններ բարդելով երկնքի բնակիչների վրա, թե Իր ստեղծածներից պահանջելով հնազանդություն՝ Նա պարզապես ձգտում էր ինքնամեծարման։ Այդ իսկ պատճառով երկնքի բնակիչներին, ինչպես նաև բոլոր աշխարհներին պետք է ցույց տրվեր, որ Աստծո կառավարությունն արդար է, Նրա օրենքը՝ կատարյալ։ Իսկ սատանան ձևացնում էր, թե այդ ինքն է ձգտում նպաստել տիեզերքի բարօրությանը։ Բոլորը պետք է հասկանային զավթիչի իսկական բնավորությունն ու նրա իրական նպատակը։ Նրան պետք է ժամանակ տրվեր, որպեսզի իր ամբարիշտ գործերով բացահայտի իր էությունը» (Էլեն Ուայթ, Մեծ Պայքար, էջ 452)։

`Կարդացե՛ք Հովհաննես 8․44-45 համարները Հայտնություն 12․7-9 համարների լույսի ներքո։ Ի՞նչ են բացահայտում այս համարները սատանայի բնավորության և նրա մարտավարության մասին։`

Սատանայի ծրագիրը հենց սկզբից հետևյալն էր. մարդկանց ստիպել հավատալու, որ Աստված իրականում արդար և սիրող չէ, իսկ Նրա օրենքը ճնշող ու վիրավորական է իրենց համար։ Եվ զարմանալի չէ, որ Հիսուսը սատանային անվանում է «ստախոս․․․ և կեղծիքի հայրը» (Հովհաննես 8․44)։ Ընդհակառակը, Հիսուսը եկավ, «որպեսզի ճշմարտության մասին վկայի» (Հովհաննես 18․37) և ուղղակիորեն հակադրվի սատանայի կեղծիքին ու զրպարտությանը, հաղթի, և, ի վերջո, ոչնչացնի սատանային ու նրա իշխանությունը (Ա Հովհաննես 3․8, Եբրայեցիներին 2․14)։

Հայտնության 12․9-10-ում սատանան անվանվում է 1․«առաջին օձը», 2․այն էակը, որ երկնային դատաստանում մեղադրում է Աստծո ժողովրդին, 3․վիշապ, որ մոլորեցնում է աշխարհը։ «Սատանա» թարգմանված հունարեն բառը նշանակում է զրպարտիչ` մեկ անգամ ևս ցույց տալով, որ հակամարտության հիմքը համոզմունքն է, ներառյալ Աստծո բնավորության վերաբերյալ համոզմունքը։