---
title:  Հակամարտության ծագումը երկրի վրա
date:  24/02/2025
---

Ինչո՞ւ դաշտում վատ սերմեր էլ կան, եթե տերը միայն լավ սերմեր է ցանել․ առակում հնչող այս հարցին զուգահեռ մեկ այլ հարց էլ է առաջանում՝ եթե Աստված ամբողջովին բարի է ստեղծել աշխարհը, ապա ինչպե՞ս այստեղ հայտնվեց չարը։

`Կարդացե՛ք Ծննդոց 1․31 համարը։ Ի՞նչ են բացահայտում Աստծո խոսքերն արարչագործության մասին այն ժամանակ, երբ Աստված ավարտեց արարումը, և ինչու է այս պատասխանը կարևոր։`

Համաձայն Ծննդոց 1․31-ի` երբ Աստված ավարտեց աշխարհի արարումը, այն «շատ բարի էր»։ Ծննդոց 1–ին գլխում ակնարկ անգամ չկա չարի մասին, երբ Աստված արարում էր այս մոլորակը։ Այդ դեպքում ինչպե՞ս հայտնվեց չարը մարդկային փորձառության մեջ։

`Կարդացե՛ք Ծննդոց 3․1-7 համարները։ Ի՞նչ է սա ասում այն մասին, թե ինչպես հայտնվեց չարը երկրի վրա։ Ի՞նչ լույս է սփռում սա տիեզերական հակամարտության բնույթի վրա։ (Տե՛ս նաև Հայտնություն 12․7-9)։`

Այս պատմության մեջ օձի խոսքում մենք տեսնում ենք կեղծիքն Աստծո բնույթի վերաբերյալ։ Օձը Հայտնություն 12․7-9-ում անվանվում է հենց սատանա (առաջին օձ)։ Նա նախ հարցն է օգտագործում, որ կասկածի տակ դնի Աստծո հրամանը`զգուշորեն ու խորամանկորեն փոխելով Աստծո պատվիրանը։ Դրանից հետո օձն ուղղակիորեն մարտահրավեր է նետում և վիճարկում Աստծո խոսքերն` ասելով․«Բնավ չեք մեռնի» (Ծննդոց 3․4)։

Երկուսից մեկը՝ կա՛մ օձը, կա՛մ Աստված խաբել են Եվային, և այժմ նա ընտրություն կատարելու հնարավորություն ունի՝ հավատալ օձի ասածին, թե՞ Աստծո խոսքերին։

Ե՛վ այստեղ, և՛ Սուրբ Գրքի այլ տեղերում այս հակամարտության էությունը կապված է այն բանի հետ, թե ինչին և ում հավատալ։ Իսկ սա ինքնին անխզելիորեն կապված է սիրո հետ։ Պատճառն այն է, որ ձեր համոզմունքները որևէ մեկի մասին, թե ինչպիսին է նա, և կարելի՞ է արդյոք վստահել նրան, մեծապես ազդում է ձեր վերաբերմունքի վրա՝ կսիրե՞ք նրան և կվստահե՞ք արդյոք։ Իսկ կոնկրետ դեպքում՝ կլսե՞ք, թե ինչ է ասում ձեզ։

`Կարդացե՛ք Ծննդոց 3․15 համարը։ Աստծո հայտարարությունն օձին, որ կնոջ սերունդը, այն է՝ Օծյալը, կջախջախի օձի գլուխը, հաճախ անվանում են Սուրբ Գրքի առաջին Ավետարանը (protoevangelium)։ Ինչպե՞ս է դա հաստատում հակամարտության իրական լինելը և միևնույն ժամանակ հուսադրում մեզ։`