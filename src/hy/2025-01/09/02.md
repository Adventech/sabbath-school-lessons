---
title:  «Թշնամի մարդն է դա արել»
date:  23/02/2025
---

`Կարդացե՛ք Մատթեոս 13․24-27 համարները։ Ինչպե՞ս է առակն օգնում հասկանալու աշխարհում տիրող չարի առկայությունը։`

Հիսուսը պատմում է մի հողագործի մասին, որ իր դաշտում միայն լավ սերմեր էր ցանել։ Սակայն ցորենի մեջ աճում են նաև որոմներ։ Տեսնելով դա` տիրոջ ծառաները հարցնում են նրան․«Տե՛ր, չէ՞ որ արտիդ մեջ լավ սերմ ցանեցիր։ Ուրեմն այդ որոմը որտեղի՞ց է» (Մատթեոս 13․27)։ Սա նման է այն հարցին, որ այսօր հաճախ տալիս են` կապված չարի հիմնախնդրի հետ․«Եթե Աստված կատարելապես բարի է ստեղծել աշխարհը, ապա ինչո՞ւ նրա մեջ չարիք կա»։

`Կարդացեք Մատթեոս 13․28-30 համարները։ Ինչո՞ւ Աստված անմիջապես չի ոչնչացնում որոմները (չարը): Ինչպե՞ս է սա լույս սփռում տիեզերական հակամարտության բնույթի վրա։`

Տերն այսպես է պատասխանում ծառայի հարցին․«Թշնամի մարդն է դա արել» (Մատթեոս 3․28)։ Ավելի ուշ Հիսուսը «լավ սերմ ցանողին» անվանում է «Մարդու Որդի», Ով հենց Հիսուսն է (Մատթեոս 13․37)։ Ապա պարզաբանում է, որ «արտն աշխարհն է» (Մատթեոս 13․38), իսկ «թշնամին, որ այն սերմանեց, սատանան է» (Մատթեոս 13․39)։ Սա բացահայտ պատկերն է տիեզերական հակամարտության, որ տեղի է ունենում Քրիստոսի և սատանայի միջև։ Ինչո՞ւ աշխարհում գոյություն ունի չարը։ Չարը թշնամու (սատանայի) գործողությունների արդյունքն է, որ հակադրվում է Տիրոջը։ «Թշնամի մարդն է դա արել» (Մատթեոս 13․28)։

Այդ պատասխանը սակայն հաջորդ հարցն է առաջացնում․«Հիմա ուզո՞ւմ ես՝ գնանք, դրանք քաղհանենք»։ Այլ կերպ ասած՝ «ինչո՞ւ հենց հիմա, անմիջապես արմատախիլ չանենք չարը»։ «Ո՛չ,- պատասխանում է տերը,- որոմը քաղելիս միգուցե ցորենն էլ դրանց հետ արմատախիլ անեք։ Թողե՛ք, որ մինչև հունձքը երկուսը միասին աճեն» (Մատթեոս 13․29-30–ը համեմատել Մարկոս 4․29-ի հետ)։ Ըստ այդ առակի` Աստված, ի վերջո, վերջ կդնի չարին, սակայն այն վաղաժամ արմատախիլ անելը կհանգեցնի անդառնալի կողմնակի հետևանքների, որոնք կվնասեն բարուն։

`Ի՞նչ վտանգներ կան ժամանակից շուտ որոմները ցորենից հեռացնելու փորձի մեջ։ Միևնույն ժամանակ ինչո՞ւ դա չի նշանակում պարզապես անտեսել այն չարիքը, որին բախվում ենք։`