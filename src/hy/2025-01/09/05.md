---
title:  Եթե երկրպագես ինձ
date:  26/02/2025
---

Աստծո գահը բռնազավթելու սատանայի ձգտումը բացահայտվում է նաև Մատթեոս 4–րդ և Ղուկաս 4–րդ գլուխներում, Հիսուսի փորձությանը վերաբերող պատմություններում։ Հիսուսի և գայթակղիչի ցնցող հանդիպման մեջ հակամարտության բնույթի մասին շատ բան է բացահայտվում։ Այստեղ տեսնում ենք Քրիստոսի ու սատանայի միջև մեծ պայքարի իրական լինելը, որը վառ ու տեսանելի ձևով է ներկայացվում։

`Կարդացե՛ք Մատթեոս 4․1-11 համարները։ Ինչպե՞ս է բացահայտվում Քրիստոսի և սատանայի միջև մեծ պայքարի իրականությունը։`

Հիսուսը Հոգու կողմից «տարվեց» անապատ «սատանայից փորձվելու» բացահայտ նպատակով։ Եվ նախքան նրա հետ հանդիպելը Հիսուսը քառասուն օր ծոմ պահեց։ Ուստի, երբ սատանան եկավ, փորձության ենթարկեց Հիսուսին, որ քարերը հաց դարձնի` խաղարկելով Նրա քաղցած լինելու գործոնը։ Սակայն Հիսուսը հակադարձեց այդ փորձությանը Սուրբ Գրքով, և սատանայի նենգադավությունը ձախողվեց։

Այնուհետև, փորձելով Հիսուսին մղել ինքնավստահ արարքի, սատանան գայթակղեց Նրան, որ նա Իրեն ցած նետի տաճարի աշտարակից։ Սատանան խեղաթյուրեց Սուրբ Գիրքը` այն միտքը ներշնչելով, որ եթե Հիսուսն իսկապես Աստծո Որդին լինի, հրեշտակները կպաշտպանեն Նրան։

Սակայն, Հիսուսը կրկին դիմագրավեց սատանայի փորձությանը` Սուրբ Գրքի ճշմարիտ ընկալմամբ։

Երրորդ փորձությունը հստակ ցույց է տալիս, թե ինչի է ձգտում հասնել սատանան։ Նա ցանկանում է, որ Հիսուսը երկրպագի իրեն։ Սատանան փորձում է բռնազավթել այն երկրպագությունը, որ միայն Աստծուն է պատկանում։ Դրա համար նա Հիսուսին «ցույց տվեց աշխարհի բոլոր թագավորություններն ու նրանց փառքը» և համառորեն պնդեց․«Այս ամենը քեզ կտամ, եթե առջևս ընկնելով երկրպագես ինձ» (Մատթեոս 4․8-9)։ Եվ իսկապես, Ղուկաս 4․6 համարում` Մատթեոսին զուգահեռ մի տեքստ, սատանան հայտարարում է․«Այս ամբողջ իշխանությունն ու սրանց փառքը քեզ կտամ, որովհետև ինձ է տրված, և ում ցանկանում եմ, տալիս եմ այն» (Ղուկաս 4․6)։

Եվ դարձյալ Հիսուսը փորձությանը հակազդում է Սուրբ Գրքով, իսկ սատանան դարձյալ պարտություն է կրում։ Բոլոր երեք դեպքերում Հիսուսը օգտագործում է Սուրբ Գիրքը` թշնամու հարձակումներից պաշտպանվելու համար։

`Եփեսացիներին 6․12-ը մեզ հիշեցնում է, որ «մեր պատերազմն արյան և մարմնի դեմ չէ, այլ իշխանությունների և պետությունների դեմ, այս խավար աշխարհի տիրակալների դեմ, երկնքում գտնվող չար ոգիների դեմ»։ Թեև պետք չէ վախի մեջ ապրել, ինչո՞ւ պետք է միշտ հիշենք մեր շուրջը տեղի ունեցող իրական պայքարի մասին։`