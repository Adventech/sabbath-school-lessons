---
title:  Կանչվածները շատ են, ընտրյալները՝ քիչ
date:  01/01/2025
---

Աստված ոչ միայն անհատույց սիրում է մարդկանց, այլև կոչ է անում ի պատասխան սիրել Իրեն։ Այն, որ Աստված նրանց օժտում է ազատ ընտրության իրավունքով՝ ընդունել կամ մերժել Իր սերը, երևում է (ի թիվս այլ համարների) Քրիստոսի` հարսանեկան խնջույքի մասին առակում։

`Կարդացե՛ք Մատթեոս 22․1-14 համարները։ Ո՞րն է այս առակի իմաստը։`

Հարսանեկան խնջույքի առակում թագավորը հարսանիք է կազմակերպում իր որդու համար և «ծառաներին ուղարկում հրավիրյալներին հարսանեկան խնջույքի կանչելու», բայց «նրանք չկամեցան գալ» (Մատթեոս 22․2-3)։ Մեկ անգամ չէ, որ թագավորն ուղարկեց իր ծառաներին, բայց նրանք անտեսեցին նրա հրավերը և որ ավելի վատ է՝ բռնեցին նրա ծառաներին ու սպանեցին։

Ավելի ուշ, պատժելով նրանց, ովքեր սպանել էին իր ծառաներից մի քանիսին, թագավորն ասաց ծառաներին․«Հարսանիքը պատրաստ է, բայց հրավիրվածներն արժանի չէին։ Արդ գնացե՛ք ճանապարհների խաչմերուկներ և ում գտնեք, հարսանիքի՛ հրավիրեք» (Մատթեոս 22․8-9)։ Կա մի դրվագ ևս, որտեղ վռնդում են մի մարդու, որ ներկայացել էր առանց հարսանեկան հագուստի․ իսկ դա նշանակում է, որ հարսանեկան խնջույքին մասնակցելու համար անհրաժեշտ էր հարսանեկան զգեստ ստանալ թագավորից։

Ի՞նչ է սա նշանակում։ Նրանք, ովքեր վերջնականապես «ընտրվել են», այն «ընտրյալներն» են, որ ընդունել են Տիրոջ հարսանեկան խնջույքի հրավերը։ Առակում օգտագործված «կանչված» և «հրավիրված» արտահայտությունները հունարեն kaleo (կանչել, հրավիրել) արտահայտություններն են։ Եվ ով է, ի վերջո, «ընտրյալ» (eklektos), որոշվում է նրանով, թե մարդը կամավո՞ր է ընդունել հրավերը։

Փաստորեն Աստված բոլորին է կանչում (այսինքն հրավիրում) հարսանեկան խնջույքի։ Այնուամենայնիվ, մեզանից յուրաքանչյուրը կարող է մերժել Աստծո սերը։ Ազատությունը էական է սիրելու համար։ Աստված երբեք որևէ մեկին չի պարտադրի Իր սերը։ Ցավոք, մենք կարող ենք հրաժարվել Աստծո հետ հարաբերությունից, որ հիմնված է սիրո վրա։ «Ընտրյալները նրանք են, ովքեր ընդունում են հրավերը։ Նրանց համար, ովքեր սիրում են Աստծուն, Աստված ավելի հիասքանչ բաներ է պատրաստել, քան մենք կարող ենք պատկերացնել։ Եվ դարձյալ ամեն ինչ հանգում է ազատությանը, որ հատուկ է սիրուն։

`Ի՞նչն է ձեր կյանքում վկայում այն մասին, որ ընդունել եք հարսանեկան խնջույքի հրավերը և ներկայացել համապատասխան, պատշաճ հագուստով։`