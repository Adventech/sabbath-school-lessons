---
title:  Անհատույց սեր
date:  31/12/2024
---

Աստված ոչ միայն շարունակեց Իսրայելին անհատույց պարգևել Իր սերը` չնայած կրկնվող ապստամբություններին, այլև շարունակում է նույն անհատույց սերը պարգևել նաև մեզ, նույնիսկ եթե մենք մեղավոր ենք։ Մենք արժանի չենք Աստծո սիրուն, և երբեք չենք կարող վաստակել այն։ Նույնիսկ ընդհակառակը, Աստված չունի մեր կարիքը։ Աստվածաշնչի Աստվածը ոչ մի բանի կարիք չունի (Գործք Առաքելոց 17․25)։ Աստծո սերը ձեր, իմ և բոլոր մարդկաց հանդեպ բացառապես Նրա կամքն է։

`Համեմատեք Հայտնություն 4․11 և Սաղմոս 33․6 համարները։ Ի՞նչ են ասում այս համարներն Աստծո ազատության մասին` կապված արարչագործության հետ։`

Աստված կամավոր ստեղծեց երկիրը և նրա բնակիչներին։ Եվ դրա շնորհիվ Նա արժանի է փառքի, պատվի և իշխանության։ Աստված որևէ աշխարհ ստեղծելու կարիք չուներ։ Դեռ նախքան երկրի հիմքերը դնելը Աստված վայելում էր սիրո հարաբերությունները, որ գոյություն ուներ Աստվածության մեջ։

`Կարդացե՛ք Հովհաննես 17․24 համարը։ Ի՞նչ է ասում այս համարն Աստծո սիրո մասին` նախքան աշխարհի արարումը։`

Սիրո համար Աստված կարիք չուներ արարված էակների։ Բայց, համաձայն Իր բնավորության, Նա որոշեց ստեղծել այս աշխարհը և սիրո հարաբերությունների մեջ մտնել արարված էակների հետ։

Աստված ոչ միայն ազատ կամքով ստեղծեց այս աշխարհը, որպես Իր առատաձեռն սիրո պարգև, այլև շարունակում է անհատույց սիրել մարդկանց նույնիսկ Եդեմում մեղանչելուց հետո և նույնիսկ այն բանից հետո, երբ մենք ինքներս մեղք գործեցինք։

Այն բանից հետո, երբ Ադամն ու Եվան մեղանչեցին Եդեմում, այլևս իրավունք չունեին ապրել և մանավանդ`ստանալ Աստծո սերը։ Սակայն Աստված, Ով «իր խոսքի զորությամբ ամեն բան կրում է» (Եբրայեցիներին 1.3), Իր մեծ սիրով, ողորմածությամբ ու շնորհով պահպանեց նրանց կյանքը և գտավ ելքը, որ մարդկությանը սիրով հաշտեցնի Իր հետ։ Եվ այդ հաշտությունը նաև մեզ է վերաբերում։

`Ի՞նչ է վկայում Աստծո սիրո և բնավորության մասին այն փաստը, որ Նա շարունակում է սեր պարգևել այս աշխարհին` չնայած նրա անկմանն ու չարությանը։ Ինչպե՞ս պետք է այս ճշմարտությունը դրդի՝ ի պատասխան սիրելու Նրան։`