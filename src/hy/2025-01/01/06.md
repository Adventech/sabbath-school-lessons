---
title:  Խաչված` մեզ համար
date:  02/01/2025
---

Աստված բոլորին հրավիրում է Իր հետ սիրո հարաբերությունների։ Սակայն հավերժական արդյունքները կվայելելն միայն նրանք, ովքեր կամավոր կընդունեն հրավերը։ Ինչպես երևում է հարսանեկան խնջույքի առակից, շատերը, որոնց թագավորը հրավիրել էր՝ «չկամեցան գալ» (Մատթեոս 22․3)։

Ուստի, Իր խաչելությունից կարճ ժամանակ առաջ Քրիստոսը սգում էր․ «Երուսաղե՜մ, Երուսաղե՜մ, որ կոտորում ես մարգարեներին, քարկոծում քեզ մոտ ուղարկվածներին։ Քանի՜ անգամ ցանկացա հավաքել քո երեխաներին, ինչպես հավն է իր ձագերին թևերի տակ հավաքում, բայց դուք չցանկացաք»(Մատթեոս 23․37)։ Քրիստոսը ցանկացավ հավաքել նրանց, սակայն նրանք չցանկացան։ Նույն հունարեն բայը, որ նշանակում է «ցանկանալ»(thelo), օգտագործվում է ինչպես Քրիստոսի` նրանց փրկելու ցանկության առումով, այնպես էլ նրանց՝ փրկվել չցանկանալու առումով (այդ նույն արտահայտությունը հանդիպում է նաև Մատթեոս 22․3-ում)։

Եվ այնուամենայնիվ, Քրիստոսը խաչ բարձրացավ և՛ այս մարդկանց, և՛ մեզ համար։ Զարմանահրա՜շ սեր։ Թեև մարդկային մեղքն արժանի է մահվան, Աստված Ինքը (Քրիստոսում) վճարեց դրա գինը և գտավ երկնքի ու երկրի խզված հարաբերությունները վերականգնելու ճանապարհը։ Եվ միևնույն ժամանակ Նա շարունակում է մեզ պարգևել Իր սերը, թեև այդպես վարվելու ոչ մի պարտավորություն չունի, բացի Իր սեփական հոժարակամ ցանկության։

`Կարդացե՛ք Հովհաննես 10․ 17-18–ը։ Համեմատե՛ք Գաղատացիներին 2․20 համարի հետ։ Ի՞նչ ուղերձ կա այս համարներում։`

Աստծո սիրո առավելագույն դրսևորման մեջ՝ խաչի վրա, մենք տեսնում ենք, որ Քրիստոսն Իր սեփական, ազատ կամքով զոհաբերեց Իրեն մեզ համար։ Քրիստոսն Իր կյանքը զոհաբերեց «սեփական նախաձեռնությամբ»։ Ոչ ոք չվերցրեց Նրա կյանքը․ Նա անհատույց առաջարկեց այն՝ փրկագնման ծրագրին համապատասխան, որ համաձայնեցվել էր երկնքում, նախքան աշխարհի հիմնումը։

«Մեր փրկության ծրագիրն ուշացած մտահղացում չէր՝ ի հայտ եկած Ադամի անկումից հետո։ Դա հայտնությունն էր այն խորհրդի, «որ հավիտենական ժամանակներից ի վեր լուռ պահված էր» (Հռոմեացիներին 16․25)։ Դա բացահայտումն էր այն սկզբունքների, որոնք հավերժական դարերից ի վեր Աստծո գահի հիմքն են եղել։ Հենց սկզբից Աստված և Քրիստոսը գիտեին սատանայի ապստամբության, ինչպես նաև մարդու անկման մասին, որ խաբվեց խռովարարի մոլորեցնող ուժի միջոցով։ Աստված չէր սահմանել, որ մեղքը գոյություն ունենա, բայց Նա կանխատեսել էր դրա գոյությունը և միջոցներ ձեռնարկել՝ կասեցնելու այդ սոսկալի աղետը։ Այնքան մեծ էր Նրա սերն աշխարհի հանդեպ, որ Նա համաձայնեց տալ Իր միածին Որդուն, որպեսզի «ով Նրան հավատում է, չկորչի, այլ հավիտենական կյանք ունենա» (Հովհաննես 3․16)։ Էլեն Ուայթ, Դարերի Փափագը, էջ 8։