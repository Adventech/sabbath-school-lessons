---
title:  Անպատասխան սեր
date:  30/12/2024
---

Անկում ապրած մարդկության հանդեպ Աստծո սիրո վառ օրինակը տեսնում ենք Ովսեեի պատմության մեջ։ Ովսեե մարգարեին Աստված հրամայում է․ «Գնա՛, քեզ համար պոռնկաբարո մի կին և պոռնկության որդինե՛ր առ, որովհետև երկիրը հույժ պոռնկացել է՝ Տիրոջից հեռանալով» (Ովսեե 1․2)։ Ովսեեն և նրա անհավատարիմ կինը պետք է Աստծո սիրո ակնառու օրինակը լինեին Իր ժողովրդի հանդեպ` նույնիսկ Իսրայելի անհավատարմության ու հոգևոր անառակության դեպքում։ Այլ կերպ ասած, սա Աստծո անհատույց սիրո պատմությունն է նրանց հանդեպ, ովքեր արժանի չեն այդ սիրուն։

Եվ իսկապես, չնայած Աստծո հավատարմությանն ու սիրուն, մարդիկ կրկին ու կրկին ապստամբում էին Նրա դեմ։ Այդ պատճառով էլ Սուրբ Գիրքը բազմիցս պատկերավոր ներկայացնում է, որ Աստված անպատասխան սիրում է Իր անհավատարիմ կնոջը։ Նա կատարյալ ու հավատարիմ սիրով էր սիրում Իր ժողովրդին, սակայն վերջինս անտեսեց Նրան և սկսեց ծառայել այլ աստվածների։ Խորապես վշտացնելով Նրան`կարծես վերջնականապես ոչնչացրեց հարաբերությունները, որոնք անվերջանալի էին թվում։

`Կարդացե՛ք Ովսեե 14․1-4 համարները։ Ի՞նչ են ասում այս համարները՝ Իր ժողովրդի հանդեպ Աստծո անսասան սիրո մասին։`

Իր ժողովրդի կրկնվող ապստամբությունից հետո Աստված հայտարարեց․«Նրանց խոտորումը պիտի բժշկեմ, նրանց անհատույց պիտի սիրեմ»։ «Նրանց անհատույց պիտի սիրեմ» արտահայտության մեջ «անհատույց» բառը թարգմանված է եբրայերեն nedabah բառից, որը նշանակում է կամավոր առաջարկվող մի բան։ Դա այն նույն արտահայտությունն է, որն օգտագործվում է սրբարանային համակարգում կամավոր զոհաբերությունների համար։

Ողջ Ովսեե գրքում, ինչպես ողջ Սուրբ Գրքում Աստված զարմանահրաշ նվիրվածություն ու կարեկցանք է դրսևորում Իր ժողովրդի հանդեպ։ Թեև նրանք բազմիցս գնում են այլ աստվածների հետևից (հոգևոր անառակություն)` խախտելով ուխտի հարաբերությունները, որոնք թվում է` այլևս չեն վերականգնվի, Աստված կամավոր շարունակում է նրանց պարգևել Իր սերը։ Ժողովուրդն արժանի չէր Աստծո սիրուն։ Նա մերժեց և կորցրեց այդ սիրուն վերաբերող բոլոր իրավունքները։ Այնուամենայնիվ, Աստված շարունակեց պարգևել նրանց Իր սերը, առանց որևէ բարոյական կամ այլ պարտադրանքի։ Այստեղ և Գրքի այլ մասերում տեսնում ենք, որ Աստծո սերը ազատ և կամավոր գործողություն է։

`Շատ մարդիկ են մտածում, որ Աստված հեռավոր ու խիստ կառավարիչ է ու նաև դատավոր։ Ինչպե՞ս կարող է Աստծո կերպարը, որ արհամարհված ու դառնացած` անպատասխան սիրում է անհավատարիմ կողակցին, օգնել ձեզ այլ կերպ տեսնելու Աստծուն։ Ինչպե՞ս կփոխի դա ձեր հայացքը Աստծո հետ սեփական հարաբերությունների առումով։`