---
title:  Ողջամիտ ակնկալիքներից այն կողմ
date:  29/12/2024
---

Աստված ոչ միայն հարցնում է՝ «սիրո՞ւմ ես Ինձ», այլև Ինքն է սիրում մեզանից յուրաքանչյուրին, ընդ որում`անհատույց։ Եվ իսկապես, Նա անհատույց սիրում է քեզ և ինձ և յուրաքանչյուր մարդու շատ ավելի, քան մենք կարող ենք պատկերացնել։ Եվ մենք ճանաչում ենք այդ սերը` տեսնելով, թե ինչպես է Նա գործել Իր ժողովրդի պատմության ընթացքում։

`Կարդացե՛ք Ելք 33․15-22-ը և մտածեք այդ համարների համատեքստի և այն պատմության մասին, որում նրանք հայտնվում են։ Ի՞նչ է բացահայտում այդ հատվածը, հատկապես 19 համարը, Աստծո կամքի և սիրո մասին։`

Թվում էր` ամեն ինչ կորած է։ Եգիպտոսի ստրկությունից Աստծո ժողովրդի զարմանալի ազատագրումից անմիջապես հետո Իսրայել ժողովուրդն ապստամբեց Աստծո դեմ ու երկրպագեց ոսկե հորթին։ Երբ Մովսեսն իջավ սարից, տեսավ, թե ինչ են արել նրանք և տասը պատվիրանները պարունակող քարե տախտակները ցած գցեց ու կտոր-կտոր արեց դրանք։ Ու թեև ժողովուրդը կորցրեց ուխտի առավելությունների և օրհնությունների ողջ իրավունքը, որ Աստված առատորեն պարգևել էր, Նա, այնուամենայնիվ, որոշեց շարունակել ուխտի հարաբերությունները, չնայած նրանք արժանի չէին ուխտի օրհնություններին։

Ելք 33․19-ի խոսքերը՝ «Ես իմ ամբողջ բարությունը կանցկացնեմ քո առջևից և Տիրոջ անունը կկանչեմ քո առաջ․ ում ողորմելու եմ, կողորմեմ, և ում գթալու եմ, կգթամ», հաճախ սխալ է հասկացվում։ Նրանք մտածում են, որ Աստված կամայականորեն որոշում է ողորմած ու կարեկից լինել ոմանց հանդեպ, իսկ մյուսների հանդեպ՝ ոչ։ Սակայն տվյալ համատեքստում Աստված չի ասում, որ կամայական ձևով ողորմած ու գթասիրտ կլինի ոմանց հանդեպ, իսկ մյուսների հանդեպ՝ ոչ։ Աստված այդպես չի գործում, հակառակ որոշ հայտնի աստվածաբանական տեսակետների, ըստ որոնց`Աստված կանխորոշում է ոմանց կործանումը և հավերժական դատապարտությունը։

Այդ դեպքում այստեղ ի՞նչ է հայտնում Աստված։ Ըստ էության, Աստված հայտարարում է, որ լինելով ամեն ինչի Արարիչը` իրավունք և իշխանություն ունի անհատույց պարգևելու Իր ողորմությունն ու կարեկցանքը նույնիսկ անարժան մարդկանց։ Եվ տվյալ իրավիճակում Նա այդպես էլ վարվում է անգամ ոսկե հորթի հետ կապված ապստամբությունից հետո` Իր ողորմությունը պարգևելով Իսրայել ժողովրդին, թեև նրանք արժանի էլ չէին դրան։

Սա այն բազմաթիվ դեպքերից մեկն է, երբ Աստված Իր սերը դրսևորում է մեր ամենախելամիտ ակնկալիքներից դուրս։ Սա բարի լուր է բոլորիս համար․արդյո՞ք այդպես չէ։

`Ի՞նչ ուղիներով է Աստված շարունակում բացահայտել ու դրսևորել Իր սերը ձեր հանդեպ, և ընդ որում, ցանկացած խելամիտ ակնկալիքից վեր։`