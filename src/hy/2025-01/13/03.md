---
title:  Օրենքը սուրբ է, արդար և բարի
date:  24/03/2025
---

Սերը Աստծո օրենքի հիմքն է։ Երբ Աստված պաշտպանում է օրենքը, պաշտպանում է սերը։ Հենց այդ պատճառով Հիսուսը մահացավ մեղավորներին փրկելու համար, որպեսզի պահի օրենքը և միևնույն ժամանակ ողորմածություն դրսևորի մեր հանդեպ։ Այսպիսով, Նա կարող է լինել և՛ արդար, և՛ հավատացողներին արդարացնող (Հռոմեացիներին 3․25-26)։ Սիրո ինչպիսի՜ արտահայտություն։ Այսպիսով, օրենքն անվավեր չի ճանաչվում փրկագնման գործընթացի միջոցով, ընդհակառակը՝ հաստատվում է։

`Կարդացե՛ք Հռոմեացիներին 6․1-3, ապա Հռոմեացիներին 7․7-12 համարները` առաձնահատուկ ուշադրություն դարձնելով 12–րդ համարին։ Ի՞նչ են ասում այս համարներն օրենքի մասին, նույնիսկ Հիսուսի մահից հետո։`

Թեև ոմանք կարծում են, որ շնորհն ու փրկագնումը վերացնում են օրենքը, Պողոս առաքյալը հստակ ասում է, որ մենք չպետք է շարունակենք մեղք գործել, որպեսզի շնորհը շատանա։ Ընդհակառակը, նրանք, ովքեր Քրիստոսի հավատքով «մկրտվեցին Նրա մահվամբ», պետք է իրենց մահացած համարեն մեղքի համար և կենդանի՝ Քրիստոսում։

Աստծո օրենքը մեղք չէ, բայց (ի թիվս այլ բաների) ակնհայտ է դարձնում մեղքն ու մեր մեղավորությունը։ Ահա թե ինչու, այո՛, «օրենքը սուրբ է, պատվիրանն էլ է սուրբ, արդար ու բարի» (Հռոմեացիներին 7․12)։ Նա, ինչպես ուրիշ ոչ մի բան, բացահայտում է փրկության և փրկագնման մեր մեծ կարիքը․․․փրկության և փրկագնման, որոնք ստանում ենք միայն Քրիստոսի միջոցով։ Հետևաբար, «մի՞թե օրենքը ջնջում ենք հավատի միջոցով», «քա՛վ լիցի, այլ հաստատում ենք օրենքը» (Հռոմեացիներին 3․31)։

Քրիստոսը չեկավ, որ վերացնի օրենքը, այլ որ կատարի այն ամենը, ինչ խոստացված էր Օրենքում ու Մարգարեներում։ Այդ պատճառով էլ Նա ընդգծում է, որ «մինչև երկինքն ու երկիրն անցնեն, օրենքից մի կետ կամ մի փոքր նշանագիր անգամ չի անցնի» (Մատթեոս 5․18)։

Աստծո օրենքն ինքնին ներկայացնում է Աստծո սրբությունը` նրա կատարյալ բնավորությունը՝ սերը, արդարությունը, բարությունը և ճշմարտությունը (Ղևտական 19․2, Սաղմոս 19․7-8, Սաղմոս 119․142, 172,)։ Հատկանշական է, որ Ելք 31․18-ի համաձայն` Աստված Ինքն է գրել Տասը պատվիրանները քարե տախտակների վրա։ Քարի վրա գրված այս օրենքները վկայում են Աստծո անփոփոխ բնավորության և սիրո վրա հիմնված Նրա բարոյական կառավարման մասին, որը մեծ պայքարի կենտրոնական թեման է։

`Ինչպե՞ս է օրենքի և սիրո միջև կապն օգնում ավելի լավ հասկանալու Հիսուսի խոսքերը․ «Եթե ինձ սիրում եք, պահե՛ք իմ պատվիրանները» (Հովհաննես 14․15)։`