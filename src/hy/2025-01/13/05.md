---
title:  Սերը օրենքի կատարումն է
date:  26/03/2025
---

Անհնար է գերագնահատել սիրո և օրենքի փոխհարաբերությունը։ Իսկապես, Սուրբ Գրքի համաձայն՝ սիրել` նշանակում է կատարել օրենքը։

Հռոմեացիներին 13․8-10 համարներում Պողոս առաքյալը սովորեցնում է, որ «ընկերոջը սիրողն օրենքը կատարել է» (Հռոմեացիներին 13․8)։ Թվարկելով Տասը պատվիրանների վերջին վեց պատվիրաններից շատերը` Պողոսը հայտարարում է, որ «ուրիշ ի՛նչ պատվիրաններ էլ որ կան, այս խոսքի մեջ են բովանդակվում՝ «Պիտի սիրես քո ընկերոջը, ինչպես ինքդ քեզ» (Հռոմեացիներին 13.9)։ Իսկապես, Պողոսն ուղղակիորեն սովորեցնում է, որ «օրենքի լրումը սերն է» (Հռոմեացիներին 13․10)։ Եվ դարձյալ, Գաղատացիներին 5․14-ում Պողոսը պարզաբանում է․«Որովհետև ամբողջ օրենքն այս մեկ խոսքի մեջ է կատարվում․«Քո ընկերոջը պիտի սիրես, ինչպես ինքդ քեզ» (Գաղատացիներին 5․14)։ Բայց այդ ի՞նչ տեսակի սեր է, որը կատարում է օրենքը։ Ինչպիսի՞ն է այդ սերը։

`Կարդացե՛ք Մատթեոս 23․23-24 համարները։ Ի՞նչ է նշանակում «օրենքի ամենից ծանրակշիռ կետերը»։ Կարդացե՛ք Բ Օրենք 5․12-15 և Եսայի 58․13-14 համարները։ Ինչպե՞ս են այս հատվածները ցույց տալիս կապը օրենքի (հատկապես շաբաթի վերաբերյալ պատվիրանի) և արդարության ու ազատագրման հանդեպ Աստծո մտահոգության միջև:`

Հիսուսը «օրենքի ամենից ծանրակշիռ կետերը» նույնականացնում է «արդարության, ողորմության և հավատքի» հետ։ Իսկ ինչ վերաբերում է հատկապես մեկ պատվիրանին՝ Շաբաթին, Սուրբ Գրքում տեսնում ենք, որ Շաբաթն ինքնին անխզելիորեն կապված է ազատության ու արդարության հետ:

Երկրորդ Օրենք 5-ը հիմնավորում է շաբաթ օրվա պատվիրանը` Աստծո կողմից Իսրայելին ստրկությունից ազատելու հետ կապված: Այսինքն` շաբաթը ոչ միայն աշխարհի արարման հիշատակն է, այլև ստրկությունից ու ճնշումից ազատագրվելու հիշատակը։ Եվ Շաբաթը ուրախություն կոչելու, սեփական հաճույքից հրաժարվելու համատեքստում (Եսայի 58։13, 14), շեշտը դրվում է ուրիշների հանդեպ սիրո և արդարության գործերի վրա՝ բարիք գործել, քաղցածներին կերակրել, անօթևաններին պատսպարել (տե՛ս Եսայի 58.3–10):

Հաշվի առնելով այս ուսուցումները (և շատ ուրիշներ)` նրանք, ովքեր ցանկանում են կատարել օրենքը սիրո միջոցով, պետք է մտահոգվեն ոչ միայն գործած մեղքերի համար, այլև անփութության մեղքերի համար։ Սերը՝ որպես օրենքի կատարում, ենթադրում է ոչ միայն պարզապես պահել օրենքը` մեղքից զերծ մնալու իմաստով, այլև եռանդուն կերպով բարիք գործելը, սիրո գործերը, որոնք հավատարմորեն առաջ են մղում արդարությունն ու ողորմությունը։ Աստծուն հավատարիմ լինելն ավելին է, քան պարզապես օրենքի տառը չխախտելը։