---
title:  Սիրո օրենքը
date:  23/03/2025
---

Աստծո օրենքը բաղկացած չէ վերացական սկզբունքներից, ընդհակառակը՝ այն հարաբերությունների դրսևորում է։ Դա ակնառու կարելի է տեսնել Տասը պատվիրաններում։ Տասը պատվիրանների հիմնական սկզբունքները դրվել են դեռևս Եդեմական այգում․ դրանք սիրո այն սկզբունքներն են, որոնք պետք է կարգավորեին մարդկանց ու Աստծո միջև, ինչպես նաև մարդկանց միջև հարաբերությունները։

Երբ Տասը պատվիրանները գրվեցին քարի վրա (Ելք 20), դրանք տրվեցին Իսրայելին ուխտի հարաբերությունների համատեքստում։ Պատվիրանները գրվեցին այն բանից հետո, երբ Տերն արդեն ժողովրդին ազատագրել էր Եգիպտոսից, և դրանք հիմնված էին Աստծո սիրո ու ժողովրդին տրված Իր խոստումների վրա (տե՛ս Ելք 6․7 և Ղևտական 26․12): Տասը պատվիրանների երկու մասերից երևում է, որ դրանք ուղղված են Աստծո հետ մարդու հարաբերությունների և միմյանց հետ փոխհարաբերությունների զարգացմանը։

`Կարդացե՛ք Ելք 20․1-17 համարները։ Ինչպե՞ս են այդ համարները բացահայտում հետևյալ երկու սկզբունքները՝ սեր Աստծո հանդեպ և սեր ուրիշների հանդեպ։`

Առաջին չորս պատվիրանները վերաբերում են Աստծո հետ մարդկանց փոխհարաբերությանը, իսկ վերջին վեցը` մարդկանց փոխհարաբերություններին։ Մեր հարաբերությունները թե՛ Աստծո, թե՛ այլ մարդկանց հետ պետք է կարգավորվեն Աստծո օրենքի սկզբունքներով։

Օրենքի այս երկու մասերը ուղղակիորեն համապատասխանում են այն բանին, ինչ Հիսուսն անվանեց երկու մեծագույն պատվիրան․ «Սիրի՛ր քո Տեր Աստծուն քո ամբողջ սրտով» (Մատթեոս 22․37–ը համեմատեք Բ Օրենք 6․5-ի հետ) և «Սիրի՛ր քո ընկերոջը, ինչպես ինքդ քեզ» (Մատթեոս 22․39–ը համեմատեք Ղևտական 19․18-ի հետ)։

Առաջին չորս պատվիրաններն այն ուղիներն են, որոնցով պետք է սիրենք Աստծուն մեր ամբողջ էությամբ, իսկ վերջին վեցը եղանակներ են, թե ինչպես պետք է սիրենք միմյանց, ինչպես մեր անձը։ Հիսուսը հստակեցնում է, որ այդ երկու մեծ պատվիրանները անխզելիորեն կապված են օրենքի հետ։ «Այս երկու պատվիրաններից են կախված ամբողջ օրենքն ու մարգարեները» (Մատթեոս 22․40)։

Այսպիսով, Աստծո ամբողջ օրենքը հիմնված է Աստծո սիրո վրա։ Աստծո սերն ու Օրենքն անբաժանելի են։ Մենք հաճախ ենք լսում, թե ինչպես են մարդիկ ասում․«Մենք կարիք չունենք օրենքը պահելու, մենք պետք է պարզապես սիրենք Աստծուն և ուրիշներին»։ Ինչո՞ւ է այս միտքն իմաստազուրկ։

`Ինչպե՞ս կարող ենք սեր դրսևորել Աստծո կամ ուրիշների հանդեպ, եթե խախտում ենք Տասը պատվիրաններից որևէ մեկը։`