---
title:  Ամենից առաջ սիրեք միմյանց
date:  27/03/2025
---

Եթե սերը օրենքը կատարելն է, ապա որևէ մեկը չի կարող լիարժեք պահել Աստծո օրենքը` զերծ մնալով սխալ արարքներից։ Սիրո օրենքն ինքնին (արտահայտված Սուրբ Գրքի ողջ լիությամբ) ոչ միայն պատվիրում է զերծ մնալ չարիք գործելուց, այլև մղում է այնպիսի գործողությունների, որոնք բացահայտում են Աստծո սերը ոչ միայն եկեղեցու անդամներին, այլև ամբողջ աշխարհին, որն այնքան հուսահատորեն կարիք ունի ճշմարիտ քրիստոնեական վկայության։

`Կարդացե՛ք Հակոբոս 2․1-9 համարները։ Ի՞նչ վճռորոշ ուղերձ ենք ստանում այս համարներից։`

Այստեղ Հակոբոսը կտրուկ դատապարտում է հասարակության մեջ առկա անարդարությունները` ընդգծելով հատկապես աղքատների անարգվելը և հարուստների ճնշումները։ Այնուհետև ուշադրություն է դարձնում մերձավորի հանդեպ սիրո օրենքին` ասելով, որ եթե կատարում եք այդ օրենքը, «լավ եք անում» (Հակոբոս 2․8)։

Ինչպես ասել է Էլեն Ուայթը. «Սերը մարդկանց հանդեպ՝ աշխարհին ուղղված Աստծո սիրո դրսևորումն է։ Այդ սիրով մեզ օժտելու և մի ընտանիքի անդամներ դարձնելու համար էր հենց, որ փառքի Թագավորը մեկ դարձավ մեզ հետ։ Ու երբ կատարվեն Նրա հրաժեշտի խոսքերը՝ «սիրեք միմյանց, ինչպես ես ձեզ սիրեցի (Հովհաննես 15․12), երբ մենք սիրենք աշխարհն այնպես, ինչպես որ Նա այն սիրեց, այն ժամանակ Նրա առաքելությունը մեզ համար կկատարվի։ Մենք պատրաստ կլինենք երկնքին, որովհետև երկինքը մեր սրտերի մեջ է»։ Էլեն Ուայթ, Դարերի Փափագը։

Երբ մենք սիրենք աշխարհն այնպես, ինչպես Քրիստոսը սիրեց, այդ դեպքում միայն պատրաստ կլինենք երկնքի համար։ Ինչպիսի՜ հզոր արտահայտություն այն բանի, թե ինչ է նշանակում լինել Հիսուսի հետևորդ։ Հիսուսն Իր հետևորդներին հորդորում է. «Սիրեք միմյանց, ինչպես Ես ձեզ սիրեցի» (Հովհաննես 13․34)։ Հիսուսը նաև հայտարարում է․«Դրանով բոլորը կճանաչեն, որ դուք իմ աշակերտներն եք, եթե միմյանց նկատմամբ սեր ունենաք» (Հովհաննես 13․35)։ Սերն առանցքային դեր ունի քրիստոնեական հավատքի մեջ, որովհետև Աստված սեր է (Ա Հովհաննես 4․8,16)։ Եվ նրանք, ովքեր պնդում են, որ սիրում են Աստծուն, պետք է սիրեն միմյանց (Ա Հովհաննես 3․11, 4․20-21)։

Ա Պետրոս 4․8-ը քրիստոնյաներին հորդորում է․ «Ամեն ինչից առաջ միմյանց հանդեպ ջերմ սե՛ր ունեցեք, որովհետև սերը ծածկում է մեղքերի շատությունը» (տե՛ս նաև Եբրայեցիներին 10․24 և Ա Թեսաղոնիկեցիներին 3․12)։

`Ավելի հանգամանորեն խոսեք «սիրել աշխարհն այնպես, ինչպես Քրիստոսը սիրեց» մտքի մասին։ Ինչպես կօգնի դա` ավելի լավ հասկանալու քրիստոնեական կատարելության գաղափարը, և թե պատրա՞ստ ենք հավերժական կյանքի համար։`