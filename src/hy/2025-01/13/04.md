---
title:  Օրենք և շնորհ
date:  25/03/2025
---

Ինչպես արդեն տեսանք, օրենքն ու շնորհը չեն հակադրվում։ Ընդհակառակը, նրանք տարբեր գործառույթներ են կատարում`Աստծո սիրո և արդարությանը համապատասխան։ Օրենքի և շնորհի կտրուկ հակասությունը կարող էր շփոթեցնել հին իսրայելացիներին, որ Աստծո կողմից տրված օրենքն ինքնին համարում էին Աստծո շնորհի մեծ դրսևորում։ Մինչ շրջակա ազգերի «աստվածները» անկայուն էին և միանգամայն անկանխատեսելի, հնարավորություն չտալով մարդկանց իմանալու, թե ինչ են փափագում այդ «աստվածները», և ինչը հաճո կլինի նրանց, Աստվածաշնչի Աստվածը շատ հստակ հրահանգում է Իր ժողովրդին, թե ինչն է հաճո Իրեն։ Իսկ Նրա համար հաճելին այն է, ինչը ծառայում է Իր ժողովրդի վերջնական բարօրությանը՝ անհատապես և որպես հավաքական ամբողջություն։

Այնուամենայնիվ, օրենքը մեզ չի կարող փրկել մեղքից կամ փոխել մարդկային սրտերը։ Մեր բնածին մեղսավորության պատճառով մենք կարիք ունենք սրտի հոգևոր փոխպատվաստման։

`Կարդացե՛ք Երեմիա 31․31-34 համարները։ Ի՞նչ են սովորեցնում այս համարները նոր սիրտ տալու Աստծո խոստման մասին։ Համեմատեք այս համարները Հովհաննես 3․1-21–ում՝ Նիկոդեմոսին ասված խոսքերի հետ` վերստին ծննդի վերաբերյալ։ (Տե՛ս նաև Եբրայեցիներին 8․10 համարները)։`

Տասը պատվիրանները գրվել են Աստծո կողմից՝ քարե տախտակների վրա (Ելք 31․18), սակայն օրենքը պետք է գրվի նաև Աստծո ժողովրդի սրտում (Սաղմոս 37․30-31)։ Կատարյալն այն է, որ Աստծո օրենքը չպետք է արտաքին դրսևորում լինի մեզ համար, այլ ներքին՝ մեր բնավորության համար։ Միայն Աստված կարող է Իր օրենքը գրել մարդկային սրտերում, և Նա խոստացել է անել դա Իր ուխտի ժողովրդի համար (Եբրայեցիներին 8․10)։

Օրենքը պահելով մենք չենք կարող փրկվել։ Մենք փրկվում ենք շնորհով, հավատքի միջոցով, որը մեզանից չէ, այլ Աստծո պարգևն է (Եփեսացիներին 2․8)։ Մենք օրենքը չենք պահում` փրկվելու համար, մենք պահում ենք օրենքը, քանի որ արդեն փրկված ենք։ Մենք պահում ենք օրենքը ոչ թե այն բանի համար, որ մեզ սիրեն, այլ որովհետև մեզ սիրում են, և այդ պատճառով մենք ցանկանում ենք սիրել Աստծուն և ուրիշներին (Հովհաննես 14․15)։

Միևնույն ժամանակ օրենքը ցույց է տալիս մեր մեղքերը (Հակոբոս 1․22-25, Հռոմեացիներին 1․20, Հռոմեացիներին 7․7), վկայում, որ մենք Ազատարարի կարիքն ունենք (Գաղատացիներին 2․22-24), առաջնորդում է դեպի կյանքի լավագույն ուղիները և բացահայտում Աստծո` սիրո բնավորությունը։

`Ո՞րն է ձեր հույսը դատաստանի ժամանակ։ Արդյո՞ք դա ձեր ջանադիր ու հավատարիմ օրինապահությունն է, թե՞ Քրիստոսի արդարությունն է, որ ծածկում է ձեզ: Ի՞նչ է ասում ձեր պատասխանը Աստծո օրենքի գործառույթի մասին, թե ինչ կարող է կամ ինչ չի կարող անել:`