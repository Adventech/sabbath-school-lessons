---
title:  Աստված կամենում է, որ Իրեն հասկանան
date:  31/03/2025
---

Ոչինչ այնքան հիասթափեցնող չէ, որքան անհապաղ հաղորդակցվելու կարիքը, ասենք կլինիկայում կամ դեղատանը, երբ գտնվում եք օտար երկրում, որտեղ գրեթե չեք խոսում այդ երկրի լեզվով: Դուք գիտեք, թե ինչ պետք է ասեք, սակայն չունեք համապատասխան բառապաշար\` դա ասելու համար:

Աստծո դեպքում այլ խնդիր է առաջանում։ Նա ասում է. «Ինչպես երկինքն է բարձր երկրից, այնպես էլ Իմ ճանապարհները բարձր են ձեր ճանապարհներից, և Իմ խորհուրդները՝ ձեր խորհուրդներից» (Եսայի 55․9)։ Խնդիրն այն չէ, որ Աստված մեզ հետ հաղորդակցվելու բառապաշար չունի։ Խնդիրն այն է, որ մենք չունենք անհրաժեշտ բառապաշար կամ մտավոր կարողություն\` Նրան լիովին հասկանալու համար:

**Ի՞նչ են ասում հետևյալ հատվածները Աստծո մտքի մասին՝ ի հակադրություն մեր մտքի:**

`Սաղմոս 139․1–6`

`Սաղմոս 147․5`

`Հռոմեացիներին 11․33`

`Ա Հովհաննես 3․20`

Հարցի առնչությամբ ճշմարտությունն այն է, որ մենք երբևէ լիովին չենք հասկանա Աստծո միտքը, որովհետև Նա անսահման է և ամենագետ: Ի վերջո, մենք հազիվ ենք կարողանում ամեն ինչ հասկանալ արարչագործության մասին, ինչպե՞ս կարող ենք լիովին հասկանալ դրա Արարչին։ Չե՛նք կարող։

Թեև մենք երբևէ չենք հասկանա ամեն ինչ, մենք կարող ենք հասկանալ այն ամենը, ինչ անհրաժեշտ է մեր փրկության համար (տե՛ս Բ Տիմոթեոսին 3.14, 15): Ավետարանն իրենց ունկնդիրներին բացատրելիս առաքյալները հաճախ դիմում էին կատարված մարգարեություններին, որից մենք կարող ենք եզրակացնել, որ մարգարեության գլխավոր նպատակներից մեկը փրկության ծրագիրը լուսաբանելն է: Իսկապես, աստվածաշնչյան մարգարեություններն, ի վերջո, այս կամ այն կերպ մեզ պետք է տանեն դեպի Հիսուսը և փրկության խոստումը, որը Նա առաջարկում է ողջ մարդկությանը:

Տերը, Ում միջոցով ստեղծվել է ամեն բան (տե՛ս Կողոսացիներին 1.16, Հովհաննես 1.1–3), իջնում է այս երկիր և այնուհետև Իրեն առաջարկում որպես զոհաբերություն յուրաքանչյուր մարդու, նույնիսկ խիստ մեղավորների մեղքերի համար։ Ահա թե որքան է Աստված սիրում բոլորիս։ Այդ ամենը մեզ համար անելով՝ Տերն ակնհայտորեն կկամենար, որ բոլորը, այդ թվում՝ խեղճ ու թշվառ մարդիկ իմանային, թե ինչ է մեզ առաջարկում Հիսուսում: Եվ մարգարեությունները կարող են հենց դա անել:

`Թեև, այո՛, շատ բան կա, որ մենք չգիտենք, ինչո՞ւ է կարևոր չիմացածի վրա կենտրոնանալու փոխարեն կենտրոնանալ այն ամենի վրա, ինչ գիտենք, և հետևել դրան։`