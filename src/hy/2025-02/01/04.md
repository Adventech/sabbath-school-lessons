---
title:  Դանիել․ «Կնքի՛ր գիրքը»
date:  01/04/2025
---

`Կարդացե՛ք Դանիել 12․4 համարը։ Ի՞նչ ասաց Տերը Դանիելին (համեմատե՛ք Հայտնություն 22․10 համարի հետ)։`

Քարոզիչները հաճախ են օգտագործում Դանիել 12.4 համարը, որպեսզի կանխասեն տեխնոլոգիական և գիտական գիտելիքների աճը Քրիստոսի գալուստից անմիջապես առաջ: Շատերն այն նկարագրելու համար օգտագործում են նաև արագ ճանապարհորդության առաջընթացը, որը տեղի ունեցավ անցած հարյուրամյակի ընթացքում: Մեր ունեցած բազմաթիվ գրքեր որդեգրել են այս մոտեցումը: Թեև սա ողջամիտ մեկնաբանություն է, կարող է նաև այլ բան նշանակել:

Կրկին կարդացեք համարը։ Դանիելին տրված հրեշտակի հրամանը սկսվում է «Գաղտնի՛ պահիր այս խոսքերը և կնքի՛ր գիրքը» հրահանգով։ Քննարկվող թեման հենց Դանիելի գիրքն է։ Միգուցե, այդ գիտությունը, որն անսպասելիորեն պետք է շատանար ժամանակների վերջում, ինքնին Դանիելի գրքի իմացությո՞ւնն էր լինելու:

Դանիելի գիրքը որոշ չափով տարբերում է Հայտնությունից, որովհետև Հովհաննեսին ասվեց, որ չկնքի իր գիրքը (Հայտնություն 22․10): Հայտնության գիրքը նախասահմանված էր, որ հասկանալի լինի գրելու պահից սկսած, որովհետև «ժամանակը մոտ է»։ Ի հակադրություն սրա, Դանիելի գիրքն ավելի հասկանալի էր դառնալու հեռավոր ապագայի ինչ-որ պահի։

Դարերի ընթացքում շատ քրիստոնյա մտածողներ փորձեցին բացատրել Դանիելի գիրքը, և ոմանք մեծ հաջողություն ունեցան։ Դանիելի գրքի իմացությունն արագորեն աճեց, սակայն, 1260-ամյա մարգարեության ավարտից հետո, 1798 թվականին, երբ աշխարհի բազմաթիվ մեկնիչներ սկսեցին գալ այն եզրակացության, որ ինչ-որ տպավորիչ բան է տեղի ունենալու 1843 թվականին մոտ ժամանակներում: Նրանցից ամենահայտնին Ուիլյամ Միլլերն էր, որի քարոզչությունը սկիզբ դրեց տասնիններորդ դարի մեծ ադվենտիստական շարժմանը և հետագա իրադարձությունների մի շղթայի, որը ծնունդ տվեց «մնացորդ» եկեղեցուն և հանգեցրեց «երեք հրեշտակների լուրի» հստակ ըմբռնմանը:

Այլ կերպ ասած, մեր համաշխարհային շարժման ծագումը Դանիելի գրքի «գիտությունը պիտի շատանա» «մինչև վախճանի ժամանակը» կանխասման իրականացումն է։

Չդատելով մարդկանց փրկության մասին\` խորհեք «խավարի» մասին, որի մեջ գտնվում է քրիստոնեական աշխարհի զգալի մասը: Անտեսվում է այնպիսի հիմնարար սկզբունք, ինչպես Եդեմում հաստատված յոթերորդ\` շաբաթ օրը, այն նույնիսկ մերժվում է\` ի շահ հռոմեական հեթանոսության մեջ արմատացած կիրակի օրվա: Կամ խորհեք մահվան վերաբերյալ բացարձակ անտեղյակության մասին, երբ քրիստոնյաների ճնշող մեծամասնությունը հավատում է այն հեթանոսական գաղափարին, որ մահացածներն անմիջապես ճախրում են դեպի այլ գոյություն, ինչը ոմանց համար նշանակում է նաև հավերժ այրվող դժոխք:

Հակառակ դրան\` մենք պետք է այնքա՜ն շնորհակալ ու խոնարհ լինենք ճշմարտության իմացությամբ: