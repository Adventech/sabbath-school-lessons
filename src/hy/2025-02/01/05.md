---
title:  Խոսքի ուսումնասիրությունը
date:  02/04/2025
---

Յոթերորդ օրվա ադվենտիստները շատ են պարտական Ուիլյամ Միլլերին\` աստվածաշնչյան մարգարեությունների վերաբերյալ իրենց հասկացողության համար: Թեև դրանց հիմնական հատվածների ըմբռնումը (օրինակ՝ Դանիել 8.14) կատարյալ չէր, Միլլերի մեթոդաբանությունը, սակայն, կարևոր էր, քանի որ այն ճանապարհ հարթեց վերջին օրերի մնացորդ եկեղեցու շարժման ծագման համար:

`Կարդացե՛ք Մատթեոս 5.18, Բ Տիմոթեոսին 3.15–17 և Ղուկաս 24.27 համարները: Ի՞նչ են սովորեցնում այս համարներն այն մասին, թե ինչպես պետք է մոտենանք աստվածաշնչյան մարգարեություններին։`

Աստվածաշունչն ուսումնասիրելը նման չէ մեծ խճանկար կամ գլուխկոտրուկ հավաքելուն։ Մի երկու կամ երեք կտոր միասին հավաքելը գրեթե անհնար է դարձնում ամբողջ պատկերի տարբերակումը: Միգուցե, այդ երկու կամ երեք կտորների մեջ դուք կարող եք ձի տեսնել, հետևաբար, եզրակացնեք, որ ձիերի նկար եք հավաքում: Եվս մի քանի կտոր հավաքելով՝ տեսնում եք հավին ու կովին։ Հետո հարյուրավոր կտորներ հավաքելուց հետո վերջապես կարող եք տեսնել, որ աշխատել եք լանդշաֆտային նկարի վրա, որը ներառում է քաղաք, ագարակ և հեռվում ձգվող լեռների շարք:

Աստվածաշնչի ուսումնասիրության ժամանակ որոշ քրիստոնյաների կողմից թույլ տրվող հիմնական սխալներից մեկն այն է, որ նրանք Սուրբ Գրքին վերաբերվում են որպես ասացվածքների կամ առակների ազատ ոճի հավաքածուի, որ կարելի է օգտագործել կոնկրետ իրավիճակին անդրադառնալու համար: Ոմանք դիմում են Գեդեոնի Աստվածաշնչի շապիկի վրայի ուսումնասիրության պարզ ուղեցույցին, որտեղ կարելի է գտնել օգտակար համարներ մի շարք թեմաների վերաբերյալ, և կարծում են, որ այն ներկայացնում է աստվածաշնչյան ուսուցման ամբողջությունն այդ թեմայով:

Ցավոք, նրանք նույն մոտեցումն են ցուցաբերում մարգարեությունների նկատմամբ՝ առանձին համարն իր համատեքստից հանելով և այն ընթացիկ իրադարձությունների հետ համեմատելով՝ Աստվածաշնչի մնացած մասի հետ համեմատելու փոխարեն: Սա, մասամբ, հանգեցրել է մարգարեությունների վերաբերյալ ժամանակակից գրքերի անդադար հոսքին, որոնք պետք է թարմացվեն մի քանի տարին մեկ, որովհետև դրանք սխալ են ներկայացրել այն հարցերը, թե ինչ է լինելու և երբ:

Ահա թե ինչու շատ կարևոր է ոչ միայն ընտրել որևէ կոնկրետ թեմայի վերաբերյալ որոշակի տեքստեր, այլ ուշադիր ուսումնասիրել այն ամենը, ինչ Աստվածաշունչն ասում է այդ թեմայի վերաբերյալ, ինչպես նաև հաշվի առնել այն համատեքստը, որտեղ դա ասվում է: Շատ հեշտ է մի համար հանել համատեքստից և ստիպել, որ այն ասի այն, ինչ ուզում ենք:

`Ինչպե՞ս եք վերաբերվում նրանց, ովքեր օգտագործում են միայն որոշ ընտրված համարներ՝ փորձելով արտահայտել ու պարտադրել իրենց տեսակետը, ասենք\` մահացածների վիճակի կամ նույնիսկ շաբաթ օրվա վերաբերյալ: Ո՞րն է սրան արձագանքելու լավագույն միջոցը:`