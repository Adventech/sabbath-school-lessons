---
title:  Հետագա ուսումնասիրության համար
date:  04/04/2025
---

Կարդացե՛ք Էլեն Ուայթի «Մեծ պայքար» գրքի 18-րդ գլուխը «Ամերիկացի բարենորոգիչը» (էջ 319–324 )։

«Ծառայողներն ու ժողովուրդը հայտարարեցին, թե Դանիելի և Հայտնության մարգարեություններն անհասկանալի գաղտնիքներ են։ Բայց Քրիստոսն Իր աշակերտների ուշադրությունն ուղղեց Դանիել մարգարեի այն խոսքերին, որոնք վերաբերում էին իրենց օրերում սպասվող իրադարձություններին՝ ասելով. «Կարդացողը թող հասկանա» (Մատթեոս 24.15)։ Իսկ այն պնդումը, թե Հայտնությունն անբացատրելի գաղտնիք է, հակասում է հենց գրքի անվանմանը. «Հիսուս Քրիստոսի հայտնությունը, որ Աստված տվեց Իր ծառաներին՝ ցույց տալու, ինչ որ շուտով պիտի լինի... Երանելի են այս մարգարեության խոսքերը կարդացողը և լսողները, և սրանում գրվածները պահողները, որովհետև ժամանակը մոտեցել է» (Հայտնաթյուն 1.1-3)։

Ի տես այս ներշնչյալ վկայության՝ ինչպե՞ս են մարդիկ համարձակվում ուսուցանել, թե Հայտնությունը մարդկային հասկացողությանն անմատչելի գաղտնիք է։ Այն բացահայտված գաղտնիք է, բացված գիրք։ Հայտնության ուսումնասիրությունը միտքն ուղղում է Դանիելի մարգարեություններին, և երկուսն էլ պարունակում են կարևորագույն խրատներ. Աստված մարդկանց հայտնում է աշխարհի պատմության վերջում սպասվող դեպքերի մասին։

Հովհաննեսին բացահայտվեցին եկեղեցու փորձառությանը վերաբերող խոր ու ցնցող տեսարաններ։ Նա տեսավ Աստծո ժողովրդի վիճակը, նրան սպառնացող վտանգները, նրա պայքարն ու վերջնական ազատագրումը։ Նա գրի է առել վերջին լուրերը, որոնք պետք է հասունացնեն երկրի հունձքը՝ կա՛մ որպես ցորենի խուրձեր երկնային ամբարների, կա՛մ էլ որպես ցախ՝ կրակին տալու համար։ Հովհաննեսին հայտնվել են խիստ կարևոր պատգամներ՝ հատկապես վերջին եկեղեցու համար, որպեսզի նրանք, ովքեր մոլորությունից կդառնան դեպի ճշմարտությունը, տեղյակ լինեն իրենց սպասող վտանգների և պայքարի մասին։ Ոչ ոք չպետք է խավարում լինի երկրին սպասվող իրադարձությունների վերաբերյալ» (Էլեն Ուայթ, Մեծ պայքար, էջ 341, 342)։

**Հարցեր քննարկման համար**

`Որո՞նք են մարգարեությունների ուսումնասիրման այն մեթոդները, որոնց օգտագործումը կարող է մեծապես նպաստել ձեր հավատի ամրապնդմանը: Հազարավոր տարիներ առաջ տեղի ունենցած իրադարձությունների մասին խոսող ո՞ր մարգարեություններն (որոնք տեղի են ունենալու հարյուրավոր, եթե ոչ հազարավոր տարիներ անց) են օգնում մեծացնելու ձեր վստահությունն Աստվածաշնչի և, որ ավելի կարևոր է, Աստծո հանդեպ, Ով այն ներշնչել է: Օրինակ՝ ինչպե՞ս է Դանիել 2–րդ գլուխը հզոր ու տրամաբանական պատճառներ տալիս վստահելու, որ ոչ միայն Աստված կա, այլ որ գիտի ապագան:`

`Որո՞նք են լավագույն միջոցները՝ մարգարեությունները մեկնաբանելու բազմաթիվ անմիտ ու ենթադրական, երբեմն նույնիսկ մեր եկեղեցու ներսում ծավալվող փորձերից պաշտպանվելու համար: Ինչո՞ւ մենք պետք է զգույշ լինենք «Ամեն բան քննե՛ք. բարին ամո՛ւր պահեք» խորհրդի առումով (Ա Թեսաղոնիկեցիների 5․21)։`