---
title:  «Ով կարդում է, թող հասկանա»
date:  30/03/2025
---

Այցելեք ցանկացած քրիստոնեական գրախանութ և աչքի անցկացրեք աստվածաշնչյան մարգարեությունների վերաբերյալ գրականության անվանացանկը: Դուք անմիջապես կբացահայտեք, որ գոյություն ունի հայացքների ու մեկնաբանությունների ապշեցուցիչ տեսականի, և գայթակղիչ կլինի մտածել, որ իրականում ոչ ոք չի կարող հասկանալ, թե ինչ են ասում Հայտնության նման գրքերը: Օրինակ, մի հեղինակ ասում է, որ հակաքրիստոսը ոչ այլ ինչ է, քան փոխաբերություն։ Մեկ ուրիշը պնդում է, թե նա ապագայում է գալու, իսկ մեկ ուրիշն էլ\` թե նա վկայակոչում է ինչ-որ բանի կամ ինչ-որ մեկին\` հեթանոսական Հռոմեական կայսրության օրերում: Ինչպես մի ծեր քարոզիչ է ասել․ «Աստվածաշունչը, թերևս, նման է հին ջութակի. դուք կարող եք դրա վրա նվագել այն մեղեդին, որը ցանկանում եք»:

Աստվածաշունչն ինքը, սակայն, նման բան չի առաջարկում, այն մեզ հրավիրում է կարդալ՝ ընդունելով, որ Աստված իզուր չի խոսում, և որ մենք կարող ենք հասկանալ ճշմարտությունները, որոնք Նա փոխանցում է Իր Խոսքի միջոցով:

`Կարդացե՛ք Մատթեոս 24․15, Հայտնություն 1․3, Մատթեոս 11․29 և Երեմիա 9․23, 24 համարները։ Ի՞նչ են ասում այս համարներն Ինքն Իրեն հասկանալի դարձնելու Աստծո նպատակի մասին։`

Շատ համալսարաններ առաջարկում են «Աստվածաշունչը որպես գրականություն» կամ նման այլ դասընթաց։ Հավատացյալի համար պարզապես զարմանալի է անթիվ-անհամար դասախոսություններ ունկնդրելը, երբ դասախոսն Աստվածաշունչ է կարդում այնպես, ինչպես կարելի է կարդալ հեթանոսական դիցաբանությունը: Գաղափարն այն է, որ պատմվածքներում կարող է լինել բարոյական «ճշմարտության» հատիկ, սակայն պատմվածքի հեղինակն այն գրում է, ինչպես ցանկանում է: Այդ ուսուցիչների համար ծիծաղելի է այն միտքը, որ այս Գիրքը ներշնչված է Աստծո կողմից:

Այդպիսով, ուսուցիչը կարդում է Աստվածաշունչը, սակայն չի լսում Աստծո ձայնը։ Ոմանք էլ գալիս են եզրակացությունների, որոնք ակնհայտորեն հակասում են աստվածաշնչյան լուրին։ Առանց Տիրոջը հանձնվելու և ճշմարտության համար սիրտը բացելու, Աստվածաշունչ կարդացողն, ամենայն հավանականությամբ, ոչ միայն չի հասկանա դա, այլև սխալ կընկալի Գրքի էջերում բացահայտվող Աստծո սիրառատ ու սուրբ բնավորությունը: Պարզապես Աստվածաշունչ կարդալը, առանց ճիշտ հնարքների և (որ ամենակարևորն է) ճիշտ վերաբերմունքի, առանց Սուրբ Հոգու առաջնորդության, կարող է նույնիսկ վնասակար լինել:

`Մի մարդ, որ չէր փայլում իր բարեպաշտությամբ, Աստվածաշունչ էր կարդում։ Հարցին, թե ինչ է անում, նա պատասխանեց. «Սողանցքնե՛ր եմ փնտրում: Սողանցքնե՛ր են փնտրում»: Ինչո՞ւ է նման վերաբերմունքը սխալ Աստծո Խոսքը կարդալու հանդեպ։`