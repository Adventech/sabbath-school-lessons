---
title:  Փոխաբերակա՞ն, թե բառացի
date:  03/04/2025
---

Հիմնական խնդիրներից մեկը, որին ստիպված են բախվել մարգարեություններն ուսումնասիրողները, որոշելն է\` արդյոք Աստվածաշնչի լեզուն պետք է ընկալվի բառացի՞, թե փոխաբերական իմաստով։ Ինչպե՞ս կարելի է որոշել\` հեղինակն օգտագործում է խորհրդանշական լեզո՞ւ, և ինչպես իմանալ, թե որն է այդ խորհրդանիշի իմաստը: Դա անելու կարևոր միջոցը պարզելն է, թե ինչպես է այդ պատկերը կամ խորհրդանիշն օգտագործվում ամբողջ Աստվածաշնչում, ի տարբերություն նրա, թե ինչպես է խորհրդանիշն օգտագործվում ներկա ժամանակում: Օրինակ՝ ոմանք գտնում են, որ Դանիել 7-ում արջի խորհրդանիշը վերաբերում է Ռուսաստանին, քանի որ այդ պատկերն այսօր հաճախ է օգտագործվում որպես Ռուսաստանի խորհրդանիշ։ Սա մարգարեական խորհրդանիշը մեկնաբանելու առողջ կամ անվտանգ միջոց չէ:

**Ուսումնասիրե՛ք հետևյալ համարները՝ թույլ տալով, որ Աստվածաշունչը լինի իր սեփական բացահայտողը (սահմանելու իր իսկ եզրույթները): Յուրաքանչյուր դեպքում ո՞րն է համարների ընդհանուր մարգարեական խորհրդանիշը, և ըստ Աստվածաշնչի\` ի՞նչ է այն ներկայացնում:**

`Դանիել 7․7, Դանիել 8․3, Դանիել 7․24`

`Հայտնություն 1․16, Եփեսացիներին 6․17, Եբրայեցիներին 4․12`

`Հայտնություն 12․1, Հայտնություն 21․2, Եփեսացիներին 5․31, 32, Երեմիա 6․2`

Հետևելով այն պարզ կանոնին, որ Աստվածաշնչին պետք է թույլ տրվի սահմանել իր իսկ եզրույթները, մարգարեական խորհրդանիշի առեղծվածի մեծ մասը պարզապես անհետանում է: Օրինակ՝ տեսնում ենք, որ եղջյուրը կարող է խորհրդանշել քաղաքական ուժ կամ ազգ, սուրը՝ Աստծո Խոսքը: Եվ, այո, կինը կարող է խորհրդանշել եկեղեցին։ Այստեղ մենք կարող ենք հստակ տեսնել, որ Աստվածաշունչը բացատրում է ինքն իրեն:

Մնում է պատասխանել այն հարցին, թե ինչու պետք է Աստված խոսեր խորհրդանիշներով՝ ուղղակիորեն ասելու փոխարեն: Ինչո՞ւ, օրինակ, Ա Պետրոս 5․13 համարում Հռոմ քաղաքը գաղտնագրաբար Բաբելոն է անվանվում։

Կարող են բազմաթիվ պատճառներ լինել, թե ինչու Աստված մարգարեություններում ընտրել է խորհրդանշական հաղորդակցման ձևը: Օրինակ, նորկտակարանյան եկեղեցու դեպքում, եթե Հայտնության գիրքը Հռոմին պարզորոշ անվաներ այդքան շատ չարիքի հեղինակ, եկեղեցու\` առանց այդ էլ դաժան հալածանքը կարող էր ավելի վատթար լինել: Ցանկացած դեպքում մենք կարող ենք վստահ լինել. Աստծո կամքն է, որ մենք հասկանանք խորհրդանիշների իմաստը:

`Նույնիսկ եթե որոշ խորհրդանիշներ ու մարգարեություններ գաղտնիք են մնում, ինչպե՞ս կարող է մեր արդեն հասկացածի վրա կենտրոնանալն ամրապնդել մեր հավատը:`