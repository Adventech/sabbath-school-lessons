---
title:  Հռութ և Բոոս
date:  09/06/2025
---

Նոեմին խնդրեց, որ իրեն Մարա կոչեն, որովհետև իր կյանքը դառնությամբ էր լցված (տե՛ս Հռութ 1.20): Արարչի հետ մեր հարաբերությունները խաթարվել են մեղքի պատճառով՝ ստիպելով մեզ հայտնվել հոգևոր աղքատության մեջ: Մեր ապագան անորոշ է, և մենք մեր կյանքը վատնում ենք դաշտի ծայրերից հավաքելով այն, ինչ կարող ենք՝ ապրելով ուրախության պատառիկներով, որ դեռևս կարող ենք գտնել կոտրված աշխարհում: Բայց ամեն ինչ փոխվում է այն պահին, երբ մենք ուշագրավ բացահայտում ենք անում. Աստված մեզ չի մոռացել:

`Կարդացե՛ք Հռութ 2.5–20 համարները: Ինչո՞ւ է սա պատմության մեջ այդքան կարևոր պահ: Ինչո՞ւ եք կարծում, որ Նոեմիի կողմից իրենց բարերարի ինքնության բացահայտումն այդքան բարի լուր էր:`

Նոեմին բոլորովին ունեզրկվել էր և հավանաբար, վերադարձավ, որ նախքան Մովաբ տեղափոխվելը վաճառի հողը և մարի պարտքերը։ Աստված նախատեսել էր, որ Իսրայելում ունեզրկված մարդիկ Ավետյաց երկրում վերականգնեն իրենց ժառանգությունը. մոտ ազգականը կարող էր հողը փրկագնել նրանց համար: Բոոսը պարզապես բարի կալվածատեր չէր, նա ազգական էր։ Եթե դուք չկարողանաք վճարել ձեր պարտքերը և վերականգնել ձեր մասնաբաժինն Իսրայելի ժառանգության մեջ, մերձավոր ազգականը կարող է դա անել ձեր փոխարեն։ «Եթե քո եղբայրն աղքատանա և վաճառի իր կալվածքի մի մասը, ապա նրա մոտիկ ազգականը թող գա նրա մոտ և փրկագնի իր եղբոր վաճառածը» (Ղևտական 25․25):

Բացահայտելը, որ Բոոսը ոչ միայն բարեսիրտ ու առատաձեռն է, այլև ազգական է, հնարավոր լավագույն լուրն էր. աղքատությունը, որի մեջ գոյատևում էին այս երկու կանայք, չպետք է հավերժ տևեր:

Քրիստոնյաները վաղուց հասկացել են, որ Բոոսը Քրիստոսի նախատիպն է, Ով ոչ միայն մեր Արարիչն է, այլև որոշեց դառնալ մեր ազգականը՝ մարմնով ու արյունով մարդ արարած, ինչը պատճառներից մեկն է, որ Նա բազմիցս Իրեն «Մարդու Որդի» էր կոչում (Մատթեոս 12․8, Մարկոս 8․31, Ղուկաս 22․22, Հովհաննես 3․14):

Շատերն Աստծուն խիստ ու պահանջկոտ են պատկերացնում։ Կարծում են, որ Նա մեզ երկինք կընդունի, եթե ճշգրիտ կատարենք բարոյական ստուգաթերթի բոլոր պահանջները։ Բայց Նա դա կանի դժկամությամբ, քանի որ հազիվ թե համապատասխանենք Նրա ակնկալիքներին։ Բոոսի մեջ բացահայտված Քրիստոսի կերպարը լիովին հերքում է նման պատկերացումները։ Աստված ոչ միայն նկատում է մեզ, չնայած մեր ծայրահեղ հոգևոր աղքատությանը\` Նա կամենում է, որ մենք Իր հարսնացուն լինենք:

`Խորհե՛ք. Արարիչը ոչ միայն դարձավ է Իր արարչագործության մի մասը, այլև Իր կյանքը զոհեց նրա համար: Ինչպե՞ս է այս ապշեցուցիչ ճշմարտությունը փոխում մեր ընկալման ձևը և մեր գոյությունը:`