---
title:  «Մի այսպիսի ժամանակի համար»
date:  12/06/2025
---

Ցավոք, որոշ քրիստոնյաներ հակված են կենտրոնանալու աստվածաշնչյան մարգարեությունների ծանր թեմաների վրա: Մենք տեսնում ենք, որ փորձությունների ժամանակներն առջևում են, և մարգարեություններ ուսումնասիրելը կարող է վախեցնել, եթե կենտրոնանանք խնդիրների վրա, այլ ոչ թե վերջին ժամանակների համար մեզ տրված խոստումների: Թեև Աստված պարզ է խոսում ապագայի մասին՝ չմեղմելով ճշմարտությունը, և Նա ազնիվ է այն իրադարձությունների վերաբերյալ, որոնք կծավալվեն այս պահից մինչև մեծ պայքարի ավարտը, կարևոր է միշտ կարդալ պատմությունը մինչև վերջ:

Մարգարեությունները հետևում են մի ընդհանուր ձևաչափի․ Աստված բացահայտում է ճշմարտությունը մեր մարդկային ապստամբության արդյունքում ստեղծված խառնաշփոթի մասին և ցույց է տալիս դրա հետևանքները: Սակայն հետո Նա միշտ հույս է տալիս: Ոմանք ահուդողով են նայում վերջնական ճգնաժամի՝ «Հակոբի նեղության ժամանակի» կանխասումներին։ Աշխարհի վերջին պահերն, անկասկած, հեշտ չեն լինի Աստծո ժողովրդի համար։ Սակայն ինչպես դժվար ժամանակների կանխասումն է հաստատ, այնպես էլ՝ փրկության խոստումը:

Հայտնություն 12-րդ գլխում սատանան ատելությամբ լի վրեժխնդրությամբ հետապնդում է Քրիստոսի հարսին, սակայն Աստված միջամտում է\` վերջինիս փրկելու համար: Եսթերի պատմությունն ունի նաև մի գեղեցիկ թագուհի, որը կենտրոնական դեր է խաղում այդ իրավիճակում, և Աստված նրան հզոր կերպով օգտագործում է Իր ժողովրդին փրկելու համար:

`Կարդացե՛ք Եսթեր 4․13, 14, Եսթեր 5.1–3 և Եսթեր 9.20–28 համարները: Երկրագնդի պատմության վերջին պահերին ի՞նչ դասեր կարող ենք քաղել այս հատվածներից՝ կապված մեր ծանր վիճակի հետ:`

Աստված բարձրացրեց Իր մնացորդ եկեղեցին պատմության որոշակի պահի համար: Երբ խավար միջնադարի 1260 օրերը մոտենում էին ավարտին, Աստված Իր հարսին հանեց թաքստոցից (համեմատեք Հայտնություն 12.14 համարի հետ), որպեսզի աշխարհին ասի Իր ողորմության վերջին լուրը՝ երեք հրեշտակների պատգամը: Մենք «այսպիսի ժամանակի համար» ենք այստեղ (Եսթեր 4.14):

Եսթերը հասկացավ, որ միայնակ չէ Համանի կողմից իր ժողովրդի դեմ սանձազերծած հալածանքին դիմակայելու համար. նա շնորհ գտավ թագավորի մոտ, և նրա ժողովուրդն ի վերջո փրկվեց:Մենք նույնպես միայնակ չենք, չպետք է վախենանք, երբ գան երկրի պատմության վերջին պահերը. Թագավորը մեր կողքին է, և Աստծո ժողովուրդը նույնպես կփրկվի:

`Այս պատմության մեջ ամեն ինչ լավ ավարտ ունեցավ Աստծո ժողովրդի համար: Բայց միշտ չէ, որ այդպես է լինում, չէ՞: Այդ դեպքում ինչո՞ւ պետք է միշտ ամեն ինչին նայենք հավերժական տեսանկյունից, որպեսզի չկորցնենք Քրիստոսի հանդեպ ունեցած հույսը:`