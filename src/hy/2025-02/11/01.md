---
title:  Հռութ եվ Եսթեր
date:  07/06/2025
---

### Այս շաբաթվա ուսումնասիրության համար կարդացե՛ք.
Հռութ 1․1–5, Հռութ 2․5–20, Հոբ 1․6–11, Մատթեոս 4․8, 9, Եսթեր 3․1–14, Հայտնություն 12․14–17։

> <p>Հիշելու համարը․</p>
> «Երբ թագավորը տեսավ գավթում կանգնած Եսթեր թագուհուն, նա շնորհ գտավ նրա աչքի առաջ, և թագավորն իր ձեռքի ոսկե գավազանը դեպի Եսթերը մեկնեց։ Եսթերը մոտեցավ և դիպավ գավազանի ծայրին»(Եսթեր 5․2)։

Այս շաբաթ կշարունակենք ուսումնասիրել պատմություններ, որոնք նախանշում են վերջին ժամանակի իրադարձությունները: Օգտագործելով իրական կյանքի դեպքերն ու մարդկանց՝ Աստված օգնում է, որ իրերն Իր տեսանկյունից դիտարկենք ու հասկանանք, թե ինչպես մեկնաբանել այն մարգարեությունները, որոնք ավելի ուշ ժամանակի համար են և տրված են մեր հավատն ամրապնդելու համար:

Մեր ուշադրությունը հրավիրվում է դեպի երկու կարևոր կանայք, որոնց պատմությունները դիպել են անթիվ սերունդների սրտին՝ Հռութ և Եսթեր: Մեկն ունեզրկված այրի է, որ հույս է գտնում բարի Բոոսի հետ հանդիպելուց հետո: Նրանց ամուսնությունը դարձել է քրիստոնյաների սիրելի սիրո պատմությունը, քանի որ այն արտացոլում է Քրիստոսի սերը մեր հանդեպ: Մյուսը երիտասարդ աղջիկ է, որ ապրում է օտար երկրում։ Տեղեկանալով իր ժողովրդին ոչնչացնելու դավադրության մասին\` նա հայտնվում է գլխավոր իրադարձությունների կիզակետում, որը ծավալվում է այդ ժողովրդին փրկելու համար:

Աստվածաշնչյան մարգարեության մեջ, ընդհանրապես, կինն Աստծո եկեղեցու հզոր խորհրդանիշ է, որը խոր ճշմարտություններ է բացահայտում այն մասին, թե ինչպես է Աստված վերաբերվում Իր ժողովրդին: Եկեք նայենք այս երկու կանանց աստվածաշնչյան պատմությունները, որոնց կյանքի հանգամանքները հավերժացել են Աստծո Խոսքում, և փորձենք որոշ դասեր քաղել նրանց փորձառություններից: