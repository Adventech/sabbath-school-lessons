---
title:  Համանը և սատանան
date:  11/06/2025
---

Եսթերի պատմության մեջ մենք հանդիպում ենք Համանին, որ պաշտոն և իշխանություն է փափագում։ Թագավորության մեջ նրան ավելի մեծ հեղինակություն է շնորհված, քան մյուս իշխաններին (Եսթեր 3․1):

Եզեկիել 28.11–15 և Եսայի 14.12–15 համարներում կարդալով Արուսյակի մասին՝ կարող ենք որոշ զուգահեռներ գտնել Համանի՝ Աստծո ընտրյալ ժողովրդի չար հակառակորդի հետ, որը հրաժարվում է խոնարհվել Աստծո գերիշխանության առաջ: Սատանայի գերագույն նպատակները բացահայտվում են Քրիստոսի փորձության պատմության մեջ, որտեղ նա Հիսուսին տանում է բարձր լեռ՝ ցույց տալու Նրան «աշխարհի բոլոր թագավորություններն ու նրանց փառքը» (Մատթեոս 4.8–11): Ինչպես տեսանք, Քրիստոսը եկավ փրկագնելու աշխարհը և պահանջելու այն որպես Իր սեփականություն, և Նա դա արեց որպես մեզանից մեկը: Հիսուսը հարազատ փրկիչն է, և, անշուշտ, այն գինը, որ Նա վճարեց աշխարհը փրկելու համար, չափազանց բարձր էր:

Հայտնության գրքում մենք տեսնում ենք, որ սատանայի իշխանության ու երկրպագության ձգտելու փափագն այս աշխարհը տանում է իր վերջնական ճգնաժամին: Նրա մոլորությունները համոզում են աշխարհին «զարմանալ» ու հետևել գազանին (Հայտնություն 13․3, 4), բացառությամբ մարդկանց փոքր խմբի, որ հրաժարվում է երկրպագել նրան: Այս մարդկանց հանդեպ նա դիմում է ուժի։

Համանը նկատում է, որ Մուրթքեն՝ Աստծո ընտրյալ մարդկանցից մեկը, չի կամենում պատիվ տալ իրեն, ընդունել իր հեղինակությունը, թեև, ինչպես ինքն էր կարծում, արժանի էր «երկրպագության»։ Նա «շատ բարկացավ» (Եսթեր 3․5, 6), և վճռականորեն որոշեց երկրի երեսից վերացնել Մուրթքեի ողջ ժողովրդին։

`Կարդացե՛ք Եսթեր 3.1–14, Հայտնություն 12.14–17 և Հայտնություն 13.15 համարները: Ի՞նչ զուգահեռներ եք գտնում այս հատվածների միջև: Ինչո՞վ է Հովհաննեսի\` Աստծո մնացորդ եկեղեցուն վերաբերող նկարագրությունը նման Աստծո ժողովրդի մասին Համանի նկարագրությանը:`

Սատանան հավակնում է այս աշխարհին, սակայն մարդկանց ներկայությունը, ովքեր հավատարիմ են մնում Աստծուն՝ պահելով Նրա պատվիրանները, հերքում է նրա կատարյալ գերիշխանության հայցը: «Երբ շաբաթը պայքարի առանձնահատուկ խնդիր դառնա համայն քրիստոնեական աշխարհում, համընդհանուր պահանջներին զիջել չցանկացող փոքրաթիվ փոքրամասնությունը համընդհանուր ատելության առարկա կդառնա» (Է․ Ուայթ, Ժամանակի նշանները, 22 փետրվարի, 1910 թ.)։

`Խորհե՛ք այն «փոքր» բաների մասին, որոնք հենց հիմա ստուգում են ձեր հավատը: Եթե պատրաստ եք փոխզիջման գնալ այդ «փոքր բաներում», ինչպե՞ս կվարվեք, երբ գա մեծ փորձությունը:`