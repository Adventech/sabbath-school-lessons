---
title:  Բոոսը որպես Փրկչի նախակերպար
date:  10/06/2025
---

Բոոսը սիրահարվում է Հռութին և ցանկանում ամուսնանալ նրա հետ, սակայն կա մի կարևոր խոչընդոտ. կա ավելի մոտ ազգական, որ նույնպես պահանջ ունի կնոջ ու հողատարածքի հանդեպ։ Եթե Բոոսին համարենք Քրիստոսի կերպար, ապա այս իրավիճակը կարող է բացահայտել մեծ պայքարի կարևոր հարց։ Քրիստոսը սիրում է մեզ, բայց կա «ավելի մերձավոր մի ազգական», որը նույնպես հայց ունի՝ սատանան:

`Ի՞նչ են բացահայտում հետևյալ համարները մարդկության վերաբերյալ սատանայի հայցի վերաբերյալ (Հոբ 1․6–11, Մատթեոս 4․8, 9, Հուդա 1․9, Ղուկաս 22․31)։`

Հայտնվելով երկնային խորհրդում՝ սատանան Աստծուն ասաց, որ գալիս է «Երկրի վրա շրջելուց և նրա մեջ ման գալուց» (Հոբ 1.7), և երբ Աստված նրան հարցրեց, թե արդյոք նա ուշադրությո՞ւն է դարձրել արդար Հոբին, սատանան վերջինիս համարելով իր սեփականությունը, պնդեց, թե Հոբի սիրտն իրականում Աստծուն չի պատկանում։ Այսինքն, նա իսկապես հետևում է Քեզ միայն այն պատճառով, որ Դու բարի ես նրա նկատմամբ: Դադարի՛ր բարի լինել նրա հետ և կտեսնես, թե իսկապես ում է հավատարիմ Հոբը:

Հուդայի թղթում կարճ հղում ենք գտնում մի պատմության մասին, որը լավ հայտնի էր Իսրայելում. այն բանից հետո, երբ Աստված թաղեց Մովսեսին (Բ Օրենք 34․6), հետագայում հարություն տվեց նրան: Թեև ծանոթ չենք մանրամասներին, սակայն հենց տեքստը, որտեղ ասվում է, որ նրանք վիճել են Մովսեսի մարմնի վերաբերյալ, ենթադրում է, որ սատանան դրա հետ կապված ինչ-որ պահանջ է ներկայացնում:

«Առաջին անգամ Քրիստոսը պետք է կյանք տար մեռածին: Երբ կյանքի Իշխանն ու լուսափայլ հրեշտակները մոտեցան գերեզմանին, սատանան տագնապեց իր գերիշխանության համար: Իր չար հրեշտակների հետ նա կանգնեց՝ դիմակայելու այն տարածքի զավթմանը, որ իրենն էր համարում: Նա պարծենում էր, որ Աստծո ծառան իր գերին է դարձել: Նա հայտարարեց, որ նույնիսկ Մովսեսը չկարողացավ պահել Աստծո օրենքը, որ նա իրեն էր վերագրել այն փառքը, որ պատկանում էր Եհովային՝ նույն մեղքը, որի պատճառով սատանան վռնդվել էր երկնքից։ Եվ այդ օրինազանցության պատճառով Մովսեսը պետք է լինի սատանայի իշխանության տակ» (Է․ Ուայթ, Նահապետներ և մարգարեներ, էջ 478)։ Քրիստոսն ակնհայտորեն հերքեց սատանայի հայցը, և Մովսեսը հարություն առավ (տե՛ս Մատթեոս 17.3):

Հռութ 4.1–12 համարներում Բոոսը գնում է դեպի Բեթլեհեմի դարպասը, այն քաղաքը, որտեղ Քրիստոսը եկավ մեր աշխարհ՝ որպես մեր մերձավոր ազգական: Ծերերը հավաքվում են, վերջում որպես սեփականության խորհրդանիշ, փոխանակվում կոշիկներով։

Քաղաքի դարպասն այն վայրն էր, որտեղ վճիռներն էին կայացվում. սա դատաստանի տեսարան է։ Այն արտացոլում է Դանիել 7․13, 14, 22, 26, 27 համարների դատաստանի տեսարանը։ Մենք չպետք է բաց թողնենք դատաստանի այս կարևոր կողմը. դատաստանը կայացվում է սուրբերի օգտին, բայց միայն այն պատճառով, որ Քրիստոսը վճարել է մեզ համար, ճիշտ այնպես, ինչպես Բոոսը վճարեց իր հարսնացուի համար: