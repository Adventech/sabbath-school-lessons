---
title:  Սով «հացի տանը»
date:  08/06/2025
---

Անդրադառնալով այս աշխարհում ապրելու դաժան իրականությանը՝ քրիստոնեական հավատի քննադատները որպես ապացույց հաճախ մատնանշում են հետևյալը․ (ա) Աստված գոյություն չունի, կամ (բ) Նա անզոր է միջամտել, երբ չար բաներ են պատահում, կամ (գ) Նրան չի հետաքրքրում, երբ մենք տառապում ենք: Աստվածաշնչի շատ պատմություններ, սակայն, հարուստ վկայություն են տալիս այն մասին, որ այս ենթադրություններից ոչ մեկը ճիշտ չէ: Ճիշտ է, Աստված թույլ է տալիս, որ մարդկությունը քաղի Իր դեմ ապստամբելու պտուղները: Բայց չխախտելով մեր ազատ կամքը\` Նա միշտ ներկա է, միշտ գործում է մարդկության պատմության մեջ, մեզ միշտ տանում է մեղքի ու տառապանքի խնդիրների վերջնական լուծմանը: Հռութի պատմությունը նման օրինակ է։

`Կարդացե՛ք Հռութ 1.1–5 համարները: Որո՞նք էին Նոեմիին և Հռութին բաժին հասած դժվարությունները, և որն էր դրա պատճառը։ Ինչպե՞ս է սա արտացոլում այն իրավիճակը, որի մեջ այժմ գտնվում է ողջ մարդկությունը։`

Այս պատմության սկզբում հեգնանք կա. սովը հարվածել է Բեթլեհեմը\` քաղաք, որի անունը «հացի տուն» է նշանակում։ Սա հիշեցնում է Եդեմի առատության մասին, որտեղ Աստված Ադամին ու Եվային ասաց․ «Պարտեզի բոլոր ծառերից համարձակ կե՛ր» (Ծննդոց 2․16)։ Մարդկային ցեղն իր գոյությունը սկսեց առատության մեջ, առատաձեռն Արարչի հոգածության ներքո, սակայն հետո արարչագործության խնամակալի իր դերը փոխանակեց մեղքի ստրկության հետ: «Երեսիդ քրտինքով ուտես հացդ, մինչև որ ետ դառնաս դեպի հողը»,- ասաց Աստված Ադամին (Ծննդոց 3․19):

Ինչպես Նոեմին, մենք զրկվել ենք այն ժառանգությունից, որն Աստված ի սկզբանե նախատեսել էր մեզ համար, և մեր կյանքը զրկանքի է վերածվել։ Եդեմը տրվել էր որպես պարգև, սակայն ոչ անվերապահորեն. մարդիկ ազատ էին ապստամբելու, սակայն դա նշանակում էր, որ պետք է պատասխանատվություն ստանձնեն իրենց բարօրության համար։ Ի սկզբանե Աստծո օրհնությամբ մենք պետք է «հնազանդեցնեինք» ողջ չընկած աշխարհը, բայց այժմ մենք կանգնած ենք ընկածին ենթարկվելու խնդրի առաջ: Սահմանափակ ռեսուրսների համար եսասեր մարդկանց մրցակցությունը հանգեցնում է մեծ ցավի ու տառապանքի:

Ողբերգությունն աննկարագրելի է. երկիրը դեռ առատորեն տալիս է Աստծո սիրո հզոր վկայությունը: Բայց մարդկային ագահության ու մեղքի ավերածությունների մեջ, երբեմն թվում է, թե ավելի շատ աշխարհն է մեզ հնազանդեցնում, քան մենք՝ իրեն: Մի օր, սակայն, այս ամենը կավարտվի։

`Նույնիսկ վեց հազար տարվա մեղքից ու մահից հետո, ինչպե՞ս է երկիրը շարունակում բացահայտել Աստծո սիրո և արարչագործական զորության հրաշքները։`