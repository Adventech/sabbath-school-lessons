---
title:  Հետագա ուսումնասիրության համար
date:  06/06/2025
---

Կարդացե՛ք՝ Էլեն Ուայթի «Նահապետներ և մարգարեներ» գրքից, «Ջրհեղեղը» գլուխ, էջ 101, 102։

«Քահանայապետը սատանայի մեղադրանքներից չի կարող պաշտպանել իրեն կամ իր ժողովրդին: Նա չի հայտարարում, որ Իսրայելը զերծ է մեղքից: Ժողովրդի մեղքերը խորհրդանշող կեղտոտ հագուստով, որը կրում է որպես նրանց ներկայացուցիչ, նա կանգնած է Հրեշտակի առաջ՝ խոստովանելով նրա մեղքերը. սակայն մատնանշելով նրա ապաշխարությունը և նվաստացումը՝ հույսը դնում է մեղքեր ներող Փրկչի ողորմածության վրա: Հավատով նա պահանջում է Աստծո խոստումները:

․․․Մեղադրելով նրանց, ովքեր Տիրոջն են փնտրում, սատանան ցավ չի ապրում նրանց մեղքերի համար: Նրան հրճվանք է պատճառում նրանց արատավոր բնավորությունը, քանի որ միայն Աստծո օրենքը խախտելով նրանք կհայտնվեն իր իշխանության տակ: Նրա մեղադրանքները բացառապես արդյունքն են Քրիստոսի նկատմամբ թշնամության: Փրկության ծրագրի շնորհիվ Հիսուսը կոտրում է սատանայի՝ մարդկային ընտանիքը կապող կապանքը և մարդկանց փրկում նրա իշխանությունից:

․․․Մարդն իր ուժերով չի կարող դիմադրել թշնամու այս մեղադրանքներին: Նա կանգնած է Աստծո առաջ մեղքով աղտոտված հանդերձով՝ խոստովանելով իր մեղքերը: Բայց Հիսուսը՝ մեր Փաստաբանը, ազդեցիկ ճառ է ներկայացնում՝ ի պաշտպանություն նրանց, ովքեր ապաշխարությամբ ու հավատով Իրեն են հանձնել իրենց անձերի պահպանությունը: Նա հանդես է գալիս նրանց գործի պաշտպանությամբ և, Գողգոթան որպես հզոր փաստարկ ներկայացնելով, հաղթում նրանց մեղադրողին: Կատարյալ հնազանդությունը Աստծո օրենքին Նրան շնորհել է ողջ իշխանությունը երկնքում և երկրի վրա: Նա պահանջում է Հոր ողորմությունն ու հաշտությունը մեղավոր մարդու համար» (Է․ Ուայթ, Մարգարեներ և թագավորներ, էջ 583–586):

**Հարցեր քննարկման համար**

`Հիսուսն Իր աշակերտներին ասաց, որ նրանք այս աշխարհում են, բայց ոչ այս աշխարհից (տե՛ս Հովհաննես 15.19, Հովհաննես 17.14–16 համարները)։ Ինչպե՞ս ենք հավասարակշռում աշխարհը հաղթելու մեր պատասխանատվությունը մեզ «աշխարհից անարատ» պահելու անհրաժեշտության հետ (Հակոբոս 1․27)։`

`Ի՞նչ է սովորեցնում ջրհեղեղից առաջ Նոյի հանրային ծառայությունն այն մասին, թե ինչպես է ծավալվում մեծ պայքարը։ Ինչպե՞ս ենք այսօր մենք նույն դերը խաղում:`

`Նախքան ամբարիշտների երկնային կրակով ոչնչանալը (ինչպես արվեց Սոդոմի դեպքում), Աստված նրանց հարություն է տալիս մեռելներից և թույլ տալիս սատանային կարճ ժամանակով գործել նրանց հետ (Հայտնություն 20.7–9): Ի՞նչ պատճառներ կարող եք բերել, որ սա կլինի անհրաժեշտ վերջին քայլը, նախքան Աստված ամեն ինչ կշտկի:`

`Այս շաբաթվա մեր ուսումնասիրած պատմությունները դիտարկելիս ի՞նչ նախազգուշացումներ եք գտնում ձեր սեփական կյանքի համար: Ի՞նչ են ձեզ սովորեցնում այս պատմությունները Քրիստոսի հանդեպ ունեցած ձեր հույսի մասին:`