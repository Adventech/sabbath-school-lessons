---
title:  «Ում համար է հասել ժամանակի վերջը»
date:  31/05/2025
---

### Այս շաբաթվա ուսումնասիրության համար կարդացե՛ք.
Հայտնություն 6․12–17, Մատթեոս 24․36–44, Ծննդոց 6․1–8, Բ Պետրոս 2․4–11, Ծննդոց 18․17–32, Դանիել 7․9, 10։

> <p>Հիշելու համարը․</p>
> «Եվ այդ ամենը նրանց իբրև օրինակ էր պատահում, բայց իբրև խրատ գրվեց մեզ, որոնց համար հասել է ժամանակի վերջը։ Ուրեմն ով համարում է, թե հաստատուն կանգնած է, թող զգույշ լինի, որ չընկնի» (Ա Կորնթացիներին 10․11, 12)։

Աստվածաշնչում բազմաթիվ պատմություններ կան Աստծո ժողովրդի մասին, որոնք մատնանշում են ապագա իրադարձություններ և ունեն բանալի-բառեր, որոնք կարող են օգնել մեզ հասկանալու «ներկա ճշմարտությունը»։ Իրականում, որոշ պատմություններ զարմանալի մանրամասնությամբ կանխասում են վերջին ժամանակի իրադարձությունները, ինչը մեզ ավելի լայն հիմք է տալիս Դանիելի և Հայտնության մարգարեությունները հստակ հասկանալու համար:

Առանց անձի խղճի ազատությունը խախտելու՝ Աստծուն հաջողվեց կառավարել իրադարձություններն այնպես, որ լիովին համապատասխանեն այն ամենին, ինչ մարգարեները կանխասել են, որ տեղի կունենա վերջին ժամանակում: Այդ կարևոր պատմություններից մի քանիսը պարզ են, քանի որ Նոր Կտակարանը հղում է անում դրանց հատկապես վերջին ժամանակի իրադարձությունները նկարագրելիս՝ Սոդոմ և Գոմոր, Մեծ ջրհեղեղ և այլն: Այլ պատմություններ պահանջում են մանրակրկիտ դիտարկում և ուսումնասիրություն՝ Աստծո Խոսքում տրված ճշմարտությունները դրանցից վեր հանելու համար:

Առաջիկա մի քանի շաբաթվա ընթացքում մենք կուսումնասիրենք մի շարք կարևոր պատմություններ, որպեսզի տեսնենք, թե դրանք ինչ կարող են պատմել այնպիսի իրադարձությունների մասին, ինչպիսիք են երկրորդ գալուստը, քննական դատը, վերջին ճգնաժամը և այլն: Մեր ուշադրության կենտրոնում կլինի Քրիստոսը, քանի որ Նա է մեր բոլոր մարգարեական որոնումների հիմքը, ինչպես նաև վերջնական նպատակը: