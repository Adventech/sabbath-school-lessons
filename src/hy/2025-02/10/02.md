---
title:  Գառի բարկությունը
date:  01/06/2025
---

`Կարդացե՛ք Հայտնություն 6.12–17 համարները: Ուշադրությո՛ւն դարձրեք այս մարդկանց արձագանքի մանրամասներին՝ ականատես լինելով վերջին ժամանակի իրադարձությունների հանկարծակի ծավալմանը: Ի՞նչ եք նկատում նրանց արձագանքում:`

Հետաքրքիր է նշել, որ կորչողները չեն բացականչում «ի՞նչ է սա», կամ «Ո՞վ է կանգնած այս ամենի հետևում»: Նրանք կարծես թե լավ գիտեն, թե ինչ է կատարվում։ Նրանք Հիսուսին անվանում են «Գառ», ինչը պահանջում է ինչ-որ բան իմանալ Քրիստոսի պատմության մասին: Նրանք, թվում է, նաև գիտակցում են, որ «Նրա բարկության մեծ օրը եկել է», և որ իրենք հայտնվել են անհույս վիճակում. «Ո՞վ կարող է կանգնել»:

Մինչ այդ Ավետարանը քարոզվում է երկրի վրա գտնվող բոլոր ազգերին (Մատթեոս 24․14), և երեք հրեշտակների լուրերը տարածվում են համայն մոլորակում: Եվ այնուամենայնիվ, կգտնվեն մարդիկ, որ անակնկալի կգան ոչ թե տեղեկատվության պակասի, այլ հավատալուց և հնազանդվելուց հրաժարվելու պատճառով: Սա է լինելու պատճառը, որ նման մարդիկ կորչեն վերջին ժամանակում։

`Կարդացե՛ք Մատթեոս 24.36–44 համարները: Հիսուսի խոսքերով\` ի՞նչ դասեր պետք է քաղենք Նոյի պատմությունից:`

Հիսուսը հղում է կատարում ջրհեղեղի պատմությանը, որպեսզի մեզ զգուշացնի, որ Իր երկրորդ գալուստը շատերի համար անակնկալ կլինի: Ինչպես երկրորդ գալուստը, այնպես էլ ջրհեղեղն աշխարհի համար անակնկալ չեղավ տեղեկատվության պակասի պատճառով: Նոյը հարյուր քսան տարի քարոզեց աշխարհին, որը հրաժարվեց հավատալ։ Մարդկանց ասվեց, թե ինչ է պատրաստվում լինել։ Նրանք պարզապես չհավատացին։

Մինչդեռ շատերն իրենք իրենց համոզում են, որ երկար ժամանակահատված անցնելը նշանակում է, որ մարգարեությունները կեղծ են։ Օգտագործելով ջրհեղեղի պատմությունը որպես համատեքստ՝ Պետրոս առաքյալը գրում է, որ «վերջին օրերին կգան ծաղրողներ, որոնք ըստ իրենց ցանկությունների պիտի վարվեն։ Եվ պիտի ասեն. «Ո՞ւր է Նրա գալստյան խոստումը, քանի որ այն ժամանակից ի վեր, երբ հայրերը վախճանվեցին, ամեն բան աշխարհի արարչության սկզբից նույնն է մնում» (Բ Պետրոս 3․3, 4): Ամեն անցնող տարվա հետ այս տրամադրությունը միայն կաճի:

`Յուրաքանչյուր մարդու սեփական փորձի համաձայն՝ Հիսուսի երկրորդ գալուստն ընդամենը մի պահ է մահից հետո, և մենք բոլորս գիտենք, թե որքան արագ է անցնում կյանքը: Ինչպե՞ս կարող է այս հեռանկարը մեզ օգնել հասկանալու «ուշացումը»:`