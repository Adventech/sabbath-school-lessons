---
title:  Համայն աշխարհի Դատավորը
date:  04/06/2025
---

Սոդոմի կործանումից անմիջապես առաջ կա մի հետաքրքիր պատմություն, որը տեղի է ունենում Մամբրեի հարթավայրերում: Աստված երկու հրեշտակների ուղեկցությամբ հայտնվում է Աբրահամին: Տեսնելով նրանց՝ Աբրահամը ճաշի է հրավիրում երկնային այցելուներին, և հենց այս պահին Աստված խոստանում է, որ Աբրահամն ու Սառան կունենան որդի, որից կսերվի Մեսիան: Հիսուսն, իրոք, եկավ Աբրահամի սերնդից (համեմատե՛ք Գաղատացիներին 3․16-ի հետ)։ Հետո պատմությունը հանկարծ շրջվում է հարթավայրի չար քաղաքների խնդրին։

`Կարդացե՛ք Ծննդոց 18.17–32 համարները: Ի՞նչ են սովորեցնում այս համարներն Աստծո բնավորության և այն մասին, թե ինչպես է Նա, ի վերջո, ծրագրում վարվել մեր մոլորակի չարիքի հետ:`

Աստված պարտավոր չէ մեզ բացատրել, սակայն Նա նախընտրում է մարդկային ցեղից չծածկել Իր շարժառիթներն ու ծրագրերը: «Որովհետև Տեր Աստված ոչինչ չի անի, մինչև որ Իր խորհուրդը չհայտնի Իր ծառաներին՝ մարգարեներին»,- ասում է Ամովս մարգարեն (Ամովս 3.7):

Նախքան Սոդոմն ու Գոմորը կործանելն Աստված հայտնում է, որ միակ ճիշտ բանը, որ պետք է անել, Աբրահամին զգուշացնելն է, թե ինչ է լինելու, ինչին նա ականատես կլինի շուտով:

Աստված երկար մնում է Աբրահամի հետ, մինչ երկու հրեշտակները գնում են ամբարիշտ քաղաք՝ դուրս կանչելու նրանց, ովքեր ականջալուր կլինեն իրենց նախազգուշացմանը: Սա մեզ հիշեցնում է մարգարեական հրեշտակների մասին, որ նույն առաջադրանքն են կատարում վերջին ժամանակում՝ դեռևս Բաբելոնում գտնվող Աստծո ժողովրդին կոչ անելով դուրս գալ դրանից (Հայտնություն 14․6–12, Հայտնություն 18․1–4): Երբ վերջին նախազգուշացումը տրվում է, Աստված Աբրահամի հետ քննարկում է, թե ինչ է լինելու, և Նա պատրաստակամորեն պատասխանում է նահապետի հարցերին:

«Քա՛վ լիցի Քեզ այդպիսի բան անելը, որ արդարին ամբարիշտի հետ մեռցնես,-ասում է Աբրահամը,- ․․․Մի՞թե ամբողջ աշխարհի Դատավորը արդարություն չի անի» (Ծննդոց 18․25)։ Աբրահամը ոչ միայն քննում է Սոդոմի գործը, այլև քննում է Աստծո բնավորությունը: Նույն կերպ, մինչ ժամանակի վերջը վրա կհասնի, Աստված բացում է երկնքի գրքերը (Հայտնություն 20․4, 11–15) և մեզ թույլ է տալիս հետաքննել վկայությունները, նախքան վերջապես կրակ կիջեցնի երկրի վրա: Այսինքն՝ մենք հազար տարի կունենանք, որպեսզի ստանանք բազմաթիվ հարցերի պատասխաններ, որոնք առայժմ անպատասխան են մնում։

`Նախքան Տերը վերջնական դատաստան կբերի կործանվածների վրա, մեզ տալիս է հազար տարի՝ հասկանալու համար, թե ում հետ ինչ և ինչու է լինելու: Ի՞նչ է սա ասում Նրա բնավորության մասին, և թե որքան բաց է Նա ստեղծված էակների համար, որոնք լիովին կախված են Նրանից և չունեն բնորոշ իրավունք իմանալու այն, ինչ Նա գիտի:`