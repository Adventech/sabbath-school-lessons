---
title:  Դատաքննություն գալուստից առաջ
date:  05/06/2025
---

Դանիել 7-րդ գլխում տեղ գտած դատաքննության նկարագրությունը լույսի շող է վարագույրի հետևից, հնարավորություն\` տեսնելու, թե ինչպես է Աստված լուծում մեղքի հիմնախնդիրը՝ դեռևս փրկագնելով նրանց, ովքեր ցանկանում են ապրել Իր հետ ուխտի հարաբերություններում:

`Կարդացե՛ք Դանիել 7․9, 10, 13, 14, 22, 26 և 27 համարներում ներկայացվող դատաքննության նկարագրությունը։ Ինչի՞ վրա է այն կենտրոնացած։ Ի՞նչ դատավճիռ է կայացվում գործընթացի ավարտին։ Ի՞նչ է սա ասում փրկության ծրագրի մասին:`

Պարզ է դառնում, որ մարդկային ցեղը դատվում է Աստծո կողմից: Ժողովող 12.14 համարը մեզ վստահեցնում է, որ «Աստված բոլոր գործերը դատաստանի է բերելու», իսկ Պողոս առաքյալը հիշեցնում է, որ մենք չպետք է միմյանց դատենք, «որովհետև բոլորս էլ Քրիստոսի ատյանի առջև ենք կանգնելու» (Հռոմեացիներին 14․10)։ Աստված, իհարկե, գրառումների կարիք չունի՝ իմանալու համար, թե ով է փրկված կամ ով՝ կորած, սակայն հրեշտակները, որ ամբողջ ընթացքում քննում են փրկության ծրագիրը (Ա Պետրոս 1․12), բնականաբար հարցեր կունենան: Նրանք սատանայի ապստամբության և երկնքի հրեշտակների մեկ երրորդի\` երկնքից վտարվելու ականատեսն են եղել (Հայտնություն 12․4), իսկ այժմ Աստված մեզ է բերում Իր ներկայության մեջ։ Նա բացում է գրքերը և թույլ է տալիս սուրբերին տեսնել ամեն ինչ:

Սոդոմի ու Գոմորի համար Աբրահամի խնդրանքի պատմությունը, որը դատավճռի մի տեսակ է ներկայացնում, որոշ կարևոր պատկերացում է տալիս դատաստանի մասին: Սոդոմի մեղքերն ակնհայտորեն քննվում էին. Աստված նշում է, որ քաղաքի ամբարշտությունն այնպիսի համբավ է ձեռք բերել, որ նրա դեմ աղաղակը մեծ է (Ծննդոց 18․20): Բայց ոչ միայն Սոդոմն ու Գոմորն էին, որ քննվեցին նախքան դրանց կործանումը։ Աստված նաև դուռը բացեց Աբրահամի համար՝ ուսումնասիրելու, թե արդյոք Աստված արդարացի՞ է գործում ամբարիշտներին ոչնչացնելու Իր որոշման մեջ, թե ոչ:

Մինչդեռ, Ո՞վ է հանկարծ հայտնվում Դանիել 7-ի երկնային դատաքննության ժամանակ՝ «մարդու Որդու նման»․ Հիսուսը (Դանիել 7․13, տե՛ս նաև Մատթեոս 20․28), Ում հայտնվելը միակ պատճառն է, թե ինչու այս դատաքննությունն «իրավունք տվեց Ամենաբարձրյալի սրբերին» (Դանիել 7․22): Հիսուսի կատարյալ արդարության շնորհիվ է միայն, որ Նրա ժողովուրդը խուսափում դատաստանից։

`Պատկերացրե՛ք, որ կանգնած եք դատաստանի առաջ՝ մեր սուրբ Աստծո առջև բացահայտված ձեր բոլոր գաղտնիքներով: Ո՞րն է ձեր միակ հույսը դատաստանի այդ պահին (տե՛ս ուրբաթ օրվա դասը):`