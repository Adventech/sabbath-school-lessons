---
title:  Սոդոմի և Գոմորի պատմությունը
date:  03/06/2025
---

Կա մեկ այլ կարևոր հինկտակարանյան պատմություն, որին Պետրոս առաքյալն ուղղակի հղում է անում վերջին ժամանակի իրադարձությունները նկարագրելիս՝ Սոդոմի և Գոմորի կործանումը: Հարթավայրային այս քաղաքները, որ հայտնի էին իրենց արատավոր բարքերով, դարձան երկնքից իջած կրակով ավերված քաղաքների առաջին օրինակը։։

`Կարդացե՛ք Բ Պետրոս 2.4–11, Հուդա 5–8 և Եզեկիել 16.46–50 համարները և նշեք բոլոր մանրամասները: Ո՞րն էր այն բարոյական իրավիճակը, որը հանգեցրեց այս քաղաքների կործանմանը, և ի՞նչ զուգահեռներ կան նաև այսօր։`

Սոդոմի ու Գոմորի պատմության միջոցով այս մոլորակի վերջին ժամանակի մարդկանց տրված նախազգուշացումը պարզ է. ի վերջո, ամբարիշտները նույնպես կկործանվեն կրակով, ինչպես հստակ նկարագրված է Հայտնություն 20-րդ գլխում: Մեղքը ծայրահեղ նենգ է, քանի որ հաճախ ինքնահավանության քողի տակ քողարկում է մեր մեղքերը, մինչդեռ ուրիշների չարագործությունները հաճախ ակնհայտ է մեզ համար: Նույն գլխում, որտեղ Աստված խոսում է Իր ժողովրդի հանդեպ անսահման սիրո մասին, ստիպված էր նաև նախազգուշացնել, որ թեև Իսրայելը նույն մեղքերը չի գործել (Եզեկիել 16․47), իրականում ավելի ամբարիշտ է դարձել, քան Սոդոմը։

Իսրայելը «պոռնկություն» էր անում (Եզեկիել 16․41)՝ հոգևոր շնություն գործելով։ Պատկերացրեք Աստծո ժողովրդի զարմանքը, երբ լսեց, որ ինքն ավելի ամբարիշտ է, քան մարդիկ, որոնց չարությունն առասպելական համբավ ունի։

Սա նորություն չէ ոչ միայն հին Իսրայելի, այլև ողջ մարդկության համար: Հռոմեացիներին 1.18–32 համարներում Պողոս առաքյալը ներկայացնում է մարդկային չարությունների մի երկար ցանկ, որ կարելի էր դուրս հանել այսօրվա թերթերից: Հեթանոսների մեղքերի մասին Պողոսի նկարագրությունը նպատակ ուներ ոչ թե հրեաների մեջ գերազանցության զգացում առաջացնելու, այլ որպեսզի Աստծո ժողովուրդը վերջապես հասկանա իր մեղքերի լրջությունը։ Նաթան մարգարեն նույն բանն արեց, երբ խոսեց Դավթի հետ. նա պատմեց մի հարուստ մարդու մասին, որը մի աղքատ մարդուց գառ էր գողացել։ Պատմությունը գրգռեց Դավթի խիստ զայրույթը (Բ Թագավորների 12․5), քանի որ անարդարությունն ակնհայտ էր։ Այդուհանդերձ մարգարեն համարձակվեց հայտարարել՝ «Այն մարդը դու ես» (Բ Թագավորների 12․7), որպեսզի Դավիթն իրեն տեսնի այդ պատմության մեջ։

Կարևոր է հիշել, որ Աստվածաշունչը հիմնականում ուղղված է ոչ թե արտաքին աշխարհին, այլ Աստծո ժողովրդին։ Երբ մենք տեսնում ենք ուրիշների նողկալի մեղքերը, որ նկարագրված են, օրինակ, Հայտնություն 13-րդ կամ 17-րդ գլուխներում, դա նախազգուշացում է, որ մենք նույնպես կարող ենք նույն թակարդն ընկնել: