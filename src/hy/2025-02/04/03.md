---
title:  Աբրահամի կանչվելը
date:  21/04/2025
---

Ծննդոց գրքի տասներորդ գլխում մենք տեսնում ենք տարբեր ազգերի ծնունդը: Սովորաբար, «ազգեր» թարգմանված բառը «գոյիմն» (goyim) է, որը կարող է վերաբերել նաև հեթանոսներին։ Ծննդոց 10-րդ գլուխն ասում է, որ մարդկային ցեղը բաժանվել է հողերի, լեզուների, ընտանիքների և «ազգերի» (Ծննդոց 10.5, տե՛ս նաև Հայտնություն 14.6):

Այս հայեցակարգի ներկայացումից գրեթե անմիջապես հետո Աստված Աբրահամին կանչում է այդ ազգերից մեկից՝ տարբերվելու նրանցից և նրանից, ինչ նրանք ներկայացնում են:

`Կարդացե՛ք Ծննդոց 12.1–9 համարները: Ինչո՞ւ Աստված Աբրամին (հետագայում՝ Աբրահամին) կանչեց իր ծագման երկրից։`

Աստված մտադիր էր օգտագործել Աբրահամին, որպեսզի ստեղծի մի ազգ, որը կհակադրվի մարդկային թագավորություններին։ Այն չպետք է ունենար այլ թագավոր, բացի Աստծուց: Մարդիկ պետք է ցույց տային, թե ինչ կլինի, եթե մարդկությունը վերադառնա իր Արարչի մոտ: Իսրայելը ձևավորվեց որպես օրհնություն «աշխարհի բոլոր ազգեր»-ի համար (Ծննդոց 12.3): Աստված լույս ու արտոնություններ էր շնորհել նրանց, որոնք աշխարհը տեսել էր, թերևս, Մեծ ջրհեղեղից առաջ։

`Կարդացե՛ք Բ Օրենք 4.5–9 համարները: Ի՞նչ էր ասում Տերը Աբրահամի զավակներին, այն ազգին, որ դարձավ այն խոստման կատարումը, որ Աստված տվել էր Աբրահամին:`

Սա մեկ համայնքում վկայություն տվող մեկ անհատ չէր. սա մի ամբողջ ազգ էր, որը միաբան աշխատելով և Աստծո հետ համագործակցելով, կարող էր բացահայտել Նրա բնավորության փառքը: Ուշադրությո՛ւն դարձրեք նաև նրանց ուղղված խոսքերին. ոչ միայն Աստծո կողմից տրված «կանոններն ու օրենքներն» էին նրանց այդքան առանձնահատուկ դարձնում, այլև հավատարմությունը դրանց նկատմամբ, ինչը մյուս ազգերին կստիպեր վկայել, որ «իսկապես այս մեծ ազգը իմաստուն և խոհեմ ժողովուրդ է» (Բ Օրենք 4․6)։ Որքան էլ սքանչելի լինեին մարդկանց տրված ճշմարտությունները, դրանց համապատասխան չապրելը և դրանցից հրաժարվելն օրհնության փոխարեն անեծք կբերեր, կյանքի փոխարեն\` մահ:

`Ինչպե՞ս է այս նույն սկզբունքը՝ ոչ միայն այս ճշմարտությունների իմացությունը, այլև դրանց հնազանդվելը, այսօր կիրառելի մեր՝ ադվենտիստներիս համար:`