---
title:  Հեթանոսական կանոնները
date:  23/04/2025
---

Իսրայելի հետ Աստծո փոխհարաբերությունը հարուստ պատկերացումներ է տալիս Նոր Կտակարանի եկեղեցու հետ Նրա փոխհարաբերության վերաբերյալ: Իրականում, Իսրայել ազգը շատ առումներով ծառայեց եկեղեցու սխալների կանխատեսմանը։ Քրիստոնյաները, ինչպես անցյալում, այնպես էլ մեր օրերում, բախվում են նույն բարոյական ու հոգևոր մարտահրավերներին, ինչ հին Իսրայելի մարտահրավերներն էին։

`Կարդացե՛ք Մատթեոս 20.25–28 համարները: Ի՞նչ սխալից է Հիսուսը նախազգուշացնում Իր աշակերտներին, որ խուսափեն քրիստոնեական եկեղեցի հիմնելիս:`

Իսրայելը մարդ թագավոր պահանջեց, որն էլ հանգեցրեց ազգի բարոյական անկմանը։ Թագավորներն աստիճանաբար ավելի չարացան, մինչև որ իրավիճակը շտկելու նպատակով Աստված բաբելոնացիներին թույլ տվեց, որ գերեվարեն Իր ժողովրդին:

Նման բան տեղի է ունեցել քրիստոնեական եկեղեցու պատմության մեջ։ Թեև հավատացյալները չպետք է կազմավորվեին ինչպես հեթանոս ազգերը, երբ Կոնստանտինը եկավ իշխանության և քրիստոնեություն դավանեց, նրանք թեթևացած շունչ քաշեցին․ այժմ հալածանքներն ավարտված էին: Դա ինքնին օրհնություն էր, սակայն հետո եկեղեցին մտածեց, որ կարող է կայսեր իշխանությունն օգտագործել ի շահ իրեն:

Չորրորդ դարում քրիստոնյաների շրջանում մի շարք խոշոր վեճեր բռնկվեցին, և երբ եկեղեցին ի վիճակի չեղավ լուծելու դրանք, դիմեցին կայսրի միջամտությանը։ Այդ պահից ի վեր Հռոմի եպիսկոպոսի կարևորությունն աճեց, երբ նա ժամանակին ավագ եպիսկոպոսներից մեկն էր իրեն հավասարների մեջ: Եկեղեցին պետությանը խնդրեց, որ միջամտի կրոնական հարցերին, և երբ պետությունը ոտք դրեց եկեղեցի, իրավիճակն ավելի վատթարացավ:

Ինչպես հին Իսրայելի, այնպես էլ քրիստոնեական պատմության ամենամութ էջերի մեծ մասն աշխարհի հետ եկեղեցու փոխզիջման ուղղակի արդյունքն է: Այնտեղ, որտեղ Իսրայելը դիմեց կռապաշտության, և նրա թագավորները հանուն իշխանության տրվեցին իրենց փչացած ախորժակին, մինչև անգամ երեխաներին էին զոհաբերում կուռքերին, եկեղեցին աստիճանաբար որդեգրեց հեթանոսական կայսրության բազմաթիվ ձևեր ու մեթոդներ, մինչև որ շատ հավատարիմ հավատացյալներ նահատակվեցին՝ ընկալվելով որպես սպառնալիք եկեղեցի-պետություն ինստիտուտին։

`Ձեր մշակույթում և ձեր հասարակության մեջ, ի՞նչ ճանապարհներով կարող են այդ նույն գայթակղությունները վտանգել ձեր հավատի ամբողջականությունը:`