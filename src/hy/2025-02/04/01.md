---
title:  Ազգերը․ մաս 1
date:  19/04/2025
---

### Այս շաբաթվա ուսումնասիրության համար կարդացե՛ք.
Ծննդոց 10․1–12, Ծննդոց 12․1–9, Ա Թագավորների 8․4–18, Մատթեոս 20․25–28, Հայտնություն 18․1–4։

> <p>Հիշելու համարը․</p>
> «Եվ Նրան իշխանություն, պատիվ ու թագավորություն տրվեց, որպեսզի բոլոր ժողովուրդները, ազգերը և լեզուները Նրան ծառայեն. Նրա իշխանությունը հավիտենական իշխանություն է, որ չի անցնելու, և Նրա թագավորությունը չի կործանվելու» (Դանիել 7․14)։

Հայտնության գիրքն Աստծո լուծումներն է առաջարկում մեր ընկած աշխարհի համար: Վերջին գլուխներում վերականգնվում է մուտքը դեպի Կյանքի ծառը, անեծքը վերացվում է, և մենք կրկին ընդունվում ենք Աստծո ներկայության մեջ: Հայտնությունը, որոշ առումներով, Ծննդոց գիրքն է\` հակառակ ուղղությամբ, այդ պատճառով Ծննդոց գիրքը մնում է կարևոր բանալին՝ հասկանալու համար, թե ինչպես են զարգացել աշխարհի խնդիրներն ի սկզբանե:

Ինչպես Դանիելի, այնպես էլ Հայտնության գրքերում առանցքային հարցերից մեկն աշխարհիկ կառավարությունն է, իրավամբ Աստծուն պատկանող մոլորակը վերահսկելու մարդկային փորձերի հաջորդականությունը, և այն, որ Նա, ի վերջո, երբ մեղքի և ապստամբության այս սարսափելի դրվագն ընդմիշտ ավարտվի, արդարությամբ կկառավարի:

Այդ պահին տանող ընթացքը շատ երկար գործընթաց է, որն ընդգրկում է մարդկային ինքնակառավարման հազարավոր տարիների փորձերը: Դրանք երբեք հաջողությամբ չեն պսակվել, և նույնիսկ ամենաբարձր իդեալներ հնչեցնողները միշտ ձախողել են, հաճախ նույնիսկ սարսափելի կերպով: Հազարամյակներ ամփոփող մարդկության տխուր պատմության այնքան մեծ մասը ոչ այլ ինչ է, եթե ոչ ողբերգության պատմություններ, որոնք այդ ձախողված համակարգերը բերել են մեզ վրա: Եվ իրավիճակն ավելի կվատանա այնքան ժամանակ, մինչև Աստծո «հավիտենական թագավորությունը» (Դանիել 7․27) վերջնականապես հաստատվի։