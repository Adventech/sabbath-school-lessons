---
title:  Ձեզ կտրվի այն, ինչ պահանջեցիք
date:  22/04/2025
---

Ինչպես ի սկզբանե հաստատվել էր, Իսրայելը չպետք է ունենար մարդկային կառավարիչ, ինչպես մյուս ազգերը։ Սակայն ժամանակի ընթացքում Իսրայելի հավատը թուլացավ, և նրանք սկսեցին փափագել այն, ինչ ունեին «ազգերը»՝ հեթանոսները։

`Կարդացե՛ք Ա Թագավորների 8.4–18 համարները: Ըստ ձեզ\` ինչո՞ւ Իսրայելի ծերերը թագավորի գաղափարը գրավիչ համարեցին: Ինչպե՞ս ենք մենք դառնում նման գայթակղությունների զոհը:`

Կարևոր է նկատել, որ թագավոր ունենալու պահանջն Աստծո թագավորության մերժում էր նշանակում: Ինչպես սահմանվել էր, ազգը պետք է պատասխան տար ուղղակի Արարչին, և նրանց հարաբերությունները Նրա հետ դրսևորվում էին, ի թիվս այլ բաների, սրբարանի և դրա ծառայությունների միջոցով: Թագավոր պահանջելով՝ նրանք իրենց վրա էին բերելու նույն տառապանքները, ինչ կրում էին հեթանոսների թագավորությունները՝ զինվորական ծառայության զորակոչ թագավորի պատերազմներում, բռնազավթում, հարկեր և այլ չարիքներ։ Նրանք բացահայտելու էին, որ մարդկային տիրակալները հակված են իշխելու հանուն իրենց շահի, այլ ոչ բարեհոգաբար, ինչպես Աստված է անում:

Նոր կարգավորումն այլևս անփոփոխ էր լինելու. Իսրայելը կստանա այն, ինչ պահանջեց, սակայն երբ ժողովուրդը հասկանա, որ դա հետընթաց է, նրանց այլևս վերադարձի հնարավորություն չի տրվի: «Եվ այն օրը դուք կաղաղակեք ձեր ընտրած թագավորի պատճառով, բայց այդ օրը Տերը պատասխան չի տա ձեզ» (Ա Թագավորների 8․18)։

Աստված գիտի Իր ժողովրդի թուլությունը, և Նա ավելի վաղ կանխասել էր, որ Իսրայելը մարդ թագավոր է պահանջելու: Եվ այդպես էլ եղավ, և սրբազան պատմության մեծ մասն այդ ընտրության հետևանքների շարադրանքն է:

Կարդացե՛ք Բ Օրենք 17.14–20 համարները: Ուշադրություն դարձրե՛ք այն փաստին, որ Աստված չի ասում. «Ես նրանց թագավոր կտամ», այլ Նրա ժողովուրդն է որոշում, որ թագավոր է ուզում։ Աստված երաշխիքներ է սահմանել Իր ժողովրդին մարդկային կառավարության որոշ չարիքներից պաշտպանելու համար, թեև, ինչպես ցույց է տվել ազգի և նրա թագավորների պատմությունը, այդ երաշխիքները հաճախ անտեսվել են:

Պարզապես Իսրայելի պատմությունը պետք է դիտարկել այն բանից հետո, երբ նրանք որոշեցին թագավոր ունենալ, տեսնելու, թե որքան չարիքներ տեղի ունեցան նրանց հետ այդ թագավորների օրոք: Թեև որոշ թագավորներ ավելի լավն էին, քան մյուսները, նույնիսկ այդ «լավերը» սխալներ գործեցին (դիտարկե՛ք Դավթի և Բերսաբեի օրինակը)։ Շատ դեպքերում ազգն ապրեց մեկը մյուսին հաջորդող թագավորների իշխանության ներքո, որոնք «չարիք գործեց(ին) Տիրոջ առաջ» (տե՛ս Գ Թագավորների 11.6, Գ Թագավորների 15.26, Գ Թագավորների 16.30, Դ Թագավորների 3. 2 և այլն):

Այն ժամանակ, կամ նույնիսկ ներկայումս, բոլոր մարդկային կառավարությունները մեկ ընդհանուր բան ունեն՝ մեղավորները կառավարում են մյուս մեղավորներին։ Ի՞նչը կարող էր սխալ ընթանալ: