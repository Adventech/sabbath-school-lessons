---
title:  Հետագա ուսումնասիրության համար
date:  25/04/2025
---

Կարդացե՛ք Եսայի 44․24–45․13 համարները։

«Սկզբում լուռ և գաղտագողի, իսկ հետո ավելի բացահայտ, զորանալով և իշխանություն ձեռք բերելով մարդկանց մտքերի վրա, «անօրենության խորհուրդը» աստիճանաբար առաջ էր տանում իր մոլորեցուցիչ ու հայհոյիչ գործը։ Հեթանոսական սովորույթները գրեթե աննկատելիորեն ներթափանցեցին քրիստոնեական եկեղեցի։ Փոխզիջման և համաձայնության ոգին որոշ ժամանակ կասեցվում էր կատաղի հալածանքներով, որ եկեղեցին կրում էր հեթանոսներից։ Բայց երբ հալածանքը դադարեց, և քրիստոնեությունը մուտք գործեց արքայական ապարանքներն ու պալատները, Քրիստոսի և Նրա առաքյալների խոնարհությունն ու պարզությունը փոխարինվեցին հեթանոս քահանաների ու առաջնորդների ցուցամոլությամբ ու հպարտությամբ, իսկ Աստծո պահանջները՝ մարդկային տեսություններով ու ավանդությամբ։ Կոնստանտին կայսեր ձևական դավանափոխությունը չորրորդ դարի սկզբին մեծ ուրախություն առաջացրեց, և աշխարհն արդարության քողի տակ ներխուժեց եկեղեցի։ Այդ ապականիչ գործն արագորեն թափ ստացավ։ Հեթանոսությունը, որն արտաքուստ պարտված էր թվում, իրականում հաղթող դուրս եկավ, և եկեղեցում սկսեց գերիշխել նրա ոգին։ Հեթանոսական ուսմունքները, ծեսերն ու սնոտիապաշտությունը միախառնվեցին Քրիստոսի «հետևորդ» կոչվածների հավատին ու պաշտամունքին» (Է․ Ուայթ, Մեծ պայքար, էջ 49, 50)։

Չորեքշաբթի օրվա ուսումնասիրության վերջում տրված հարցին համահունչ՝ արդյո՞ք մենք բոլորս վտանգի տակ չենք\` «Քրիստոսի և Նրա առաքյալների խոնարհությունն ու պարզությունը» թողնելու հանուն շքեղության, իշխանության, գովասանքի և աշխարհի գայթակղությունների։ Եթե կարծում ենք, որ այդպես չէ, մենք ինքներս մեզ ենք խաբում։

**Հարցեր քննարկման համար**

`Երբ Աստված Իր ժողովրդին աքսորեց Բաբելոն, դա հատկապես ցավալի պահ էր: Աբրահամը կանչվեց Քաղդեայից, որպեսզի հիմնի ուխտի ժողովուրդ՝ որպես լույս մոլորակի համար, և այժմ նրանք շղթայակապ գերի են տարվում: Գերության մեջ Աստված ցույց տվեց Իսրայելին, թե ինչ կարող էր լինել, եթե նրանք հավատարիմ գտնվեին։ Նաբուգոդոնոսորը՝ Աստծուն կատարելապես հակառակ համակարգի ղեկավարը, դառնում է Քրիստոսին (Դանիել 4): Գերության ավարտին Աստված պարսից թագավոր է բարձրացնում, որը ծառայում է որպես Քրիստոսի տիպար՝ Իր ժողովրդին Բաբելոնից ազատելով և Խոստացված երկիր վերադարձնելով։ Կյուրոսն իսրայելացի չէր, սակայն Աստված ընտրեց նրան՝ փրկության ծրագիրն աշխարհին բացահայտելու համար, երբ նա Աստծո ուխտի ժողովրդին վերադարձրեց Երուսաղեմ: Ի՞նչ դասեր կարող ենք քաղել մարդկության հետ Աստծո փոխհարաբերությունների մասին այն փաստից, որ Նա այժմ օգտագործում է Իսրայելից դուրս գտնվող մարդկանց՝ Իր նպատակներն իրականացնելու համար:`

`Մենք կարող ենք չլինել Բաբելոնում, սակայն Բաբելոնի որքա՞ն մասը կարող է լինել մեր մեջ: Ինչպե՞ս ենք մենք գիտակցում այս խնդիրը, և հետո ինչպե՞ս կարող ենք փոխվել:`