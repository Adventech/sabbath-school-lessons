---
title:  Նեբրոթ և Նինվե
date:  20/04/2025
---

Եդեմի պարտեզն արարվեց մարդու իդեալական տունը լինելու նպատակով: Երբ մեղքը մտավ, Աստված մարդկությանը հեռացրեց այգուց ու Կյանքի ծառից:

Պարտեզից վտարվելով՝ մարդը ստիպված էր քրտնաջան աշխատել իր շարունակական գոյությունն ապահովելու համար: Կյանքն ավելի դժվարացավ․ մենք ստիպված էինք ապրել ցավով ու երեսի քրտինքով (Ծննդոց 3.16–19): Մեր նախածնողները հավատում էին, որ օրինական Թագավորը կապահովի հետդարձի ճանապարհը, և նրանք զոհեր էին բերում Եդեմի դարպասների մոտ՝ վստահորեն ակնկալելով այն փրկագնումը, որն Աստված հենց սկզբից առաջարկեց ընկած աշխարհին:

«Եդեմի պարտեզը մարդու վտարվելուց հետո դեռ երկար ժամանակ մնաց երկրի վրա: ․․․Ադամն իր որդիների հետ այստեղ էր գալիս երկրպագելու Աստծուն: Այստեղ նրանք նորոգում էին հնազանդության իրենց խոստումն այն օրենքին, որը խախտելու հետևանքով վտարվել էին Եդեմից: Երբ անօրենությունը տարածվեց ամբողջ երկրով մեկ, և մարդկությունն իր ամբարշտության պատճառով պետք է կործանվեր ջրհեղեղով, Նրա ձեռքը, Ով տնկել էր Եդեմը, վերցրեց այն երկրից: Բայց երբ ամեն բան վերջնականապես վերականգնվի, երբ ստեղծվի «նոր երկինք և նոր երկիր» (Հայտնություն 21.1), դրախտն էլ ավելի փառավոր ու հիասքանչ տեսք կունենա, քան սկզբում էր» (Է․ Ուայթ, Նահապետներ և մարգարեներ, էջ 62):

Ուրիշները, սակայն, աշխատեցին մեր նոր հայտնաբերված խնդիրների տեխնածին «լուծումների» վրա, և մենք տեսնում ենք քաղաք-պետությունների ծնունդը, ավելի հեշտ կյանք ստեղծելու և, հավանաբար, Եդեմում կորցրածը վերականգնելու փորձ:

`Կարդացե՛ք Ծննդոց 10.1–12 համարները: Այստեղ Աստվածաշունչը ներկայացնում է մի շարք առանցքային քաղաքական դաշտի խաղացողների, որոնց հանդիպում ենք Աստվածաշնչի մյուս հատվածներում, ինչպես Նինվեն ու Բաբելոնը: Հաշվի առնելով այն, թե ինչ գիտենք այդ քաղաքների հետագա դերերի մասին, ի՞նչ կարող ենք եզրակացնել այս համարներից:`

Ոմանք կարդում են Նեբրոթի մասին և եզրակացնում, որ նա ազնվական հերոս է, ինչպես հեթանոսական դիցաբանության հաղթական հերոսները։ Սակայն բոլորովին էլ հաճոյախոսություն չէ, երբ Աստվածաշունչը նրան նկարագրում է որպես «քաջամարտիկ ․․․երկրի վրա» և « Տիրոջ առաջ մի զորավոր որսորդ»։ Նեբրոթը հզոր է իր իսկ գնահատմամբ, և նա կանգնում է Տիրոջ «առաջ» այն իմաստով, որ ընդդիմանում է Աստծուն: Այն, ինչ մենք տեսնում ենք այս տեքստերում, Աստծո դեմ ապստամբության ծավալումն է, ապստամբություն, որը գոյություն կունենա այնքան ժամանակ, մինչև, ի վերջո, ընդմիշտ վերջ տրվի բոլոր ապստամբություններին։

`Ինչո՞ւ Աստծո դեմ ապստամբելու մեղքը հաճախ կարող է ավելի թաքնված կամ նենգ լինել, քան մենք կարող ենք հեշտությամբ գիտակցել: Ինչպե՞ս կարող ենք մեզ հեռու պահել հենց այս մարդկային հատկանիշից:`