---
title:  Կրկին արձանին երկրպագելու մասին
date:  17/06/2025
---

Աստվածաշունչ ուսումնասիրողները վաղուց են նկատել, որ կապ կա Դանիել 3-րդ գլխի և Հայտնության մեջ նկարագրաված վերջին ժամանակի իրադարձությունների միջև։ Այս պնդումը հիմնավոր պատճառ է, քանի որ Դանիել 3-րդ գլուխը\` արձանին երկրպագելու վերաբերյալ հրամանով, որը հակառակ դեպքում մահվան դատապարտություն էր խոստանում (Դանիել 3.15), արտացոլում է այն, ինչ կարդում ենք Հայտնության մեջ մեկ այլ պատկերի երկրպագելու հրամանի մասին, այս դեպքում ևս մահվան սպառնալիքով: «Նրան իշխանություն տրվեց գազանի պատկերին շունչ տալու, որպեսզի պատկերը խոսի և գործի, իսկ ովքեր գազանի պատկերին չերկրպագեն, սպանվեն» (Հայտնություն 13․15):

`Կարդացե՛ք Հայտնություն 13.11–17, Հայտնություն 14․9, 11, 12, Հայտնություն 16․2, Հայտնություն 19․20 և Հայտնություն 20․4 համարները։ Ի՞նչ հակադրություն կա այստեղ, որը հակադրում է Աստծո պատվիրանները մարդկանց պատվիրաններին:`

Աստծո ժողովուրդը պետք է երկրպագի «երկինքն ու երկիրը, ծովն ու ջրերի աղբյուրներն Ստեղծողին», այսինքն Արարչին՝ ի հակադրություն գազանի և նրա պատկերի։ Երեք հրեա երիտասարդները, բախվելով նման սպառնալիքի, հրաժարվեցին երկրպագել որևէ այլ բանի, բացի նույն Արարիչ Աստծուց: Ուստի, որքան էլ տարբեր լինեն հանգամանքները Դուրայի դաշտում տեղի ունեցածի ու այն բանի միջև ինչ տեղի կունենա համայն աշխարհում՝ ի հակադրություն Արարչի՝ գազանի պատկերին երկրպագելու կոչի առումով, սկզբունքը նույնն է։

`Կարդացե՛ք Հռոմեացիներին 1.18–25 համարները (ուշադրություն դարձրե՛ք «Աստծո բարկության» վերաբերյալ Հռոմեացիներին 1․18 և Հայտնություն 14․9, 10 համարների կապին) Ուրեմն, ինչպե՞ս է պատկերին երկրպագելու հարցն այս նույն սկզբունքի ևս մեկ դրսևորում, թե, ի վերջո, ում նկատմամբ են մարդիկ դրսևորում իրենց հավատարմությունը։`

Երկրպագել\` չի նշանակում անպայման խոնարհվել և խունկ մատուցել, թեև դա կարող է այդպես լինել: Մենք երկրպագում ենք այն ամենին, ինչին մեծապես հավատարիմ ենք։ Երբ դուք խորհում եք, թե Ով է Աստված՝ մեր Արարիչը, և այն, ինչ Նա արել է մեզ համար Հիսուսի շնորհիվ, նաև որ Նա մեր Փրկիչն է, իհարկե, միայն Նրան պետք է երկրպագել: Ցանկացած այլ բան կռապաշտություն է: Հավանաբար, այս միտքն օգնում է բացատրելու Հիսուսի հետևյալ խիստ խոսքերը. «Ով Ինձ հետ չէ, Ինձ հակառակ է, և ով Ինձ հետ չի հավաքում, ցրում է» (Մատթեոս 12․30): Աշխարհի վերջի իրադարձությունները պարզապես այս ճշմարտության դրամատիկ դրսևորումն են լինելու: