---
title:  Վաղ եկեղեցու հալածանքը
date:  18/06/2025
---

Միայն Հին Կտակարանը չէ, որ տալիս է վերջին իրադարձությունների նախադրյալներ։ Դրանք գտնում ենք նաև Նոր Կտակարանում: Կյանքը հեշտ չէր առաջին դարի քրիստոնյաների համար։ Նրանք առաջին հերթին ատելության արժանացան իրենց կրոնակիցներից շատերի կողմից, ովքեր նրանց համարում էին սպառնալիք Մովսեսի հավատի համար։ Նրանք բախվեցին նաև Հռոմեական հեթանոսական կայսրության զայրույթին։ «Երկրի ու դժոխքի ուժերը դուրս եկան Քրիստոսի դեմ՝ հանձինս Նրա հետևորդների։ Հեթանոսները կանխազգում էին, որ եթե Ավետարանը հաղթանակի, իրենց տաճարներն ու զոհասեղանները կոչնչացվեն, ուստի\` հավաքեցին իրենց ուժերը՝ վերջ դնելու քրիստոնեությանը։ Բռնկվեցին հալածանքի հրդեհները» (Էլեն Ուայթ, Մեծ պայքար, էջ 39):

Գործք Առաքելոց գրքում կա մի պատմություն, որը բավականին համոզիչ կերպով ցույց է տալիս, թե ինչ կարող է ակնկալել Աստծո ժողովուրդը, երբ մենք շարժվում ենք դեպի Հայտնություն 13-րդ գլխում ներկայացվող սցենարը:

`Կարդացե՛ք Գործք Առաքելոց 12.1–17 համարները: Այս պատմության ո՞ր տարրերն են կանխասում վերջին ժամանակի իրադարձությունները:`

Հակոբոսին գլխատեցին, հաջորդը Պետրոսը պետք է լիներ. քրիստոնյաների նկատմամբ մահապատիժ էր գործում։ Թերևս այս պատմության ամենաուշագրավ կողմերից մեկը կարելի է գտնել այն փաստում, որ Պետրոսը քնած է իր կյանքի ամենավատ գիշերը, այնքան խորը, որ հրեշտակը ստիպված է հարվածելով արթնացնել նրան։

Պետրոսն, իհարկե, հրաշքով ազատ արձակվեց և ուղղվեց դեպի հավատացյալների հավաքատեղին, ովքեր դժվարանում էին հավատալ, որ նա իսկապես ազատ է արձակվել, թեև աղոթում էին դրա համար: Աստվածաշունչն ասում է, որ նրանք զարմացած էին, ինչը մարդուն ստիպում է մտածել, թե որքան հաճախ ենք մենք աղոթում և չենք համարձակվում հավատալ, որ Աստված իրականում կպատասխանի մեզ:

Հավատացյալներից ոմանք փրկվեցին, մյուսները սպանվեցին: Նույնը տեղի կունենա նաև վերջին ժամանակին մոտենալիս: Նույնիսկ Պետրոսը, թեև այն ժամանակ փրկվեց, ի վերջո, մահացավ իր հավատի համար: Նույնիսկ Հիսուսն ասաց նրան. «Ճշմարիտ, ճշմարիտ եմ ասում քեզ. երբ դու երիտասարդ էիր, ինքդ էիր գոտիդ կապում և գնում էիր, ուր որ կամենայիր. բայց երբ ծերանաս, ձեռքերդ կբարձրացնես, և ուրիշը գոտիդ կկապի ու քեզ կտանի այնտեղ, ուր որ չես կամենա»։ Այս ասաց՝ ցույց տալով, թե ինչպիսի՛ մահով նա պիտի փառավորի Աստծուն։ Այս ասելուց հետո ասաց նրան. «Արի՛ Իմ հետևից» (Հովհաննես 21.18, 19):

`Ուշադրություն դարձրե՛ք, որ Հիսուսը, Պետրոսին ասելուց հետո, թե ինչպես է նա մահանալու, այնուհետև ասում է նրան. «Արի՛ Իմ հետևից»։ Ի՞նչ պետք է սա ասի մեզ այն մասին, թե ինչու նույնիսկ մահվան սպառնալիքը չպետք է մեզ հետ պահի Տիրոջը հետևելուց։`