---
title:  Հետագա ուսումնասիրության համար
date:  20/06/2025
---

Կարդացե՛ք Էլեն Ուայթի Մեծ պայքար գրքի «Աստծո ժողովրդի ազատագրումը» գլուխը, էջ 635–652։

«Բոլոր դարերում Իր ժողովրդին պաշտպանելու և ազատելու համար Աստված գործել է սուրբ հրեշտակների միջոցով։ Երկնային էակները գործուն մասնակցություն են ունեցել մարդկանց կյանքում։ Նրանք հայտնվել են կայծակի նման փայլուն հանդերձներով կամ սովորական ճամփորդների տեսքով։ Հրեշտակները Աստծո զավակներին հայտնվել են մարդկային կերպարանքով։ Կեսօրին նրանք հանգստացել են կաղնիների տակ՝ ասես ճամփից հոգնած, հյուրընկալվել են մարդկանց հյուրասեր տներում, մութն ընկնելիս ուղեկցել են ճամփորդներին։ Նրանք իրենց ձեռքով զոհասեղանի վրա վառել են կրակը, բացել են բանտերի դռները և ազատ արձակել Տիրոջ ծառաներին։ Երկնային սպառազինություն հագած՝ նրանք եկան՝ դեն գլորելու քարը Փրկչի գերեզմանից։

Հրեշտակները հաճախ մարդկային կերպանքով ներկա են լինում արդարների ժողովներին։ Նրանք այցելում են նաև ամբարիշտների հավաքները, ինչպես գնացին Սոդոմ՝ գրի առնելու նրանց գործերը և պարզելու, թե արդյոք չե՞ն անցել Աստծո երկայնամտության սահմանը։ Տերը սիրում է ողորմել, և հանուն մի քանիսի, ովքեր իսկապես ծառայում են Իրեն, Նա զսպում է աղետները, որպեսզի բազմությունների հանգիստը շարունակվի։ Աստծո դեմ մեղանչողները հազիվ թե գիտակցեն, որ իրենց կյանքի համար պարտական են այն փոքրաթիվ հավատարիմ մարդկանց, որոնց հաճույքով ծաղրում են ու ճնշում» (Էլեն Ուայթ, Մեծ պայքար, էջ 631, 632)։

**Հարցեր քննարկման համար**

`Կարդացե՛ք Բ Տիմոթեոսին 1․7 համարը։ Քննարկե՛ք մարգարեության այն կետերը, որոնք ձեզ ամենաշատն են անհանգստացնում։ Ինչպե՞ս ենք թոթափում վախի ոգին և գտնում Աստծո հույսի լուրը նույնիսկ այն մարգարեությունների մեջ, որոնք խոսում են հալածանքի մասին:`

`Թեև հենց հիմա բարդ է տեսնել, թե ինչպես կարող են շաբաթն ու կիրակին կենտրոնական դառնալ վերջին ժամանակի իրադարձություններում, նկատեք, թե որքան արագ կարող է փոխվել աշխարհը։ Ի՞նչ պետք է սովորեցնի այս ճշմարտությունը, որպեսզի մեր հավատը չհիմնենք ակնթարթ առ ակնթարթ փոփոխվող ընթացիկ իրադարձությունների վրա, այլ հիմնվենք բացառապես Աստծո բացահայտված Խոսքի վրա:`

`Խորհե՛ք Դանիել 2-րդ գլխի (և նաև 7-րդ գլխի) շուրջ։ Բոլոր թագավորությունները եկան ու անցան ճիշտ այնպես, ինչպես կանխասված էր։ Այսօր, հետ նայելով պատմությանը, մենք կարող ենք տեսնել, որ եղավ այնպես, ինչպես կանխասված էր: Այսօրվա մեր տեսանկյունից միայն մեկ թագավորություն է սպասվում: Ո՞րն է դա, և ինչո՞ւ կարող ենք վստահ լինել, որ մարգարեությունն իսկապես կկատարվի այնպես, ինչպես կանխասված է:`