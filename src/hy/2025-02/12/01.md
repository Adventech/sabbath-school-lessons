---
title:  Վերջին օրերի իրադարձությունների ազդարարողները
date:  14/06/2025
---

### Այս շաբաթվա ուսումնասիրության համար կարդացե՛ք.
Դանիել 2․31–45, Դանիել 3․1–12, 17, 18, Հայտնություն 13․11–17, Հռոմեացիներին 1․18–25, Գործք Առաքելոց 12․1–17, Մատթեոս 12․9–14։

> <p>Հիշելու համարը․</p>
> «Որովհետև Աստված մեզ երկչոտության հոգի չտվեց, այլ զորության, սիրո և ողջամտության» (Բ Տիմոթեոսին 1․7)։

Այս շաբաթ մենք կդիտարկենք ևս երկու աստվածաշնչյան պատմություն, որոնք ուշագրավ մանրամասնությամբ նախանշում են վերջին ժամանակի իրադարձությունները: Նախ, մենք կուսումնասիրենք Սեդրաքի, Միսաքի և Աբեդնագովի պատմությունը, որն ակնհայտ ակնարկներ ունի Հայտնություն 13-րդ գլխում նկարագրված հարցերի վերաբերյալ: Այնուհետև կանդրադառնանք Նոր Կտակարանին, որտեղ կտեսնենք, որ վաղ քրիստոնյաների փորձառությունը նույնպես կարող է մեզ օգնել հասկանալու, թե ինչ է սպասվում ներկա և Քրիստոսի գալուստի միջև ընկած ժամանակաշրջանների ընթացքում:

Երկու օրինակներն էլ ընդգծում են ուշագրավ քաջություն և տրամադրում ծայրահեղ դժվար հանգամանքներում մտքի խաղաղություն գտնելու բանալիներ:

Հիսուսն անընդհատ ասում էր՝ «Մի՛վախեցիր» և «Ձեր սիրտը թող չխռովվի»։ Կարևոր է հիշել, որ մարգարեությունների կիզակետը Քրիստոսն է, և, որպես այդպիսին, մենք պետք է կարողանանք գտնել նույն խորհուրդը\` երկրի վերջին պահերի վերաբերյալ պատկերված տեսարաններում: «Ձեր սրտերը թող չխռովվեն. հավատացե՛ք Աստծուն, հավատացե՛ք նաև Ինձ», - սովորեցրեց Նա Իր աշակերտներին (Հովհաննես 14.1):

Այլ կերպ ասած, այո՛, վերջին ժամանակի իրադարձությունները դժվար ու փորձնական կլինեն նրանց համար, ովքեր ձգտում են հավատարիմ մնալ Աստծուն: Սակայն, ի վերջո, մենք պետք է նայենք այդ իրադարձություններին ոչ թե վախով, այլ հույսով: