---
title:  Օրենքը մեր սրտերում
date:  20/05/2025
---

Սիոնի վրա հավաքված մնացորդի ճակատներին փորագրված է մի անուն՝ Հոր և Գառան անունը։ (Հազիվ թե երկու տարբեր անուններ, քանի որ Հիսուսը հենց Հոր մարմնացումն է): Աստվածաշնչում «անուն» բառն ավելին է նշանակում, քան բառը, որով մարդիկ դիմում են միմյանց. այն նաև բնավորություն է խորհրդանշում: Մինչ օրս շատ մշակույթներում երբ ինչ-որ մեկը խոսում է «բարի անվան» մասին, խոսում է հեղինակության, բնավորության գնահատման մասին։

`Կարդացե՛ք Ելք 33.18–23, Ելք 34.1–7 և Սաղմոս 119.55 համարները: Երբ Մովսեսը խնդրեց տեսնել Աստծո փառքը, Աստված ի՞նչ խոստացավ ցույց տալ նրան։ Հետո, երբ Աստված հայտարարեց Իր անունը Մովսեսին (Ելք. 34․5), ի՞նչ հետևեց:`

Ոմանք Աստծո փառքը պատկերացնում են որպես անհասանելի, փայլուն լույս, որն անշուշտ տեղին նկարագրություն է: Աստծո փառքը, սակայն, ավելին է, քան պարզապես տեսողական ցուցադրություն. Նրա փառքը Նրա բնավորությունն է: Նույնը վերաբերում է Աստծո անվանը։

Երբ Աստվածաշունչը նկարագրում է մի մնացորդ, որի ճակատին գրված է Աստծո անունը, խոսքը բառացի տառեր գրված լինելու մասին չէ. Աստծո բնավորությունն է գրված ձեր մտքում, ձեր սրտում, և այժմ ձեր կյանքում դուք արտացոլում ենք Աստծո սերն ու բնավորությունը: Դուք մոտեցել եք Աստծուն և սիրում եք Նրան այն բանի համար, թե Ո՛վ է Նա և ի՛նչ է արել ձեզ համար:

Հետաքրքիր է նաև, որ երբ Աստված ներկայանում է Մովսեսին, Նա դա անում է Մովսեսին Տասը պատվիրանների մեկ այլ օրինակ տալու հետ մեկտեղ, որը նույնպես Նրա բնավորության պատկերն է: Նմանապես, Հայտնություն 14-ում այն մարդիկ, որ ունեն Աստծո «անունը», նկարագրվում են որպես Աստծո պատվիրանները պահողներ։ Այնուհետև ուշադրություն դարձրեք Եբրայեցիներին թղթի հետևյալ խոսքերին. «Սա է այն ուխտը, որ պիտի կնքեմ նրանց հետ այն օրից հետո,– ասում է Տերը,- Իմ օրենքները նրանց սրտերի մեջ պիտի դնեմ և նրանց մտքերի վրա պիտի գրեմ դրանք»։ Ապա ավելացնում է․ «Նրանց մեղքերն ու նրանց անօրենություններն այլևս չեմ հիշելու» (Եբրայեցիներին 10.16, 17): Ավետարանի ինչպիսի՜ արտահայտություն. թեև Աստծո օրենքն ակնհայտ է մեր կյանքում, մենք դեռ կարիք ունենք, որ մեր մեղքերն «այլևս չհիշվեն»:

Աստծո անունը Նրա բնավորությունն է: Նրա բարոյական օրենքն արտացոլում է Նրա բնավորության էությունը: Եվ նրանք, ովքեր հավաքված են Աստծո սուրբ սարի վրա վերջին ժամանակում, տոգորված են Աստծո հանդեպ սիրով, սեր, որը դրսևորվում է Նրա օրենքին հնազանդվելով:

`Եթե մենք փրկված ենք հավատով և ոչ թե օրենքով, ապա ո՞րն է Աստծո օրենքի կարևորությունը (տե՛ս Ա Հովհաննես 5.3):`