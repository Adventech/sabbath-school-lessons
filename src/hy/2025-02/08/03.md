---
title:  Սիոն սարի վրա
date:  19/05/2025
---

Հայտնություն 14-րդ գլխում տեսնում ենք, որ Աստծո ժողովուրդը կանգնած է Սիոն սարի վրա: Իրական Սիոն սարը գտնվում էր ներկայիս Երուսաղեմի հին քաղաքից անմիջապես արևմուտքում և համարվում էր Աստծո գահի կամ ներկայության նստավայրը Նրա ժողովրդի մեջ: Ժամանակի ընթացքում տաճարի սարը, որը գտնվում էր Մորիա սարի վրա, նույնպես նույնացվեց Սիոն սարի հետ։

Այլ կերպ ասած, Աստծո վերջին ժամանակի մնացորդի այս կարևոր պատկերը ներկայացված է սրբարանի լեզվով, ինչպես Հայտնություն գրքի առանցքային տեսարանների մեծ մասում: Գառան շնորհիվ Աստծո ժողովուրդը Նրա սուրբ սարի վրա է գտնվում:

`Կարդացե՛ք Սաղմոսներ 15–ը և 24–ը, որտեղ Դավիթը տալիս է ամենակարևոր հարցը. «Ո՞վ պիտի գնա դեպի վեր՝ Տիրոջ լեռը, և ո՞վ պիտի կանգնի Նրա սուրբ տեղում»։ Համեմատե՛ք այս սաղմոսներում Նրա պատասխանը Հայտնություն 14.1–5 համարներում Սիոնի վրա կանգնած մարդկանց նկարագրության հետ: Ի՞նչ զուգահեռներ եք գտնում: Ինչպե՞ս կարելի է միանալ այս խմբին: Ի՞նչ նշանակություն ունի այն փաստը, որ Հոր անունը գրված է նրանց ճակատներին (Հայտնություն 14․1)։`

Ինչպես նկարագրված է Դավթի սաղմոսում, սովորական մեղավորների համար բավականին դժվար է բավարարել Աստծո ներկայության մեջ մտնելու չափանիշները։ Մեզանից ո՞վ կարող է անկեղծորեն ասել, որ մենք միշտ ուղիղ ենք քայլում։ Կամ միշտ ճշմարտությո՞ւնն ենք խոսում մեր սրտում (Սաղմոս 15․2)։ Մեզանից որևէ մեկը չի կարող ասել, որ «հավիտյան չի սասանվի տեղից» (Սաղմոս 15․5)։ Աստվածաշունչը սովորեցնում է, որ եթե մենք ասում ենք, որ երբեք մեղք չենք գործում, ճշմարտություն չունենք մեր մեջ (Ա Հովհաննես 1․8):

Մենք չենք կարող որևէ այլ եզրակացության գալ, քան այն, որ Գառն է, Ով մեզ հնարավորություն է տալիս կանգնել Սիոնի վրա: Գառի մասին Դավթի սաղմոսում հիշատակում չկա, սակայն Նա հանկարծ հայտնվում է Հայտնություն 14-րդ գլխի նկարագրության մեջ: Կարծես Հայտնություն 14-ը պատասխանում է Դավթի հարցին: Այժմ, երբ Աստծո Գառը հաստատվել է Սիոն սարի վրա՝ սրբարանում, մենք նույնպես կարող ենք ներկա լինել այնտեղ՝ հավատով մեզ վերագրվող Նրա կատարյալ արդարության շնորհիվ: Մենք «համարձակություն ունենք մուտք գործելու սրբարան Հիսուսի արյամբ, որը մեզ համար նոր ու կենդանի ճանապարհ բացեց վարագույրի միջով, որ Իր մարմինն է» (Եբրայեցիների 10․19, 20): Առանց Նրա արյան մենք ի՞նչ հույս կունենայինք: Իրականում ոչ մի հույս։

`Հիշեք Աստվածաշնչի բոլոր խոստումները մեղքի դեմ հաղթանակի վերաբերյալ: Ինչո՞ւ, չնայած այս խոստումներին, մենք չենք կարող հասնել այն կատարյալ օրինակին, որ Հիսուսը տվել է մեզ։ ինչո՞ւ է մեզ անհրաժեշտ Նրա՝ որպես մեզ Փոխարինողի կատարյալ կյանքը:`