---
title:  Սաղմոս 5
date:  21/05/2025
---

`Կարդացե՛ք Սաղմոս 5-ը: Դավիթը հակադրում է կորածներին ու փրկագնվածներին: Համեմատե՛ք այս Սաղմոսը Հայտնություն 14.1–12 համարների հետ: Ի՞նչ նմանություն եք գտնում։ Ի՞նչ է նշանակում լինել Աստծո վերջին ժամանակի մնացորդ ժողովրդի շարժման մի մասը։`

Օգտակար է նշել Դավթի այն պնդումը, որ «չարը չի բնակվի» Աստծո մոտ (Սաղմոս 5․4): Սրբարանի իմաստն այն էր, որ Աստված կարող է բնակվել Իր ժողովրդի մեջ, և նույնը կլինի Քրիստոսի արքայությունում (տե՛ս Հայտնություն 21.3): Նրանք, ովքեր ցանկանում են մոտենալ Աստծո գահին, պետք է փրկվեն:

Հատկանշական է նաև, որ Դավիթը Սաղմոս 5․7 համարում նկարագրում է երկրպագության մի գործողություն, որը մեծ պայքարի հիմնախնդիրն է։ Հայտնություն 13-րդ գլխում վեց անգամ նշվում է «երկրպագել» բայը, և երեք հրեշտակների լուրերը աշխարհին կոչ են անում երկրպագել ամեն բան Ստեղծողին: Դավիթն ասում է, որ ինքը երկյուղում է Աստծուց, իսկ մնացորդի լուրը կոչ է անում աշխարհին․ «Վախեցե՛ք Աստծուց ու փա՛ռք տվեք Նրան, որովհետև Նրա դատաստանի ժամը եկել է» (Հայտնություն 14․7):

Նաև ուշադրություն դարձրեք այն փաստին, որ Հայտնություն 14-ի փրկվածների «բերանում սուտ խոսք չգտնվեց» (Հայտնություն 14․5), նրանք ճշմարտախոսներ են, որոնց խոսքերն ու գործերն արտացոլում են Աստծո արդար բնավորությունը: Ըստ Դավթի\` չարերի «բերանում ճշմարտություն չկա» (Սաղմոս 5․9):

Հովհաննեսը զարմանալի տեսարան է ներկայացնում Հայտնության այս առանցքային մասում. մեղավորներն ազատվել են մահից և արտոնություն ստացել կանգնելու Աստծո ներկայության մեջ: Նրանք չեն վաստակել այս իրավունքը. դա նրանց շնորհվում է այն փաստով, որ Աստծո Գառը՝ մարդու արդար Որդին, այնտեղ կանգնած է նրանց հետ: Նրանք ներված են, փրկագնված, նրանք այլևս ստիպված չեն կրել իրենց մեղքը (համեմատե՛ք Սաղմոս 5․10 համարի հետ), որովհետև Աստծո Գառն է կրել այն նրանց համար (համեմատե՛ք Եսայի 53․12 և Բ Կորնթացիներին 5․21 համարների հետ):

Դժվար է լռել, երբ Աստծո անունը գրվում է սրտում: Աստծո ժողովուրդը ողորմության վերջին «բարձրաձայն» առաջարկն է անում (Հայտնություն 14.7): «Բայց թող ուրախ լինեն բոլոր նրանք, որ ապավինել են Քեզ, թող ցնծան հավիտյան, որովհետև Դու պահպանում ես նրանց. թող Քեզնով ուրախանան Քո անունը սիրողները» (Սաղմոս 5.11):

`Պատկերացրեք, որ դատաստանի ժամանակ կանգնած եք սուրբ ու կատարյալ Աստծո առջև, երբ ձեր կատարած յուրաքանչյուր արարքը լիովին բացահայտված է նրան: Ինչպե՞ս է այս միտքն օգնում հասկանալու, թե որքան ունեք Քրիստոսի արդարության կարիքը:`