---
title:  Ամբարիշտներին սովորեցրու Քո ճանապարհները
date:  22/05/2025
---

Այն բանից հետո, երբ Տերը հայտնվեց Եսայի մարգարեին Եսայի 6.1–8 համարների գահասենյակի տեսարանում, և երբ նրան ասվեց, որ նրա «անօրինությունը վերացված է» և «մեղքը՝ քավված», նա արձագանքեց Աստծո կոչին՝ ասելով. «Ահավասիկ ես, ի՛նձ ուղարկիր» (Եսայի 6․8)։ Այսինքն, երբ իմացավ, որ արդարացել է Աստծո առաջ, չնայած իր թերությունների գիտակցմանը, պատրաստ էր աշխատել Տիրոջ համար:

Արդյո՞ք մեր դեպքում նույն իրավիճակը չէ։ Ինչպե՞ս կարող ենք փրկություն հռչակել ուրիշներին, եթե մենք ինքներս չունենք այն: Եվ մենք կարող ենք դա ունենալ՝ Հիսուսի և այն ամենի հանդեպ հավատով, ինչ Նա արել է մեզ համար:

`Կարդացե՛ք Սաղմոս 51.7–15 համարները: Ի՞նչ է խոստանում Դավիթն այն բանից հետո, երբ ներում է ստացել, և նրա մեղքերը քավվել են։`

Աստծո ներկայության մեջ կանչվելն, ի վերջո, նշանակում է հետ ուղարկվել: Իր իմաստությամբ Աստված փրկագնվածներին հանձնարարել է ծառայել որպես Իր հիմնական ձայն\` ընկած աշխարհին: Ինչ-որ պահի Նրա ժողովրդի ազդեցությունը երկրի վրա հզոր կերպով կզգացվի: Հայտնություն 18.1 համարն ասում է, որ ընկած մոլորակին ուղղված Նրա վերջին կոչը կլուսավորի ողջ աշխարհը:

«Երբ մարդը Քրիստոսի մոտ է գալիս, նրա սրտում ցանկություն է արթնանում հայտնել մյուսներին, թե ինչ թանկագին ընկեր է գտել\` հանձին Հիսուսի: Փրկարար ու սրբագործող ճշմարտությունը չի կարող թաքնված մնալ նրա սրտում: Եթե մենք հագել ենք Քրիստոսի արդարությունը և լցված ենք Նրա մեջ բնակվող Հոգու ուրախությամբ, մենք չենք կարող լուռ մնալ: Եթե ճաշակել և տեսել ենք, որ Տերը քաղցր է, մենք ասելիք կունենանք: Ինչպես Փիլիպպոսը, երբ գտավ Փրկչին, մենք Նրա մոտ կհրավիրենք մյուսներին» (Է․ Ուայթ, Քայլեր դեպի Քրիստոս, էջ 78):

Հայտնություն 14-րդ գլխում երեք հրեշտակների լուրերը հիմնված են «հավիտենական ավետիսի» վրա (Հայտնություն 14.6): Այսինքն, նույնիսկ նախքան կհնչեն «երկինքն ու երկիրը, ծովն ու ջրերի աղբյուրներն Ստեղծողին» երկրպագելու (Հայտնություն 14․7), Բաբելոնի անկման վերաբերյալ (Հայտնությու 14․8) կամ «գազանին և նրա պատկերին» երկրպագելու մասին (Հայտնություն 14.9) զգուշացումները, հռչակվում է Հիսուսով փրկության մասին ավետարանի հիմնարար լուրը: Եվ սա այն պատճառով, որ երեք հրեշտակների նախազգուշացումներն ու պատգամները ոչինչ չեն նշանակում առանց հույսի և խոստման, որ նրանք, ովքեր հռչակեցին այս պատգամները, գտան Հիսուսի մեջ և այն, ինչ Նա արեց նրանց համար: «Հավիտենական ավետիսից» բացի մենք իսկապես որևէ այլ արժեքավոր բան չունենք աշխարհին ասելու:

`Շարունակե՛ք խորհել այն փաստի շուրջ, որ նույնիսկ նախքան երեք հրեշտակների լուրերի հռչակումը սկսվելը, մեր ուշադրությունը հրավիրվում է «հավիտենական ավետիսի» վրա: Ի՞նչ պետք է ասի սա այն մասին, թե որքան հիմնավոր է այս ճշմարտությունն այն ամենի համար, ինչին մենք հավատում ենք:`