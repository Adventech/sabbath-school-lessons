---
title:  Մեր Քահանայապետը
date:  18/05/2025
---

Սրբարանի կառուցումը վերահսկելիս Մովսեսին թույլ չտրվեց օգտագործել ցանկացած նախագիծ։ Աստված նրան տվեց օրինակը, որին նա պետք է հստակ հետևեր: «Նայի՛ր, որ լեռան վրա քեզ ցույց տրված օրինակի պես շինես»(Ելք 25․40): Եբրայեցիներին գրքում մենք գտնում ենք, որ տրված նախագիծն ավելի վեհ իրականության՝ երկնային Սրբարանի օրինակն էր:

`Կարդացե՛ք Եբրայեցիներին 9.11–15 համարները, որոնք խոսում են Քրիստոսի՝ որպես երկնային Սրբարանում մեր Քահանայապետի մասին: Ի՞նչ է սովորեցնում այս հատվածն այն մասին, թե ինչ է անում Նա մեզ համար:`

Երկրային սրբարանն ապշեցուցիչ մանրամասնությամբ նախապատկերում էր Հիսուսին՝ քահանայից, ընծաներից մինչև կահույք և նախագծի այլ մանրամասներ։ Այդ ամենը պատմում է Հիսուսի մասին:

Հայտնություն գիրքը, իհարկե, շատ հարուստ է սրբարանի պատկերներով։ Գրքի առաջին իսկ համարում մենք գտնում ենք սրբարանի ճրագակալները, ուխտի տապանակը, որը հստակ նշված է չորրորդ գլխում, ինչպես նաև բազմաթիվ այլ ակնարկներ սրբարանի մասին: Առանց Հին Կտակարանի սրբարանի մասին հասկանալու, անհնար է դառնում հասկանալ, թե ինչի վրա է Հովհաննեսը հրավիրում ուշադրությունն իր տեսիլքների նկարագրությունների մեջ: Պողոս առաքյալը գրում է, որ Իսրայելի փորձառությունները «նրանց իբրև օրինակ էր պատահում, բայց իբրև խրատ գրվեց մեզ, որոնց համար հասել է ժամանակի վերջը» (Ա Կորնթացիներին 10.11):

Շատ բան կարող ենք սովորել սրբարանի մանրամասներն ուսումնասիրելու միջոցով: Սաղմոսների գրքում մենք գտնում ենք մի կարևոր բաղադրիչ այս մանրամասներից մի քանիսը հասկանալու համար՝ ինչպես է Աստծո ժողովուրդն անձամբ առնչվում սրբարանի (կամ տաճարի) հետ։ Մենք տեսնում ենք, թե ինչպես է Դավիթ թագավորը վերաբերվում տաճարին և նրա ծառայություններին, և տեսնում ենք Աստծո ժողովրդի սրտի արձագանքն այն բանին, թե ինչ է անելու Մեսիան իրենց համար։ Միայն մանրամասները չեն, որ օգնում են  տեսնելու Հիսուսին. մենք կարող ենք նաև պրպտել նրանց անձնական փորձառությունները, ովքեր հասկացել են, թե ինչ է սովորեցնում Աստված սրբարանի միջոցով, և դասեր քաղել մեզ համար և Աստծո հետ մեր փորձառությունների համար:

`Կարդացե՛ք Սաղմոս 122-ը: Թեև մենք չենք կարող բառացիորեն գնալ երկրային «Տիրոջ տուն» (այն այնտեղ չէ, և նույնիսկ եթե մեկը կառուցվեր նույն տեղում, անիմաստ կլիներ), ինչ տարրեր ենք գտնում այս սաղմոսում, որոնք կարող են քաջալերել մեզ, թե ինչ է արել Քրիստոսը մեզ համար: Ուշադրությո՛ւն դարձրեք խաղաղության, ապահովության, գովաբանության և դատաստանի թեմաներին:`