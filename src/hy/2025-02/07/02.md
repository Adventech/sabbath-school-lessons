---
title:  «Ահավասիկ ես, ի՛նձ ուղարկիր»
date:  11/05/2025
---

Տարիներ առաջ մի եկեղեցի որոշեց վերանորոգել հին նկուղը՝ նոր հավաքատեղի ստեղծելու համար։ Առաջին գործը, որ արվեց, նոր լույսեր տեղադրելն էր՝ վստահությամբ, որ դրանք տարածքին ավելի գեղեցիկ տեսք կտան: Երբ լույսերը տեղադրվեցին, պարզվեց, որ տարածքն ավելի վատ տեսք ունի, քանի որ վառ լույսը բացահայտեց թերությունները:

Եսայի մարգարեի\` Աստծո գահի զարմանահրաշ տեսիլքը թույլ տվեց ցավալիորեն գիտակցելու իր թերությունները։ «Վա՜յ ինձ,– ողբում էր նա,– ես կորած եմ, որովհետև ես պիղծ շուրթերով մի մարդ եմ, պղծաշուրթ մի ժողովրդի մեջ եմ բնակվում, և իմ աչքերը տեսան Թագավորին՝ Զորությունների Տիրոջը» (Եսայի 6․5): Մենք նույնը կզգայինք, եթե հանկարծ հայտնվեինք Տիրոջ ներկայության մեջ: Այդ լույսը բավականաչափ պայծառ է, որպեսզի ընդգծի մեր բոլոր թերություններն ու արդարացումները: Աստծո ներկայությամբ մենք զգում ենք, որ կորած ենք։ Այն, ինչ տեղի ունեցավ հետո, Եսային երբեք չէր սպասում:

`Կարդացե՛ք Եսայի 6.6–8 համարները: Եսային գիտեր, որ մեղք\` նշանակում է, որ մենք «կորած» ենք։ Մեղքի վարձը մահն է։ Սակայն մեզ մեղքի հետևանքներին թողնելու փոխարեն\` սիրո Աստվածը մեզ ավելի է ձգում դեպի Իրեն: Ո՞րն էր այդ հանդիպման արդյունքը, և ինչո՞ւ է այն կարևոր։`

Եսային քավվեց իր մեղքերից, երբ սերովբեն զոհասեղանից կայծ վերցրեց և դրանով դիպավ նրա բերանին։ Սա, հավանաբար, խունկի զոհասեղանն էր, որտեղ բարեխոսություն էր արվում Աստծո ժողովրդի կողմից և նրա համար (տե՛ս Հայտնություն 8.3, 4): Նրա մեղքերը ներվեցին, և նա այժմ պիտանի էր համարվում\` կանգնելու Աստծո ներկայության մեջ։ Ավելին, նրան նաև հանձնարարվեց, որ Աստծուն ներկայացնի աշխարհին:

Բավականին հետաքրքիր է, որ «սերովբե» բառը նշանակում է «վառվող»։ Ուշադրություն դարձրեք Հովհաննես Մկրտչի ծառայության վերաբերյալ Հիսուսի նկարագրությանը Հովհաննես 5.35 համարում. «Հովհաննեսն այն վառվող ճրագն էր, որ լույս էր տալիս, և դուք ցանկացաք միառժամանակ նրա լույսով ուրախանալ»: Թեև Հովհաննեսն ինքը մեղավոր մարդ էր, որ շնորհի ու փրկության կարիք ուներ, նրա ծառայությունը նախանշում էր այն Միակին, Ով կարող էր շնորհ և փրկություն բերել:

Հիսուսը եկավ որպես Հոր փառքի կատարյալ ներկայացում, և Աստված ուղարկեց մարգարե, մի մեղավոր մարդ, որ կատարեց նույն առաջադրանքը որպես երկնային սերովբեներից մեկը:

`Միայն այն բանից հետո, երբ Եսային իմացավ, որ իր մեղքը քավվել է, ասաց. «Ահավասիկ ես, ի՛նձ ուղարկիր»: Ինչպե՞ս կարող է մեզանից յուրաքանչյուրը, մեղքերը Հիսուսի արյունով մաքրված լինելով, արձագանքել այնպես, ինչպես Եսային արեց:`