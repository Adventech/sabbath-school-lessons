---
title:  Հետագա ուսումնասիրության համար
date:  16/05/2025
---

Կարդացե՛ք Էլեն Ուայթի «Մեծ պայքար» գրքի «Պայքարն ավարտված է» գլուխը, էջ 669–671, 676–678։

Սատանան՝ երբեմնի ծածկող քերովբեն, փորձում էր ոչնչացնել վստահությունն Աստծո գահի հանդեպ։ Աստված ընկած հրեշտակներին թույլ է տվել շարունակել իրենց ապստամբությունը, որպեսզի տիեզերքին ցույց տա ինքնավեհացման հետևանքով առաջացած չարության խորությունը։ Եվ մինչ սատանան կարողացավ խաբել մարդկային ցեղին և իր հետ միաբանել Աստծո դեմ իր պատերազմում, Քրիստոսը խաչի վրա կատարյալ պարտության մատնեց նրան՝ մարդկության համար տեղ ապահովելով այնտեղ, որտեղ մի ժամանակ կանգնում էին ընկած հրեշտակները: Հավատացյալները, միավորված Քրիստոսի հետ, բացահայտորեն մերժում են սատանայի կեղծ պնդումները: Վերջնական արդյունքը որոշ առումներով, Աստծո բարության և սիրո նույնիսկ ավելի մեծ հայտնություն է, քան բացահայտվել է սատանայի անկումից առաջ: Թեև Աստված երբեք չի սահմանել, որ չարը գոյություն ունենա, և դա հավիտենական հետևանքներով ողբերգություն է, երբ այդ ամենն արվի, Աստծո բարությունն ու սերը կբացահայտվեն այնպես, ինչպես այլապես երբեք չէր լինի:

Քրիստոսը «նայում է փրկվածներին, որ նորոգված են Իր պատկերով, ամեն մի սիրտ կրում է աստվածային կատարյալ դրոշմը, և ամեն մի դեմք արտացոլում է իր Արքայի նմանությունը։ Նրանց մեջ Նա տեսնում է Իր հոգու աշխատության պտուղը և բավարարվում։ Եվ մի ձայնով, որը հասնում է արդարների և ամբարիշտների բազմություններին, Նա հռչակում է. «Ահա իմ արյամբ գնվածները։ Նրանց համար ես չարչարվեցի, նրանց համար մեռա, որպեսզի նրանք Իմ ներկայությամբ բնակվեն անվախճան դարերի ընթացքում»։ Եվ ճերմակազգեստ փրկվածները՝ գահի առաջ կանգնած, հնչեցնում են գովասանքի օրհներգը. «Արժանի է մորթված Գառն առնելու և՛ զորություն, և՛ հարստություն, և՛ կարողություն, և՛ պատիվ, և՛ փառք, և՛ օրհնություն» (Հայտնություն 5.12)» (Է․ Ուայթ, Մեծ պայքար, էջ 671)։

**Հարցեր քննարկման համար**

`Պատկերացրեք, որ կանգնած եք Աստծո առաջ ձեր ամեն թերություններով, բնավորության ողջ անկատարելությամբ, սխալ արարքներով, մտքերով ու շարժառիթներով, որ լիովին բացահայտված են Նրա առջև: Ինչի՞ն կարժանանայիք իրավացիորեն և արդարացիորեն: Ուրեմն ո՞րն է ձեր միակ հույսը։ Ինչո՞ւ մենք պետք է ունենանք «Աստծու արդարությունը, որ Հիսուս Քրիստոսի հանդեպ հավատի միոջոցով է բոլոր հավատացողների համար» (Հռոմեացիներին 3․22), որը ծածկում է մեզ հիմա և դատաստանի ժամանակ, երբ մենք ամենաշատն ունենք դրա կարիքը: Մի խոսքով, մեր ինչի՞ն է պետք Ավետարանը:`

`Հովհաննես Մկրտիչը, ինչպես տեսանք, սերովբեի՝ վառվող և լույս տվող ճրագի դեր է կատարել (տե՛ս Հովհաննես 5․35)։ Նա, իհարկե, Քրիստոսի նախակարապետն էր՝ ազդարարելով Մեսիայի առաջին հայտնվելը։ Ինչպե՞ս ենք մենք՝ որպես Աստծո վերջին ժամանակների ժողովուրդ, նման մարգարեական դեր կատարում:`