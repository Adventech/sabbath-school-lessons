---
title:  Արուսյակի անկումը
date:  15/05/2025
---

Անհասկանալի է թվում, որ Արուսյակը ժամանակին զբաղեցրել է ծածկող քերովբեի պաշտոնը՝ բարձր դիրք գրավելով Աստծո գահի մոտ: Անշուշտ, նրա գոյությունը տիեզերքին կօգներ բացահայտելու Աստծո փառքը: Փոխարենը, նա սկսեց այն համարել իր, այլ ոչ թե իր Արարչի փառքը, կամ, ավելի ստույգ, երևակայել, որ իրեն արժանի պատիվ չեն տալիս։

`Կարդացե՛ք Եզեկիել 28.11–17 և Եսայի 14.12–14 համարները: Ի՞նչը հանգեցրեց Արուսյակի անկմանը: Համեմատե՛ք այս համարները Հայտնություն 14.1–12 համարների հետ: Ինչպե՞ս է Արուսյակի անկման և Քրիստոսում մարդկության բարձր դիրքի միջև եղած հակադրությունը բացահայտում, թե ինչ է տեղի ունենում Հայտնություն 14-րդ գլխում:`

Ուշադրություն դարձրեք, թե ինչպես Արուսյակը հեռացվեց սուրբ սարից, մինչդեռ փրկագնվածները կանգնած են Սիոն սարի վրա Աստծո Գառի հետ: Ասում են, որ Արուսյակը եղել է Եդեմում, մարդն էլ նույնպես ժամանակին այնտեղ էր, սակայն, ի տարբերություն սատանայի ճակատագրի, մարդկությունը Քրիստոսի շնորհիվ կվերաբնակվի այնտեղ (տե՛ս Հայտնություն 22.1–3):

Այս համատեքստում Էլեն Ուայթից հետևյալ մեջբերումը շատ ուսանելի է. «Երկինքը կհաղթանակի, որովհետև Տիրոջ փրկագնվածները կհամալրեն այն թափուր տեղերը, որ բացված են երկնքում սատանայի և նրա հրեշտակների անկման պատճառով» (Ադվենթ ռևյու ընդ Սաբաթ հերալդ, 1900թ․ մայիսի 29)։

Եվ նրանք այնտեղ՝ երկնքում են, միմիայն Ավետարանի շնորհիվ: Իրականում, Ավետարանում փրկագնման թեման պատկերավոր կերպով ներկայացվում է գահի սենյակում (Հայտնություն 4-րդ և 5-րդ գլուխներ): Օրինակ, հրեշտակները բացականչում են. «Արժանի ես այդ գիրքը վերցնելու և դրա կնիքները բացելու, որովհետև մորթվեցիր ու Քո արյունով մեզ գնեցիր Աստծու համար բոլոր ցեղերից ու լեզուներից, ժողովուրդներից ու ազգերից» (Հայտնություն 5․9): Ավետարանի ինչպիսի՜ պատկեր՝ Հիսուսի մահը մարդկության փրկագնման համար:

Ուշադրություն դարձրեք նաև, թե ինչպես է լեզուն արտահայտում առաջին հրեշտակի լուրը, որով մենք կանչված ենք քարոզելու «հավիտենական ավետիսն» «ավետարանելու երկրի վրա բնակվողներին, բոլոր ազգերին ու ցեղերին, բոլոր լեզուներին ու ժողովուրդներին» (Հայտնություն 14․6): Ինչպիսի՜ հզոր ու լիակատար ներկայացում այն ամենի, ինչ Քրիստոսն արել է աշխարհի համար: Երկրի ողջ պատմության մեջ չկա մի մարդ, որի համար Քրիստոսը չի մահացել: Նրանք պարզապես պետք է իմանան դրա մասին և ընդունեն այն:

`Ի՞նչ դեր ունենք մենք որպես եկեղեցի և որպես անհատ՝ մարդկանց տեղեկացնելու, թե ինչ է արել Քրիստոսն իրենց համար:`