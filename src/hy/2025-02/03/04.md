---
title:  Ովսեեի պոռնկաբարո կինը
date:  15/04/2025
---

Ովսեե մարգարեին ուղղված Աստծո խնդրանքը կարող է երբևէ Իր ծառաներից որևէ մեկին տրված ամենատարօրինակ հանձնարարություններից մեկը համարվել. հատուկ նպատակով ամուսնանալ պոռնկաբարո կնոջ հետ: Սակայն Աստված օգտագործեց Ովսեեին, որպեսզի մեզ օգնի հասկանալու մարդկային մեղքի ու ապստամբության ցավն Իր տեսանկյունից: Աստված սիրով ընտրել էր կին՝ Իսրայելին, որը բազմիցս դավաճանում էր Նրան, սակայն, որքան էլ զարմանալի է, Նա նրան հետ էր վերցնում և վերականգնում:

`Համեմատե՛ք Ովսեե 1․2, Ովսեե 3․1, Հայտնություն 17․1, 2 և Հայտնություն 18.1–4 համարները: Ի՞նչ է նշանակում այստեղ հիշատակված պոռնկությունը: Ի՞նչ դասեր կարող է քաղել քրիստոնեական եկեղեցին Ովսեեի պատմությունից։ Ինչպե՞ս է եկեղեցին կրկնում Հին Կտակարանում նշված մեղքերը:`

Աստվածաշունչը բացահայտում է, որ Հին Կտակարանում Իսրայելի սխալները լայնորեն կկրկնվեն Քրիստոսի նորկտակարանյան եկեղեցու կողմից: Աստծո ուխտի ժողովուրդը ամբողջովին հեռացավ Աստծո ճանապարհից նախքան աքսորվելը՝ հարևան ազգերի կռապաշտական սովորությունները բերելով Աստծո ուխտի ազգի մեջ։ Չորրորդ դարի սկզբին քրիստոնեական եկեղեցին, զգալով պոտենցիալ առավելություն, սիրաշահեց Հռոմի կայսր Կոնստանտինին և նրան հրավիրեց լուծելու եկեղեցու վեճերը: Աստծո ժողովուրդն ամեն անգամ դեգերում էր Նրա հետ հարաբերություններից դուրս՝ ենթադրյալ խնդիրների համար «լուծումներ» գտնելու համար:

Աստծո բառերի ընտրությունն ակնհայտ է դարձնում, որ Նա ոչ միայն փորձում է ցույց տալ, թե ինչն ենք սխալ արել, այլև այն, թե ինչ զգացողություններ է Ինքն ունենում արդյունքում։ Նրանք, ում դավաճանել են ամուսինները, կարող են հասկանալ այն դատարկության զգացումը, որ Քրիստոսի հանդեպ մեր անհավատարմությունը ձևավորում է երկնային սրահներում։ Ովսեեի պատմության թերևս ամենազարմանալի մասն այն է, թե որքան հեռու գնաց մարգարեն իր կամակոր կնոջը փրկագնելու համար:

Երբ մենք տեսնում ենք մարդկությանն ուղղված վերջին աղաղակը, որ Աստծո ժողովրդին կոչ է անում դուրս գալ Բաբելոնից, ուշագրավ է, որ Նա կանչում է Իր սեփական ժողովրդին, այլ ոչ թե օտարներին: Նա նրանց մոտիկից է ճանաչում։ Նա սիրում է նրանց։ Եվ մինչ աշխարհը մոտենում է իր չարագույն ժամին, Նա չի դադարում առաջարկել այն փրկագինը, որ վճարել է սեփական արյունով մեզ հետ գնելու համար: Քրիստոսի խաչը, առավել քան որևէ բան, պետք է ցույց տա, թե որքան լրջորեն է Տերը կամենում փրկել Իր կամակոր ժողովրդին:

`Որո՞նք են այսօր այն ճանապարհները, որոնք ցանկացած եկեղեցու, նույնիսկ մեր եկեղեցուն, կարող է տանել հոգևոր պոռնկության:`