---
title:  Իսահակ և Ռեբեկա
date:  16/04/2025
---

Աբրահամն արդեն ծերացել էր և, անշուշտ, խորհում էր իր հետագա սերնդի վերաբերյալ Աստծո կողմից իրեն տրված խոստումների մասին (տե՛ս Ծննդոց 15.5)։ Նա իր տարեց ու վստահելի ծառային կարևոր հանձնարարություն տվեց:

`Կարդացե՛ք Ծննդոց 24.1–4 համարները: Ինչո՞ւ էր Աբրահամի համար այդքան կարևոր, որ իր որդին կին չառնի «քանանացիների աղջիկներից» (Ծննդոց 24․3):`

Որքան էլ բացառիկ թվա նրա հորդորը, Աբրահամի խնդիրը ո՛չ էթնիկական և ո՛չ էլ ազգային էր, այլ հոգևոր և աստվածաբանական հիմք ուներ: Աբրահամը շատ լավ գիտեր քանանացիների կրոնական սովորույթների բարոյական այլասերման, ինչպես նաև նրանց կեղծ աստվածների պաշտամունքի մասին, և գիտեր, թե որքան հեշտ կլիներ իր որդու համար ընկնել այդ սովորությունների մեջ, եթե նա կին ընտրեր նրանց միջից:

Իսկապես, հին Իսրայելի և նույնիսկ քրիստոնեական եկեղեցու պատմությունը դարերի ընթացքում եղել է այնպիսին, որտեղ Աստծո ժողովուրդը, որը պետք է վկայեր աշխարհին, փոխարենը գրավվեց աշխարհով, դրա կեղծ ուսմունքներով և կրոնական հավատալիքներով։ Թերևս այս տխուր իրականության հիանալի օրինակն է կիրակին՝ արևի հեթանոսական օրը, աստվածաշնչյան յոթերորդ օրը շաբաթի փոխարեն ներկայացնելը. մի իրողություն, որը կարևոր դեր է ունենալու վերջին օրերին:

`Կարդացե՛ք Ծննդոց 24.57–67 համարները: Ի՞նչ դասեր կարող ենք քաղել Քրիստոսի և Նրա եկեղեցու մասին այս պատմության մեջ տեղ գտած որոշ մանրամասներից: Օրինակ, ի՞նչ կարելի է սովորել մեր ընկած վիճակի մասին այն փաստից, որ Ռեբեկան Իսահակի հեռավոր ազգականն էր։`

Մենք, անկասկած, կապված ենք մեր Արարչի հետ՝ ի սկզբանե արարված լինելով Նրա պատկերով: Մենք բաժանվել ենք Նրանից մեղքի պատճառով, սակայն, դեռևս համարվում ենք Նրա ճիշտ հարսը, թեև մեր ընտրությամբ մենք կարող ենք ամուսնությունը դարձնել ավելի բարդ քան կարող էր և պետք է լիներ:

`Այո՛, Աստված մեզ՝ Իր հարսին, ավելի է սիրում, քան մենք Նրան։ Որո՞նք են այն ընտրությունները, որոնք մենք կարող ենք անել և պետք է անենք ամեն օր, որոնք կարող են ամրապնդել մեր սերն Աստծո հանդեպ: Միևնույն ժամանակ, ո՞ր ընտրությունները պարզապես կսպանեն մեր սերը:`