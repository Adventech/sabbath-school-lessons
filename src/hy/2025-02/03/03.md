---
title:  Գեղեցիկ հարսը
date:  14/04/2025
---

Եզեկիել 16 գլուխը ցույց է տալիս Աստծո վերաբերմունքն Իր ժողովրդի հանդեպ: Այն Իսրայել ժողովրդին պատկերում է որպես լքված մանկան, որին թողել են դաշտում՝ մեռնելու համար։ Նա մանկանը տուն է տանում, մաքրում և, երբ նա մեծանում է, ամուսնանում է նրա հետ։ Դա անհավանական ամուսնության ազդեցիկ պատկեր է:

`Կարդացե՛ք Եզեկիել 16.4–14 համարները: Ի՞նչ են սովորեցնում այս հարսի վեհացման մանրամասները մեր հանդեպ Աստծո մտադրությունների մասին:`

Աստված Իսրայելին ասաց, որ Իր հոգածության ներքո նա շատ գեղեցկացավ (Եզեկիել 16․13): Երբ Աստված առաջին անգամ գտավ նրան, ոչ ոք նրան գեղեցիկ չէր համարում։ Նա մերժված էր մյուս զավակների մեջ, մի կողմ նետված, որ փափագում էր մեռնել։ Սակայն, հայտնվելով Աստծո ուշադրության կենտրոնում, նա ավելի ու ավելի գեղեցկացավ, մինչև որ դարձավ աշխարհի խոսակցության թեման: Հրեական թագավորների առաջին օրերում՝ Դավթի ու Սողոմոնի օրոք, դա հատկապես ճիշտ էր։ Եթովպիայի թագուհին նույնիսկ հատուկ ճամփորդություն կատարեց, որ անձամբ գա ու տեսնի Իսրայելի շքեղությունը։

Իսրայելի գեղեցկությունը, սակայն, ամբողջովին Աստծո պարգևն էր: Նա գեղեցիկ էր, ազգերի քննարկման թեման, հենց այն պատճառով, որ նա Նրա հարսն էր: Աստված ասում է, որ նրա գեղեցկությունն Իր վայելչությամբ, որ նրա վրա դրել էր, «կատարյալ եղավ» (Եզեկիել 16․14):

Սա Աստվածաշնչում կրկնվող թեմա է. Աստծո հարսը գեղեցիկ է ոչ թե իր որևէ արարքի շնորհիվ, այլ որովհետև Աստված Իր բարեհաճությունն է դրսևորում նրա նկատմամբ և նրան այդպիսին է դարձրել: Նմանապես, հավատացյալներս գեղեցիկ ենք երևում երկնքի գնահատման չափորոշիչով ոչ թե այն բանի համար, որ մենք արել ենք այն վաստակելու համար, այլ Աստծո կողմից մեզ շնորհած բարեհաճության ու փրկության շնորհիվ։ Մենք գեղեցիկ ենք, որովհետև մենք ծածկված ենք Նրա արդարությամբ, «որպեսզի մենք Նրանով [Քրիստոսով] Աստծու արդարները լինենք» (Բ Կորնթացիներին 5.21):

Ամեն ինչ լավ էր, սակայն, մինչև Եզեկիելի հաջորդ համարը. «Բայց դու քո գեղեցկությանն ապավինեցիր և քո համբավի պատճառով պոռնկացար ու քո պոռնկությունը թափեցիր ամեն անցորդի վրա, և այն նրանը դարձավ» (Եզեկիել 16․15)։

Մենք արարվել ենք Աստծո բարությունն ու փառքն արտացոլելու համար: Երբ Աստծո արարվածները կարծում են, որ իրենց գեղեցկությունն իրենց սեփականն է, այդ գեղեցկությունն արժեզրկվում է, և պետք է խնդիրների սպասել։

`Որո՞նք են մեր «սեփական գեղեցկությանը» վստահելու վտանգները: Այսինքն՝ ինչպե՞ս կարող ենք ենթադրել, որ մեր մեջ կա որևէ բան, որը մեզ արժանի է դարձնում Աստծո համար կամ Նրա սիրուն: Ինչպե՞ս կարող ենք մշտապես պաշտպանվել հոգևոր հպարտությունից:`