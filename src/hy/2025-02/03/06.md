---
title:  Պոռնիկի դատը
date:  17/04/2025
---

`Կարդացե՛ք Հայտնություն 19.1–9 համարները: Միաժամանակ երկու բան է նշվում՝ պոռնիկի վախճանը և Քրիստոսի ամուսնությունն Իր հարսի հետ։ Ինչպե՞ս է հնարավոր, որ երկու իրադարձություններ միաժամանակ ցուցադրեն Աստծո արդար ու սիրառատ բնավորությունը։`

Անհավատարմությունը շատ ցավալի գին է պահանջում: Հետևանքները կրում են երեխաները և այլք: Անարդարության զոհ դարձած ամուսիններից նույնիսկ ամենահամբերատարը կարող է ի վերջո բացահայտել, որ այլևս վերադարձն անհնար է, և այդ պահից ամուսնությունն այլևս չի կարող փրկվել: Երբ մեր աշխարհը հասնում է մի կետի, երբ սրտերն այնքան են կարծրացել, որ այլևս ապաշխարությունն անհնար է, պատմությունը շարունակելն ապարդյուն ու անհույս հեռանկար է, և իմաստ չկա թույլ տալու, որ մեղքի անսանձ տառապանքը հարատևի:

Չնայած կորածների համար զգացած ցավին\` այս աշխարհի մեղքի համակարգի ներքո տառապողները կարող են ուրախանալ, որ այն վերջապես ավարտվել է, և որ աշխարհը վերականգնվում է այն վիճակին, ինչպիսին Աստված ի սկզբանե նախագծել է այն: Այս անգամ Աստծուց երես թեքել չի՛ լինի, որովհետև ծանր գնով ենք սովորել, որ Աստված ճիշտ էր խոսում այն ամայացման մասին, որը Նրանից բաժանվելու հետևանքն է:

`Կարդացե՛ք Հայտնություն 21.1–4 համարները: Ի՞նչ է նշանակում ամուսնության պատկերն այստեղ, և ինչո՞ւ է այն լի հույսով ու խոստումներով: Ո՞րն է մեր հավաստիացումը\` այս համարներում ներկայացվող հույսի մասին:`

«Ամուսնությունը՝ միությունը կյանքի համար, Քրիստոսի և Իր եկեղեցու միության խորհրդանիշն է: Եկեղեցու հանդեպ Քրիստոսի դրսևորվող հոգին այն հոգին է, որ ամուսինն ու կինը պետք է դրսևորեն միմյանց հանդեպ» (էլեն Ուայթ, Վկայությունների եկեղեցու համար, հ․ 7, էջ 46):

Քրիստոսն աներևակայելի տառապանք կրեց, որովհետև մարդկությունը մերժեց Նրան և իրեն պատկանող սերը տվեց այլ աստվածների: Բայց նույնիսկ այդ ժամանակ Նա Իրեն զոհաբերեց մեզ համար՝ Իր կյանքով վճարելով մեր անհավատարմությունների ու դավաճանությունների գինը, որպեսզի, եթե ապաշխարենք ու հեռանանք դրանցից, ունենանք հավիտենական կյանքի խոստումը:

`Կարդացե՛ք Ա Պետրոս 1.18, 19 համարները: Ի՞նչ է ասվում այս համարներում, որը մեզ վստահեցնում է Հայտնություն 21.1–4 համարներում պատկերված վերջի մասին:`