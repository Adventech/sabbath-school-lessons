---
title:  Մահվան խնդրի լուծումը
date:  09/04/2025
---

Աշխարհում Արարչից անջատված ապրելու, թերևս, ամենադաժան կողմն այն է, որ մահը թաքնված է յուրաքանչյուր կյանքի հետևում՝ պատրաստ հարվածելու ցանկացած պահի: Դա «մեղքի հատուցումն» է, այն պատիժը, որը մենք վճարում ենք տիեզերքի միակ կյանքի աղբյուրից՝ Արարչից զատված լինելու պատճառով: Որպես այդպիսին, այն մեծ դեր է խաղում աստվածաշնչյան մարգարեությունների մեջ։ Այն ոչ միայն գոյություն ունի որպես իրականություն, այլ ավելի կարևոր է\` լուծման բանալին գտնվում է միայն Հիսուսի և Նրա մահվան ու հարության մեջ:

Թե՛ մահվան առաջին հիշատակումն Աստվածաշնչում և թե՛ դրա առաջին հայտնվելը մեծ լույս սփռեցին մարգարեության այս հիմնական թեմայի վրա՝ օգնելով հասկանալ մեղքի խնդրի ծանրությունը և տալով կարևոր գործիքներ՝ հասկանալու խնդրի լուծումն Աստծո կողմից։

`Կարդացե՛ք Ծննդոց 2.15–17, Ծննդոց 4.8–15, Ա Կորնթացիներին 15.15–19 և Հայտնություն 1.18 համարները: Մահվան առաջին հիշատակումը ներկայացնող և դրա տեղի ունենալը պատմող այս համարներն ի՞նչ են ասում այն մասին, թե ինչու են մարդիկ մահանում, ինչպես է Աստված դիտարկում մահը, և որն է Նրա լուծումը մեր խնդրի համար:`

Մենք հաճախ ենք լսում, որ «մահը կյանքի մի մասն է»։ Դա սուտ է։ Մահը կյանքի հակառակն է, նրա կործանումը։ Այն անցանկալի հյուր է, որ չպետք է լիներ մեր գոյության մի մասը: Թեև մենք ընտելացել ենք մահվանը, մեր սրտերը դեռևս ուժգին բողոքում են, երբ բախվում ենք դրան։ Մարդկությունը կարծես գիտակցում է, որ դրա հետ կապված ինչ-որ սխալ բան կա: Որքան էլ ցավալի է մահը, կան մահվան դեպքեր, որ ավելի ողբերգական են թվում, քան մյուսները, ինչպես, օրինակ, երեխայի մահը: Մենք ակնկալում ենք, որ ծնողները իրենց երեխաներից առաջ կհեռանան կյանքից, և մենք դա ընդունում ենք որպես իրերի սովորական կարգ:

Սուրբ Գրքում գրանցված առաջին մահը, սակայն, հակասում է ակնկալվող նորմերին: Մինչ Ադամն ու Եվան իրենք կանցնեին մահվան միջով, նրանք ապրեցին մահվան ողբերգությունը, երբ իրենց արդար որդուն սպանեց նրա ամբարիշտ եղբայրը։ Դա հատկապես անարդար մահ էր։

Խորհե՛ք Հիսուսի մասին․ Արդարը, որ սպանվեց անարդարների կողմից, ինչպես Աբելը: Ո՞ր մահը կարող էր ավելի անարդար լինել, քան Քրիստոսինը: Ուրիշ ի՞նչ զուգահեռներ կարելի է գտնել Աբելի մահվան և խաչի վրա Քրիստոսի մահվան միջև: Ինչպե՞ս կարող է Աբելի մահվան բնույթն օգնել հասկանալ, թե ինչու է Հիսուսը «դժոխքի և մահվան բանալիները», և ինչ է Աստված առաջարկում մեզ Նրանում։

`Առանց մահվան խնդրի լուծման, ինչո՞ւ է մեր կյանքն, ի վերջո, անօգուտ, անիմաստ և փուչ: Ի՞նչ է այս փաստը սովորեցնում այն մասին, թե որքան շնորհակալ պետք է լինենք այն ամենի համար, ինչ Հիսուսն արել է մեզ համար:`