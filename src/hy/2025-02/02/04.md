---
title:  'Ո՞ւր է Գառը:'
date:  08/04/2025
---

Աստվածաշնչում «գառ»-ի (եբրայերեն՝ seh-սեհ) մասին առաջին հիշատակումը գտնում ենք Ծննդոց 22 գլխում՝ նույն պատմության մեջ, որտեղ գտնում ենք սիրո վերաբերյալ առաջին հիշատակումը: Գառը, իհարկե, ամենահաճախ կիրառվող խորհրդանիշներից մեկն է Հայտնության գրքում, որտեղ Հիսուսը «Գառ» է անվանվում ավելի քան քսան անգամ: Հայտնության ամենահզոր տեսարաններից մեկում (Հովհաննեսի այցելությունն Աստծո գահի սենյակ, չորրորդ և հինգերորդ գլուխներ), Գառը կենտրոնական տեղ է զբաղեցնում:

`Կարդացե՛ք Ծննդոց 22․7, 8, Ելք 12.3–13 և Հայտնություն 5.5–10 համարները: Ինչպե՞ս է Իսահակի սպասվող զոհաբերության պատմությունն օգնում հասկանալու, թե ինչ է խորհրդանշել գառը։ Ինչպե՞ս է այս պատմությունը կապված այն ամենի հետ, ինչ Հովհաննեսը տեսնում է Հայտնության 5-րդ գլխում:`

Աստվածաշնչում սեհի (գառի) մասին առաջին հիշատակումն ի հայտ է գալիս Իսահակի հարցում. «Ո՞ւր է գառը» (Ծննդոց 22․7)։ Հետաքրքիր է, որ Աստվածաշնչի մյուս հատվածներում շատ մանրամասն պատասխանվում է այդ հարցին։ Հին Կտակարանի մյուս 38 գրքերը ընթերցողին տանում են մի ճանապարհով, որտեղ Իսահակի հարցին աստիճանաբար պատասխանվում է ավելի ու ավելի մանրամասն՝ Զատկի ծեսերից մինչև Դավթի վաղ շրջանի սխրագործությունները: Հին Կտակարանի ողջ պատմությունը լի է մեսիական անթիվ մարգարեություններով, որոնք կանխասում են Իսահակի հարցի պատասխանը։ Այնուհետև Նոր Կտակարանում հարցին պատասխան է տրվում, երբ Հիսուսը հայտնվում է մարմնով և արյունով, ծառայում է Իր ժողովրդի մեջ և, ի վերջո, զոհաբերում Իր կյանքը խաչի վրա:

Միևնույն ժամանակ, դիտարկեք Հովհաննեսի Ավետարանում Գառան վերաբերյալ առաջին հիշատակումը (Հովհաննես 1.29–34): Կարծես Հովհաննես Մկրտիչն անձամբ է պատասխանում Իսահակի հարցին, և այդ միջավայրային գործոններն ավելի նպաստավոր չէին կարող լինել: Մեղավորներն ապաշխարում են և մկրտությամբ խորասուզվում ջրի մեջ՝ խորհրդանշելով մեղավորի մահը և նոր կյանքի սկիզբը։ Այդ համատեքստում հանկարծ հայտնվում է Հիսուսը՝ Աստծո Գառը, և, ըստ Մատթեոսի պատմության, երկինքը բացվում է\` Նրան հայտնելու համար․ «Դա է Իմ սիրելի Որդին, որ ունի Իմ բարեհաճությունը» (Մատթեոս 3․17): Ուշադրություն դարձրե՛ք, թե ինչպես է երկնքից ձայնը՝ Տիրոջ հրեշտակը, հայտնում նաև Աբրահամի և Իսահակի խնդրի լուծումը (Ծննդոց 22.11–14):

Երբ դուք միահյուսում եք բոլոր կապերը, պարզ է դառնում, որ Հիսուսը՝ Աստծո Գառը, մեզ փոխարինող Զոհն է: Սա մեծ լույս է սփռում Հովհաննեսի տեսիլքում մորթված Գառի վերաբերյալ մեր հասկացողության վրա:

`Ինչո՞ւ մեր փրկության համար այդքան կարևոր է իմանալ, որ Հիսուսը մեզ փոխարինող Զոհն է: Ի՞նչ հույս կունենայիք առանց Նրա, որպես փոխարինող զոհաբերություն, հատկապես դատաստանի ժամանակ:`