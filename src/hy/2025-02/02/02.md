---
title:  «Առաջին հիշատակման» սկզբունքը
date:  06/04/2025
---

Ուսումնական ծրագրերի մեծ մասը սկսվում է ընդհանուր ներածությամբ (որին հաճախ տրվում է «101» թիվը)։ Այդ դասընթացն ընդգրկում է հանգամանալից ու հիմնական սկզբունքներ, որոնք հիմք են թեմայի հետագա՝ առավել խոր ուսումնասիրության համար: Ամբողջ Աստվածաշունչը կարդալով\` արագ հայտնաբերում եք, որ Աստված Ծննդոց գրքում նույնպես ունի ընդհանուր հետազոտության դասընթաց, որտեղ Նա ներկայացնում է գաղափարներ, որոնք ավելի մանրամասն քննվելու են Աստվածաշնչի հետագա հատվածներում:

Ընդհանրապես, երբ Աստվածաշնչում առաջին անգամ նշվում է որևէ հասկացություն կամ խորհրդանիշ, մասնավորապես Ծննդոց գրքի առաջին գլուխներում, դուք կարող եք բացահայտել, որ այն տալիս է այդ հասկացության ընդհանուր ըմբռնումը, որն օգնում է հասկանալու, թե ինչպես է այն օգտագործվում հետագայում:

Աստվածաշնչի որոշ ուսումնասիրողներ դա անվանում են «առաջին հիշատակման օրենք», թեև այն ավելի ճիշտ կլինի կոչել սկզբունք (կամ օրինակ), քան օրենք, քանի որ այն, անշուշտ, անսասան կանոն չէ, և բազմաթիվ բացառություններ կան կանոնից։ Օրինակը, որ կարծես ի հայտ է գալիս թե՛ Աստվածաշնչի ընդհանուր ուսումնասիրման և թե՛ աստվածաշնչյան մարգարեությունների մեջ, այն է, որ Աստված ժամանակի ընթացքում Իր որդիներին դանդաղորեն սնում է տեղեկույթով՝ սկսելով հիմնական հասկացությունից, այնուհետև բազմիցս այն ընդլայնելով տարիների կամ նույնիսկ դարերի ընթացքում:

`Կարդացե՛ք Եսայի 40․7, 8, Մաղաքիա 3․6 և Եբրայեցիներին 13․8 համարները։ Ի՞նչ սկզբունք կարող եք դուրս բերել այս համարներից, որոնք կօգնեն պատշաճ կերպով ամրապնդելու մարգարեության ձեր ուսումնասիրությունը:`

Ժամանակակից աշխարհի մեծ մասը «ճշմարտություն» երևույթի փոխարեն օգտագործում է «ճշմարտացի» երևույթը, քանի որ ենթադրվում է, որ «ճշմարտությունը» ճկուն, ժամանակի ընթացքում հնարավոր փոփոխության ենթակա բան է: Կամ որոշ դեպքերում «ճշմարտություն» հասկացությունն ինքնին կասկածի տակ է դրվում:

Սահմանելով ճշմարտությունը՝ Աստված հետո չի փոխում Իր միտքը: Երբ Նա սկսում է ճշմարտությունն ուսուցանել Իր ժողովրդին, մենք կարող ենք հույս դնել այն փաստի վրա, որ նույն աստվածաշնչյան սկզբունքի կամ թեմայի կրկնությունները չեն փոխում դրա նշանակությունը, ընդհակառակը, ավելի շատ լույս են սփռում դրա վրա: Հետևաբար, մարգարեություններն ուսումնասիրելիս իմաստ ունի լավագույնս խորացնել Ծննդոց գրքի իմացությունը, որտեղ գտնում եք առաջին անգամ բացատրվող բազմաթիվ հիմնական հասկացություններ, և այնուհետև հիմնվել դրանց վրա Աստվածաշնչի մնացած մասն ուսումնասիրելիս։

`Ինչո՞ւ է այդքան կարևոր, որ թույլ չտանք որևէ մեկին կամ որևէ բանի թուլացնել մեր հավատն Աստվածաշնչի և նրա անսխալ ճշմարտությունների հանդեպ, որքան էլ դրանք սահուն կամ նույնիսկ տրամաբանական թվան: Ի՞նչ թաքնված մեթոդներ են օգտագործվում դրա համար:`