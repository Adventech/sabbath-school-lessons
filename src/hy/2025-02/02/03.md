---
title:  Աստծո սիրո ըմբռնումը
date:  07/04/2025
---

Մեղավոր բնություն ժառանգելը մասամբ նշանակում է, որ տիեզերքի մեր ընկալումն աղտոտված է եսասիրության ու հպարտության հանդեպ մեր սեփական հակումներով: Մենք աշխարհն ակնհայտորեն տեսնում ենք մեր սահմանափակ, այլ ոչ թե Աստծո ամենագիտության տեսանկյունից: Թերևս ոչ մի հասկացություն առավել չի խեղաթյուրվել մեղավոր մարդկության կողմից, որքան «սիրո» հասկացությունը։ Զանգվածային մշակույթը հակված է խրախուսել սիրո ըմբռնումը, որը կենտրոնանում է ինքնակատարելագործման, այլ ոչ թե այլ մարդկանց վրա: Հարցի նկատմամբ այս եսակենտրոն մոտեցումը մեզ համար դժվարացնում է հասկանալ, թե Աստված ինչպես է վերաբերվում այդ հարցին:

Սիրո էությունը հասկանալը կարևոր բանալի է աստվածաշնչյան մարգարեությունները հասկանալու համար։ Մեծ պայքարի գլխավոր թեմաներից մեկը մարդկանց կողմից Աստծո բնավորության սխալ ըմբռնումն է: Ավարտելով «Մեծ պայքար» գիրքը\` Էլեն Ուայթն ամփոփում է հետևյալը․ «Ամբողջ տիեզերքը մաքուր է։ Ներդաշնակության և ուրախության մեկ զարկ է բաբախում ամբողջ անծայր արարչագործության մեջ։ Նրանից, Ով ստեղծել է ամենը, կյանք, լույս ու բերկրանք է հորդում անեզր տիեզերքի բոլոր տիրույթները։ Փոքրագույն ատոմից մինչև մեծագույն աշխարհը, ամեն բան՝ շնչավոր թե անշունչ, իր անսքող գեղեցկությամբ ու կատարյալ ուրախությամբ հռչակում է, որ Աստված սեր է» (Մեծ պայքար, գլուխ 42, էջ 678):

`Կարդացե՛ք Ծննդոց 22.1–13 համարները: Աստվածաշնչում «սիրո» վերաբերյալ առաջին հիշատակումը գտնվում է Ծննդոց 22․2 համարում։ Ի՞նչ է սովորեցնում այս պատմությունն Աստծո սիրո բնույթի մասին:`

Երբեմն Աստվածաշնչում առաջին հասկացության հիշատակումը գտնելուց բացի կարող է օգտակար լինել նույն մտքի առաջին հիշատակումը գտնել Աստվածաշնչի առանձին գրքերում, հատկապես՝ Ավետարաններում: Մատթեոս 3.17, Մարկոս 1.11, Ղուկաս 3.22 և Հովհաննես 3.16 համարներում մենք գտնում ենք «սիրո» առաջին հիշատակումը Ավետարաններից յուրաքանչյուրում:

Օրինակ, Հովհաննեսի ավետարանում «սիրո» առաջին հիշատակումը (Հովհաննես 3․16) հատկապես ուսանելի է. այն վերաբերում է Իսահակի զոհաբերության պատմությանը: Աբրահամի հավատն Աստծո հանդեպ այնպիսին էր, որ նա վստահեց Նրան՝ հավատալով, որ Աստված կարող է հարուցանել իր որդուն, եթե նա անգամ զոհաբերվի (Եբրայեցիներին 11․19): Այն նախանշում էր Աստծո սերը մարդկության հանդեպ։ Նա սիրեց մեզ այն աստիճան, որ «տվեց Իր միածին Որդուն» (տե՛ս Ծննդոց 22.2, 12, 16) և այնուհետև Նրան հարություն տվեց մեռելներից: Այդպիսով, մեզ բացահայտվում է Աստծո անձնազոհ սերը մեր հանդեպ:

`Ինչպե՞ս կարող ենք ուրիշների հանդեպ դրսևորել այնպիսի անձնազոհ սեր, որ Աստված ունի մեր հանդեպ: Ինչո՞ւ նման սերն անսովոր է մեզանից շատերի համար։`