---
title:  Օձը
date:  10/04/2025
---

Երկրպագության հարցն առանցքային թեմա է Հայտնության գրքում: Կեղծ երկրպագության համակարգերի հեղինակն ու կատարողը կոչվում է «վիշապ» (Հայտնություն 13․2–4), և այս ընկած քերովբեի օձակերպար նկարագրությունը պատահական չէ: Այն հստակ ցույց է տալիս Եդեմի պարտեզը, որտեղ օձը մտավ դրախտ և Ադամին ու Եվային համոզեց հետևել Արարչի դեմ իր ապստամբությանը։

`Համեմատե՛ք Ծննդոց 3.1–5 համարները Հայտնություն 12.1–9 համարների հետ: Որո՞նք են յուրաքանչյուր պատմության ընդհանուր թեմաներից մի քանիսը: Ինչպե՞ս են Ծննդոցում օձի ներկայացման մանրամասներն օգնում հասկանալու որոշ հարցեր, որոնք նախկինում հանգեցրել են Հայտնության մեջ նշված երկնային պատերազմին։`

Աստվածաշնչում կա երկու պատմություն, որոնցում սատանան մոլորեցնում է ողջ աշխարհը՝ Ծննդոց գրքում, այն պահին, երբ գոյություն ուներ ընդամենը երկու մարդ, և այնուհետև Հայտնություն 12-րդ և 13-րդ գլուխներում տրված պատմության մեջ, որտեղ սատանան նշվում է որպես «ամբողջ աշխարհը մոլորեցնող» (Հայտնություն 12.9) և որպես մեկը, ով իշխանություն է տալիս գազանին և ստիպում, որ «ամբողջ աշխարհը» երկրպագի նրան (Հայտնություն 13․2, 3)։ Աստվածաշնչյան մարգարեությունների մեջ հայտնաբերված թեմաներից մեկը մեծ պայքարի անփոփոխ բնույթն է: Աստծո բնավորությունն ու Խոսքը չեն փոխվում, և չեն փոխվում նաև սատանայի նկրտումները:

Բարեբախտաբար, քանի որ մեծ պայքարի բնույթը չի փոխվում, և քանի որ մենք ունենք հստակ հղումներ մարգարեական գրքերում, քրիստոնյաները կարողանում են նկատել միտումները և հասկանալ, թե որտեղ կարող են թաքնված լինել հոգևոր որոգայթները: Աստված միշտ կլինի այնպիսին, ինչպիսին որ է, և նույնը վերաբերում է սատանային: Սատանան կարող է հազարավոր կերպարանքներ կրել, սակայն ընկած մարդկության հազարամյակների պատմությունը, զուգորդված Հայտնության գրքում նկարագրվող մարգարեական սցենարով, ցույց է տալիս, որ նա երբեք չի շեղվում այն խաղի պլանից, որն օգտագործել է Եդեմում: Աստված մեզ խոստացել է տալ իմաստություն և խորաթափանցություն (Հակոբոս 1.5)։ Զինված լինելով Սուրբ Գրքի արժանահավատությամբ՝ մենք չպետք է տրվենք սատանայի մոլորություններին: Ցավոք, շատերն են տրվել դրանց, շատերն էլ դեռ կտրվեն։

`Խորհե՛ք, թե ինչպես է մշակույթը փոխվում ժամանակի ընթացքում: Հասարակական նորմերի փոփոխություն. բաներ, որ ժամանակին ընդունելի էին, դառնում են անընդունելի և հակառակը: Հաշվի առնելով, որ մեծ պայքարի հիմնական խնդիրներն ու դերակատարները չեն փոխվում, ի՞նչ հարցեր պետք է հաշվի առնի քրիստոնյան, երբ ուսումնասիրում է փոփոխվող մշակութային լանդշաֆտը (երկրի մակերևույթի տարածություն, բնանկար): Օրինակ, սատանայի հնչեցրած առաջին ստերը, թե «Բնավ չեք մեռնի» և «աստվածների նման կլինեք», այսօր որտե՞ղ կարող եք գտնել ձեր մշակույթում:`