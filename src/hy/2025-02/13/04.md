---
title:  Բաղդասարի խրախճանքը
date:  24/06/2025
---

Այն բանից հետո, երբ Նինվե քաղաքը գրավվեց և այրվեց մարերի ու բաբելոնացիների միացյալ զորքի կողմից (Ք․ ա․ 612թ․), որը գլխավորում էր Նաբուգոդոնոսորի հայրը, Բաբելոն քաղաքը վերածնունդ ապրեց, որի նմանը քաղաքը չէր տեսել Համմուրաբիի՝ իրենց մեծ օրենսդրի օրերից ի վեր: Նաբուգոդոնոսորի օրոք, որն այժմ ազատ էր ասորեստանցիների արշավանքների խնդրից, Բաբելոն քաղաքն աճեց հարստության ու ազդեցության այնպիսի աստիճանի, որ հարևան ազգերն այլ բան չէին կարող անել, քան միայն դժկամորեն ընդունել նրա գերիշխանությունը։ Այն աշխարհի թագուհին էր, և ազգերը, որոնք ցանկանում էին բարգավաճել, իրենց հավատարմությունն էին հայտնում նրան:

Մինչդեռ, ինչպես գիտենք, Նաբուգոդոնոսորը մահացավ որպես հավատացյալ՝ խոստովանելով, որ Դանիելի Աստվածը, իրոք, բոլոր ազգերի լիիրավ տիրակալն է (Դանիել 4․:34–37): Հաջորդ պատմությունը, որ տալիս է Դանիելը, նրա իրավահաջորդի՝ փոխարքա Բաղդասարի պատմությունն է։

`Կարդացե՛ք Դանիել 5.1–31 համարները: Ի՞նչ կարևոր հոգևոր խրատներ կարող ենք վերցնել այս պատմությունից։ Ի վերջո, ի՞նչը կործանեց Բաղդասարին։`

Այս պատմության թերևս ամենատխուր ու ողբերգական մասը Դանիել 5․22 համարում է։ Նաբուգոդոնոսորի անկման և ապա վերականգնման մասին թագավորին պատմելուց հետո Դանիելն ասում է նրան. «Եվ դու՝ նրա որդին, Բաղդասա՛ր, չխոնարհեցրիր քո սիրտը, թեև այս ամենը գիտեիր»։ Այսինքն, թեև նա հնարավորություն ուներ ճշմարտությունն իմանալու, թեև կարող էր նույնիսկ անձամբ ականատես լինել Նաբուգոդոնոսորի հետ կատարվածին, որոշեց անտեսել այդ իրադարձությունները և, փոխարենը\` ձեռնամուխ եղավ այն նույն ուղուն, որն այդքան խնդիրներ էր պատճառել իր նախորդին:

Ինչպես Նաբուգոդոնոսորն էր արել՝ ոսկե արձանը կանգնեցնելով, Բաղդասարը բացահայտորեն անտեսեց այն, ինչ կանխասել էր Դանիելի Աստվածը։ Տաճարի անոթները սրբապղծորեն օգտագործելով՝ նա հավանաբար ընդգծում էր այն փաստը, որ Բաբելոնը նվաճել է հրեաներին և այժմ տիրապետում է նրանց աստվածածառայության առարկաներին։ Այլ կերպ ասած, նրանք դեռևս գերակայություն ունեն այս Աստծո նկատմամբ, Ով կանխասել է նրանց կործանումը։

Դա, իրոք, լիակատար անհնազանդության քայլ էր, թեև Բաղդասարն ուներ ավելի քան բավարար վկայություններ, «ապացույցներ»\` դա հասկանալու համար։ Նրա խնդիրը հպարտ ու ըմբոստ սիրտն էր, ոչ թե հասկացողության պակասը: Վերջին ժամանակում, երբ վերջին ճգնաժամը պատուհասի աշխարհը, մարդկանց նույնպես հնարավորություն կտրվի իմանալ ճշմարտությունը: Նրանց ընտրությունը, ինչպես Բաղդասարի դեպքում էր, կախված կլինի ոչ թե գիտելիքի պակասից, այլ սրտի վիճակից։