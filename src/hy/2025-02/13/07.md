---
title:  Հետագա ուսումնասիրության համար
date:  27/06/2025
---

Կարդացե՛ք Էլեն Ուայթի «Մարգարեներ և թագավորներ» գրքի «Անտեսանելի Հսկիչը» գլուխը, էջ 535–538։

«Գործողությունների պատմահարթակում հայտնված յուրաքանչյուր ազգի թույլ է տրվել երկրի վրա գրավելու իր տեղը, որպեսզի պարզ դառնա՝ կկարողանա արդյոք իրականացնել Սուրբ Պահապանի ծրագրերը: Մարգարեությունը կանխասել է աշխարհի մեծ կայսրությունների՝ Բաբելոնի, Մարապարսկաստանի, Հունաստանի և Հռոմի առաջացումն ու զարգացումը: Պատմությունը կրկնվել է սրանցից յուրաքանչյուրի, ինչպես և պակաս հզոր ազգերի կյանքում: Յուրաքանչյուրն ունեցել է փորձության իր ժամանակաշրջանը, բոլորը տապալվել են, նրանց փառքն ու հզորությունը՝ մարել:

Մինչ ազգերը մերժել են Եհովայի սկզբունքները և այս մերժմամբ վաստակել իրենց կործանումը, այնուամենայնիվ, աստվածային համապարփակ ծրագիրը բացահայտորեն իրականացվել է բոլոր դարերում» (Էլեն Ուայթ, Մարգարեներ և թագավորներ, էջ 535):

Երեմիա 18-րդ գլխում մարգարեն դիտում է, թե ինչպես է բրուտն անում այն, ինչ սովորաբար անում է այդ արհեստավորը. կաղապարում և ձևավորում է այն, ինչի վրա աշխատում է: Աստված այս պատկերն օգտագործում է Աստվածաշնչի մարգարեության մեջ պայմանականության սկզբունքը բացատրելու համար: Եվ միայն համոզվելու համար, որ մենք հասկանում ենք, Տերը խոսում է Երեմիայի միջոցով՝ ասելով. «Մի պահ Ես կխոսեմ մի ազգի կամ մի թագավորության դեմ՝ արմատախիլ անելու, քանդելու և կործանելու համար, և եթե այդ ազգը, որի դեմ Ես խոսել եմ, իր չարությունից դարձի գա, Ես էլ կհրաժարվեմ այն չարիքից, որ խորհել էի նրան անել։ Եվ մի պահ Ես կխոսեմ ազգի կամ մի թագավորության մասին՝ կառուցելու և տնկելու համար, և եթե նա չարություն է անում Իմ աչքի առաջ և չի լսում Իմ խոսքը, Ես էլ կհրաժարվեմ այն բարիքից, որ անելու եմ նրան» (Երեմիա 18․7–10):

**Հարցեր քննարկման համար**

`Խորհե՛ք Հիսուսի այն հայտարարության մասին, որ դատաստանն ավելի հեշտ կլինի Նինվեի, քան Աստծո ժողովրդի համար, որը շեղվել է ճշմարտությունից (տե՛ս Մատթեոս 12.39–42 համարները)։ Ի՞նչ դաս կարող է քաղել Աստծո եկեղեցին այս նախազգուշացումից:`

`Ուշադրությո՛ւն դարձրեք Էլեն Ուայթի խոսքերին այն մասին, որ յուրաքանչյուր հաջորդ թագավորության հետ «պատմությունը կրկնվել է» (Էլեն Ուայթ, Մարգարեներ և թագավորներ, էջ 535): Ի՞նչ ընդհանրություններ եք գտնում մարգարեության մեջ թվարկվող բոլոր թագավորությունների միջև: Ի՞նչ ձևով նրանք հետևեցին նույն մարգարեական ուղուն: Ինչպե՞ս է նրան հետևում նաև մեր ներկայիս աշխարհը:`

`Խորհե՛ք այն գաղափարի շուրջ, որ հաճախ ոչ թե միտքը կամ բանականությունն է մարդկանց հետ պահում հավատից, այլ սիրտը: Ինչպե՞ս կարող է այս գիտակցումն ազդել, թե ինչպես եք վկայում ուրիշներին:`