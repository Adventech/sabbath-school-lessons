---
title:  Դժկամ մարգարեն
date:  22/06/2025
---

Հովնանի պատմությունը, թեև կարճ, սակայն բավականին տպավորիչ է (տե՛ս Հովնան 1–4)։ Շատ հավատացյալներ իրենց արտացոլումն են գտել այս դժկամ մարգարեի մեջ: Պատմությունը պարունակում է նաև ապագա իրադարձությունների ուշագրավ նրբերանգներ։

`Կարդացե՛ք Մատթեոս 12.38–42 համարները: Հովնանի պատմության ո՞ր մասերն է հիշատակում Հիսուսը, երբ դիմում է դպիրներին ու փարիսեցիներին: Դատաստանի վերաբերյալ ի՞նչ դասեր է պարունակում Նրա խոսքը:`

Հիսուսն ասաց, որ Ինքը Հովնանից ավելի մեծ է: Նա գիտեր, որ այս աշխարհ գալը խաչ է նշանակելու, և սակայն եկավ «կորածին փնտրելու և փրկելու» (Ղուկաս 19.10): Հովնանն իր մեղքերի պատճառով երեք օր անցկացրեց կետի փորում, Հիսուսը մեր պատճառով երեք օր անցկացրեց գերեզմանում: Ահա թե ինչ պահանջվեց կորածին փրկելու համար:

Այսօր մենք Հովնանին ճանաչում ենք որպես դժկամ մարգարեի, որը չի կամենում գնալ Նինվե: Մարդկային տեսանկյունից հեշտ է հասկանալ. ասորիները դաժան վարչակարգ ունեին, ասորական որմնանկարները պատկերում էին անսովոր դաժանության տեսարաններ․ նվաճված ժողովուրդները մահապատժի էին ենթարկվում հնարավոր ամենադաժան ձևերով: Ո՞վ կցանկանար ապաշխարություն քարոզել թշնամու մայրաքաղաքում։

Պատմության մեջ մի կարևոր պահ կա, որը մատնանշում է վերջին ժամանակի «մնացորդի» շարժումը։ Երբ Հովնանին հարցնում են, թե ով է նա, նա պատասխանում է. «Ես եբրայեցի եմ և պաշտում եմ երկնքի Աստծուն՝ Տիրոջը, որ ստեղծել է ծովը և ցամաքը»։ Այս հայտարարությունը շատ նման է առաջին հրեշտակի լուրին (Հովնան 1․9, Հայտնություն 14․7): Իսկապես, Տիրոջ վերաբերյալ նրա հիշատակումը որպես «ծովն ու ցամաքը ստեղծող», անշուշտ, նկարագրում է Նրան որպես Արարիչ: Այս փաստը հիմնարար է այն բանի համար, թե ինչու մենք պետք է երկրպագենք Նրան, իսկ երկրպագությունը կենտրոնական դեր ունի վերջին ժամանակի իրադարձությունների համար:

Միևնույն ժամանակ, մենք մեղադրվում ենք հոգևոր Բաբելոնում իրապես ոչ հանրաճանաչ լուր քարոզելու մեջ։ «Դո՛ւրս ելեք դրա միջից, Իմ ժողովո՛ւրդ» (Հայտնություն 18․4) կոչը նշանակում է աշխարհին ասել, որ մարդիկ պետք է ապաշխարեն։ Այս լուրը գրեթե միշտ բացասական արձագանք է գտել շատ մարդկանց մեջ, նույնիսկ այն դեպքում, երբ փոխանցվում է հնարավորինս բարի ձևով։ Մեզանից ո՞վ է, որ վկայելու ժամանակ բացասական կամ նույնիսկ թշնամական արձագանք չի ստացել։ Դա աշխատանքի բնական մասն է:

`Ի՞նչ նմանություն եք գտնում ձեր և Հովնանի միջև։ Ինչպե՞ս կարող եք փոխել ձեր վերաբերմունքը անհավատ մարդկանց և նրանց ավետարանելու առումով:`