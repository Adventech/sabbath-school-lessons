---
title:  Եփրատի չորացումը
date:  25/06/2025
---

Բաբելոնի ուժեղ կողմերից մեկն այն էր, որ Եփրատ գետը հոսում էր նրա պարիսպների տակով՝ ջրի անսահմանափակ պաշար ապահովելով քաղաքին։ Պարզվեց, որ այն նաև նրա թույլ կողմն է։ Հնագույն Բաբելոնի թագուհի Նիտոկրիսը գետի երկայնքով հողային աշխատանքներ էր իրականացրել՝ դեպի քաղաք տանող ճանապարհ կառուցելով, և այդ գործընթացում, որպեսզի անձնակազմը կարողանա հարմարավետ աշխատել, գետի հոսանքի ուղղությունը փոխել էր այնպես, որ այն վեր էր ածվել ճահճի։ Կյուրոսը հասկացավ, որ կարող է նույն բանն անել՝ չորացնելով Եփրատն այնպես, որ կարողանա հարմարավետորեն իր զորքն անցկացնել պարսպի տակով։ Քաղաքի պարիսպներից ներս մտնելով՝ նա տեսավ, որ գետի երկայնքով ձգվող պաշտպանական պատերն անպաշտպան են թողնված, և քաղաքը մեկ գիշերում ընկավ։ Հին հույն պատմիչ Հերոդոտոսը հայտնում է, որ «նրանք, ովքեր ապրում էին Բաբելոնի կենտրոնում, գաղափար անգամ չունեին, որ արվարձաններն ընկել են, քանի որ տոնի ժամանակ էր, և բոլորը պարում էին ու տրվել էին հաճույքներին» (Հերոդոտոս, Պատմություն, Թոմ Հոլանդ, թարգմ., էջ 94 (Նյու Յորք, «Պինգվին» գրքեր, 2015թ․)): Կարո՞ղ է կասկած լինել, որ սա նույն խրախճանքն է, որը պատկերված է Դանիել 5-րդ գլխում:

`Կարդացե՛ք Դանիել 5.18–31 և Հայտնություն 16.12–19 համարները: Ի՞նչ զուգահեռներ եք գտնում Հայտնության որոշ պատուհասների և Բաբելոնի անկման պատմության միջև:`

Բացատրելով, թե ինչպես կարելի է տարբերել ժամանակի նշանները, Հիսուսը զգուշացրեց Իր աշակերտներին. «Արդ արթո՛ւն կացեք, որովհետև չգիտեք, թե ձեր Տերը ո՛ր ժամին կգա։ Բայց սա իմացե՛ք, որ եթե տան տերն իմանար, թե գողը ո՛ր պահին է գալու, արթուն կմնար ու թույլ չէր տա, որ իր տուն սողոսկեր» (Մատթեոս 24․42, 43): Ինչպես Բաբելոնի հանկարծակի անկումը զարմացրեց հին քաղաքի բնակիչներին, այնպես էլ Քրիստոսի հանկարծակի հայտնվելը կարող է անակնկալ լինել ժամանակակից աշխարհի համար: Այնուամենայնիվ, սա չպետք է մեզ համար անակնկալ լինի. մեզ տրվել են Հիսուսի շուտով գալստյան բազմաթիվ վկայություններ բազմաթիվ մանրամասն մարգարեությունների միջոցով:

Աշխարհը անակնկալի կգա ոչ թե անտեղյակ լինելու, այլ Աստծո կանխասածին չհավատալու պատճառով։

`Կարդացե՛ք Հայտնություն 16․15 համարը։ Ավետարանի ի՞նչ ուղերձ կարելի է գտնել վերջին ժամանակի վերաբերյալ այս սարսափելի նախազգուշացումների մեջ: Ի՞նչ է նշանակում «մերկ ման չգա»։`