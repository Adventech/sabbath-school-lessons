---
title:  Ապաշխարության գործը
date:  23/06/2025
---

Հովնանը շատ հստակ լուր ուներ Նինվեի ժողովրդի համար. «Հովնանը քաղաքին մոտեցավ, մեկ օրվա ճանապարհից շրջելով քարոզում էր ու ասում. «Եվս քառասուն օր կա, ու Նինվեն պիտի կործանվի» (Հովնան 3․4)։ Թվում է, թե բավականին պարզ է. քաղաքը դատապարտված է: Ի վերջո, մի՞թե դա ուղղակիորեն Տիրոջ մարգարեի բերանից հնչած խոսք չէ: Սակայն ի՞նչ պատահեց Նինվեին։

`Կարդացե՛ք Հովնան 3.5–10 համարները: Ուրեմն ինչո՞ւ այս մարգարեությունը չիրականացավ։`

Այո՛, ամբողջ քաղաքը զղջաց, և կանխասված կործանումը գոնե որոշ ժամանակով կանխվեց։ «Նրանց դատավճիռը կասեցվեց, Իսրայելի Աստվածը բարձրացվեց ու մեծարվեց ամբողջ հեթանոսական աշխարհում, և Նրա օրենքը հարգվեց: Շատ տարիներ չէին անցել, որ Աստծուն մոռանալու և սնապարծ հպարտության պատճառով Նինվեն շրջապատող ազգերի զոհը դարձավ» (Էլեն Ուայթ, Մարգարեներ և թագավորներ, էջ 271)։

Կարո՞ղ ենք նման բան ակնկալել վերջին ժամանակում՝ ընկած աշխարհին ուղղված վերջնական լուրի արդյունքում։ Ե՛վ այո, և՛ ոչ։ Այսինքն՝ ամբողջ աշխարհում կլինեն բազմաթիվ մարդիկ, որ ականջ կդնեն «Դո՛ւրս ելեք դրա միջից, Իմ ժողովո՛ւրդ, որպեսզի դրա մեղքերին մասնակից չլինեք ու դրա պատուհասները չընդունեք» կոչին (Հայտնություն 18․4): Ամբողջ աշխարհում շատերը հավատարիմ կմնան իրենց դիրքորոշմանը և հակառակ գազանին\` կպահեն Աստծո պատվիրանները և Հիսուսի հավատը (Հայտնություն 14.12): Այս մարդիկ, ինչպես Նինվեի բնակիչները, կազատվեն կորչողներին սպասվող դատաստանից:

Միևնույն ժամանակ, թեև որոշ մարգարեություններ, ինչպես օրինակ, Աստծո հայտարարությունը, թե Նինվեն կործանվելու է, պայմանական են. այն կկործանվի, եթե մարդիկ չհեռանան իրենց չարագործություններից (տե՛ս Երեմիա 18.7–10): Որոշ մարգարեություններ, սակայն, չեն տրվում պայմանով: Դրանք կիրականանան, անկախ մարդկային արձագանքից։ Քրիստոսի առաջին և երկրորդ գալուստի մեսիական մարգարեությունները, գազանի նշանը, պատուհասների հեղումը, վերջին ժամանակների հալածանքները․ սրանք պայմանական չեն, այլ կկատարվեն անկախ նրանից, թե մարդիկ ինչ կանեն: Այն, ինչ անում են մարդիկ և նրանց կատարած ընտրությունները կորոշեն, թե որ կողմում կհայտնվեն նրանք մարգարեների կողմից կանխասված վերջին իրադարձությունների իրականացման ժամանակ:

`Ի՞նչ որոշումներ եք կայացնում հիմա, որոնք կարող են ասել, թե ինչ ընտրություն կկատարեք, երբ Աստծուն կամ պատկերին երկրպագելու հարցը հանկարծակի վրա հասնի աշխարհի վրա:`