---
title:  Կյուրոսը՝ օծյալ
date:  26/06/2025
---

Երբ Կյուրոսը գրավեց ու կողոպտեց Բաբելոն քաղաքը, Աստծո ժողովրդի գերության տարիներն ավարտվեցին, և նրան թույլ տրվեց վերադառնալ խոստացված երկիր և վերակառուցել տաճարը։ Կյուրոսի օրոք Պարսկական կայսրությունը դարձավ պատմության մեջ ամենամեծը, ինչը պատմաբան Թոմ Հոլանդն անվանում է «աշխարհին երբևէ հայտնի տարածքների ամենամեծ ագլոմերացիա» (Թոմ Հոլանդ, Տիրակալություն, «Բեյսիք հաուս» հրատարակչություն, «Քինդլ» թվային տարբերակ, էջ 25):

Պարսկական սովորության համաձայն՝ Կյուրոսին նույնիսկ «մեծ արքա» կամ «արքաների արքա» էին կոչում։ Կյուրոսը նախանշում է, թե ինչ կլինի, երբ Քրիստոսը վերադառնա Իր եկեղեցու հետևից. Նա արևելքից եկող Թագավորն է (համեմատե՛ք Մատթեոս 24.27 համարի հետ), որ պատերազմում է Բաբելոնի դեմ և ազատագրում Իր ժողովրդին, որպեսզի վերջնականապես փախչի Բաբելոնից և վերադառնա Ավետյաց երկիր (տե՛ս Հայտնություն 19.11–16 համարները)։ Ահա թե ինչու Աստված Կյուրոսին անվանում է «Իր օծյալը» (Եսայի 45․1)․ այս նշանավոր պարսիկը ոչ միայն ազատագրեց Աստծո ժողովրդին, այլև Բաբելոնի դեմ նրա արշավանքը դարձավ Քրիստոսի երկրորդ գալուստի նախատիպը։

`Կարդացե՛ք Բ Մնացորդաց 36։22, 23 համարները։ Կյուրոսի պատմությունն ինչո՞վ է զուգահեռ Նաբուգոդոնոսորի պատմությանը։ Ինչո՞վ է այն տարբերվում: Ո՞րն է հրովարտակի կարևորությունը։ Ի վերջո, դարեր անց ինչպե՞ս դա ազդեց Հիսուսի առաջին գալուստի վրա:`

Մեր օրերում Հին Կտակարանի գրքերի սկզբնական կարգը փոխվել է՝ եզրափակվելով Մաղաքիայի մարգարեությամբ, սակայն սկզբում հենց այստեղ՝ Կյուրոսի այս հայտարարությամբ է ավարտվել Հին Կտակարանը: Սուրբ Գրքի կանոնի հաջորդ դրվագը Մատթեոսի ավետարանն էր, որն սկսվում է Քրիստոսի՝ նախատիպային Կյուրոսի ծնունդով: Կյուրոսն իրականացրեց երկրային տաճարի վերակառուցումը, Հիսուսը մեկնարկեց Իր ծառայությունը երկնային Սրբարանում, որը հանգեցնելու էր Նրա վերադարձին և մեր ազատագրմանը:

Կյուրոսն, իհարկե, Քրիստոսի կատարյալ նախակերպարը չէ. ոչ մի նախակերպար հիանալի կերպով չի համապատասխանում կերպարին, և մենք պետք է զգույշ լինենք, որպեսզի չտրվենք աննշան մանրամասների վերլուծությանը կամ մեկնաբանմանը։ Այնուամենայնիվ, Կյուրոսը ներկայացնում է«Փրկչի» նախակերպարը։

`Որքա՜ն հետաքրքիր է, որ Աստված հեթանոս թագավորին այդքան նշանակալի կերպով օգտագործում է Իր կամքը կատարելու համար: Այսինքն՝ չնայած այն բանին, թե ինչպես են իրերը մեզ երևում դրսից, ինչպե՞ս կարող ենք իմանալ ճշմարտությունը, որ երկարաժամկետ հեռանկարում Տերն իրականացնելու է վերջին ժամանակի իրադարձությունները, ինչպես դրանք կանխասվել են:`