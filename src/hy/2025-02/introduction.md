### Մարգարեությունների նախադրյալները

Առաջին իրաքաքուվեյթյան պատերազմի ժամանակ (1991թ․), որը տեղի ունեցավ Պարսից ծոցում, հանրահայտ բողոքական գրողն ու բանախոսը համոզված էր, որ «Հայտնություն» գիրքը կանխասել է այս հակամարտությունը։ Նրա փաստարկը հիմնված էր այն իրողության վրա, որ պատերազմի ժամանակ օգտագործվող որոշ ուղղաթիռներ նման էին Հայտնություն 9-րդ գլխում պատկերված մորեխներին: «Անդունդի գուբը բացեց, ու գուբից մեծ հնոցի ծխի պես ծուխ ելավ, և արեգակն ու օդը գբի ծխից խավարեցին։ Ծխից երկրի վրա մորեխներ դուրս ելան։ Նրանց տրվեց իշխանություն, ինչպիսին որ երկրի կարիճներն ունեն» (Հայտնություն 9․2, 3):

Աստվածաշնչյան մարգարեությունները մեկնաբանելու լավագույն տարբերակը չէ, այնպես չէ՞: Սակայն նման մեկնաբանությունները բավականին տարածված են: Իրականում, տասնամյակների ընթացքում մարգարեություններին նվիրված մեծաթիվ գրքեր, հոդվածներ, տեսանյութեր և այժմ համացանցային կայքէջեր բազմաթիվ կանխատեսումներ են անում, ներառյալ տարեթվեր\` աշխարհի վերջին իրադարձությունների մասին, որոնք, սովորաբար, վերաբերում են Մերձավոր Արևելքում տեղի ունեցող պատերազմներին կամ բախումներին:

Եվ որ շատ զարմանալի է, ամեն դեպքում այդ կանխասումներն իրականություն չեն դարձել։ Որպես յոթերորդ օրվա ադվենտիստներ\` մենք քրիստոսակենտրոն մոտեցում ենք ցուցաբերում, որտեղ մարգարեության ուշադրությունն այլևս կենտրոնացած չէ Մերձավոր Արևելքի՝ մեկ աշխարհագրական դիրքի և այնտեղ ծավալվող ռազմական հակամարտությունների վրա: Փոխարենը, մենք մարգարեությունները դիտարկում ենք Քրիստոսի և սատանայի միջև մեծ պայքարի ոսպնյակի միջով. համաշխարհային կրոնական պայքար, որը կհասնի գագաթնակետին, երբ Աստծո ժողովուրդը՝ հրեա և հեթանոս (տե՛ս Հայտնություն 12․17, Հայտնություն 14․12), առերեսվի վերջնական ճգնաժամին, որի առանցքը Արարչին երկրպագելն է (տե՛ս Հայտնություն 14.7)\` ի հակադրություն գազանի և նրա պատկերի:

Այս վերջին օրվա մարգարեությունները հասկանալու գլխավոր հիմքը Դանիել 2-րդ գլուխն է, որը պարունակում է ոչ միայն մարգարեությունների պատմական ուրվագիծը, այլև դրանց իմաստները բացահայտելու և մեկնաբանելու բանալին:

Դանիել 2-րդ գլուխը պատկերում է չորս համաշխարհային տերություններ՝ Բաբելոն, Մարա–Պարսկաստան, Հունաստան, Հռոմ, որին հաջորդում է Աստծո կողմից Իր հավիտենական թագավորության հաստատումը, «որ հավիտյան չի ավերվելու, և նրա տերությունն ուրիշ ժողովրդի չի տրվելու. նա պիտի կործանի և ոչնչացնի այս բոլոր թագավորությունները, իսկ ինքը կմնա հավիտյան» (Դանիել 2․44): Դանիել 7-րդ և 8-րդ գլուխների զուգահեռ մարգարեությունները պարունակում են այս նույն հիմնական ուրվագիծը, որ այս աշխարհիկ տերություններն ի հայտ են գալիս և անհետանում, մինչդեռ Աստծո թագավորությունը հաստատվում է հավիտենապես:

Դանիել 7-րդ գլխում հրեշտակի խոսքերը մեկնողը մեզ համար ներկայացնում է այդ ամենը. «Այս չորս մեծ գազանները չորս թագավորներ են, որ ելնելու են երկրից։ Իսկ թագավորությունը ստանալու են Ամենաբարձրյալի սրբերը և տիրանալու են թագավորությանը հավիտյան և հավիտյանս հավիտենից» (Դանիել 7․17, 18)։

Պատմության ընթացքում վերոնշյալ չորս աշխարհիկ տերությունները հերթագայում են անխափան հաջորդականությամբ, մինչև որ Հիսուսի երկրորդ գալուստից հետո Աստված հաստատում է Իր հավիտենական տերությունը:

Իհարկե, մենք դեռևս այստեղ ենք՝ Հռոմի ժամանակներում, որը չորրորդ և վերջին երկրային տերությունն է\` նախքան Քրիստոսի վերադարձը:

Այս պատմական հեռանկարով, որպես մարգարեությունները հասկանալու հիմք, մենք պատրաստվում ենք ուսումնասիրել այս եռամսյակի թեման, թե ինչպես մեկնաբանել Աստվածաշնչի մարգարեությունները, մասնավորապես որոշ ակնարկներ, պատմություններ, պատկերներ և փոխաբերություններ, որոնք բացահայտում են մարգարեական ճշմարտությունները և վերջին ժամանակի իրադարձությունները:

Սկսենք Ծննդոցում արարչագործության պատմությունից, որը կարևոր է ոչ միայն մարգարեությունները, այլև դրան հաջորդող իրադարձությունները, հատկապես Հիսուսի խաչելությունը և Նրա քավչարար մահը, ինչպես նաև, օրինակ, Բաբելոնի աշտարակը, Սրբարանի ծառայությունը, Սաղմոսները, նույնիսկ Հին Կտակարանի որոշ ամուսնություններ հասկանալու համար: Այս բոլորի և ուրիշ պատմությունների մեջ մենք կարող ենք գտնել պատկերներ, խորհրդանիշներ և փոխաբերություններ, որոնք աղոթքով ու խոնարհ, հնազանդ հոգով (եթե Աստվածաշնչին եք մոտենում ըմբոստ հոգով, ապա վատնում եք ձեր ժամանակը) ուսումնասիրելու դեպքում լավ կհասկանաք վերջին ժամանակների, մասնավորապես Հայտնություն գրքի մարգարեությունները։ Անշուշտ, մեկ քառորդը բավարար չէ բոլոր պատմություններն ու պատկերներն անգամ ուսումնասիրել սկսելու համար, որոնք օգնում են բացահայտելու մարգարեական ճշմարտությունները: Ով գիտի, դրա համար, գուցե, հավերժություն է պետք: Մինչ այդ Աստծո շնորհով մենք կուսումնասիրենք այն, ինչ կարող ենք:

_Շոն Բունսթրան «Մարգարական ձայն»-ի ծառայության խոսնակը և տնօրենն է: Նրա հաղորդումներն ու գրքերը ոգեշնչման աղբյուր են եղել ամբողջ աշխարհում, և տարիների ընթացքում նրա կենդանի ավետարանչական ծրագրերը ներկայացվել են բոլոր մայրցամաքներում։_