---
title:  Ապարդյո՞ւն զոհաբերություններ
date:  04/05/2025
---

Երբեմն երկու գաղափար հակադրելը կարող է շատ ուսանելի լինել: Աստվածաշնչի տեսանկյունից շատ բան կարելի է սովորել զոհաբերության բնույթի վերաբերյալ այն պահից, երբ Աստված իրականում մերժեց Իր ժողովրդի զոհաբերությունները:

`Համեմատե՛ք Եսայի 1․2–15 համարները Եսայի 56․6, 7 և Սաղմոս 51․17 համարների հետ։ Զոհաբերության վերաբերյալ ի՞նչ կարևոր դասեր են ուսուցանվում այստեղ:`

Իսրայելի պատմության այս ողբերգական դրվագն առաջին դեպքը չէր, երբ Աստված մերժեց զոհաբերությունը։ Նման մի բան տեղի ունեցավ փրկության պատմության սկզբնական շրջանում, երբ Աբելի զոհաբերությունը հավանության արժանացավ և ընդունվեց Աստծո կողմից, իսկ Կայենի զոհաբերությունը մերժվեց: Այդ վաղ դրվագը մեզ ևս մեկ հնարավորություն է տալիս հակադրելու ընդունելի և անընդունելի զոհաբերությունները (տե՛ս Ծննդոց 4.3–7 և Եբրայեցիներին 11.4 համարները):

Եսայի մարգարեի ժամանակներում Իսրայելը պարզապես կատարում էր ծեսերը, առանց իսկական պարտավորության։ Որպես անելիքների ցանկի կետեր լրացնում էր դրանք՝ ընդամենը փորձելով գոհացնել Աստծուն, միևնույն ժամանակ ապրելով այնպես, ինչպես ցանկանում էր։ Մարդկանց զոհաբերությունները դրդված էին եսասիրությունից, ինչպես Կայենի զոհաբերությունը, այլ ոչ թե Աստծուն հանձնվելու և հնազանդվելու դիրքորոշմամբ:

Դա նույն հոգին է, որ գոյություն ունի այս աշխարհի թագավորություններում՝ ինքնաբավության հոգին։ Կայենն ապրում էր այնպես, ինչպես կամենում էր, և Աստծո առաջ պարզ ծեսեր էր կատարում իր իսկ պայմաններով: Կարելի է միայն ենթադրել, որ նա Աստծուն դիտում էր որպես անհարմարություն, խոչընդոտ իր ճանապարհին, սակայն նրա վախն Աստծո հանդեպ բավական էր միայն պահանջվող արտաքին ծեսերը կատարելու համար, առանց ավելի խոր անձնական պարտավորության կամ իսկական հավատի։

Աբելը, սակայն, մատուցեց պահանջվող զոհը, այն զոհաբերությունը, որ բացահայտում էր Աստծո խոստումը գալիք Մեսիայի վերաբերյալ (Ծննդոց 3․15), մի գառ, որը ցույց է տալիս Քրիստոսի փրկարար արարքը Գողգոթայում:

«Աբելը հասկացավ քավության մեծ սկզբունքները. նա ճանաչեց իրեն որպես մեղավոր\` ընկալելով մեղքը և հանցագործության համար մահապատիժը որպես իր հոգու և Աստծո միջև կանգնած պատնեշ: Զոհաբերվող կենդանու կյանքը խլելով և նրան զոհաբերելով՝ նա ճանաչեց խախտված օրենքի պահանջները։ Թափված արյան միջոցով նա նայում էր ապագա զոհաբերությանը՝ Գողգոթայի խաչի վրա մեռնող Քրիստոսին, և հավատալով կայանալիք հաշտությանը\` նա ստացավ հաստատում, որ արդար է, և նրա զոհն ընդունվեց» (Է․ Ուայթ, Նահապետներ և մարգարեներ, էջ 72):

`Որքա՜ն կարևոր է, որ մենք ինքներս մեզ պաշտպանենք պարզապես «պահանջվող արտաքին ծեսերը կատարելուց»։ Ինչպե՞ս կարող ենք գալ այն հասկացողությանը, թե ինչ է նշանակում ապավինել Հիսուսի մահվանը\` որպես փրկության մեր միակ հույսի:`