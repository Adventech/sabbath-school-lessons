---
title:  Հետագա ուսումնասիրության համար
date:  09/05/2025
---

Սուրբ Գիրքը բացահայտում է, որ Քրիստոսը միակն է, Ով արժանի է ապահովելու մեր փրկությունը: Նրա կյանքը միակ անմեղ մարդկային կյանքն էր, կյանքի միակ օրինակը, որ լիովին բավարարել է Հոր առաջադրած պահանջները\` դրանով իսկ փառք բերելով Նրան: Նա Աստծո անարատ Գառն է, և այժմ Նա առաջնորդում է մարդկությանը՝ որպես մեր հավիտենական ապահովություն: Միևնույն ժամանակ, Նա Իր վրա վերցրեց մեր մեղքերը՝ բավարարելով այն դատաստանը, որը Աստծո պատասխանն է չարությանը: Երբ Հովհաննեսն ականատես է լինում Աստծո գահի շուրջ հավաքված երկնային էակների անհավատալի տեսարանին, նրան ասվում է, որ դադարեցնի լաց լինել, որովհետև «հաղթեց Առյուծը՝ Հուդայի ցեղից» (Հայտնություն 5․5)։

Խորհե՛ք նաև, թե որքան սարսափելի բան է մեղքը, և իրականում որքան է ընկած մարդկային ցեղը, որ միայն Հիսուսի՝ հենց Իր՝ Աստծո մահն էր բավարարելու մեղքի խնդիրը լուծմանը: Անկասկած է, որ եթե որևէ ճանապարհ լիներ, որով Աստված կարող էր փրկել մեզ, առանց խախտելու Իր աստվածային կառավարության սկզբունքները, անշուշտ, Նա կաներ դա:

«Աստծո խախտված օրենքը պահանջում էր մեղավորի մահը: Ամբողջ տիեզերքում կար միայն Սեկը, Ով կարող էր հանուն մարդու բավարարել դրա պահանջները: Քանի որ աստվածային օրենքը նույնքան սրբազան է, որքան Ինքն Աստված, ուստի, միայն Նա, Ով հավասար է Աստծուն, կարող էր քավել օրենքի խախտումը: Քրիստոսից բացի ուրիշ որևէ մեկը չէր կարող օրենքի անեծքից փրկագնել ընկած մարդուն և նրան կրկին ներդաշնակության բերել երկնքի հետ: Քրիստոսն Իր վրա պետք է վերցներ մեղքի հանցանքն ու ամոթը, մեղքի, որն այնքան զազրելի է սուրբ Աստծո համար, որը պետք է Հորը բաժանի Իր Որդուց: Քրիստոսը պետք է իջներ թշվառության անդունդը՝ կորած ցեղին փրկելու համար» (Էլեն Ուայթ, Նահապետներ և մարգարեներ, էջ 63):

**Հարցեր քննարկման համար**

`Հովհաննես առաքյալը տեսնում է, որ Գառը մտնում է գահի սենյակ և կարծես «մորթված» լինի: Հայտնություն 13․8 համարն ասում է, որ Հիսուսը «մորթված» է աշխարհի հիմնադրումից ի վեր։ Ի՞նչ կարող ենք սովորել Աստծո մասին այն փաստի միջոցով, որ փրկության ծրագիրն արդեն իսկ գոյություն ուներ, նախքան մենք դրա կարիքն ունեինք:`

`Շատ աթեիստներ կարծում են, որ մենք մենակ ենք սառը, անտարբեր տիեզերքում: Դրան հակառակ, Աստվածաշունչը խոսում է ոչ միայն Աստծո, այլև այն մասին, որ Նա այնպես սիրեց աշխարհը, որ իջավ երկիր և նույնիսկ մահացավ մեզ համար: Ստացվում է, որ մենք աշխարհին ու նրա մեջ ունեցած մեր տեղին պետք է այլ կերպ նայենք, քան նրանք, որ ընդհանրապես չեն հավատում Աստծուն: Այլ կերպ ասած, ինչպե՞ս պետք է Խաչի իրականությունն ազդի այն ամենի վրա, ինչ մենք անում ենք:`

`Ինչո՞ւ էր Քրիստոսի կյանքը, մահն ու հարությունը միակ միջոցը, որով կարող էր մարդկությունը փրկվել: Կրկին, ի՞նչ է մեզ ասում նման գինն այն մասին, թե իրականում որքան սարսափելի պետք է լինի մեղքը:`