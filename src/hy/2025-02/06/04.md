---
title:  Զատկի Գառը
date:  06/05/2025
---

Հայտնության գիրքը մոտ երեսուն անգամ հիշատակում է Հիսուսին որպես «Գառ»: Փրկության ծրագրի առաջին օրերից ի վեր Աստծո ժողովուրդը գառանն օգտագործել է որպես գալիք Մեսիայի խորհրդանիշ: Աբելը «մատուցեց իր ոչխարների առաջնեկներից» (Ծննդոց 4․4), և նախքան Իսրայելը Եգիպտոսից դուրս եկավ խոստացված երկիր գնալու համար, նրան հանձնարարվեց մեկ տարեկան գառով փրկագնել յուրաքանչյուր առաջնեկին կամ կենդանուն (Ելք 12․5)։

`Կարդացե՛ք Ելք 12.1–11, Եսայի 53․7, 8, Ա Կորնթացիներին 5․7 և Հայտնություն 5․6 համարները։ Ի՞նչ են մեզ սովորեցնում այս համարները Հիսուսի մասին՝ որպես Զատկի զոհաբերության։ Ի՞նչ է դա նշանակում մեզանից յուրաքանչյուրի համար:`

Քրիստոսի մահից, հարությունից և համբարձումից տարիներ անց անդրադառնալով այն ամենին, ինչ տեղի էր ունեցել՝ Պետրոսը գրեց. «․․․իմանալով, որ ձեր հայրենավանդ ունայն կյանքից ոչ թե արծաթով կամ ոսկով փրկվեցիք, այլ Քրիստոսի պատվական արյունով՝ իբրև անբիծ ու անարատ գառան» (Ա Պետրոս 1․18, 19):

Հիսուսն ապրեց մարդկային կյանքով, որը միայն բավարարեց Աստծո սրբությունը։ Իսկ մյուսներս մեղսագործներ ենք և մեղավոր կյանքով ապրելով\` բառացիորեն սխալ ենք ներկայացնում մեր Արարչի էությունը:

Հիսուսը, սակայն, դարձավ «երկրորդ Ադամը» (Ա Կորնթացիներին 15․45): Այնտեղ, որտեղ մենք ձախողեցինք, Նա կատարյալ ապրեց: Իր մարդեղության մեջ Նա այն ամենն էր, ինչ պետք է լիներ մարդկությունը: Նա կատարյալ կերպով արտացոլեց Աստծո փառքը։ «Ով Ինձ տեսավ, նա Հորը տեսավ»,- ասաց Նա Փիլիպպոսին (Հովհաննես 14.9):

Հիսուսը, սակայն, խաչվեց Զատկի օրը՝ հետագայում ցույց տալով, որ Ինքը հակատիպային Գառն է: Հովհաննես 18.19, 20 համարներում Հիսուսն ասաց, որ Ինքը բացահայտ է խոսել Իր վարդապետության մասին: Զուգահեռաբար, Ելք 12․5, 6 համարներում Իսրայելի որդիները Զատկի գառան վերաբերյալ հրահանգ ստացան. ընտրել մի գառ և պահել այն կամ ներկայացնել զոհաբերությանը նախորդող օրերին։ Երբ քահանայապետը Հիսուսին հարցրեց Նրա վարդապետության մասին, Նա անդրադարձավ այն փաստին, որ Ինքը տաճարում բացահայտ հայտնել է Իրեն, որպեսզի բոլորը հասկանան: Նրա կյանքը, գործերը, ուսմունքը՝ ամենը բացահայտ հայտնում էին, թե Ով է Նա իրականում: Նա անարատ Գառն է, Աստծո արդարության և փառքի ամենազորեղ արտահայտությունը:

`Որո՞նք են այն միջոցները, որ կարող են օգնել ավելի լավ արտացոլելու Հիսուսի կատարյալ բնավորությունը մեր կյանքում:`