---
title:  Հիսուսը տաճարում
date:  07/05/2025
---

Լարվածություն կա փրկության ողջ պատմության ընթացքում: Աստված կամենում է վերականգնել այն հաղորդակցությունը, որը մենք մի ժամանակ վայելել ենք Նրա հետ, և կամենում է մոտենալ մեզ: Սակայն մեղավորներին Իր ներկայության մեջ բերելը կկործանի նրանց: «Որովհետև Դու անօրենությունից հաճույք առնող Աստված չես, և չարը չի բնակվի Քեզ մոտ»,- գրում է Դավիթը (Սաղմոս 5․4): Միևնույն ժամանակ Դավիթը գրում է. «Բայց ես Քո առատ ողորմության շնորհիվ պիտի մտնեմ Քո տունը և Քո սուրբ տաճարում երկրպագություն անեմ Քո երկյուղով» (Սաղմոս 5.7):

`Կարդացե՛ք Անգե 2.7–9 համարները: Երբ կառուցվում էր երկրորդ տաճարը, Անգե մարգարեն ապշեցուցիչ խոստում է փոխանցում. նոր տաճարը նախկինից ավելի փառավոր է լինելու: Ի՞նչ էր նշանակում այդ մարգարեությունը։`

Երբ Սողոմոնը նվիրաբերեց առաջին տաճարը, Շեքինայի փառքը՝ Աստծո ներկայությունը, որ Իսրայելի զավակներին ուղեկցում էր Քանան տանող ճանապարհին, լցրեց տաճնարը, և այդ պատճառով քահանաները չկարողացան մնալ իրենց ծառայության աշխատանքն ավարտելու համար (Գ Թագավորների 8․10, 11): Երկրորդ տաճարը նվիրաբերվելիս ուխտի տապանակը, որը ներկայացնում էր Աստծո գահը, բացակայում էր, որովհետև Երեմիան թաքցրել էր այն։ Աստծո բառացի ներկայությունն այս անգամ չլցրեց տաճարը: Դա հոգեցունց իրադարձություն էր։ Ինչպե՞ս կարող էր իրականանալ Անգե մարգարեի խոստումը։

Երկրորդ տաճարում էր, որ Հիսուսը՝ Աստծո մարմնացումը, հայտնվեց անձնապես՝ մարմնով և արյունով: Աստված Ինքն էր դուրս եկել վարագույրի հետևից, որպեսզի դառնա մեզանից մեկը և միանա մեզ այս կոտրված աշխարհում: Եվ որովհետև Աստծո Որդին այժմ մարդու Որդի էր, մենք կարող էինք տեսնել Նրա երեսը, լսել Նրա ձայնը և վկայել, օրինակ, երբ Նա դիպավ անմաքուր բորոտին և բժշկեց նրան (Մատթեոս 8․3): Մեզ Իրեն մոտեցնելու փոխարեն Աստված Ինքն է շարժվում մեր ուղղությամբ: Նա անձա՛մբ իջավ մեզ մոտ։ Զարմանալի չէ, որ Աստվածաշունչը Հիսուսի մասին ասում է. ««Ահա կույսը կհղիանա և որդի կծնի, և Նրան կկոչեն Էմմանուել» (Եսայի 7.14), որ նշանակում է «Աստված մեզ հետ»» (Մատթեոս 1․23): Խորհե՛ք, թե ինչ է սա նշանակում. տիեզերքի Արարիչը խոնարհեցրեց Իր անձը ոչ միայն մեր մեջ ապրելու, այլև մեզ համար մեռնելու համար:

`Խաչն Աստծո սիրո մեծագույն դրսևորումն է։ Ուրիշ ինչպե՞ս կարող ենք տեսնել ու վերապրել Աստծո սիրո իրականությունը:`