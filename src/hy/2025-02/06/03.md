---
title:  Ցուլերի և այծերի արյունը
date:  05/05/2025
---

Ոմանք քննադատում են զոհաբերության ողջ հայեցակարգը՝ պնդելով, որ այն դաժան է, անգութ և ինչ-որ իմաստով անարդարացի։ Սակայն հենց դա է հարցի էությունը: Քրիստոսի մահը դաժան էր, անգութ և անարդար՝ Անմեղը մահանում է հանուն մեղավորների: Դա այն էր, ինչ պահանջվեց մեղքի խնդիրը լուծելու համար: Եվ հենց Քրիստոսի մահն էին մատնանշում այդ բոլոր դաժան, անգութ ու անարդար զոհաբերությունները:

`Կարդացե՛ք Եբրայեցիներին 10.3–10 համարները: Ի՞նչ է մեզ սովորեցնում այս հատվածը Հին Կտակարանում Աստծո ժողովրդի մատուցած զոհերի մասին: Եթե իրականում մեղավորները չկարողացան փրկվել նրանց միջոցով, ինչո՞ւ ընդհանրապես մատուցել դրանք:`

Գառները և զոհաբերվող այլ կենդանիներ պարզապես խորհրդանիշ էին, որոնք մատնացույց էին անում Աստծո Գառի քավիչ զոհաբերությունը: Դրանք հավատի գործեր էին, որոնց միջոցով մեղավորները շոշափելի ձևով արտահայտում էին իրենց հավատը գալիք Մեսիայի ծառայության հանդեպ: Այս տեսակի խորհրդանիշներին մենք հաճախ անվանում ենք տիպարներ, որոնք իրականանում են հակատիպարների միջոցով կամ դրանց կանխասած երևույթի կամ իրադարձության ի հայտ գալով: Ոմանք նույնիսկ զոհաբերությունները նկարագրում են որպես «մինի-մարգարեություններ»\` խաչի վրա Հիսուսի մահվան վերաբերյալ:

Զոհաբերության հետ կապված ծեսերը մի փոքր նման էին ճանապարհորդության համար վճարելուն: Երբ ձեռք եք բերում գնացքի, ավտոբուսի կամ ինքնաթիռի տոմս, անմիջապես չեք ստանում ճանապարհորդությունը, որի համար վճարել եք: Փոխարենը ձեզ տրվում է տոմս կամ կտրոն՝ որպես գալիք ճանապարհորդության խորհրդանիշ կամ երաշխիք: Այդ թղթի կտորի վրա կարող եք նստել այնքան, որքան ուզում եք, սակայն այն ձեզ նպատակակետին չի հասցնի։ Փոխադրամիջոցում տեղավորվելուց և ճանապարհորդության մեկնարկից հետո, սակայն, ստանում եք այն, ինչի համար վճարել եք, և տոմսը դառնում է ավելորդ:

Այդպես էր զոհաբերվող կենդանիների դեպքում։ Նրանք կարևոր դեր ունեին, սակայն երբ իրական զոհաբերությունը կատարվեց, նրանք անիմաստ դարձան. իրականություն, որը պատկերված էր, երբ երկրային Սրբարանի Սրբությունը և Սրբության սրբոցը բաժանող վարագույրը պատռվեց Հիսուսի մահվան ժամանակ: «Եվ տաճարի վարագույրը վերևից ներքև երկու մասի պատռվեց» (Մարկոս 15.38): Ողջ զոհաբերական համակարգը, տաճարը և ամեն բան, մատնանշում էին Հիսուսի մահը խաչի վրա: Երբ Հիսուսն Իր խոստումը կատարեց խաչի վրա և հարություն առավ մահվան դեմ հաղթանակով, տիպարներն ավելորդ դարձան:

`Պատկերացրեք, թե որքան սարսափելի պետք է լինի մեղքը, եթե դրա քավության համար պահանջվի Հիսուսի\` մարմնավորված Խոսքի մահը (տե՛ս Հովհաննես 1.1–3, 14): Ի՞նչ է ասում սա այն մասին, թե ինչպիսին պետք է լինի մեր վերաբերմունքը մեղքի հանդեպ:`