---
title:  Զոհաբերության ըմբռնումը
date:  03/05/2025
---

### Այս շաբաթվա ուսումնասիրության համար կարդացե՛ք.
Եսայի 1․2–15, Եբրայեցիներին 10․3–10, Ելք 12․1–11, Ա Կորնթացիներին 5․7, Անգե 2․7–9, Եսայի 6․1–5, Հայտնություն 4․7–11։

> <p>Հիշելու համարը․</p>
> «Եվ նոր երգ էին երգում ու ասում. «Արժանի ես այդ գիրքը վերցնելու և դրա կնիքները բացելու, որովհետև մորթվեցիր ու Քո արյունով մեզ գնեցիր Աստծու համար բոլոր ցեղերից ու լեզուներից, ժողովուրդներից ու ազգերից» (Հայտնություն 5․9)։

Հովհաննես Մկրտիչը տեսավ Հիսուսին, որ գալիս էր իր մոտ, ու ասաց. «Ահա Աստծու Գառը, որ Իր վրա է վերցնում աշխարհի մեղքը» (Հովհաննես 1․29): Սա հստակ հղում էր կենդանիների զոհաբերության գաղափարին, որ մատնացույց էր անում Քրիստոսի փոխարինող մահը հանուն ողջ մարդկության:

Աստվածաշունչն ուսումնասիրելիս մենք չենք կարող խուսափել կենդանիների զոհաբերության թեմայից. այն կարմիր թելի պես անցնում է գրքի էջերով և կենտրոնական դեր ունի Հայտնության մեծ տեսարանում, որտեղ Հովհաննեսին ուղեկցում են Աստծո գահի սենյակ (Հայտնություն 4 և 5 գլուխներ): Այն փաստը, որ Հիսուսը հայտնվում է այս առանցքային տեսարանում մորթված Գառան տեսքով (Հայտնություն 5․6), ողջ մարգարեական դրվագը հասկանալու կարևոր բանալին է:

Այս շաբաթ մենք կանդրադառնանք զոհաբերության որոշ թեմաների, որոնք ձևավորում են Հիսուսի՝ սպանված Գառի, գահի սենյակի տեսարանի ակնհայտ գլխավոր անձի վերաբերյալ մեր պատկերացումները: Նա ընդունվում է որպես միակ արժանին, և Նրա եզակի արժանավորությունը խոսում է այն մասին, թե ինչ էր անում Տերը զոհաբերության համակարգի միջոցով: Այն բացահայտում է Նրան որպես անսահման սիրո Աստված, Ով գնաց ծայրագույն զոհաբերության․ արարք, որով մենք և տիեզերքի մյուս բոլոր բանականությունները կհիանանք հավիտյան: