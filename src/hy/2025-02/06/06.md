---
title:  «Դու ամեն բան ստեղծեցիր»
date:  08/05/2025
---

Բազմաթիվ դեպքերում մարգարեները տեսիլքում այնքան են մոտեցել Աստծուն, որ նրանց թույլատրվել է տեսնել Աստծո գահը: Եզեկիելը տեսավ այն հաստատությունից վեր (Եզեկիել 1․26), Եսային այցելեց և տեսավ երկնքում գտնվող տաճարը (Եսայի 6․1), և մեզ տրված առավել հստակ նկարագրություններից մեկում Հովհաննես առաքյալը տեսիլքով հայտնվեց այնտեղ (Հայտնություն 4 և 5 գլուխներ)։ Հինկտակարանյան սրբարանի ծառայության տիպարները խորհրդանշում էին, որ կա միայն մեկ ճանապարհ, որով մարդկությունը կարող էր մտնել Աստծո ներկայությունը՝ Քրիստոսի արյունը (տե՛ս, օրինակ, Ղևտական 16․2, 14)։

`Կարդացե՛ք Եսայի 6.1–5 և Հայտնություն 4.7–11 համարները: Այս երկու տեսիլքների ո՞ր տարրերն են նման: Ուշադրությո՛ւն դարձրեք իրադարձությունների հերթագայությանը։ Ի՞նչ թեմա է ներկայացվում առաջին հերթին: Ի՞նչ է հաջորդում նրան: Աստծո մասին ո՞ր ճշմարտությունն է շեշտվում այս տեսիլքներում:`

Գահի սենյակի այս տեսիլքներից յուրաքանչյուրում առաջին բանը, որ տեղի է ունենում, երկնային էակները շեշտադրում են Աստծո սրբությունը: Եսայու տեսիլքում տեսարանը հատկապես տպավորիչ է. տաճարը լցված է ծխով, և «դրանդիների հիմքերը երերացին», երբ սերովբեները հռչակում էին Աստծո սրբությունը: Հովհաննեսի տեսիլքում քերովբեներն անում են նույն հայտարարությունը՝ «Սո՛ւրբ, Սո՛ւրբ, Սո՛ւրբ» (տե՛ս Եզեկիել 10․14, 15 համարները՝ գտնելու կենդանի արարածներին, որոնք նկարագրված են որպես քերովբեներ)։ Յուրաքանչյուր մարգարեի ներկայացվեց Աստծո փառքի շլացուցիչ տեսարան։

Այնուհետև մեզ ներկայացվում է մարգարեի արձագանքը տեսարանին: Եսային աղաղակում է, որ ինքն անմաքուր շուրթերով մարդ է (Եսայի 6․5), իսկ Հովհաննեսն «ուժգին լալիս» է, որովհետև բախվում է ողբերգական ճշմարտությանը․ «որովհետև չգտնվեց արժանի մեկը» (Հայտնություն 5․4): Երբ մեզ ուղղակիորեն ներկայացվում է Աստծո արժանավորությունը, մենք վերջապես սկսում ենք հասկանալ մարդկային իրավիճակը. մենք բոլորովին անարժան ենք, և մենք Քրիստոսի՝ որպես մեր Փրկչի կարիքն ունենք:

Սատանան բազմաթիվ մեղադրանքներ է նետում Աստծուն՝ պնդելով, որ Նա եսասեր է ու դաժան, սակայն Աստծո գահի սենյակում նույնիսկ մի կարճ պահը բացահայտում է սատանայի ստերը: Հասկանալը, թե ով է իրականում Քրիստոսը՝ «մորթված Գառը» (Հայտնություն 5․12), մեզ հնարավորություն է տալիս հասկանալ, թե ինչպիսին է Հայրն իրականում։ Որքա՜ն մխիթարական է իմանալ, որ տեսնելով Հիսուսին՝ մենք տեսնում ենք, թե ինչպիսին է Հայրը (Հովհաննես 14.9): Եվ ամենամեծ բացահայտումը, թե ինչպիսին է Հայրը, երևում է խաչի վրա մեզ համար զոհաբերվող Հիսուսի մեջ:

Ուրեմն, խաչը մեզ պետք է երկու բան ցույց տա. նախ\` թե որքան է մեզ սիրում Աստված, որ Իրեն զոհաբերեց հանուն մեզ, երկրորդ\` այն պետք է ցույց տա, թե որքան մեղավոր ու ընկած ենք, որ միայն խաչի միջոցով կարող ենք փրկվել: