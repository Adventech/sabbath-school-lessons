---
title:  Հույս՝ քաոսի մեջ
date:  26/05/2025
---

Սաղմոսների գրքի լեզուն հիմնականում խորհրդանշական է, սակայն երբ խոսքը վերաբերում է մեր մոլորակի վերջնական վերականգնմանը, մենք քիչ հիմքեր ունենք հավատալու, որ այն զուտ խորհրդանշական է: Սաղմոսներ 46-ը մեզ հիշեցնում է, որ Քրիստոսի վերադարձը ֆիզիկական ազդեցություն կունենա երկրի վրա։ Բայց միայն ժայռերն ու օվկիանոսը չէ, որ ազդեցություն կկրեն. երկրի պատմության մեծագույն գագաթնակետը կնշանավորվի աշխարհիկ թագավորությունների՝ մարդկային կառավարման թշվառ համակարգերի կործանմամբ, որոնք հազարամյակների ընթացքում այդքան տառապանք են պատճառել:

Ի վերջո, այդ բոլոր ուժերը և համայն չարիքն ու տառապանքը, որ նրանք հասցրել են մարդկությանը, լիովին կվերանան:

`Կարդացե՛ք Երեմիա 4.23–26 համարները: Ի՞նչ է ասում այս հատվածը աշխարհի ճակատագրի մասին, մինչև որ «նոր երկինք և նոր երկիր» կհաստատվի (Հայտնություն 21.1):`

Աստվածաշնչյան մարգարեությունները բացահայտում են, թե ինչ ճակատագիր է սպասվում այս աշխարհին։ Դանիել 7 գլխի տեսիլքը, օրինակ, ներկայացնում է մի փոթորկոտ ծով, որի միջից ելնում են աշխարհի ազգերը: Վեճի ու պատերազմի քամիները փչում են հեթանոսների ծովի (երկրի) վրայով\` մեկը մյուսի հետևից աշխարհիկ թագավորություններ առաջացնելով, և դրանցից ոչ մեկը չի կարողանում լուծել մարդկային ցեղին պաշարող իրական խնդիրները: Աշխարհիկ առաջնորդները, որոնց մենք համարձակվում ենք վստահել, գրեթե միշտ ապացուցում են, որ նույնքան մեղավոր ու եսասեր են, որքան մենք բոլորս:

Դանիելին ցույց տրված թագավորություններից և ոչ մեկն ապահով տուն չէր Աստծո ժողովրդի համար (թեև որոշներն ավելի լավն էին, քան մյուսները)։ Բայց մենք գիտենք, որ «մեր բնակությունը երկնքում է»՝ Աստծո արքայության մեջ (Փիլիպպեցիներին 3․20), և այս մոլորակի քաոսից վեր կա մի գահ, որը հավիտյան չի շարժվի (տե՛ս Եզեկիել 1․26): Հիսուսը սովորեցնում էր, որ աշխարհը կհայտնվի ավելի խոր քաոսի մեջ, երբ մենք մոտենանք Քրիստոսի վերադարձի պահին (Մատթեոս 24), սակայն մենք կարող ենք հավատով դիմակայել՝ անկախ մեր մոլորակի վիճակից, որովհետև գիտենք, որ Աստված չի կորցրել վերահսկողությունը, և որ Նա կկատարի Իր խոստումները. «Հեթանոսները խռովվեցին, և թագավորությունները շարժվեցին. Նա ձայն տվեց, և երկիրը հալվեց։ Զորությունների Տերը մեզ հետ է. Հակոբի Աստվածն ապաստան է մեզ համար» (Սաղմոս 46․6, 7): Կարճաժամկետ հեռանկարում ամեն ինչ լավ չի ընթանում, և, ամենայն հավանականությամբ, իրավիճակի բարելավում չի կարող լինել։ Իսկ երկարաժամկետ հեռանկարո՞ւմ։ Հիսուսի շնորհիվ դա բոլորովին այլ հարց է դառնում։

`Անկասկած, մեր աշխարհը քաոսային ու անվերահսկելի է թվում: Դանիել 7-րդ գլխի մարգարեությունն, օրինակ, ինչպե՞ս է մեզ օգնում տեսնելու, որ, ի վերջո, ամեն ինչ լավ ավարտ կունենա մեզ համար, եթե հավատարիմ մնանք:`