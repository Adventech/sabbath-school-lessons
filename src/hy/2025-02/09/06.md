---
title:  Որ Քո փրկությունը ճանաչվի
date:  29/05/2025
---

`Կարդացե՛ք Սաղմոս 67-ը: Ինչպե՞ս է փառաբանության այս օրհներգը ձևավորում ձեր հասկացողությունն Աստծո ժողովրդի դերի վերաբերյալ, ինչպես նկարագրված է Հայտնություն 14.6–12-րդ համարներում:`

Մասաչուսեթսի տեխնոլոգիական ինստիտուտի ինժեներները ստեղծել են նոր սև ներկանյութ, որը գրեթե անտեսանելի է դարձնում դրանով ներկված առարկաները: Նանոխողովակներից ստացված այդ նյութը շատ անգամ ավելի մուգ է, քան նախկինում ստեղծված ցանկացած սև նյութ: Այս նոր նյութը կարող է կլանել ամբողջ տեսանելի լույսի 99,995 տոկոսը: Նույնիսկ ամենապայծառ լույսը չի կարող տեսանելի դարձնել դրանով պատված առարկաները:

Սաղմոս 67-ը սկսվում է Աստծուն ուղղված խնդրանքով, որպեսզի Նա «Իր երեսը ․․․փայլեցնի մեզ վրա, որ [Նրա]…ճանապարհը ճանաչվի երկրում» (Սաղմոս 67․1, 2)։ Փրկության ծրագրում Աստված ճանապարհ է բացել, որպեսզի մեղավորները կրկին ընդունվեն Իր անմիջական, փառավոր ներկայության մեջ՝ առանց Իր փառքից ոչնչանալու վտանգի։ Եվ նույնիսկ հիմա, այս կյանքում Քրիստոսի խաչը հնարավորություն է տալիս, որ Աստծո դեմքը փայլի մեզ վրա:

Բայց սա ամենը չէ. Աստված ակնկալում է, որ մենք Իր լույսն արտացոլենք ողջ աշխարհին: Սա էր Իսրայելին տրված հանձնարարությունը. տաճարը բոլոր ազգերի համար պետք է աղոթքի տուն դառնար։ «Նրանց Իմ սուրբ լեռը կբերեմ և կուրախացնեմ նրանց Իմ աղոթքի տան մեջ. նրանց ողջակեզներն ու զոհերն ընդունելի կլինեն Իմ սեղանի վրա, որովհետև Իմ տունը աղոթքի տուն պիտի կոչվի բոլոր ժողովուրդների համար» (Եսայի 56․7):

Այս սաղմոսում Դավիթը հիշեցնում է, որ Աստված կամենում է, որ Իր «ճանապարհը ճանաչվի երկրում, և [Իր] փրկությունը՝ բոլոր ազգերի մեջ» (Սաղմոս 67.2): Ցավոք, Աստծո ժողովուրդը հաճախ ձախողել է այս հանձնարարությունը։ Հին Կտակարանում Իսրայելի, ինչպես նաև վերջին երկու հազարամյակում քրիստոնեական եկեղեցու պատմությունը պարունակում է որոշ մութ գլուխներ: Կարծես մեր սրտերը ներկել ենք խիստ մուգ ներկանյութով՝ բավարարվելով կլանել Աստծո լույսն\` առանց այն արտացոլելու:

Մենք երբեմն Աստծո վերջին ժամանակի շարժմանը վերաբերվում ենք որպես մի տեսակ արտոնյալ մեկնման սրահի, որն ամրագրվել է կանոնավոր հոգևոր կյանքով ապրող ճանապարհորդների համար։ Թվում է\` մենք բավականին գոհ ենք, որ մնացած աշխարհը պետք է նստի օդակայանի աղմկոտ, անհարմար մեկնման սրահում՝ անպատրաստ գալիք ճամփորդությանը: Հայտնություն 14-րդ գլխի «մնացորդ» եկեղեցին, սակայն, չի բավարարվում միայն Քրիստոսի հետ Սիոնի վրա կանգնելով\` Նրա ներկայությունը վայելելով, այլ թռչում է երկրի վրայով՝ հորդորելով, որ աշխարհն իրեն միանա Աստծո սուրբ սարի վրա։

`Ի՞նչ պարտավորություններ ունենք որպես եկեղեցի և որպես անհատ՝ սովորեցնելու ուրիշներին այն ճշմարտությունները, որոնք այնքան շատ ենք սիրում:`