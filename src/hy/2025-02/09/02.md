---
title:  Վստահելի աղբյուր նեղության ժամանակ
date:  25/05/2025
---

`Կարդացե՛ք Սաղմոս 46-ը: Ինչպիսի՞ հույսի ուղերձներ են հնչում կյանքի տարբեր աղետների թվարկման ֆոնին:`

Սաղմոս 46-ն ըստ էության շոշափում է մի թեմա, որը մենք գտնում ենք Եբրայեցիներին գրքում։ Դա ավելի լավ բանի մասին է խոսում: Հիսուսն ավելին է, քան երկրային քահանայապետը, Նրա զոհաբերությունն ավելին է, քան կենդանիների բոլոր զոհաբերությունները, և երկնային Սրբարանն ավելին է, քան երկրի վրա գոյություն ունեցող տիպարները:

Սակայն այս սաղմոսն այլ մոտեցում է ցուցաբերում։ Հեղինակը չի վերցնում լավ բաները և դրանք հակադրում ավելի լավ բաներին. նա խռովության մեջ գտնվող աշխարհն ու դրա բերած սարսափելի հետևանքները հակադրում է ավելի լավ բաների խոստումներին, որոնք Աստված ծրագրել է մեզ համար:

Այս սաղմոսն իրապես լի է հույսով ու խոստումով, որ նույնիսկ ավերվածության, փորձության, տառապանքի ու պատերազմի մեջ, որոնց մենք դիմակայում ենք, պետք է հանդարտ մնանք և ճանաչենք, որ կա Աստված և վստահ լինենք, որ մի օր այս ամենին վերջ կտրվի, և Աստված կտիրի երկրի վրա (Սաղմոս 46.10):

Ուշադրություն դարձրե՛ք նաև, թե ինչ է գրված այստեղ. «Դրա համար էլ չենք վախենա, թեկուզև երկիրը ցնցվի, և լեռները գցվեն ծովի մեջտեղը» (Սաղմոս 46.2):

Մարդն ակամայից հիշում է տեսարանները, որոնք տեղի են ունենալու երկրորդ գալուստի ժամանակ. «Երկինքը գալարվող մագաղաթի փաթույթի պես քաշվեց, և բոլոր լեռներն ու կղզիներն իրենց տեղից շարժվեցին» (Հայտնություն 6.14): Եվ սա՝ «․․․սպասելով և ջանալով հասնել Տիրոջ գալստյան օրվան, երբ երկինքը կրակով բռնված պիտի քանդվի, և երկնային մարմինները հրկիզվելով պիտի լուծվեն» (Բ Պետրոս 3.12): Մեր արդի աշխարհը, իր բոլոր հարակից չարիքներով հանդերձ, հավերժ չի գոյատևելու, և այն, ինչ գալիս է դրանից հետո, խոստանում է մի բան, որ հիմա մեր միտքը հազիվ թե կարող է ընկալել: Սակայն առայժմ մենք պարզապես պետք է տոկանք՝ ամուր պահելով հավատը և կառչած մնալով Աստծո հայտնությանը, որն ունենք, հատկապես խաչի վրա գտնվող Հիսուսի մասին:

`Ինչքան էլ վատ բաներ լինեն այս աշխարհում (և մենք գիտենք, որ ավելի վատ է լինելու), ի՞նչ հույս կարող եք քաղել Աստծո բարության, զորության ու բնավորության մասին ձեր գիտելիքներից (օրինակ՝ խաչի իրադարձությունների մասին):`