---
title:  Նրա ոտքերի տակ
date:  27/05/2025
---

`Կարդացե՛ք Սաղմոս 47.1–4 համարները: Ի՞նչ է ասում այս հատվածը Քրիստոսի արքայությունում մեր վերջնական տեղի մասին:`

Երկարաժամկետ հեռանկարում ապագան պայծառ է: Մինչ այժմ մարդկությունը մոլորակի վրա տիրապետությունը զիջել է Արուսյակին, և այն ժամանակ, երբ սատանան հայտնվեց երկնային խորհրդում, նա պարծեցավ, որ այս երկիրն իրեն է պատկանում: «Որտեղի՞ց ես գալիս»,- հարցրեց Աստված: «Երկրի վրա շրջելուց և նրա մեջ ման գալուց», - պատասխանեց նա (Հոբ 1․7):

Սատանան հայտարարում էր իր սեփականության իրավունքը. հնում ոտնաթաթն օգտագործվել է սեփականությունը նշանակելու համար: «Վե՛ր կաց և շրջի՛ր այս երկիրն իր երկարությամբ ու լայնությամբ, որովհետև քեզ եմ տալու այն», - պատվիրեց Աստված Աբրահամին (Ծննդոց 13․17):

`Համեմատե՛ք Ա Թեսաղոնիկեցիներին 4.13–17 և Զաքարիա 14.4 համարները և ուշադրություն դարձրե՛ք Քրիստոսի ոտքերին: Ի՞նչ տարբերություն եք գտնում այս հատվածների միջև, և ի՞նչ են դրանք սովորեցնում այս աշխարհի վրա Քրիստոսի վերջնական գերիշխանության այս երկու տարբեր, թեև փոխկապակցված կողմերի մասին:`

Խոսելով այն մասին, թե ինչ է անում Քրիստոսը հազարամյակի վերջում, Էլեն Ուայթը գրում է. «Քրիստոսն իջնում է Ձիթենյաց լեռան վրա, որտեղից համբարձվել էր Իր հարությունից հետո, և որտեղ հրեշտակները կրկնել էին Նրա վերադարձի խոստումը։ Մարգարեն ասում է. «Եվ պիտի գա իմ Տեր Աստվածը, և բոլոր սուրբերը՝ Նրա հետ»։ «Եվ նրա ոտքերը կանգնած կլինեն այն օրը Ձիթենյաց սարի վրա, որ Երուսաղեմի առաջն է՝ դեպի արևելք, և կպատռվի Ձիթենյաց սարը միջից ...խիստ մեծ ձոր կլինի»։ «Եվ Տերը Թագավոր կլինի բոլոր երկրի վրա. այն օրը մեկ կլինի Տերը, և Նրա անունն էլ՝ մեկ» (Զաքարիա 14.5, 4, 9)։ Իր շլացուցիչ փայլով իջնելով երկնքից՝ Նոր Երուսաղեմը հանգչում է իր համար սրբված ու պատրաստված տեղի վրա, և Քրիստոսն Իր ժողովրդի ու հրեշտակների հետ մտնում է Սուրբ քաղաքը» (Է․ Ուայթ, Մեծ պայքար, էջ 662, 663):

`Տեսե՛ք, թե ինչ հույս է մեզ տրվել Հիսուսում: Խորհե՛ք այն մասին, թե որքան դժվար կլիներ կյանքը, եթե ամեն ինչ ընդմիշտ ավարտվեր մահով: Ամեն ինչ ապարդյուն կլիներ, այնպես չէ՞։`