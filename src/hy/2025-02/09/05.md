---
title:  Գինին և արյունը
date:  28/05/2025
---

`Կարդացե՛ք Սաղմոս 75-ը: Կարդացե՛ք նաև Մատթեոս 26.26–29 և Հայտնություն 14.9–12 համարները: Ի՞նչ է բացահայտում այս սաղմոսը դատաստանի որոշ հիմնահարցերի վերաբերյալ, և ինչպե՞ս են այս մյուս տեքստերն օգնում հասկանալու այդ հարցերը։`

Ենթադրվում է, որ այս սաղմոսը երգել են Սենեքերիմի զորքի հաջողակ ոչնչացման առիթով (Բ Մնացորդաց 32, Դ Թագավորների 19), մի պատմություն, որն, ըստ երևույթին, ցույց է տալիս Հայտնություն 20-րդ գլխում ամբարիշտների վերջնական ոչնչացումը: Աստծո ժողովուրդը գտնվում է Սուրբ քաղաքի ներսում՝ իր արդար Թագավորի հետ, երբ չարի զորքերը գալիս ու շրջապատում են քաղաքը, իսկ հետո դրանք կործանվում են հենց Աստծո կողմից:

Մի բան, որ Աստված ուղղում է դատաստանում, իշխանության չարաշահումն է, որը տեղի է ունենում մեր ընկած աշխարհում: Ընկած մարդիկ այլևս չեն ապրում հանուն ուրիշների կամ Աստծո փառքի, այլ միայն իրենց համար: Այսօր շատ առումներով մենք բախվում ենք բազմաթիվ հետևանքների, քանի որ որոշել ենք հավատալ, որ տիեզերքում որևէ իմաստ կամ օբյեկտիվ բարոյական չափանիշ չկա: Փիլիսոփա Ֆրիդրիխ Նիցշեն պնդում էր. որպեսզի իմաստ լինի, մենք պետք է այն հորինենք ինքներս մեզ համար և ձևացնենք, որ տիեզերքը գոյություն ունի մեր շահի համար: Յուրաքանչյուր անհատ, փաստորեն, իրեն պահում է այնպես, ասես ինքն աստված է։

(Կարելի է արդարացիորեն հարցնել. որքանո՞վ էր արդյունավետ այս փիլիսոփայությունն անձամբ Նիցշեի համար: Իրականում ոչ այնքան: Նա հոգեկան խանգարում ունեցավ նոպայից հետո, երբ Իտալիայի փողոցներից մեկում փորձում էր կանգնեցնել ձիուն մտրակող մի մարդու: Հետո իր կյանքի հաջորդ տասնմեկ տարիները նա անց կացրեց կիսախելագար վիճակում, մինչև մահացավ 1900 թվականին):

Անկախ նրանից, թե որքան լուրջ են մարտահրավերները, մենք՝ որպես քրիստոնյաներ, հիշենք, որ պետք է հույս ունենանք և չշտապենք եզրակացություններ անել ապագայի վերաբերյալ՝ հիմնված ընթացիկ իրադարձությունների վրա: Հեշտ է հուսահատվել, երբ տեսնում ենք, որ քաղաքակրթության հիմքերը ոչնչացվում են անաստվածների կամ Աստվածաշնչում արտահայտված տեսակետներին անհավատարիմների կողմից: Ներկայումս մենք ապրում ենք մի ժամանակաշրջանում, երբ հարձակման են ենթարկվում նույնիսկ այնպիսի հիմնական բարոյական արժեքներ, ինչպիսին, օրինակ, մարդկային սեռի հարցն է\` արական ու իգական: Անբարոյականության որոշ դրսևորումներ, որոնց մասին շատերն ամաչում էին անգամ գաղտնի խոսել, այժմ արժանանում են հրապարակային գովասանքի ու ծափահարությունների: Ահա թե որքան սարսափելի է իրավիճակն աշխարհում։

`Թեև մենք պետք է անենք մեր մասը՝ փորձելով բարելավել մարդկանց կյանքը, ինչո՞ւ է կարևոր հիշել, որ ամեն ինչ կշտկվի միայն ներկա աշխարհի լիակատար ոչնչացմամբ և դրա գերբնական վերստեղծումով:`