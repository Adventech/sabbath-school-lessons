---
title:  Հետագա ուսումնասիրության համար
date:  30/05/2025
---

Կարդացե՛ք Սաղմոս 133-ը, Գործք Առաքելոց 1․4–9 և Հայտնություն 5․4–7 համարները։

«Նահապետական դարաշրջանում Սուրբ Հոգու ազդեցությունը հաճախ է դրսևորվել առանձնակի կերպով, բայց ոչ երբեք իր լիությամբ: Իսկ այժմ, Փրկչի խոսքին հնազանդվելով, աշակերտներն իրենց աղերսանքը մատուցեցին այդ պարգևի համար, իսկ Քրիստոսն էլ այդ մասին բարեխոսեց երկնքում: Նա հայցեց Հոգու պարգևը՝ այն Իր ժողովրդի վրա հեղելու համար» (Է․ Ուայթ, Գործք Առաքելոց, էջ 37):

Աշակերտներին հանձնարարվեց վկայել Քրիստոսի մասին «մինչև երկրի ծայրերը» (Գործք Առաքելոց 1․8), աշխատանք, որն ավետելու է Քրիստոսի վերադարձը (Մատթեոս 24․14): Մենք պետք է շարունակենք այն, ինչ նրանք սկսել են։

Երբ Քրիստոսը մեզ ասաց, որ Ավետարանը տանենք աշխարհին, Նա մեզ մենակ չթողեց հասկանալու, թե ինչպես դա անենք: Աշխատանքը ղեկավարվում է երկնային Սրբարանից։ Մեր աշխատանքը սերտորեն միահյուսված է Քրիստոսի հետ. Նա առաջնորդում ու զորացնում է մեզ: Դա Նրա՛ գործն է, ոչ թե մեր։ Մեզ առաջարկվում է հետևել Նրա առաջնորդությանը: Դուք կնկատեք, թե ինչպես է դա գործել Իսրայելի դեպքում. Աստված նրանց հորդորում էր հետևել Իր հրահանգներին, իսկ հետո Նա իրականություն էր դարձնում անհնարինը: Հոգին արդեն իսկ գործում է մեր հարևանների սրտերում։ Մեզ հրահանգվում է այնտեղ լինել, որ երբ գա որոշման պահը, կարողանանք նրանց հրավիրել\` միանալու Աստծո ժողովրդին, երբ նրանք Գառան հետ կանգնած են Սիոնի վրա: Մենք նոր միջոցներ ու մեթոդներ չպետք է հնարենք, որովհետև մենք երբեք չենք ղեկավարում աշխատանքը։

**Հարցեր քննարկման համար**

`Թեև երեք հրեշտակների լուրերը տարածվում են աշխարհով մեկ, դեռևս կան մարդիկ, որոնց դրանք չեն հասել։ Դասարանում քննարկեք, թե ինչպես մենք՝ որպես եկեղեցի, կարող ենք ավելի լավ կատարել այդ առաքելությունը, որի իրականացման համար Քրիստոսը կանչել է մեզ: Ինչպե՞ս սովորենք չհուսահատվել, երբ իրականությունն այն է, որ դեռևս շատ մարդիկ չեն լսել վերջին ժամանակի ճշմարտությունների մասին:`

`Հայտնություն 5-րդ գլխում Հովհաննես առաքյալը տեսնում է, որ կնքված գիրքը տրվում է Գառին, որովհետև Նա արժանի է: Երբ գրքի կնիքները բացվում են Հայտնություն 6-ում, մենք տեսնում ենք, որ նորկտակարանյան եկեղեցու պատմությունը հստակ կանխասվում է մինչև ժամանակի վերջը: Այս նկարագրությունից ի՞նչ դասեր կարող ենք սովորել այն մասին, թե ինչպես է Աստված ծրագրել ավարտել աշխատանքը։`

`Որո՞նք են ներկայումս աշխարհում ընթացող իրադարձությունները, որոնք հեշտությամբ կարող են հանգեցնել նրան, ինչ մենք գիտենք, որ տեղի կունենա Հայտնություն 13-րդ և 14-րդ գլուխներում: Ի՞նչ խոչընդոտներ են առկա։`