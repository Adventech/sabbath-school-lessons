---
title:  Հավատն ընդդեմ ենթադրության
date:  08/07/2021
---

`Ի՞նչ նմանություններ եք տեսնում Իսրայելի անապատում թափառումների և Աստծո ժողովրդի մեջ, որ ապրում է Քրիստոսի երկրորդ գալուստից անմիջապես առաջ (տե՛ս Ա Կորնթացիներին 10.1-11):`

Ամբողջ պատմության ընթացքում Աստծո ժողովուրդը թափառում էր անապատում՝ որոնելով Խոստացված երկիրը: Այդ անապատն ունի շատ երեսներ: Այս պահին նա նման է լրատվամիջոցների անվերջ հարձակումների, մուտքային հաղորդագրությունների անդադար ազդանշանների, անվերջ զվարճանքների խոր անդունդի: Այն փորձում է մեզ վաճառել պոռնոգրաֆիան որպես սեր և նյութապաշտությունը` որպես մեր հիմնախնդիրների լուծում: Այ, եթե մենք կարողանայինք մի փոքր ավելի լավը լինել, մի քիչ ավելի երիտասարդ, ազդեցիկ, հարուստ ու սեռականորեն գրավիչ, ապա մեր բոլոր հիմնախնդիրներն ավելի հեշտ կլուծվեին։

Ինչպես իսրայելացիները, մենք նույնպես անհանգիստ ենք խաղաղության մեր որոնումներում և որքան հաճախ ենք սխալ տեղերում փնտրում այն:

`Ինչպե՞ս արձագանքեցին իսրայելացիներն Աստծո դատաստանին Թվեր 14.39-45-ում:`

Իսրայելի արձագանքն աստվածային դատաստանին դասական է` «Ահա մենք. եկե՛ք վեր կենանք գնանք այն տեղը, որի մասին ասաց Տերը» (Թվեր 14.40):

Թերի, կիսատ-պռատ նվիրվածությունը նման է անարդյունավետ պատվաստման, որը ոչ մի օգուտ չի կարող տալ: Այսօր բժիշկները մանկան ծնվելու առաջին 24 ժամվա ընթացքում խորհուրդ են տալիս պատվաստատում կատարել հեպատիտ B-ի դեմ: Դա լավ սկիզբ է խոստանում: Այնուամենայնիվ, եթե առաջին հարվածային չափաբաժնից հետո երկու կամ երեք ուժեղ պատվաստումներ չարվեն, ճիշտ ժամանակին ու ճիշտ չափաբաժնով, ապա երբեք հնարավոր չի լինի պաշտպանվել հեպատիտ B-ից:

Իսրայելի շրջադարձային ըմբոստությունը, որի մասին պատմվում է Թվեր14 գլխի վերջին համարներում, հանգեցնում է մահվան ու հիասթափությունների, քանի որ իսրայելացիները հրաժարվում են ընդունել Աստծո նոր ցուցումները և համառորեն հարձակում են նախաձեռնում առանց Ուխտի տապանակի կամ Մովսեսի առաջնորդության:

Նախօրոք ենթադրություններ անելը թանկ է նստում մեզ վրա: Դրանք հաճախ դեպի մահ են տանում: Շատ հաճախ ենթադրությունների աղբյուրը վախն է: Ինչ-որ բանից, վախենալու պատճառով մենք այնպիսի որոշումներ ենք ընդունում, որոնց համար հետագայում զղջում ենք:

`Հիշեք այն պահերը, երբ դուք գործել եք հավատքով, և այն պահերը, երբ գործել եք` ելնելով ենթադրություններից: Ո՞րն է էական տարբերությունը:`