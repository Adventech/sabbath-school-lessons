---
title:  Դա վարակիչ է
date:  05/07/2021
---

`Կարդացե՛ք Թվեր 12.1-3 համարները։ Ի՞նչը զայրացեց Մարիամին ու Ահարոնին։`

Ենթադրվում է, որ Մարիամն ու Ահարոնը դժգոհ էին Մովսեսի մադիամացի կնոջից: Սեպփորան մադիամացի էր, հետևաբար, «օտար» էր նրանց համար (տե՛ս Ելք 3.1): Նույնիսկ Իսրայելի «վերնախավի»(հատուկ ծառայության համար ընտրված մարդկանց) մեջ էր դրսևորվում մարդկային մեղսավոր բնույթը, և այն էլ ոչ հաճելի ձևով։ (Իսկ երբևէ հաճելի եղե՞լ է): Սակայն աստվածաշնչյան համարը հստակ ցույց է տալիս, որ դա ընդամենը պատրվակ էր: Նրանց դժգոհության գլխավոր պատճառը մարգարեական պարգևն էր: Նախորդ գլխում Աստված ասել էր Մովսեսին, որ յոթանասուն իսրայելացի երեցներ նշանակի, որոնք կօգնեն նրան կրելու առաջնորդության վարչարարական բեռը (Թվեր 11.16,17, 24, 25): Ահարոնն ու Մարիամը նույնպես առանցքային ղեկավար դեր ունեին (Ելք 4.13-15, Միքիա 6.4), սակայն նրանք սպառնալիք զգացին նոր առաջնորդության այսպիսի զարգացումից և ասացին. «Մի՞թե Տերը միայն Մովսեսի միջոցով խոսեց. չէ՞ որ Նա մեր միջոցով էլ խոսեց» (Թվեր 12.2)։

`Ինչպե՞ս պատասխանեց Տերն այդ դժգոհությանը: Կարդացե՛ք Թվեր 12.4-13 համարները: Ի՞նչ եք կարծում, ինչո՞ւ է Աստված այդքան վճառական պատասխանում:`

Աստծո պատասխանը չի հապաղում և տեղ չի թողնում մեկնաբանությունների համար: Մարգարեական պարգևն այն զենքը չէ, որ օգտագործվի ավելի մեծ իշխանություն ցուցադրելու համար: Մովսեսը շատ ավելի էր համապատասխանում առաջնորդի դիրքին, որովհետև նա սովորել էր ու հասկացել, թե որքա՜ն մեծ է իր կախվածությունն Աստծուց:

Այն փաստը, որ Թվեր 12․1-ում Մարիամն առաջինն է հիշատակվում, իսկ Ահարոնը երկրորդը, ենթադրվում է, որ նա էր Մովսեսի հասցեին հնչած նախատինքները հրահրել: Այդ ժամանակ Ահարոնն արդեն ծառայում էր որպես Իսրայելի քահանայապետ: Եվ եթե Աստված բորոտությամբ հարվածեր նրան, ապա նա չէր կարող մտնել խորան և ծառայել ժողովրդին: Իսկ երբ Աստված ժամանակավոր բորոտությամբ պատժեց Մարիամին, դրանով դրսևորեց Իր մեծ դժգոհությունը նրանց երկուսի հանդեպ և օգնեց, որ փոխվի վերաբերմունքը նրանց համար անհրաժեշտ ուղղությամբ: Ահարոնի աղերսանքը Մարիամի համար հաստատում է, որ ինքը նույնպես ներգրավված էր (Թվեր 12.11) այդ դժգոհության մեջ, և այժմ մենք տեսնում ենք, թե ինչպես քննադատության ու անհանգստության փոխարեն Ահարոնն աղաչում է Մարիամի համար, իսկ Մովսեսը` Ահարոնի համար (Թվեր 12.11-13): Սա այն վերաբերմունքն է, որ Աստված ցանկանում է տեսնել Իր ժողովրդի մեջ: Նա լսեց աղերսները և ապաքինեց Մարիամին:

`Իհարկե, միշտ էլ հեշտ է քննադատել եկեղեցու ղեկավարությանը ցանկացած մակարդակում: Սակայն որքան ավելի լավը կլիներ մեր եկեղեցին և մեր հոգևոր կյանքը, եթե դժգոհելու փոխարեն մենք բարեխոսական աղոթքներ հղեինք մեր ղեկավարների համար, եթե նույնիսկ համաձայն չենք նրանց հետ:`