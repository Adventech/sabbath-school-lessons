---
title:  Անհանգստությունն անապատում
date:  04/07/2021
---

Իսրայել ժողովուրդն, անկասկած, անհանգիստ ու դժբախտ էր զգում, երբ Քանանի ճանապարհին հասան Սինա: Ավելի քան մեկ տարի էր անցել այն օրից, ինչ նրանք լքել էին Եգիպտոսը (Թվեր 1.1): Նրանք պատրաստ էին մտնել Խոստացված երկիրը: Նրանք հաշվարկված և կազմակերպված էին: Նրանք ականատեսն էին եղել աստվածային բարեհաճության աներևակայելի դրսևորումներին և Աստծո ներկայության հստակ նշաններին: Եվ, այնուամենայնիվ, մեկնելուց հետո առաջին իսկ կանգառում նրանք սկսեցին դժգոհել:

`Կարդացե՛ք Թվեր 11.1-15 համարները: Ինչի՞ց էին տրտնջում իսրայելացիները:`

Իսրայելացիները փափագում էին Եգիպտոսի միսը, վարունգը, սեխը, պրասը, սոխն ու սխտորը: «Ո՞վ մեզ միս կտա ուտելու։ Մենք հիշում ենք Եգիպտոսում մեր ձրի կերած ձկները, վարունգները, սեխերը, պրասները, սոխերն ու սխտորները։ Հիմա մենք ուժասպառ ենք եղել, ոչ մի բան չկա. մանանայից բացի մեր աչքերը ոչինչ չեն տեսնում» (Թվեր 11.4-6)։ Նրանք, հավանաբար, տառապում էին խիստ ընտրովի հիշողությունից, երբ հիշում էին ուտելիքը և մոռանում ստրկությունն ու անհավատալի դժվարությունները (համեմատի՛ր Ելք 1-ի հետ):

Նրանք ավելի քան մեկ տարի սնվում էին Աստծո ուղարկած մանանայով և, այնուամենայնիվ, անհանգիստ էին․ նրանք մեկ ուրիշ բան էին ցանկանում: Շատ ժամանակ անգամ Մովսեսը չէր դիմանում։ Այնքան էլ հեշտ չէր առաջնորդել նման տագնապահար ժողովրդին: Բայց Մովսեսը գիտեր Ում դիմել: «Ինչո՞ւ չարչարեցիր Քո ծառային, ինչո՞ւ շնորհ չգտա Քո առջև, և այս ամբողջ ժողովրդի բեռն ինձ վրա դրեցիր» (Թվեր 11.11)։

`Ինչպե՞ս արձագանքեց Աստված այդ տրտունջներին: Կարդացե՛ք Թվեր 11.16-33 համարները։`

Աստված խուլ չէ մեր կարիքների հանդեպ, երբ մենք մեզ անհանգիստ ենք զգում: Նա լոր տվեց իսրայելացիներին` մսի փափագը հագեցնելու համար: Իրականում նրանք մսի կարիքը չէ, որ ունեին: Մենք պայքարում ենք, որովհետև կա ավելի խոր մի բան, որն ազդում է մեր փոխհարաբերությունների վրա: Իսրայելն ապստամբեց Աստծո առաջնորդության դեմ, մի բան, ինչի առումով մենք բոլորս պետք է զգույշ լինենք, անկախ կոնկրետ իրավիճակից, քանի որ իսրայելցիների խռովությունը կրկնելն ավելի հեշտ է, քան կարծում ենք:

`Ինչո՞ւ ենք հաճախ մեր անցյալն ավելի գեղեցիկ գույներով հիշում, քան այն կա իրականում:`