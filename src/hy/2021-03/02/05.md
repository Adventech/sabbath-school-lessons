---
title:  Բարեխոսը
date:  07/07/2021
---

`Այդ ապստամբությունից առաջ Աստված ի՞նչ հնարավորություն է առաջարկում Մովսեսին: Կարդացե՛ք Թվեր 14.11-12 համարները։`

Աստված առաջարկում է ոչնչացնել իսրայելացիներին և բոլորովին նոր ազգ ստեղծել։ Իսկ Մովսեսը կլինի նրանց բոլորի հայրը:

`Ինչպե՞ս է Մովսեսը պատասխանում այդ բացահայտը ապստամբությանը, որը ոչ թե պարզապես իր դեմ էր, այլ Աստծո (Թվեր 14.13-19):`

Այդ պահին է, որ մենք տեսնում ենք Աստծո ճշմարիտ մարդուն: Մովսեսի պատասխանի մեջ, ժամանակի խորքերում մենք տեսնում ենք կանխատեսված Բարեխոսին, Ով 1400 տարի հետո պետք է աղոթի տառապանքների մեջ գտնվող Իր աշակերտների համար (Հովհաննես 17): Անկասկած է, որ այդ ժամանակ Մովսեսի կատարած գործի մեջ բազմաթիվ աստվածաբաններ և Աստվածաշնչի ուսումնասիրողներ տեսնում են այն ամենի օրինակը, ինչ Քրիստոսն անում է մեզ համար: Նույնիսկ կասկածի տակ չի դրվում թե՛ նրանց և թե՛ մեր մեղքը: Եվ, այնուամենայնիվ, Մովսեսն աղերսում է. «Խնդրում եմ ներիր այս ժողովրդին «Քո մեծ ողորմության համեմատ» (Թվոց 14.19): Եվ ինչպես վարվեց Տերն այն ժամանակ Մովսեսի բարեխոսության պատճառով, այնպես էլ արեց մեզ համար Հիսուսի, Նրա մահվան, հարության ու բարեխոսության պատճառով:

Այսպիսով, Մովսեսն աղերսում է. «Աղաչում եմ, ների՛ր այս ժողովրդին Քո մեծ ողորմության համեմատ, ինչպես որ ներեցիր նրանց Եգիպտոսից դուրս գալուց մինչև այսօր» (Թվեր 14.19)։ Շնորհը հիմնավորապես պայքարում է ապստամբության ու անհանգստության դեմ, իսկ ներումը նոր սկիզբ է առաջարկում:

Սակայն ամեն ինչ իր գինն ունի։ Շնորհը երբեք չի կարող էժանագին լինել: Ժողովուրդը թեև ներվեց, սակայն նա պետք է դեմ առ դեմ կանգնի իր ապստամբության հետևանքների առաջ, և այդ սերունդը չի մտնի խոստացված երկիրը (Թվեր 14.20-23):

Այո, Աստված ևս երեսունութ տարի նրանց կպահպանի անապատում: Նա կկերակրի նրանց: Նա կխոսի նրանց հետ Սրբարանից: Նա նրանց կողքին կլինի անապատում: Սակայն նրանք պետք է մահանան, և նոր սերունդն է վերցնելու գավազանը և հանգիստ կգտնելու Խոստացված երկրում:

Դա նման էր դատաստանի, թեև իրականում շնորհ էր: Արդյո՞ք այս սերունդն ի վիճակի կլինի Քանանի հզոր քաղաք-պետությունները նվաճելու, եթե դեռևս չի սովորել վստահել Նրան: Ինչպե՞ս կարող էին նրանք լույս լինել ազգերի համար, երբ իրենք էին խարխափում խավարում:

`Ի՞նչ ծանր դասեր եք սովորել ձեր մեղքերի ներման հետևանքում:`