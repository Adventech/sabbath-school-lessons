---
title:  Անհանգստությունը հանգեցնում է ապստամբության
date:  06/07/2021
---

Պատմությունն սկսվում է դրական նոտայով: Իսրայելացիները վերջապես հասան Քանանի սահմաններին, ապա տասներկու լրտեսները գնացին հետազոտելու այդ երկիրը: Նրանց բերած տեղեկությոնը պարզապես արտառոց էր:

`Կարդացե՛ք լրտեսների տեղեկությունը Թվեր 13.27-33 համարներում: Ո՞ր կետի վրա ձախողվեցին իսրայելացիների սպասելիքները:`

Չնայած Քաղեբի միջամտությանը՝ գերակշռում են կասկածողների և թերահավատների ձայները: Իսրայելը չի պատրաստվում նվաճել այն, ինչ Աստված խոստացել է։ Տագնապահար՝ գերադասում են ողբալ ու տրտնջալ, քան հաղթական բացականչություններով ռազմական քայլերթ կատարել:

Երբ անհանգիստ ու տագնապահար ենք, պայքարում ենք հավատով քայլելու համար: Սակայն անհանգստությունն ազդում է ոչ միայն մեր հույզերի վրա: Գիտնականներն ասում են, որ պատճառահետևանքային հստակ կապ գոյություն ունի անբավարար հանգստի (ներառյալ անբավարար քնի) և վատ ընտրությունների միջև, որը հանգեցնում է ճարպակալման, կախվածությունների և աճող անհանգստության ու դժբախտության:

`Կարդացե՛ք Թվեր 14.1-10 համարները: Ի՞նչ կատարվեց հետո:`

Իրավիճակը աստիճանաբար վատթարանում է: Քաղեբի հուսահատ խնդրանքը` «Միայն թե Տիրոջ դեմ չապստամբեք», անուշադրության է մատնվում (Թվեր 14.9), և ամբողջ ժողովքը պատրաստվում է քարկոծել իր առաջնորդներին: Անհանգստությունը դեպի ապստամբության է տանում, իսկ ապստամբությունն էլ, ի վերջո, մահվան:

«Անհավատարիմ լրտեսները բարձրաձայն դատապարտում էին Քաղեբին ու Հեսուին, և աղաղակում, որ քարկոծեն նրանց: Անզուսպ ամբոխը պատրաստ էր ձեռքը գցել այն ամենին, ինչով հնարավոր էր սպանել այդ հավատարիմ մարդկանց: Նրանք խելագար բղավոցներով առաջ նետվեցին, երբ հանկարծ քարերն ընկան նրանց ձեռքերից, լռություն իջավ մարդկանց վրա, և նրանք սարսափահար ցնցվեցին: Աստված միջամտեց, որպեսզի կանխի սպանության հանցավոր դիտավորությունը․ Աստծո ներկայության փառքը բոցեղեն լույսի նման լուսավորեց խորանը: Ամբողջ ժողովուրդը տեսավ Աստծո նշանը: Ավելի հզոր Մեկը, քան իրենք էին, հայտնել էր Իրեն, և ոչ մեկն այլևս չհամարձակվեց շարունակել ընդդիմությունը: Վատ լուր բերած լրտեսներն ահաբեկված կուչ էին եկել և շունչները պահած իրենց վրաններն էին փնտրում» (Էլեն Ուայթ, Նահապետներ և մարգարեներ, էջ 390):

Հենց այդ պահին Տիրոջ փառքը բացահայտորեն դրսևորվեց։ Երբ մենք կարդում ենք Թվեր 14 գլխի պատմությունը, մեզ թվում է, թե այդ ողջ տեսարանն անշարժացել է, և այժմ լսում ենք Աստծո անձնական զրույցը Մովսեսի հետ: Աստված համարում է, որ թեև քարերն ուղղված էին Մովսեսի, Հեսուի ու Քաղեբի դեմ, այդ ապստամբությունն, ի վերջո, հենց Իր` Աստծո դեմ էր: