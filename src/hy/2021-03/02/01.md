---
title:  Անհանգիստ ու խռովարար
date:  03/07/2021
---

### Այս շաբաթվա ուսումնասիրության համար կարդացեք.
Թվեր 11.1-33, 12.1-13, 13.27-33, 14.1-23, Ա Կորնթացիներին 10.1-11, Թվեր 14.39-45

> <p>Հիշելու համարը.<p>
> «Ոմանք տրտնջացին ու կործանիչի ձեռքով կորսվեցին։ Եվ այդ ամենը նրանց իբրև օրինակ էր պատահում, բայց իբրև խրատ գրվեց մեզ, որոնց համար հասել է ժամանակի վերջը» (Ա Կորնթացիներին 10.11):

Դարերի ընթացքում շատ մարդիկ են նկատել շների և այլ տնային կենդանիների տարօրինակ, անհանգիստ վարքագիծը նախքան խոշոր երկրաշարժները: Գիտնականներն այժմ հաստատել են, որ կենդանիներն ընդունակ են զգալու, հայտնաբերելու երկրաշարժի ստորերկրյա առաջին՝ ճնշող ալիքը, որը նախորդում է երկրորդ` ցնցող ալիքին: Սա, հավանաբար, բացատրում է այն երևույթը, թե ինչու են կենդանիներն անհանգիստ ու շփոթահար վարքագիծ դրսևորում ցնցումից անմիջապես առաջ: Որոշ կենդանիներ, ինչպես օրինակ փիղը, կարող են ընկալել ցածր հաճախականության ձայնային ալիքները, ինչպես նաև թույլ տատանումները փոթորիկներից կամ ցունամիներից առաջ, որոնք մարդիկ ընդհանրապես չեն կարող հայտնաբերել:

2011 թվականի օգոստոսի 23-ին Վաշինգտոնի տարածքում տեղի ունեցած 5,8 բալ ուժգնությամբ երկրաշարժից րոպեներ առաջ Սմիթսոնյան ինստիտուտի Ազգային կենդանաբանական այգու կենդանիներն սկսեցին տարօրինակ վարքագիծ դրսևորել: Դրանց թվում էին լեմուր տեսակի կապիկները, որոնք մոտ 15 րոպե բարձրաձայն աղմկում էին, նախքան գետինը կսկսեր ցնցվել:

Այս շաբաթվա ուսումնասիրության ընթացքում մենք կդիտարկենք մարդկային տարօրինակ անհանգստության մի քանի օրինակներ: Ընդ որում, դրանք ի հայտ են գալիս ոչ թե բնական աղետների, ինչպես օրինակ երկրաշարժի, այլ մարդկային մեղավոր բնույթի պատճառով, որովհետև մարդ էակը չի հանգստանում Քրիստոսում և չի ընդունում Նրա առաջարկությունը, որ բոլորը հավատով ու հնազանդությամբ Իր մոտ գնան: