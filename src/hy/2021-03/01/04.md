---
title:  Հանգստի սահմանումը Հին Կտակարանում
date:  29/06/2021
---

Անկասկած, մեք բոլորս հանգստի կարիք ունենք, և դա է պատճառը, որ այդ թեման շոշափվում է ամբողջ Աստվածաշնչում: Թեև Աստված մեզ արարել է որպես գործունեություն իրականացնող անձնավորություն, սակայն այդ գործունեությունը պետք է ընդմիջվի հանգստով:

Եբրայերեն Հին կտակարանում, օրինակ, շաբաթի վերաբերյալ մի քանի համարներ կան: Ծննդոց 2.2-3 համարները նկարագրում են, թե ինչպես է Աստված հանգստանում նոր արարված յոթերորդ օրը՝ օգտագործելով շավաթ բայը, որ նշանակում է «դադարեցնել աշխատանքը, հանգստանալ, արձակուրդ վերցնել»: Այն շաբբաթ գոյականի բայական ձևն է: Այս նույն բայը Ելք 5.5 համարում օգտագործվում է պատճառական ձևով և թարգմանվում է որպես «որևէ մեկին հանգստացնել իր աշխատանքից»: Զայրացած փարավոնը մեղադրում է Մովսեսին, որ « նրանց թույլ էր տալիս հանգստանալ իրենց աշխատանքից»:

Չորրորդ պատվիրանում հիշատակվում է Աստծո հանգստանալու մասին յոթերորդ` շաբաթ օրը: Այն արտահայտվում է եբրայերեն նուախ բայաձևով (Ելք 20.11, Բ Օրենք 5.14): Այն օգտագործվում է ուխտի տապանակի առնչությամբ Թվեր 10.36-ում՝ որպես «մնալ» բայ, Հոբ 3.13-ում թարգմանվում է որպես «հանգիստ լինել», կամ ավելի պատկերավոր կիրառվում է Դ Թագավորների 2.15-ում՝ նշելով, որ «Եղիայի ոգին հանգչել է Եղիսեի վրա»։

Մեկ այլ կարևոր բայաձև է շաքատ բառը, որ նշանակում է «հանգիստ լինել, հանգստություն տալ, հանգիստ մնալ»: Այն օգտագործվում է Հեսու 11.23-ում, որտեղ պատերազմից հետո նկարագրվում է այն երկրի հանգիստը, որը նվաճել էր Հեսուն: Այս արտահայտությունը հաճախ «խաղաղություն» իմաստով է օգտագործվում «Հեսու» և «Դատավորներ» գրքերում:

Հանգստանալ իմաստով օգտագործվում է նաև ռագա բայը։ Երկրորդ Օրենքի գրքում, նախազգուշացնելով անհնազանդության համար, Աստված Իսրայելին ասում է, որ նրանք հանգիստ չեն գտնի աքսորի մեջ (Բ Օրենք 28.65): Նույն բայը հանդիպում է նաև պատճառական ձևով Երեմիա 50.34 համարում, որտեղ նկարագրում է հանգստություն տալու անկարողությունը:

`Կարդացե՛ք Բ Օրենք 31.16 և Բ Թագավորների 7.12 համարները: Ինչպիսի՞ հանգստի մասին է խոսվում այստեղ:`

Երկու համարներն էլ օգտագործում են շախավ բայի դարձվածքային ձևը, որը բառացիորեն նշանակում է «պառկել», «քնել»: Դավթի հետ կնքած Իր ուխտում Աստված Իսրայելի ապագա թագավորին խոստանում է. «Երբ քո կյանքի օրերը լրանան, և դու ննջես քո հայրերի հետ, քեզանից հետո պիտի բարձրացնեմ քեզանից սերած զավակիդ և նրա թագավորությունը հաստատեմ» (Բ Թագավորների 7.12)։

Հանգիստը նշող եբրայերեն տարբեր բայերի երկար (և այստեղ ոչ լրիվ) ցուցակը օգնում է հասկանալու, որ հանգստի աստվածաբանական ուսմունքը կապված չէ մեկ կամ երկու հատուկ բառերի հետ: Մենք հանգստանում ենq թե՛ միայնակ և թե՛ մարդկային որևէ խմբի հետ միասին: Հանգիստն ազդում է մեզ վրա և՛ ֆիզիկական, և՛ սոցիալական, և՛ հուզական առումներով ու չի սահմանափակվում միայն շաբաթ օրով:

`Մահն, անկասկած, թշնամի է և մի օր վերացվելու է: Եվ որքան էլ մենք սգանք ու կարոտենք մեր ննջած հարազատներին, գիտենք, որ նրանք գոնե հիմա հանգստանում են: Ինչո՞ւ է դա մխիթարական։`