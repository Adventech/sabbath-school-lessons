---
title:  Անհանգիստ թափառականը
date:  01/07/2021
---

`Կարդացե՛ք Ծննդոց 4.1-12: Ի՞նչը երկրի վրա անհանգիստ թափառական դարձրեց Կայենին։`

Աստվածաշնչյան համարում հստակ չի բացատրվում, թե ինչու Աստված նայեց Աբելին ու նրա ընծային, սակայն չնայեց Կայենին և նրա ընծային (Ծննդոց 4.4-5): Սակայն մենք գիտենք, թե ինչու: «Կայենը եկավ Աստծո առաջ՝ իր սրտում տրտնջալով ու անհավատարմությամբ, չգիտակցելով խոստացված զոհի և զոհաբերական ընծաների անհրաժեշտությունը: Նրա ընծան մեղքի զղջում չէր արտահայտում: Նա կարծում էր, ինչպես հիմա շատերն են կարծում, որ իր կողմից թուլության դրսևորում կլինի, եթե հետևի Աստծո նշած հստակ ծրագրին և իր փրկությունն ամբողջովին վստահի խոստացված Փրկչի քավությանը: Նա ընտրեց անկախության ուղին: Նա կընթանա սեփական արժանիքների ուղով» (Էլեն Ուայթ, «Նահապետներ և մարգարեներ», էջ 72):

Երբ Աստված ասաց, որ Կայենը պետք է «երկրի վրա աստանդական ու թափառական» լինի, դա չէր նշանակում, որ Աստված այդպիսին դարձրեց նրա ուղին, ավելի շուտ դա այն է, ինչ տեղի ունեցավ նրա մեղավոր գործողությունների և անհնազանդության արդյունքում: Աստծո մեջ խաղաղություն չգտնելով՝ Կայենը գտավ, որ մեկ ուրիշ ճանապարհով ինքը չի կարող հանգիստ գտնել, հատկապես` իրական հանգիստ։

Եբրայերեն նայեց բառը (Ծննդոց 4.4), կարող է թարգմանվել նաև որպես «ուշադիր նայել, մանրազնին ուսումնասիրել»: Աստծո ուշադիր և զննողաբար նայելու առարկան ոչ այնքան ընծան է, որքան ընծայողի վերաբերմունքը: Կայենի՝ երկրի պտուղների ընծան մերժելը քմահաճ Աստծո կամայական աձագանքը չէր: Ավելի շուտ, դա նշանակում է ընծայողի բնավորությունը, վերաբերմունքը, դրդապատճառներն ուշադիր դիտարկելու և վերլուծելու գործընթաց: Դա քննական դատի լավագույն օրինակ է:

`Կարդացե՛ք Ծննդոց 4.13-17 համարները և նկարագրե՛ք Կայենի արձագանքն Աստծո դատավճռի հանդեպ:`

Երբ մենք փորձում ենք փախչել Աստծո ներկայությունից, կորցնում ենք հանգիստը: Մենք փորձում ենք աստվածային շնորհի տենչը լցնել իրերով, մարդկային փոխհարաբերություններով կամ չափազանց մեծ զբաղվածությամբ: Կայենը սկսեց տոհմ և քաղաք կառուցել: Այդ երկուսն էլ մեծ նվաճումներ են և խոսում են վճռականության ու եռանդի մասին, բայց եթե դա անաստված տոհմ է և ապստամբ քաղաք, ապա, ի վերջո, ոչինչ են համարվելու:

`Եթե նույնիսկ մենք չկրենք մեր մեղքերի հետևանքները, որը սովորաբար կրում ենք, ապա ինչպե՞ս կարող ենք ընդունել դրանց համար առաջարկվող ներումը խաչի միջոցով:`