---
title:  Ապրելով 24/7 հասարակությունում
date:  26/06/2021
---

### Այս շաբաթվա ուսումնասիրության համար կարդացե՛ք.
Ծննդոց 2.1-3, Երեմիա 45.1-5, Ելք 20.11, Բ Թագավորների 7.12, Մարկոս 6.30-32, Ծննդոց 4.1-17։

> <p>Հիշելու համարը.<p>
> «Իմ անձը ցանկանում և փափագում է Տիրոջ սրահները, իմ սիրտը և իմ մարմինը ցնծությամբ աղաղակում են կենդանի Աստծուն» (Սաղմոսներ 84.2)։

Տիկ-տակ, տիկ-տակ, տիկ-տակ… կայուն ու անողոք տկտկում է ժամացույցը: Ընդամենը երկու ժամ է մնում շաբաթի սկսելուն: Մերին տխուր հառաչեց՝ աչքի անցկացնելով փոքրիկ բնակարանը: Երեխաների խաղալիքները դեռևս սփռված էին սենյակով մեկ, խոհանոցում խառնաշփոթ էր, կրտսերը` Սառան, տաքության մեջ պառկած էր անկողնում, իսկ ինքը համաձայնվել էր վաղը ծառայել եկեղեցում որպես այցելուներին ողջունող: Իսկ դա նշանակում է, որ իրենք պետք է սովորականից երեսուն րոպե շուտ դուրս գան տանից: «Իսկ ես մտածում էի վաղը մի փոքր հանգստանալ»,- տխուր մտածեց Մերին:

Հենց այդ նույն ժամանակ Մերիի ամուսինը` Ջոշը, քաղաքի մյուս ծայրում, խանութում հերթ էր կանգնել, որ վճարի ամբողջ շաբաթվա համար գնած նպարեղենի համար։ Փողոցային երթևեկության խցանումը պարզապես մղձավանջ էր հիշեցնում: Դրամարկղի հերթը երկար ձգվում էր: Թվում էր, թե բոլորը հենց այդ պահին էին որոշել կատարել իրենց գնումները: «Ինչպե՜ս եմ ուզում հանգստանալ, այլևս չեմ կարող այսպես շարունակել,- անձայն տնքաց Ջոշը,- մեզ ավելին է պետք այս կյանքում»:

Մեր կյանքն անցնում է ծանրաբեռնված ժամերի, աշխատանքային ժամերի, բժշկին այցելելու, հեռահաղորդակցության միջոցներով զրույցների, գնումների և դպրոցական գործառույթների մեջ: Ինչ էլ որ անենք, հասարակական տրանսպորտի որևէ միջոց նստենք, թե ընթանանք փոքրիկ ինքնագլորով, մարդատարով շրջագայենք ընտանիքներով, մեզ շրջապատող աշխարհի հետ մշտական շփումը սպառնում է մեր մեջ խեղդել այն, ինչն իսկապես կարևոր է:

Ինչպե՞ս կարող ենք հանգիստ գտնել այս ողջ խառնաշփոթության ու իրարանցումի մեջ: