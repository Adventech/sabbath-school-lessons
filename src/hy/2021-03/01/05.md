---
title:  Հանգիստը Նոր Կտակարանում
date:  30/06/2021
---

Հանգիստ բառի բայական ձևը, որը հաճախ հանդիպում է Նոր Կտակարանում, անապաուո բառն է, որ նշանակում է «հանգիստ, թուլացում, թարմացում»: Այն օգտագործում է Հիսուսը հանգստի վերաբերյալ Իր ամենահայտնի հորդորներից մեկում. «Ինձ մո՛տ եկեք, բոլո՛ր հոգնածներ ու բեռնավորվածներ, և Ես հանգիստ կտամ ձեզ» (Մատթեոս 11.28)։ Եվ դա կարող է վերաբերել ֆիզիկական հանգստին (Մատթեոս 26.45): Կորնթացիներին ուղղված իր վերջին հորդորներում Պողոս առաքյալն իր ուրախությունն է հայտնում ժամանած ընկերների առիթով, որոնք «հոգուն հանգիստ պարգևեցին» (Ա Կորնթացիներին 16.18):

Հանգիստը բնորոշելու համար օգտագործվում է նաև հեսուխաձո բայը։ Այն նկարագրում է աշակերտների հանգիստն այն ժամանակ, երբ Հիսուսը հանգստանում էր գերեզմանում (Ղուկաս 23.56): Այն օգտագործվում է նաև հանդարտ, խաղաղ կյանքը բնորոշելու համար։ (Ա Թեսաղոնիկեցիներին 4.11) Ասենք, եթե մեկն առարկություններ չունի, լռում է (Գործք 11.18):

Երբ Եբրայեցիներին ուղղված ուղերձի 4.4 համարում նկարագրվում է Աստծո արարչագործական հանգիստը յոթերորդ օրը, օգտագործվում է հունարեն կատապաուո բայը, որը նշանակում է «դադարեցնել, բերել հանգստի վիճակի, հանգստանալ»՝ կրկնելով Հին Կտակարանի հունարեն թարգմանության` Յոթանասունից թարգմանության օրինակը: Ուշագրավ է, որ այս բայը Նոր կտակարանում առավելապես հանդիպում է Եբրայեցիներին 4-րդ գլխում։

`Կարդացե՛ք Մարկոս 6.30-32 համարները: Ինչո՞ւ Հիսուսն Իր աշակերտներին պատվիրեց, որ հեռանան մի ամայի տեղ և հանգստանան՝ հաշվի առնելով այն բազմաթիվ առաքելությունների հնարավորությունները, որ նրանք ունեին: Այս հարցն ուսումնասիրելիս դիտարկեք Մարկոս 6-րդ գլուխն ավելի լայն համատեքստում:`

«Դուք առանձին մի ամայի տե՛ղ եկեք ու մի քիչ հանգստացե՛ք» (Մարկոս 6.31) խոսքերը չեն դիտվում որպես հրավեր: Այն հնչում է հրամայական տոնով, որպես հորդոր կամ հրաման: Հիսուսն այս դեպքում մտահոգված է Իր աշակերտների հանգստի և նրանց ֆիզիկական ու հուզական բարեկեցության համար: Նրանք հենց նոր էին վերադարձել ավետարանչական ծավալուն ճանապարհորդությունից, որտեղ ուղարկել էր նրանց Հիսուսը երկու հոգուց կազմված խմբերով (Մարկոս 6.7):

Մարկոս 6.30 համարում նկարագրվում է նրանց ոգևորված վերադարձը: Սրտերը լի, նրանք ցանկանում էին Հիսուսի հետ կիսվել իրենց հաղթանակներով ու անհաջողություններով: Սակայն Հիսուսը կանգնեցնում է նրանց և կանչելով Իր մոտ՝ նախ ուղարկում է հանգստանալու: Մարկոսը լրացուցիչ պարզաբանում է այդ հարցը. «Որովհետև եկող-գնացողները շատ էին, և նույնիսկ հաց ուտելու ժամանակ չունեին» (Մարկոս 6.31): Աստծո գործում ծանրաբեռնված և մեծապես զբաղված լինելը նույնպես իսկական մարտահրավեր է աշակերտների համար: Հիսուսը հիշեցնում է, որ մենք պարտավոր ենք հոգալ մեր առողջության և հուզական բարօրության համար՝ ծրագրավորելով հանգստի ժամանակը:

`Ի՞նչ միջոցներ գիտեք, որոնցով կարող եք օգնել կամ մխիթարել ձեր տարածքային եկեղեցու հովվին կամ երեցին, ովքեր կարող են «այրվել» Տիրոջ գործը կատարելիս: Ինչպե՞ս կարող եք արտահայտել ձեր գնահատանքը կամ օգնել այդ մարդուն, որ ժամանակ գտնի հանգստանալու համար:`