---
title:  Սպառված և հոգնատանջ
date:  27/06/2021
---

`Կարդացե՛ք Ծննդոց 2.1-3 համարները: Ինչո՞ւ Աստված հանգստի օր ստեղծեց, երբ ոչ ոք դեռևս հոգնած չէր:`

Նախքան մարդկությունը կհիասթափվեր իր ինքնագոհ և սթրեսներով լի կյանքից, Աստված հիմնեց նշան՝ կենդանի միջոց, որը միշտ արթուն ու զգոն կպահեր մեր հիշողությունը: Դա պետք է լիներ մի օր, երբ մենք կանգ առնեինք և ազատորեն վայելեինք կյանքը, ոչինչ չանեինք՝ առանձնահատուկ վայելելով բուսականության, օդի, ջրի, վայրի բնության պարգևը, որ տրվել է մարդկանց, և ամենից առավել` փառաբանեինք ամենայն բարի շնորհների Արարչին:

Սա մեկանգամյա հրավեր չէր, որի ժամկետը լրացավ Եդեմից արտաքսվելուց հետո: Աստված կամենում էր հավաստիանալ, որ հրավերը կարող է դիմանալ ժամանակի փորձությանը և այդ պատճառով Նա հենց սկզբից շաբաթօրյա հանգիստը շաղկապեց ժամանակի բուն համակարգին։ Եվ միշտ կլինի այդ հրավերը, որպեսզի ամեն յոթերորդ օր նորից ու նորից խաղաղ նշենք արարչագործության օրը:

Գուցե, այն տպավորությունն ստեղծվի, որ մարդկային աշխատանքը թեթևացնող այս բոլոր սարքավորումներով պետք է որ ավելի քիչ հոգնեինք ֆիզիկապես, քան հոգնել են մարդիկ երկու հարյուր տարի առաջ։ Սակայն այսօր մենք կարծես ավելի շատ ունենք հանգստի կարիք: Նույնիսկ այն պահերին, երբ մենք չենք աշխատում, ժամանակն անց ենք կացնում բուռն գործունեության մեջ: Մեզ անընդհատ թվում է, թե ինչ-որ բանից ուշանում ենք, և որքան էլ հասցնում ենք անել, դարձյալ բավականին անելիքներ ունենք:

Ուսումնասիրությունները ցույց են տալիս, որ մենք ավելի ու ավելի քիչ ենք քնում, և որ շատ մարդիկ մեծապես կախվածության մեջ են կոֆեինից: Թեև այսօր մենք ավելի արագ գործող բջջային հեռախոսներ ու համակարգիչներ ունենք, ավելի արագ գործող համացանցային կապ, բայց դարձյալ թվում է, որ ժամանակը չի բավականացնում:

`Ի՞նչ են սովորեցնում հետևյալ համարները․ ինչո՞ւ է այդքան կարևոր հանգիստը: Մարկոս 6.31, Սաղմոսներ 4.8, Ելք 23.12, Բ Մնացորդաց 5.14, Մատթեոս 11.28:`

Մեզ արարող Աստվածը գիտեր, որ մենք պետք է ֆիզիկական հանգստի կարիք ունենանք: Նա ստեղծեց ցերեկ-գիշեր շրջափուլը և շաբաթը՝ ֆիզիկական հանգստի հնարավորություն առաջարկելով մեզ: Ընդունել Հիսուսին որպես մեր կյանքի Տեր՝ նշանակում է նաև լուրջ վերաբերվել հանգստին ժամանակ տրամադրելու պատասխանատվությանը: Ամեն ինչից զատ, շաբաթի պատվիրանը պարզապես առաջարկություն չէ: Դա պատվիրա՛ն է:

`Ի՞նչ եք մտածում ձեր լարված կյանքի մասին: Ի՞նչ կարող եք անել, որ և՛ ֆիզիկական և՛ հոգևոր առումով ունենաք այնպիսի փորձառություններ, որ մտնեք Աստծո հանգստի մեջ, որը Նա նախատեսել է մեզ համար:`