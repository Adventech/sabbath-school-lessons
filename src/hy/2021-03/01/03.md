---
title:  Ունայն վազք
date:  28/06/2021
---

Այսօր ֆիզիկական ծանրաբեռնվածության պատճառով իրական հիմնախնդիր են դարձել անբավարար քունն ու հյուծվածությունը: Սակայն մեզ ավելի շատ մտահոգում է «հուզական ամայությունը»։ Իսկ երբ հուզական փորձություններին գումարվում է անբավարար քունը, մենք սարսափելի հուսալքված ենք զգում:

Բարուքը` Երեմիայի գրագիրը, Երուսաղեմի համար ծանր տարիներին, հավանաբար, ավելի հաճախ էր հայտնվում նման իրավիճակներում, երբ քաղաքում քաոս էր տիրում, ավերածություն ու տառապանք, որոնց արդյունքում քաղաքը կործանվեց բաբելոնացիների կողմից:

`Կարդացե՛ք Երեմիա 45.1-5: Արագ ախտորոշե՛ք Բարուքի հուզական առողջությունը:`

Կարո՞ղ եք պատկերացնել, թե ինչ կզգայիք, եթե Աստված անձամբ ձեզ հատուկ պատվեր ուղարկեր: Բարուքը ուղերձ ստացավ անմիջապես Աստծո գահի սենյակից (Երեմիա 45.2): Մեզ ասվում է, որ դա տեղի ունեցավ «Հուդայի թագավոր Հովսիայի որդի Հովակիմի չորրորդ տարում», մոտավորապես Ք․ա․ 605 կամ 604 թվականներին: Երեմիա 45.3-ը մեզ հիանալի կերպով ներկայացնում է, թե ինչ են զգում մարդիկ, երբ ընկնում են ունայն վազքի հետևից:

Այն ամենն, ինչ Սուրբ Գրքի միջոցով գիտենք այդ ժամանակաշրջանի մասին, պարզ է դարձնում, որ Բարուքի ողբերը մակերեսային չէին: Նա բոլոր պատճառներն ուներ հուսալքության և հուզական դատարկության համար: Բավականաչափ վատ բաներ էին տեղի ունենում և շատերն էլ դեռ սպասվում էին։

`Ինչպե՞ս Աստված արձագանքեց Բարուքի ցավերին ու տառապանքներին: Կարդացե՛ք Երեմիա 45.4-5 համարները։`

Աստծո պատասխանը Բարուքի իրական ցավին մեզ հիշեցնում է այն փաստը, որ Աստծո հուսահատությունն ու ցավն անհամեմատ ավելի ուժեղ են, քան Բարուքինը: Նա կառուցել էր Երուսաղեմը, իսկ այժմ պատրաստվում էր կործանել այն, Նա տնկել էր Իսրայելը որպես խաղողի այգի (Եսայի 5.1-7) և պատրաստվում էր արմատախիլ անել ու գերության տանել նրան: Սա այն չէր, ինչ ցանկանում էր անել Տերն Իր ժողովրդի համար, սակայն դա պետք է տեղի ունենար նրանց՝ Իր դեմ ապստամբելու պատճառով: Սակայն Բարուքի համար լույս կար թունելի վերջում: Աստված կպահպանի Բարուքի կյանքը նույնիսկ ավերածությունների, գերության և կորուստների մեջ:

`Նորի՛ց կարդացեք Բարուքին ուղղված Աստծո խոսքերը: Ի՞նչ կարևոր լուր կարող ենք վերցնել այնտեղից: Ի վերջո, ի՞նչ ծրագիր ունի Աստված մեզ համար, անկախ մեր իրավիճակից:`