---
title:  Ընտրելով նոր ուղղություն
date:  02/08/2021
---

Դեպի Եգիպտոս ուղևորության ժամանակ Հովսեփն իր հետ տանում էր ցավ, բարդ փոխհարաբերություններ ու տագնապներ, որտեղ նա պետք է վաճառվեր ստրկության: Սա հանգստավետ ճանապարհորդություն չէր. նրա պայքարն անցնում էր արցունքների միջով:

«Հովսեփը Եգիպտոսի ճանապարհին էր իրեն գերեվարողների հետ: Երբ քարավանը շարժվում էր դեպի հարավ՝ Քանանի սահմանները, տղան հեռվից կարող էր տեսնել բարձունքները, որտեղ տարածվում էին իր հոր վրանները: Իր միայնության ու տառապանքների մեջ նա դառնորեն լացեց՝ մտածելով այնտեղ գտնվող սիրելի հոր մասին: Նրա աչքերի առջև նորից հառնեց Դոթայիմի տեսարանը: Նա տեսավ իր բարկացած եղբայրներին և զգաց իրեն հառված նրանց կատաղի հայացքները: Ականջներին հասնող վիրավորական ու հեգնական խոսքերը հոգեվարքի տառապանք էին պատճառում նրան: Նա սրտատրոփ առաջ էր նայում` դեպի ապագան: Ինչպե՜ս է փոխվել իրավիճակը․ քնքշորեն փայփայված ու սիրված որդուց մինչև արհամարհված ու անօգնական ստրուկ: Միայնակ ու բարեկամներից զրկված, ի՞նչ ճակատագիր է սպասում նրան այդ անծանոթ երկրում, որտեղ տանում էին իրեն: Մի որոշ ժամանակ Հովսեփը հանձնվեց անվերահսկելի վշտին ու սարսափին…

Ապա նրա մտքերը շրջվեցին դեպի իր հոր Աստվածը: Մանկության տարիներին նրան սովորեցրել էին սիրել Աստծուն ու երկյուղել Նրանից: Հաճախ էր նա հոր վրանում լսել այն տեսիլքի պատմությունը, որ տեսել էր Հակոբը, երբ ահաբեկված ու տանջահար փախավ տնից որպես աքսորյալ ու փախստական… Այժմ այդ բոլոր արժեքավոր դասերը հստակ հառնում էին նրա առաջ: Հովսեփը հավատում էր, որ իր հայրերի Աստվածը կլինի նաև իր Աստվածը: Ապա նա ամբողջովին Աստծուն հանձնեց իրեն և աղոթեց, որ Իսրայելի Պահապանը իր հետ լինի իր աքսորավայրում» (Էլեն Ուայթ, «Նահապետներ և մարգարեներ», էջ 213, 214)

Որոշ մշակույթներ շեշտադրում են համայնքի դերը անհատի վրա, իսկ այլ մշակույթներ էլ հակված են շեշտադրելու անհատի դերը համայնքի վրա: Թեև Աստվածաշնչում տեսնում ենք հավասարակշռությունը այս երկուսի միջև, այնտեղ Աստծո հանդեպ ինչպես անհատական, այնպես էլ համայնքային նվիրվածության կոչ է արվում: Հովսեփը, որոշելով հետևել Աստծուն, սկսեց խաղաղություն գտնել Նրա հետ հարաբերություններում։

`Ի՞նչ են սովորեցնում հետևյալ համարներն անհատական նվիրվածության մասին (Բ Օրենք 4․29, Հեսու 24.15, Ա Մնացորդաց 16.11, Սաղմոսներ 14.2, Առակներ 8.10, Եսայի 55.6)։`

Հանգիստ գտնելու համար մեզանից յուրաքանչյուրը պետք է Աստծուն հետևելու անհատական որոշում կայացնի: Նույնիսկ եթե մեր նախնիները հոգևոր հսկաներ եղած լինեն, այդ հավատն ու հոգևորությունը գենետիկորեն չի փոխանցվում: Հիշե՛ք` Աստված միայն երեխաներ ունի, այլ ոչ թոռներ:

Ինչո՞ւ է կարևոր ամեն օր, նույնիսկ ամեն օրվա ամեն ակնթարթի Աստծուն նվիրաբերվելու ընտրություն կատարել: Ի՞նչ է տեղի ունենում, եթե այդպես չենք վարվում։