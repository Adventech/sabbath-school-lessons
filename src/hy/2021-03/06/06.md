---
title:  Մեծ պայքար. այնքան մոտ և այնպես անձնական
date:  05/08/2021
---

Ինչպես մեզ հայտնի է դառնում այդ պատմությունը (Ծննդոց 39.11-20) ընթերցելուց, Հովսեփը տառապում է իր սկզբունքային որոշման պատճառով: Հովսեփը բանտ է նետվում: Որպես Պետափրեսի սեփականություն՝ Հովսեփը կարող էր հենց տեղում սպանվել, առանց որևէ հարցուպատասխանի։ Պետափրեսն ակնհայտորեն չհավատաց կնոջը, սակայն իր հեղինակությունը պահպանելու համար որոշ գործողություններ ձեռնարկեց: Եվ, այնուամենայնիվ, չնայած այդ սարսափելի հանգամանքներին, Սուրբ Գիրքն է ասում, որ «Տերը Հովսեփի հետ էր» (Ծննդոց 39.21):

Երկիր մոլորակի վրա կյանքն արդար չէ: Բարին միշտ չէ, որ պարգևատրվում է, և չարը միշտ չէ, որ անմիջապես պատժվում է: Թեև որոշ բարի լուրեր լինում են: Հովսեփը կարող էր հանգիստ գտնել նույնիսկ բանտարկված ժամանակ, որովհետև Աստված նրա հետ էր: Բանտում նա կարող էր խորհրդածել իր անարդար վիճակի մասին, հետ քաշվել և նույնիսկ հրաժարվել Աստծուց:

`Ի՞նչով էր զբաղվում Հովսեփը բանտում: Ինչպե՞ս էր վերաբերվում իր շրջապատում գտնող մարդկանց: Կարդացե՛ք Ծննդոց 39.21-40.22 համարները:`

Բանտում Հովսեփը շփվում է իրականության հետ, այլ ոչ կատարյալի: Նա հարաբերություններ է հյուսում, օգնում է ուրիշներին, թեև բանտային հարաբերությունները շատ էին հեռու կատարյալ լինելուց, որի մասին նա կարող էր երազել: Հովսեփն իր պատվից բարձր չի համարում օգնություն խնդրել և իրեն դնում է խոցելի վիճակում: Նա օգնություն է խնդրում մատռվակից, երբ մեկնաբանում է նրա երազը:

`Ո՞րն է փոխհարաբերությունների հեռանկարի այն մեծ պատկերը, որ ներկայացնում է Պողոս առաքյալը Եփեսացիներին 6.1-13 համարներում:`

Մեր փոխհարաբերությունները մանրաքանդակի ձևով արտացոլում են դարեր շարունակ մոլեգնող այն մեծ պայքարը, որ գոյություն ունի Աստծո ու սատանայի միջև։ Եվ սա նշանակում է, որ գոյություն չունեն կատարյալ հարաբերություններ: Յուրաքանչյուր փոխհարաբերություն պետք է աճի ու զարգանա: Իսկ սատանան շահագրգռված է, որ օգտագործի մեր բոլոր փոխհարաբերությունները, հատկապես ամենամտերիմ, որպեսզի վնասի մեզ և ոչնչացնի Աստծո կամքը մեր կյանքում: Մենք պետք է շնորհակալ լինենք, որ անտեսված չենք, և այս պայքարը մեր ուժերով չէ, որ պետք է մղենք: Աստծո Խոսքը սահմանում է այն սկզբունքները, որոնք անհրաժեշտ են մեր հարաբերությունների համար: Մեզ իմաստություն պարգևելու Նրա խոստումը (Հակոբոս 1.5) վերաբերում է նաև մեր փոխհարաբերություներին: Եվ ինչպես Նա Հովսեփի հետ էր, խոստացել է մեզ հետ էլ լինել, երբ մեր փոխհարաբերությունները սկսեն բարդանալ:

`Մտորե՛ք Հակոբոս 1.5 համարում գրված խոստման շուրջ և ժամանակ գտեք աղոթելու ձեր փոխհարաբերություններում իմաստություն դրսևորելու համար: Մարդկանց հետ հարաբերություններում ինչպե՞ս կարող եք բաց լինել Սուրբ Հոգու հուշումների առաջ։`