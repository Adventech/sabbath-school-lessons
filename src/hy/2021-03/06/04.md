---
title:  Իրական ինքնագնահատականը
date:  03/08/2021
---

Եթե նույնիսկ Հովսեփը որևէ հույս ուներ փախչելու և հետ վերադառնալու հայրական տուն, ապա դա մարեց այն պահին, երբ հասավ Եգիպտոս և վաճառվեց նշանավոր մի անձնավորության: Ծննդոց 39.1 համարն ասում է. «Փարավոնի ներքինի եգիպտացի Պետափրեսը՝ թիկնապահների պետը, ծախու առավ նրան իսմայելացիների ձեռքից»: Երիտասարդը միանգամից հայտնվեց իրեն անծանոթ լեզվի ու մշակույթի միջավայրում:

Մեր ընտանիքներն ու սերտ փոխհարաբերությունները կարևոր նշանակություն ունեն մեր ինքնագնահատականի ձևավորման մեջ: Հովսեփը մեծացել էր՝ հավատալով, որ ինքն առանձնահատուկ է, ամենասիրված կնոջ ավագ զավակը (Ծննդոց 29.18): Նա իսկապես հոր սիրելի զավակն էր, միակը, որ հրաշալի, բազմագույն պատմուճան ուներ (Ծննդոց 37.3-4):

Սակայն ո՞վ էր նա հիմա: Ստրուկ, որին ով ցանկանար, կարող էր գնել կամ վաճառել: Նկատեք, թե ինչ արագությամբ փոխվեց նրա կյանքի ողջ իրավիճակը: Եվ ինչ արագությամբ կյանքը շրջվեց նրա դեմ:

Անկասկած է, որ Հովսեփը սովորում էր այն դասը, որ մենք բոլորս պետք է սովորենք: Եթե մենք կախված ենք մյուսներից, որպեսզի մեզ ասեն, թե ինչի ենք արժանի մենք, ապա կշեղվենք իրական ուղուց և ահավոր շփոթության մեջ կընկնենք, քանի որ ամեն մեկը չէ, որ պատրաստ է գնահատել մեզ` ով ենք մենք, կամ ինչպիսին ենք: Փոխարենը մենք պետք է գտնենք մեր ինքնագնահատականը, և թե ինչ է մտածում Աստված մեր մասին, ինչպես է տեսնում Նա մեզ, և ոչ այն դերերը, որի մեջ գտնվում ենք ներկայում:

`Ինչպե՞ս է նայում Աստված մեզանից յուրաքանչյուրին (Եսայի 43.1, Մաղաքիա 3.17, Հովհաննես 1.2, Հովհաննես 15.15, Հռոմեացիներին 8.14, Ա Հովհաննես 3.1-2):`

Աստված մեզանից յուրաքանչյուրին նայում է շնորհի անթափանց ակնոցներով: Նա տեսնում է ներուժն ու հնարավորությունները, գեղեցկությունն ու տաղանդը, որ մենք պատկերացնել անգամ չենք կարող: Նա պատրաստ էր մահանալ հանուն մեզ, որպեսզի հնարավորություն ունենանք դառնալու այն, ինչի համար ստեղծվել ենք: Թեև Նա ցույց է տալիս մեր մեղավորությունը և այն մեծ գինը, որ վճարել է մեզ ազատագրելու համար, սակայն մյուս կողմից խաչը մեզ ցույց է տալիս մեր մեծ կարևորությունն ու արժեքը Աստծո համար: Անկախ այն բանից, թե ուրիշներն ինչ են մտածում մեր մասին, և նույնիսկ մենք ինչ ենք մտածում մեր մասին, Աստված սիրում է մեզ և ձգտում է ազատագրել ոչ միայն մեղքի իշխանությունից, այլև նրա բերած հավերժական մահից:

Ահա թե ինչու առանցքային հարցը միշտ մնում է նույնը` ինչպե՞ս ենք արձագանքում Աստծո սիրո իրականությանը՝ դրսևորված Հիսուս Քրիստոսի մեջ:

Շատ անհատներ և խմբեր մեզ ասում են, որ մենք պետք է սիրենք մեզ այնպիսին, ինչպիսին կանք, և ընդունենք մեզ առանց քննադատության: Ինչո՞ւ է սա իսկապես ինքնախաբեություն: Ինչո՞ւ է կարևոր գիտակցել, որ մեր ինքնագնահատականը գալիս է դրսից և ոչ մեզանից. այն գալիս է Նրանից, Ով ստեղծել է մեզ և գիտի մեր իրական ներուժն ու հնարավորությունները: