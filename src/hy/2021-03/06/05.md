---
title:  Փոխհարաբերություններ ստեղծելուԱստծո ուղին
date:  04/08/2021
---

Հովսեփի պատմությունը Եգիպտոսում սկզբնական շրջանում դրական ընթացք է ստանում: Հովսեփն Աստծուն էր վստահել իրեն, և Աստված օրհնում էր նրան: Նա այնպիսի բարձունքների է հասնում Պետափրեսի տանը, որի մասին երազել անգամ չէր կարող:

`Գործնական ի՞նչ ուղիներով կարելի է Աստծո օրհնությունները տեսնել Հովսեփի կյանքում: Ինչպիսի՞ն էին Հովսեփի միջանձնային հարաբերությունները: Կարդացե՛ք Ծննդոց 39.1-6 համարները։`

Թվում է, Հովսեփը շատ լավ հարաբերությունների մեջ էր Պետափրեսի և տան ծառայակիցների հետ, իսկ մթնոլորտը՝ բարեհաճ, այնուամենայնիվ, աղետ է հասունանում: Ինչ-որ մեկն այդ տանն անհանգիստ է:

`Հարաբերությունների ի՞նչ խնդրի է բախվում Հովսեփը: Ինչպե՞ս է նա որոշում դիմագրավել և լուծել այն։ Կարդացե՛ք Ծննդոց 39․7-10 համարները։`

Հովսեփը խնդիր ունի Պետափրեսի կնոջ հետ: Մենք, հավանաբար, այս կերպ պետք է ձևակերպենք հարցը` Պետափրեսի կինը խնդիր ունի: Նա մյուսներին նայում է որպես «իր», որոնց հետ կարելի է ձեռնածություն անել և օգտագործել: Ահա նա ցանկանում է «օգտագործել» Հովսեփին: Աստվածաշունչը Հովսեփին նկարագրում է որպես «գեղեցիկ ․․․ դեմքով և գեղեցիկ՝ տեսքով» (Ծննդոց 39.6)։ Աստվածաշունչը հազվադեպ է նշում մարդկանց ֆիզիկական հատկանիշները, որովհետև Աստված «մարդու պես չի նայում. մարդը տեսնում է աչքին երևացողը, իսկ Տերը սրտին է նայում» (Ա Թագավորների 16.7)։ Այս դեպքում Հովսեփի գեղեցիկ տեսքն ավելի շատ խոչընդոտ է, քան օգնություն Աստծո սկզբունքներին մաքուր ու հավատարիմ լինելու ձգտումներում:

Չնայած այս չար կնոջ համառությանը՝ Հովսեփն այնպիսի պատասխան է տալիս, որը կարծես հակառակ արդյունքն է տալու և արդյունավետ չէ: Նա աստվածաշնչյան սկզբունքներ է կիրառում բոլոր հարաբերություններում. այս դեպքում` Պետափրեսի կնոջ հետ հարաբերությունում: Փոխհարաբերությունների աստվածաշնչյան սկզբունքները հնաոճ չեն, ինչպես դա կարող է վկայել յուրաքանչյուր ոք, ով տառապել է մեղքի հետևանքներից:

Աստվածաշնչյան պատմությունը նշում է, որ սա մեկանգամյա փորձություն չէր: Պետափրեսի կինը նորից ու նորից է հետապնդում նրան (Ծննդոց 39.10): Հովսեփը փորձում է բացատրել իր որոշման դրդապատճառը, բայց դա կարծես չի օգնում (Ծննդոց 39.8-9):

Հովսեփը գիտակցում է, որ ինքը չի կարող վերահսկել ուրիշների որոշումները: Ահա թե ինչու նա որոշում է կայացնում ապրել, սիրել ու այնպես վերաբերվել իր շրջապատում գտնվողներին, որ դրանով պատիվ բերի Աստծուն: Հովսեփը սովորել է ապրել Աստծո ներկայությամբ: Այդ գիտությունը օգնում է նրան դիմակայելու փորձությանը:

Իսկ դուք փորձե՞լ եք աստվածաշնչյան սկզբունքները կիրառել ձեր բոլոր փոխհարաբերություններում, նույնիսկ այն դեպքում, երբ մյուս անձնավորությունը «ազնիվ չի խաղում»: Ինչպե՞ս է աշխատում այդ մոտեցումը: Կարդացե՛ք Մատթեոս 5.43-48 համարները: Ինչո՞ւ է կարևոր հենց այդպես ապրելը: