---
title:  Հանգստություն գտնելընտանեկան հարաբերություններում
date:  31/07/2021
---

### Այս շաբաթվա ուսումնասիրության համար կարդացե՛ք.
Ծննդոց 34, Եբրայեցիներին 11.17-22, Բ Օրենք 4.29, Ա Հովհաննես 3.1, Ծննդոց 39, Եփեսացիներին 6.1-13։

> <p>Հիշելու համարը.<p>
> «Ուրեմն դուք, սիրելինե՛ր, նախապես իմանալով, զգո՛ւյշ եղեք, որպեսզի անօրենների մոլորությամբ հափշտակվելով՝ ձեր հաստատուն վիճակից չընկնեք։ Աճե՛ք մեր Տեր ու Փրկիչ Հիսուս Քրիստոսի շնորհով և գիտությամբ։ Նրան փա՜ռք այժմ և մինչև հավիտենական օրը։ Ամե՛ն» (Բ Պետրոս 3.17, 18)։

Երիտասարդն ակնդետ նայում էր հորիզոնին: Ահա վերջապես տեսավ նրանց: Նա օրեր շարունակ եղբայրներին էր որոնում: Երբ նա մոտեցավ՝ թափահարելով ձեռքերն ու ձայն տալով այդ մռայլադեմ խմբին, ջերմ ընդունելության փոխարեն այլ վերաբերմունքի արժանացավ: Նրա սեփական եղբայրներն իրականում ցանկանում էին սպանել նրան: Եթե չլիներ Ռուբենը, մենք պատմելու ոչինչ չէինք ունենա: Նա համոզեց եղբայրներին, որ պարզապես մի փոքր վիրավորեն նրան և նետեն մի չոր ջրհորի մեջ: Քիչ անց Հուդան նրանից ազատվելու և դրանով մի փոքր էլ գումար աշխատելու «հոյակապ» ծրագիր մտահղացավ` վաճառել նրան այդտեղով անցնող ստրկավաճառներին:

Աններդաշնակ (դիսֆունկցիոնալ) ընտանիքի ինչպիսի՜ վառ օրինակ:

Մենք շատ բան կարող ենք ընտրել կյանքում, սակայն ոչ մեր ընտանիքը: Ոչ ոք կատարյալ չէ, մեզանից ոչ մեկը կատարյալ ընտանիք և կատարյալ ընտանեկան փոխհարաբերություններ չունի: Մեզանից ոմանք օրհնված են ծնողների, քույր-եղբայրների և ընտանիքի այլ անդամների առումով, որոնք արտացոլում են Աստծո սերը, սակայն շատերն էլ ստիպված են բավարարվել այնպիսի ընտանիքներով, որոնք հեռու են կատարյալ լինելուց: Ընտանեկան փոխհարաբերությունները հաճախ բարդ են ու ցավոտ, անհանգստություն ու վիշտ են պատճառում՝ հուզական մեծ բեռ դնելով մեզ վրա, որը մենք էլ մեր հերթին դնում ենք ուրիշների վրա:

Ինչպե՞ս կարող ենք աստվածային հանգիստ գտնել մեր կյանքի այս հատվածում: Այս շաբաթ մենք կանդրադառնանք Հովսեփի և նրա ընտանիքի պատմությանը, որպեսզի համոզվենք, թե ինչպես է գործում Աստված, ապաքինում ու հուզական խաղաղություն պարգևում՝ չնայած ընտանեկան դիսֆունկցիոնալ(անբարենպաստ) փոխհարաբերություններին: