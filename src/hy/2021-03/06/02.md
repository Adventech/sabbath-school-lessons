---
title:  Անբարենպաստ ընտանիք
date:  01/08/2021
---

Հովսեփը գիտեր, թե ինչ է նշանակում դիսֆունկցիոնալ(անբարենպաստ)ընտանիք: Այն արդեն սկսվել էր իր նախապապերից` Աբրահամից ու Սառայից: Երբ Սառան հասկացավ, որ ինքն ամուլ է, համոզեց Աբրահամին, որ մտնի իր աղախնի` Հագարի մոտ: Բավական էր Հագարը հղիանար, և սկսվեց մրցակցությունը: Մեծանալով այդպիսի մթնոլորտում՝ Իսմայելն ու Իսահակը իրենց սեփական ընտանիքները փոխադրեցին այդ նույն լարվածությունը: Իսահակը բարեհաճ էր Եսավի հանդեպ, իսկ Հակոբն իր ողջ կյանքում փորձում էր նվաճել հոր սերն ու հարգանքը: Հետագայում խաբեությամբ Հակոբին ստիպեցին ամուսնանալ երկու քույրերի հետ, որոնք հաշտ չէին և մրցակցում էին, թե ով շատ երեխաներ կունենա։ Նրանք նույնիսկ իրենց աղախիններին ներգրավեցին Հակոբից երեխաներ ունենալու այդ մրցության մեջ:

`Ուսումնասիրե՛ք Ծննդոց 34 գլխում մանրամասն ներկայացված միջադեպը: Ինչպիսի՞ հարված հասցրեց այս դեպքը ամբոջ ընտանիքին, ինչպես նաև երիտասարդ Հովսեփին։`

Մայրերի միջև մրցակցությունն ակնհայտորեն փոխանցվեց երեխաներին, որոնք մեծացան՝ վեճի ու կռվի պատրաստ: Դեռևս երիտասարդ տարիքում Հովսեփի ավագ եղբայրներն արդեն հասցրել էին կոտորել Սյուքեմ քաղաքի արական սեռի բոլոր ներկայացուցիչներին: Ավագ եղբայրը` Ռուբենը, գերիշխանություն և բացահայտ անհնազանդություն դրսևորեց իր տարեց հոր հանդեպ` քնելով նրա հարճի՝ Բաղղայի հետ, որը նրա մի քանի երեխաների մայրն էր և Ռաքելի աղախինը (Ծննդոց 35.22): Ընդ որում, Հովսեփի եղբայրը` Հուդան, իր այրի հարսին շփոթեց մարմնավաճառի հետ, և ամեն ինչ ավարտվեց նրանով, որ նրանից երկվորյակ ունեցավ (Ծննդոց 38):

Հակոբն ավելի բորբոքեց ընտանեկան այդ ամբողջ լարվածության կրակը՝ բացահայտ բարեհաճություն դրսևորելով Հովսեփի հանդեպ։ Նրան նվիրեց թանկ, բազմագույն մի պատմուճան (Ծննդոց 37.3): Եթե երբևէ գոյություն ունենար խառնաշփոթ ու աններդաշնակ մի ընտանիք, նահապետի ընտանիքը կարող էր մրցակցել նրա հետ:

`Ի՞նչ եք կարծում, ինչո՞ւ են Աբրահամը, Իսահակն ու Հակոբը Եբրայեցիներին 11.17-22 համարներում համարվում հավատի հերոսներ, երբ տեսնում ենք, թե ընտանեկան ինչպիսի խառնաշփոթ հարաբերությունների մեջ էին նրանք:`

Աստծո հավատի հաղթողները հաճախ չեն արդարացնում թե՛ Աստծո և թե՛ սեփական սպասելիքները: Եբրայեցիներին 11-րդ գլխում այդ մարդիկ թվարկվում են ոչ թե իրենց ընտանեկան խառնաշփոթ հարաբերությունների համար, այլ չնայած դրան: Նրանք սովորեցին՝ անցնելով հավատի, սիրո ու Աստծուն վստահելու հաճախ ծանր ճանապարհը, պայքարելով նաև ընտանեկան կնճռոտ հարցերի դեմ:

`Ընտանեկան ինչպիսի՞ խառնաշփոթություն եք ժառանգել դուք: Ինչպե՞ս կարող եք Տիրոջը և Նրա ճանապարհներին հանձնվել, որոնք կօգնեն կոտրելու այդ կաղապարը գոնե ապագայի համար:`