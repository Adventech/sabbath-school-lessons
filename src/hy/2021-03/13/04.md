---
title:  Արժեքավոր ցուցումներ
date:  21/09/2021
---

Պատմության մարգարեական համայնապատկերը մեզ թույլ չի տալիս պարզապես նստել և ոչինչ չանել, մինչ իրադարձությունները զարգանում են, իրադարձություններ, որոնց մենք իսկապես չենք կարող վերահսկել: Որքան հաճախ ենք այսպիսի վերաբերմունք դրսևորում. «Շատ լավ, վերջին իրադարձությունները տեղի են ունենալու այնպես, ինչպես կանխատեսված է, այդ դեպքում ի՞նչ կարող ենք անել, բացի պարզապես դրանց հետ համահավասար քայլելուց: Ի վերջո, ի՞նչ կարող եմ անել ես միայնակ»:

Սակայն դա այն չէ, թե ինչպես պետք է քրիստոնյաները վերաբերվեն իրենց շրջապատող աշխարհին և հատկապես վերջին իրադարձություններին: Հայտնություն 14 գլուխն ասում է, որ պատմության այս ժամանակաշրջանում մենք պետք է մարդկանց պատմենք Աստծո դատաստանի մասին և նրանց օգնենք՝ պատրաստվելու Հիսուսի երկրորդ գալուստին:

`Կարդացե՛ք Հայտնություն 14.6-12 համարները: Ինչի՞ մասին է այդ հատվածը, և ի՞նչ պետք է հռչակենք աշխարհին: Ինչո՞ւ է այս լուրն այդքան հրատապ:`

Որպես ադվենտիստներ՝ մենք հավատում ենք, որ «ներկա ժամանակի ճշմարտությունը» (Բ Պետրոս 1.12) գտնվում է հատկապես Հայտնության այդ համարների մեջ, որը մենք անվանում ենք «Երեք հրեշտակների լուր»: Այստեղ է գտնվում այն կարևորը, որը մենք պետք է հռչակենք երկրային պատմության վերջին ժամանակաշրջանում:

Ուշադրությո՛ւն դարձրեք, որ այն սկսվում է «հավիտենական ավետարանով», Քրիստոսի մահվան և հարության հրաշալի լուրով, որի վրա հենվում է փրկության մեր միակ հույսը: Այստեղ կա ևս մեկ լուր` «Որովհետև Նրա դատաստանի ժամը եկել է» (Հայտնություն 14.7), հզոր ուղենիշ, որը ցույց է տալիս ժամանակների վախճանը: Ապա հետևում է կոչը՝ երկրպագելու Նրան, «Ով ստեղծել է երկինքն ու երկիրը», որը նման չէ այն մարդկանց հանդեպ սարսափազդու նախազգուշացմանը, որոնք մնացել են Բաբելոնում և երկրպագում են «գազանին ու նրա պատկերին»: Եվ, վերջապես, այնտեղ պատկերվում է Աստծո վերջին ժամանակների ժողովուրդը` «Այստեղ է սուրբերի համբերությունը, որոնք պահում են Աստծո պատվիրաններն ու Հիսուսի հավատը»:

`Կարդացե՛ք 14.11 համարը: Ի՞նչ է ասում այն գազանին ու նրա պատկերին երկրպագողների հանգստի բացակայության մասին:`

Ոչ մի հանգի՞ստ գիշեր ու ցերեկ նրանց համար, ովքեր երկրպագում են գազանին ու նրա պատկերին: Թեև տարբեր մոտեցումներ կան, թե ինչ է հստակ նշանակում այդ միտքը, սակայն բոլորը կարող են համաձայնել, որ այս ժողովուրդը չունի հանգստի այն փորձառությունը, որն Աստված է առաջարկում Իրեն հավատարիմ մնացողներին:

`Ի՞նչ եք կարծում, ինչո՞ւ է «հավերժական ավետարանը» երեք հրեշտակների լուրի առաջին մասը: Ինչո՞ւ պետք է միշտ մեր առջև պահենք այս հրաշալի ճշմարտությունը, մինչ աշխարհին հռչակում ենք այս լուրերը: Ինչպե՞ս է Ավետարանը հասկանալն ազդում մեր հանգստի վրա։`