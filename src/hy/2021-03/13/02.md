---
title:  Վախճանի տեսիլքը
date:  19/09/2021
---

Ամենատարեց աշակերտը, որն իրապես եղել էր Հիսուսի հետ, նստած էր ժայռոտ կղզում՝ բանտում, շատ հեռու այն ամենից, ինչը հարազատ ու սիրելի էր իր համար: Ի՞նչ մտքեր էին պտտվում Հովհաննեսի ուղեղում, երբ իրեն գտավ այդ ամայի կղզում։ Ինչպե՞ս էր նա հայտնվել այստեղ, այս իրավիճակում։  Ի վերջո, նա տեսել էր, թե ինչպես է Հիսուսը հեռանում, տեսել էր նաև այնտեղ կանգնած երկու հրեշտակներին, որ ասել էին. «Ո՛վ գալիլեացիներ, ի՞նչ եք կանգնել ու երկինք նայում։ Այս Հիսուսը, որ ձեր միջից երկինք համբարձվեց, նույն կերպ էլ պիտի գա, ինչպես որ Նրան տեսաք երկինք գնալիս» (Գործք առաքելոց 1.11)։

Բայց դա եղել է շատ ու շատ տարիներ առաջ, և Հիսուսը դեռևս չի վերադարձել: Իսկ ահա մնացած առաքյալները, որոնք ներկա էին այդ օրը, արդեն մահացել էին, և նրանց զգալի մասը նահատակվել էր Հիսուսին վկայելու համար: Երիտասարդ եկեղեցին սերնդափոխություն էր ապրել և այժմ դիմագրավում էր թե՛ դրսի սարսափելի հալածանքներին, թե՛ ներքին հերձվածողական շարժումներին: Հովհաննեսը պետք է որ միայնակ, հոգնած ու անհանգիստ զգար իրեն: Բայց հանկարծ նրան մի տեսիլք տրվեց:

`Ի՞նչ եք կարծում, ինչպիսի՞ մխիթարություն ստացավ նա այդ տեսիլքից: Կարդացե՛ք Հայտնություն 1.9-19 համարները:`

Հիսուսն Իր հետևորդներին ասել էր. «Եվ ահա Ես ձեզ հետ եմ բոլոր օրերին մինչև աշխարհի վերջը» (Մատթեոս 28.20)։ Այս խոսքերն, անկասկած, քաջալերում էին Հովհաննեսին, երբ դիմագրավում էր իր միայնակ աքսորին: Այս տեսիլքը, Հիսուսի այս «հայտնությունը», ամենայն հավանականությամբ, մեծ մխիթարություն էր նրա համար, չէ՞ որ Հիսուսը՝ «Ալֆան և Օմեգան, Առաջինն ու Վերջինը», այժմ առանձնահատուկ ձևով է մխիթարում աքսորված առաքյալին:

Այն, ինչ հետևում է այս համարներից, այս աշխարհի ապագայի վերաբերյալ տեսիլքներն են: Նրա առջև պատկերվեց  զարմանահրաշ համայնապատկերն այն բանի, ինչը մենք անվանում ենք քրիստոնեական եկեղեցու պատմություն, իսկ առաքյալի համար դա ապագայի պատկերն էր: Եվ, այնուամենայնիվ, այդ գալիք փորձությունների ու նեղությունների մեջ Հովհաննեսին ցույց տրվեց, թե ինչպես կավարտվի այդ ամենը. «Տեսա նոր երկինք ու նոր երկիր, որովհետև առաջին երկինքն ու երկիրն անցան, և այլևս ծով չկա։ Տեսա սուրբ քաղաքը՝ նոր Երուսաղեմը, որ իջնում էր երկնքից՝ Աստծու մոտից, պատրաստված և ինչպես իր ամուսնու համար զարդարված մի հարս» (Հայտնություն 21.1-2)։

Այդ մեծ վախճանաբանական տեսիլքը, որ Հովհաննեսը շարադրեց Հայտնություն գրքում, օգնեցին նրան վստահաբար հանգստանալու Աստծո նախախնամության և խոստումների մեջ:

`Կյանքը կարող է ծանր լինել, իսկ երբեմն նույնիսկ սարսափազդու: Այնուամենայնիվ, ինչպե՞ս է այժմ մեզ մխիթարում այն գիտակցությունը, որ Աստված գիտի ապագան, և որ այդ ապագան երկարաժամկետ հեռանկարի իմաստով բարի է:`