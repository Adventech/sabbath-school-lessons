---
title:  Հետհաշվարկ
date:  20/09/2021
---

Ձիթենյաց լեռան վրա Հիսուսը կարծես լայն վրձնահարվածներով նկարում էր աշխարհի պատմությունը՝ ի պատասխան աշակերտների հարցի․ «Ասա՛ մեզ, ե՞րբ են դրանք լինելու, և ո՞րն է լինելու Քո գալստյան ու աշխարհի վերջի նշանը» (Մատթեոս 24.3) ։

Մատթեոս 24 գլխում շարադրված Հիսուսի նշանավոր քարոզն ընդգրկում է անխափան գործող պատմական ժամանակացույցը` Իր օրերից մինչև երկրորդ գալուստը և դրանից հետո:

Հիսուսը կամենում էր Իր ժողովրդին ներկայացնել դարերի միջով անցնող աստվածային տարեգրության ընդհանուր ուրվագիծը վերջին մարգարեությունների համար, որպեսզի ժամանակների վերջում ապրողները կարողանան պատրաստվել եզրափակիչ իրադարձությանը։ Նա կամենում է, որ մենք կարողանանք հուսալիորեն ու վստահությամբ հանգստանալ Իր սիրո մեջ նույնիսկ այն ժամանակ, երբ շուրջբոլորն ամեն ինչ փլուզվում է:

Ադվենտիստները լավ գիտեն Դանիել մարգարեի գրքի խոսքերը, որ վերաբերում են վշտի ժամանակին`«Տագնապի ժամանակ կլինի, որպիսին չի եղել ազգի գոյանալուց մինչ այդ ժամանակը» (Դանիել 12.1): Հիսուսը կամենում է, որ մենք ապտրաստ լինենք այն իրադարձություններին, որոնք նախորդելու են Իր երկրորդ գալուստին:

`Ինչպիսի՞ն կլինի Նրա գալուստը: Ինչպե՞ս կարող ենք խուսափել խաբված լինելուց: Կարդացե՛ք Մատթեոս 24.4-8, 23-31 համարները:`

Հիսուսի գալուստը կլինի բառացի իրադաձություն ժամանակների վերջում: Հաշվի առնելով Նրա վերադարձի հետ կապված մարգարեությունների, ինչպես նաև Հիսուսի քարոզների ծավալը՝ դա իսկապես կարևոր հարց է:

Երբ վերջին անգամ համաշխարհային բնույթի կլիմայական աղետ տեղի ունեցավ, ամբողջ աշխարհում ընամենը ութ մարդ էին պատրաստ դրան: Երկրորդ գալուստի անսպասելիությունը Հիսուսը համամատում է այդ իրադարձության` ջրհեղեղի հետ (Մատթեոս 24.37-39): Թեև ոչ ոք չգիտի երկրորդ գալուստի օրը կամ ժամը (Մատթեոս 24.36), Աստված մեզ մարգարեական հետհաշվարկ է տվել, որ կարողանանք հասկանալ, թե ինչ է տեղի ունենում մեզ շրջապատող աշխարհում:

`Մեզ դեր է տրված` լինելու այս մարգարեական դրամայում: Ո՞րն է մեր մասնակցությունը: Կենտրոնացե՛ք Մատթեոս 24.9-14 համարների վրա։`

Այս տիեզերական հակամարտության մեջ մենք ավելին ենք, քան պարզապես դիտորդներ: Մենք պետք է լինենք եռանդուն մասնակիցներ և տարածենք Ավետարանը մինչև աշխարհի ծայրերը, ինչը նշանակում է, որ մենք նույնպես կբախվենք հալածանքների:

`Ի՞նչ է նշանակում «համբերել մինչև վերջ»: Ինչպե՞ս ենք անում դա: Ի՞նչ ընտրություն պետք է անենք ամեն օր, որպեսզի չտապալվենք, ինչպես շատերն են արել և ինչպես շատերը կանեն:`