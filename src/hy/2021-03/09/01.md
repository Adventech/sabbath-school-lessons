---
title:  Հանգստի ռիթմերը
date:  21/08/2021
---

### Այս շաբաթվա ուսումնասիրության համար կարդացե՛ք.
Ծննդոց 1, Ելք 20.8-11, Ելք 16.14-31, Բ Օրենք 5.12-15, Սաղմոսներ 92, Եսայի 58.13։

> <p>Հիշելու համարը.<p>
> «Աստված օրհնեց յոթերորդ օրը և սրբագործեց այն, որովհետև այդ օրը հանգստացավ Իր բոլոր գործերից, որ Աստված ստեղծեց ու արեց» (Ծննդոց 2.3)։

Ո՞վ կարող է պատկերացնել այս ողջ արարչագործությունը` լույս խավարի մեջ, կյանքով եռացող օվկիանոսներ, թռչուններ, որ հանկարծակի սկսում են թռչել. արդյո՞ք դա հենց այդպես էլ պետք է լիներ: Իսկ Ադամի ու Եվայի գերբնական արարո՞ւմը: Մենք նույնիսկ չենք կարող հասկանալ, թե ինչպես է Աստված իրականացրել այդ ամենը:

Սակայն այս ամբողջ եռանդուն արարչագործությունից հետո Աստված Իր ուշադրությունն այլ բանի ուղղեց: Առաջին հայացքից դա այնքան էլ տպավորիչ չէր թվում, որքան ցատկող կետերը կամ գույնզգույն փետուրների ցուցադրությունը: Աստված պարզապես ստեղծեց մի օր՝ յոթերորդ օրը և առանձնահատուկ դարձրեց այն: Նույնիսկ նախքան մարդկությունը կսկսեր իր ինքնակամ ու սթրեսով լի կյանքը, Աստված կյանքի կոչեց մի նշան, որը կենդանի հիշողություն էր լինելու մարդկանց համար: Աստված կամենում էր, որ այդ օրը մեզ համար դառնա կանգ առնելու և կյանքը լիաշունչ վայելելու օր… երբ ոչինչ պետք չէ անել, այլ միայն վայելել մեզ տրված պարգևները` կանաչը, վայրի բնությունը, ջուրը, մարդկանց և ամենից առավել` ամենայն բարի պարգևի Արարչին:

Այս հրավերը ուժի մեջ էր նույնիսկ առաջին զույգին Եդեմի պարտեզից վտարելուց հետո: Աստված կամենում էր հավաստիանալ, որ այդ հրավերը կարող է դիմակայել ժամանակի փորձությանը, և հենց սկզբից այն հյուսեց ժամանակի բուն իսկ հյուսվածքի մեջ:

Այս շաբաթվա ընթացքում մենք կուսումնասիրենք Աստծո հիասքանչ հրավերը` ամեն շաբաթ օր, նորից ու նորից մտնելու արդյունավետ հանգստի մեջ։