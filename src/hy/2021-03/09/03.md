---
title:  Հանգստանալու հրաման
date:  23/08/2021
---

Արարչագործությունը կարող է «շատ բարի» լինել, բայց դեռևս ոչ լիակատար: Արարչագործությունն ավարտվում է Աստծո հանգստով և յոթերորդ օրվա` շաբաթի առանձնահատուկ օրհնությամբ: «Աստված օրհնեց յոթերորդ օրը և սրբագործեց այն, որովհետև այդ օրը հանգստացավ Իր բոլոր գործերից, որ Աստված ստեղծեց ու արեց» (Ծննդոց 2.3)։

Շաբաթն Աստծո արարչագործության անբաժանելի մասն է: Այն իրապես արարչագործության գագաթնակետն է: Աստված արարում է հանգիստը և համայնքի համար ստեղծում մի տարածություն, որտեղ մարդկությունը (այդ օրերին կոնկրետ Ադամի ու Եվայի ընտանիքը) կարող է դադարեցնել իր ամենօրյա եռանդուն գործունեությունը և հանգստանալ իր Արարչի հետ կողք կողքի:

Ցավոք, մեղքը մտավ այս աշխարհը և փոխեց ամեն ինչ: Այլևս ոչ մի ուղիղ հաղորդակցություն չկա Աստծո հետ: Դրա փոխարեն մենք տեսնում ենք ցավոտ ծնունդներ, ծանր աշխատանք, փխրուն և աղավաղված փոխհարաբերություններ, երբեք չդադարող ողբի ու հառաչի հանգերգ, որը մենք հիանալի գիտենք, որովհետև այդպիսին է կյանքի վիճակը այս ընկած աշխարհում: Եվ չնայած այդ ամենին, Աստծո շաբաթը դեռևս շարունակում է մնալ որպես արարչագործության հարատևող խորհրդանիշ, ինչպես նաև մեր վերաստեղծման հույս և խոստում: Եթե առաջին մարդիկ մինչև մեղքը ունեին շաբաթվա հանգստի կարիքը, ապա որքա՞ն ավելի կարիք կա դրանից հետո:

Շատ տարիներ անց, երբ Աստված իր զավակներին ազատեց Եգիպտոսի գերությունից, Նա վերստին նրանց հիշեցրեց այդ առանձնահատուկ օրվա մասին:

`Կարդացե՛ք Ելք 20.8-11 համարները: Ի՞նչ է սովորեցնում այն շաբաթի կարևորության մասին` կապված արարչագործության հետ:`

Այս պատվիրանով Աստված կոչ է անում հիշել մեր ծագումը: Հակառակ այն ամենին, ինչին հավատում են շատերը, մենք սառը, անտարբեր ու կույր ուժերի պատահական արդյունք չենք: Ընդհակառակը, մենք Աստծո պատկերով ստեղծված էակներ ենք: Մենք արարվել ենք Աստծո հետ բարեկամություն անելու համար: Կապ չունի, որ իսրայելացիների հետ վերաբերվել են որպես անարժեք աստրուկների: Ամեն շաբաթ օր Աստված առանձնահատուկ կերպով նրանց կանչում էր, որպեսզի հիշեն, թե ովքեր են իրենք իրականում․ էակներ, որ ստեղծվել են հենց Իր` Աստծո պատկերով։

«Եվ քանի դեռ շաբաթն արարչագործական աշխատանքի կոթողն է, այն մնում է որպես Քրիստոսի սիրո և զորության նշան»: (Է. Ուայթ, «Դարերի փափագ», էջ 281):

`Խորհե՛ք այն մասին, թե որքան կարևոր է վեցօրյա արարչագործության ուսմունքը: Որքան կարևոր է մեզ համար Աստծո պատվերը, որ յուրաքանչյուր շաբաթ, առանց բացառության, մեր կյանքի մեկ-յոթերորդ օրը նվիրաբերենք այդ փաստը հիշելուն: Որքան կարևոր է մեր իրական ծագումը հիշելը, ինչպես այն նկարագրվում է Ծննդոց գրքում:`