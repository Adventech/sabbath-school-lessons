---
title:  Հետագա ուսումնասիրության համար
date:  27/08/2021
---

«Աստված մարդկությանը տվեց Իր արարչագործական զորության հուշարձանը, որպեսզի նրանք կարողանան տեսնել և տարբերակել Իր ձեռքի գործերը: Շաբաթը մեզ առաջարկում է տեսնել Արարչի փառքը Իր արարչագործության մեջ: Հանգստի այդ սուրբ օրը, առավել քան մնացած բոլոր օրերին, մենք պետք է ուսումնասիրենք Աստծո լուրերը, որ մեզ համար գրվել է բնության մեջ… Երբ մենք մոտենում ենք բնության սրտին, Քրիստոսն իրական է դարձնում Իր ներկայությունը մեզ համար և խոսում մեր սրտերի հետ Իր խաղաղությամբ ու սիրով» (Է. Ուայթ, Քրիստոսի տեսանելի դասերը, էջ 25, 26):

«Կարևոր պատճառներից մեկը, թե ինչու Տերն Իսրայելին ազատագրեց Եգիպտոսի ստրկությունից, այն էր, որ նրանք կարողանային պահել սուրբ շաբաթը… Ակնհայտ է, որ Մովսեսն ու Ահարոնը վերականգնեցին շաբաթի սրբությանը վերաբերող ուսմունքը, որովհետև փարավոնը գանգատվեց նրանց. «Իսկ դուք նրանց կտրում եք իրենց գործերից» (Ելք 5.5)։ Սա պետք է ցույց տար, որ Մովսեսն ու Ահարոնը սկսել էին շաբաթի բարենորոգումը Եգիպտոսում:

Սակայն շաբաթ պահելը չպետք է Եգիպտոսի գերության հիշատակման օր լիներ: Այն պահելը որպես արարչագործության հիշատակ իր մեջ պետք է ներառեր նաև Եգիպտոսում կրոնական ճնշումից ազատագրվելու բերկրալի հիշողությունը, ճնշում, որը դժվարացնում էր շաբաթը պահելը: Այդ նույն ձևով ստրկությունից ազատագրվելը պետք է նրանց սրտերում մշտապես ջերմ քնքշություն բոցավառեր աղքատների ու ճնշվածների, որբերի ու այրիների հանդեպ» (Է. Ուայթ, «Անցած հավիտենությունից», հավելվածի նշում, էջ 549):

**Հարցեր քննարկման համար**

`Որոշ քրիստոնյաներ, և նույնիսկ որոշ յոթերորդ օրվա ադվենտիստներ թեիստական էվոլյուցիան համարում են արարչագործության կիրառելի բացատրություն: Ինչպե՞ս է շաբաթը ցույց տալիս, որ թեիստական էվոլյուցիան և  Յոթերորդ օրվա ադվենտիզմը անհամատեղելի են: Ի՞նչ նպատակ ունի սուրբ պահել յոթերորդ օրն ի հիշատակ միլիոնավոր տարիների, եթե Աստծո Խոսքը հստակ նշում է, որ այն սուրբ է համարվել նրա արարչագործության առաջին վեց օրերից հետո:`

`Ի՞նչ կպատասխանեք այն փաստարկին, որ օրը նշանակություն չունի այնքան ժամանակ, քանի դեռ մենք շաբաթվա մեջ հանգստի մեկ օր ունենք: Կամ ի՞նչ կպատասխանենք այն հայտարարությանը, որ Քրիստոսը մեր շաբաթի հանգիստն է, և հետևաբար կարիք չկա այդ օրը պահել որպես հանգստի օր:`

`Ինչպե՞ս կարող է շաբաթը սուրբ պահելն ազատության և ազատագրման հիշեցում լինել: Ի՞նչ կարող ենք անել, որ այն սահմանափակող և օրինապաշտական չդառնա:`

`Որոշ մարդիկ հայտարարում են, որ յոթերորդ օր շաբաթը սուրբ պահելը երկինք տանող ուղին վաստակելու փորձ է: Սակայն ի՞նչ տրամաբանություն կա այն պնդման մեջ, որ յոթերորդ օրը հանգստանալով, մենք ուղի ենք հարթում մեզ համար երկինք տանող ճանապարհին:`