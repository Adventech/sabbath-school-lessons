---
title:  Նոր հանգամանքներ
date:  24/08/2021
---

Քառասուն տարի անապատում թափառելուց հետո աճել էր մի սերունդ, որն աղոտ հիշողություն ուներ Եգիպտոսի մասին: Նրանք կյանքի միանգամայն այլ փորձառություններ ունեին, քան իրենց ծնողները: Այս նոր սերունդը ականատես էր եղել իրենց ծնողների շարունակական թերահավատությանը, և արդյունքնում նրանք նույնպես ստիպված եղան թափառել անապատում այնքան ժամանակ, մինչև որ մահացավ իրենց ծնողների սերունդը:

Նրանք իրենց ճամբարի կենտրոնում սրբարան ունենալու առավելություն ունեին և կարող էին տեսնել Աստծո ներկայությունը խորանի վերևում կանգնած ամպի տեսքով: Երբ այն շարժվում էր, նրանք հասկանում էին, որ ժամանակն է հավաքվելու և հետևելու նրան։ Այդ ամպը, որ նրանց համար ստվեր էր ապահովում ցերեկը և լույս ու ջերմություն՝ գիշերը, մշտապես հիշեցնում էր Աստծո սիրո և հոգատարության մասին:

`Շաբաթվա հանգստի մասին ի՞նչ առանձնահատուկ հիշեցում ունեին նրանք: Կարդացե՛ք Ելք 16.14-31 համարները:`

Հակառակ լայն տարածում գտած աստվածաբանության՝ այս համարները ցույց են տալիս, որ յոթերորդ օրը՝ շաբաթն, արդեն գոյություն ուներ` նախքան Սինայի վրա օրենքի տրվելը:

Ի՞նչ է տեղի ունեցել այստեղ:

Այն առանձնահատուկ սնունդը, որ ամեն օր մատակարարում էր Աստված, ամենօրյա հիշեցումն էր, որ Արարիչը հոգում և պահպանում է Իր ստեղծած էակներին: Շոշափելի ձևով Աստված բավարարում էր նրանց կարիքները: Նրանց համար հրաշք էր ամեն օրը, երբ արևի հետ հայտնվում էր սնունդը և անհետանում արևամուտի հետ: Երբ ինչ-որ պահի որևէ մեկը փորձում էր հաջորդ օրվա համար էլ մթերել, այն փչանում էր և հոտում: Այնուամենայնիվ, ամեն ուրբաթ օրվա հավաքածը բավական էր կրկնակի բաժին ունենալու համար, իսկ շաբաթ օրվա համար մնացածը հրաշքով թարմ էր մնում:

Իսրայելն արդեն սրբարանային ծառայություն ուներ, և բոլոր օրենքներն ու կարգավորումները գրառված էին Ղևտացիներին և Թվեր գրքերում: Եվ, այնուամենայնիվ, տարեց Մովսեսը հրավիրում էր բոլորին և կրկնում իրենց պատմությունն ու վերակարդում Աստծո տված օրենքները (տե՛ս Բ Օրենք 5.6-22):

Նոր սերունդը վերջապես պատրաստ էր մտնելու խոստացված երկիր: Իսրայելն արդեն մտածում էր փոխել առաջնորդներին, և տարեց Մովսեսը ցանկանում էր հավաստիանալ, որ այդ սերունդը կհիշի, թե ովքեր են իրենք, և որն է իրենց առաքելությունը: Մովսեսը չէր ցանկանում, որ նրանք կրկնեն իրենց ծնողների սխալները: Այսպիսով, նա կրկնում է Աստծո օրենքները: Տասը պատվիրաններն այնքան են կրկնվում, որ այս սերունդը, որ արդեն պատրաստ է նվաճելու Քանանը, չմոռանա դրանք:

`Քրիստոսի երկրորդ գալուստը տեղի կունենա մեր մահից մի քանի ակնթարթ հետո: Այդ պատճառով էլ Նրա վերադարձը միշտ մոտ է, գուցե, նույնիսկ ավելի մոտ, քան մենք կարող ենք պատկերացնել: Ինչպե՞ս կարող է շաբաթը պահելը մեզ հիշեցնել ոչ միայն այն, ինչ արդեն արել է Աստված մեզ համար, այլև այն, թե ինչ է անելու մեզ համար, երբ վերադառնա:`