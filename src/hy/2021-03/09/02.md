---
title:  Հանգստանալու նախերգանք
date:  22/08/2021
---

Աստված այնտեղ էր սկզբից: Նա ասաց և եղավ: Լույսը ցերեկը բաժանեց գիշերից, հաստատությունը հայտնվեց ջրերի մեջտեղում, և երկրորդ օրը սկսեցին գոյություն ունենալ երկինքն ու ծովերը: Երրորդ օրը՝ ցամաքն ու բուսականությունը: Աստված ձևավորեց ժամանակի ու աշխարհագրության հիմնական շրջանակը և ապա դրանք լրացրեց հաջորդ երեք օրերի ընթացքում:

Լուսատուները իշխում են երկնքում ցերեկի ու գիշերի համար: Ի տարբերություն բազմաթիվ հինավուրց մշակութների պատմությունների՝ աստվածաշնչյան արարչագործությունը շատ հստակ ներկայացնում է այն ճշմարտությունը, որ արևը, լուսինը կամ աստղերը աստվածություններ չեն: Նրանք ընդհանուր պատկերի մեջ են մտնում չորրորդ օրը և ենթարկվում են Արարչի խոսքին:

Մովսեսի կողմից նկարագրված հինգերորդ և վեցերորդ օրերը (Ծննդոց 1.20-31) լի էին կյանքով ու գեղեցկությամբ: Թռչունները, ձկները, ցամաքային կենդանիները լցնում են Աստծո ստեղծած տարածքները:

`Ինչպե՞ս է գնահատում Աստված Իր արարչագործությունը: Կարդացե՛ք Ծննդոց 1.1-13 համարները։`

Սա ընդամենն ինչ-որ տարածք չէ, որ արարել է Աստված. այն մի կատարյալ վայր է: Բազմազան արարածներ լցնում են երկիրը: Յուրաքանչյուր օր հմայիչ մեղեդու նման նորից ու նորից է հնչում Աստծո ձայնը` «բա՛րի է»:

`Ինչո՞վ է մարդու արարումը տարբերվում երկրի մնացած արարածների արարումից։ Կարդացե՛ք Ծննդոց 1.26, 27 և Ծննդոց 2.7, 21-24 համարները։`

Աստված խոնարհվում է և սկսում հողի փոշուց մարդ ձևավորել: Մարդկության արարումը Աստծո պատկերով ու նմանությամբ մտերմության ու մերձության տեսանելի դաս է: Աստված խոնարհվում է և կյանքի շունչը փչում Ադամի ռունգերի մեջ, և նա կենդանություն է ստանում: Եվայի առանձնահատուկ արարումն Ադամի կողից մեկ այլ կարևոր տարր է ավելացնում արարչագործական շաբաթին: Ամուսնությունը Աստծո ծրագրի մի մասն է մարդկության համար, սուրբ վստահություն և համագործակցություն «իշ» և «իշշա» –ի` «տղամարդու» և «կնոջ» միջև:

Այս անգամ, երբ Աստված նայում է վեցերորդ օրն Իր ստեղծած ամեն ինչին, կրկնությունն այլ ձևով է հնչում`«Եվ Աստված տեսավ, որ այն ամենը, ինչ որ արել էր, ահա շատ բարի էր» (Ծննդոց 1.31)։

Մտածեք այն մասին, թե ինչպես է աշխարհի ստեղծման աստվածաշնչյան պատմությունը արմատապես տարբերվում այն բանից, ինչ մարդկությունը սովորեցնում է, առանց Աստծո խոսքի առաջնորդության։

`Ի՞նչ է ասում սա մեզ։ Որքան կարևոր է ապավինել Աստծո Խոսքին` ճշմարտությունը հասկանալու համար:`