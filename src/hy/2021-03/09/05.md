---
title:  Հանգստանալու մեկ այլ պատճառ
date:  25/08/2021
---

Իսրայելը ճամբար էր խփել Հորդանանի արևելյան մասում: Նրանք տիրել էին Բասանի թագավորի և Ամորհացիների երկու թագավորների երկրներին: Եվ դարձյալ այս վճռական պահին Մովսեսը մեկտեղ է հավաքում Իսրայելին և նրանց հիշեցնում, որ Սինա սարի մոտ կնքված ուխտը ոչ միայն իրենց ծնողների համար է, այլև իրենց: Դրանից հետո նա կրկին կրկնում է տասը պատվիրանները, որը դարձյալ նրանց շահի համար էր:

`Համեմատե՛ք Ելք 20.8-11 և Բ Թվեր 5.12-15 համարները: Ի՞նչ տարբերություն կա այս համարներում շաբաթի պատվիրանը պահելու ձևի առումով:`

Ելք 20.8 համարում պատվիրանն սկսվում է «Հիշի՛ր» բառով: Բ Օրենք 5.12 համարն սկսվում է «Զգո՛ւյշ եղիր» արտահայտությամբ, իսկ «Հիշի՛ր» բառը նշվում է մի փոքր ավելի ուշ`Բ Օրենք 5.15 համարում: Այս համարում նրանց խորհուրդ է տրվում է հիշել, որ իրենք ստրուկներ էին: Թեև այս սերունդն ազատ էր մեծացել, նրանք բոլորը կարող էին ծնվել ստրկության մեջ, եթե չլիներ հրաշքով ազատագրումը: Շաբաթի պատվիրանը նրանց պետք է հիշեցներ, որ այն նույն Աստվածը, Ով եռանդուն գործում էր արարչագործության պատմության մեջ, նույնքան եռանդուն էր նաև իրենց ազատագրելու մեջ․ «Քո Տեր Աստվածը քեզ այնտեղից դուրս հանեց հզոր ձեռքով և բարձր բազկով» (Բ Օրենք 5.15):

Այս ճշմարտությունը հառնում է իսրայելացիների առջև, երբ երկրորդ անգամ էին կանգնած Ավետյաց երկրի սահմանների մոտ և այն նույն հանգամանքներում, որում գտնվում էր առաջին սերունդը քառասուն տարի առաջ, երբ ողորմելի ձևով ձախողվեց: Նրանք նույնքան անօգնական էին այս երկիրը նվաճելու առումով, որքան իրենց նախահայրերը, երբ փախան Եգիպտոսից: Նրանք կարիք ունեին այն Աստծուն, Ով գործում էր «հզոր ձեռքով և բարձր բազկով»։

Շաբաթն էլ ավելի մեծ ընդգրկում է ստանում: Քանի որ Աստված ազատագրման Աստված է, Իսրայելը պետք է պահի շաբաթ օրը (Բ Օրենք 5.15):

Անկասկած է, որ արարչագործությունը հեռու չէ շաբաթի պատվիրանից, նույնիսկ Բ Օրենք 5-րդ գլխում, չնայած դրդապատճառների տարբերությանը: Իսրայելի ազատագրումը Եգիպտոսի երկրից ինչ-որ իմաստով նոր արարչագործության սկիզբ է, նման Ծննդոց գրքում ներկայացված պատմությանը: Իսրայելը՝ որպես ազատագրված ժողովուրդ, Աստծո նոր ստեղծագործությունն է (օրինակի համար տես նաև Եսայիա 43.15 համարը):

Եվ քանի որ Ելքը դիտվում է որպես մեղքից ազատագրման, այսինքն` փրկության խորհրդանիշ, ապա շաբաթն էլ կարող ենք տեսնել և՛ որպես արարչագործության և՛ փրկության խորհրդանիշ: Այսպիսով, շաբաթն ամենաիսկական ձևով մատնացույց է անում Հիսուսին, Ով մեր Արարիչն է և Փրկիչը:

`Կարդացե՛ք Հովհաննես 1.1-13 համարները: Ի՞նչ են սովորեցնում մեզ այս համարները Հիսուսի մասին՝ որպես մեր Արարիչ ու Փրկիչ։`