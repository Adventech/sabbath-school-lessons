---
title:  Ուրիշներին ծառայելը պատվում էԱստծո շաբաթը
date:  01/09/2021
---

Նորկտակարանյան աշխարհում կրոնական առաջնորդները շաբաթը պահելը վերածել էին պարզապես գեղարվեստի: Տասնյակ արգելքներ ու կանոններ էին սահմանվել, որոնք պետք է օգնեին սուրբ պահելու շաբաթը:

Օրինակ, արգելվում էր որևէ բան կապելը կամ քանդելը, երկու թելեր առանձնացնելը, կրակը մարելը, որևէ առարկա մասնավոր կամ հանրային տարածք տեղափոխելը կամ որևէ առարկա հանրային տիրույթում որոշակի տարածություն տեղափոխելը:

`Ինչի՞ մեջ մեղադրեցին Հիսուսին Հովհաննես 5.7-16 համարներում:`

Ամբողջովին անտեսելով Հիսուսի կատարած հիասքանչ հրաշքը, որով Նա այդ մարդուն ազատագրեց հիվանդությունից՝ առաջնորդները մտասևեռվել էին այն բանի վրա, որ ապաքինված մարդը բոլորի աչքի առաջ շաբաթ օրը տանում է իր անկողինը: Փոխանակ տեսնելու, թե ինչպես է «Շաբաթի Տերը» (Մարկոս 2.28) հիանալի ձևով օգտագործում այդ առանձնահատուկ օրը, առաջնորդները ցանկանում էին պահպանել իրենց սեփական օրենքներն ու կարգավորումները: Մենք պետք է զգույշ լինենք, որ մեր սեփական ճանապարհներում և սեփական կյանքում նման սխալներ չգործենք:

`Ինչպե՞ս է Եսայի 58.2-3-ը ներկայացնում շաբաթը պահելու օրակարգը:`

Աստված չի ցանկանում ունայն երկրպագություն կամ բարեպաշտ լռություն տեսնել շաբաթ օրը: Նա ցանկանում է տեսնել, թե ինչպես է իր ժողովուրդը շփվում  մարդկանց հետ, հատկապես ճնշվածների և հասարակությունից օտարվածների:

Եսայիան շատ պարզ ներկայացնում է դա Եսայի 58.13-14 համարներում. «Եթե շաբաթ օրը՝ Իմ սուրբ օրը, քո ոտքը հետ պահես քո ցանկությունը կատարելուց, եթե շաբաթը կոչես հաճելի և Տիրոջը նվիրված պատվական օր ու մեծարես այն՝ չհետևելով քո ճանապարհներին, չբավարարելով քո ցանկությունը և դատարկաբանություն չանելով, այն ժամանակ կհրճվես Տիրոջով, և Ես քեզ կհանեմ երկրի բարձր տեղերը ու քեզ կուտեցնեմ քո հայր Հակոբի ժառանգությունը, քանզի Տիրոջ բերանը խոսեց այս» (Եսայի 58.13, 14)։

Մեր «հաճույքներին» տուրք տալը (Եսայի 58.13, կամ, ինչպես ասվում է մեկ այլ թարգմանությունում` «մեր սեփական հետաքրքրություններին») հավասարազոր է «շաբաթը ոտնատակ տալուն»: Մարդկային եսասիրական ծրագրերը, որ իրականացվում են շաբաթ օրը, կապ չունեն Աստծո կատարյալ շաբաթի հետ: Փոխարենը շաբաթը մեզ առաջարկում է ուշադրություն դարձնել նրանց, ովքեր պայքարում են, ովքեր գերության մեջ են, ովքվեր սոված են ու մերկ, ովքեր քայլում են խավարի մեջ և որոնց անունները կարծես ոչ ոք չի էլ հիշում: Շաբաթը, առավել քան որևէ օր, պետք է մեզ հեռացնի սեփական անձից ու եսասիրությունից և դրդի ավելի շատ մտածելու ուրիշների կարիքների մասին, քան մեր: