---
title:  Տոնելով ազատությունը
date:  30/08/2021
---

Ինչպես մենք ավելի վաղ տեսանք, շաբաթն ավելին է նշանակում, քան պարզապես արարչագործության օրերը: Երկրորդ անգամ մենք լսում ենք տասը պատվիրանների մասին, երբ Մովսեսը վերլուծում է Իսրայելի` քառասուն տարի անապատում գտնվելու ժամանակահատվածը: Շաբաթը սուրբ պահելու պատճառն այս անգամ նշվում է ոչ թե արարչագործությունը, այլ ավելի շուտ եգիպտական գերությունից ու ստրկությունից ազատագրվելը (Բ Օրենք 5.12-15):

Ու թեև այսօր մենք ստրուկ չենք Եգիպտոսում, կարող ենք բախվել ստրկության մեկ այլ տեսակի, որը կարող է որոշ առումներով նույնքան ճնշող լինել:

`Ստրկության ուրիշ ի՞նչ տեսակների կարող ենք բախվել այսօր: Կարդացե՛ք Ծննդոց 4.7, Եբրայեցիներին 12.1 և Բ Պետրոս 2.19 համարները։`

Շաբաթը նշելը կամ տոնելն ազատագրություն է այն բոլոր բաներից, որոնք գերության մեջ են պահում մեզ: Շաբաթ օրը մենք հիշում ենք, որ ազատագրվում ենք մեղքից, ընդ որում, ոչ մեր սեփական ուժերով, այլ Աստծո զորությամբ, որ առաջարկվում է մեզ հավատով: Մեզ նաև հիշեցում է տրվում, որ ազատությունը մենք չենք կարող վաստակել: Իսրայելի անդրանիկները փրկվեցին գառան արյամբ, որ երեկոյան՝ նախքան Եգիպտոսից դուրս գալը, ցողեցին իրենց դռների դրանդիներին(Ելք 12): Մենք նույնպես փրկվել ենք Գառան արյամբ և այժմ քայլում ենք այն ազատության մեջ, որ մերն է Քրիստոս Հիսուսով:

`Կարդացե՛ք Հռոմեացիներին 6.1-7 համարները: Ի՞նչ է ասում Պողոսը, որ կարող է կապվել այն ամենի հետ, ինչ տրվել է մեզ շաբաթ օրը:`

Բ Օրենք 5.15 համարում՝ «Հիշի՛ր, որ դու ստրուկ էիր Եգիպտոսի երկրում, և քո Տեր Աստվածը քեզ այնտեղից դուրս հանեց հզոր ձեռքով և բարձր բազկով. դրա համար քո Տեր Աստվածը քեզ պատվիրեց, որ պահես հանգստյան օրը», կրկին հիշեցում է տրվում ժողովրդին, որ Աստծո աշխատանքն ու զորությունն էր, որ փրկեց նրանց: Այդ դեպքում մենք՝ որպես քրիստոնյաներ, պետք է գիտակցենք, որ միայն Քրիստոսի աշխատանքն ու զորությունը կարող է փրկել մեզ մեղքից:

Այս պատվերը մեզ խորհուրդ է տալիս հանգստանալ Աստծո փրկության մեջ, որ Նա Իր հզոր բազուկով վաստակեց մեզ համար: Այս դեպքում մենք ազատվում ենք արդարություն ձեռք բերելու մեր սեփական ջանքերից, երբ հիշում ենք, որ Աստված է Արարիչը, և մենք կարող ենք վստահել Նրան, որ կարող է վերստեղծել մեզ և նույնիսկ հենց հիմա ազատագրել մեղքի հետևանքներից, եթե, իհարկե, ցանկանում ենք, որ Նա գործի մեզանում։

`Ի՞նչ անձնական փորձառություն եք ունեցել մեղքի ստրկության հետ կապված: Ինչպե՞ս կարող ենք յուրացնել ստրկությունից ազատագրվելու այն խոստումները, որոնք տրվել են մեզ Հիսուսի միջոցով։`