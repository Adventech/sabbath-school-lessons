---
title:  Նշան, որ մենք Աստծուն ենք պատկանում
date:  02/09/2021
---

Երկրորդ համաշխարհային պատերազմի ժամանակ Անգլիան սպասում էր Գերմանական զորքերի մոտալուտ ներխուժմանը: Կատարվել էին նախապատրաստական աշխատանքներ` հնարավորության սահմաններում պաշտպանելու հարազատ կղզին: Ափերի երկայնքով տեղադրվել էին հավելյալ պաշտպանական ամրություններ: Ճանապարհներն, իհարկե, հնարավորություն էին տալիս թշնամուն արագ մոտենալու իրենց նպատակակետին, և այդ պատճառով էլ մարտավարական կետերում տեղադրվեցին արգելափակոցներ: Դրանից հետո Անգլիայի իշխանությունները մի տարօրինակ բան արեցին: Թշնամու առաջխաղացումը դանդաղեցնելու և նրան շփոթության մատնելու համար նրանք հեռացրին երկաթուղային և ճանապարհային նշանները։ Իսկ քանի որ հնարավոր չէր ջնջել պատերի կամ շենքերի վրայի փորագրված կողմնորոշիչ գրությունները, դրանք ծածկեցին ցեմենտով:

Նշանները կարևոր դեր ունեն: Նրանք ծառայում են որպես ուղեցույց և առաջնորդող նշաններ: Այսօրվա մեր Աշխարհագրական տեղեկատվական համակարգի (GPS) ժամանակաշրջանում մենք բոլորս քարտեզներ ունենք և կողմնորոշվում ենք նշաններով:

`Ինչի՞ նշան է շաբաթ օրը: Կարդացե՛ք Ելք 31.13,16,17 համարները: Ինչպե՞ս կարող ենք այստեղ գրվածը կիրառել այն մարդկանց հանդեպ, ովքեր հավատում են Աստծո օրենքի անփոփոխությանը:`

Չնայած այս խոսքերն ասվել են հատուկ հին Իսրայելի համար, մենք, որ Քրիստոսինն ենք, «ուրեմն Աբրահամի սերունդն եք ու խոստման համաձայն՝ ժառանգներ» (Գաղատացիներին 3.29)։ Եվ շաբաթն այսօր էլ շարունակում է մնալ որպես նշան Աստծո և Իր ժողովրդի միջև: Ելք 31-ը նշում է, որ շաբաթը Աստծո անընդհատ կրկնվող (կամ հավերժական) ուխտի նշանն է (Ելք 31.16-17): Այս նշանն օգնում է «ճանաչելու» մեր Արարչին ու Փրկագնողին, մեզ Սրբագործողին: Դա նման է դրոշի, որ բարձրացվում է յուրաքանչյուր յոթերեորդ օր և հիշեցում է ծառայում, քանի որ մենք հակված ենք մոռանալու:

Աստծո շաբաթը մշտական հիշեցումն է մեր ծագման, մեր ազատագրման, մեր նախասահմանվածության ու մեր պատասխանատվության մասին լքվածների ու հասարակությունից դուրս հայտարարվածների հանդեպ: Իրականում շաբաթն այնքան կարևոր է, որ փոխանակ մենք գնանք նրա մոտ, նա ինքն է գալիս մեզ մոտ ամեն շաբաթ և այն էլ առանց բացառության: Նա անընդհատ կրկնվող հիշեցումն է այն մասին, թե ո՞վ ենք մենք, Ո՞վ է ստեղծել մեզ, ի՞նչ է անում Նա մեզ համար և, ի վերջո, ի՞նչ է անելու մեզ համար, երբ ստեղծի Նոր Երկինքն ու Նոր Երկիրը:

Սուրբ Աստվածը հրավիրում է Իր զավակներին՝ ուխտի մասնակիցներին, որ մտածեն այն մասին, թե ինչն է իսկապես կարևոր․ փրկարար հարաբերությունների մասին Արարչի ու Փրկագնողի և Իր քմահաճ ստեղծագործության միջև: Ամեն շաբաթ Աստծուց եկող զորությամբ և իշխանությամբ մեզ պատվիրվում է մտնել այն հանգստի մեջ, որ տրվել է մեզ Քրիստոս Հիսուսում, Ով մեր հավատի Զորագլուխն ու ու Կատարողն է, «որն Իր առջև դրված ուրախության փոխարեն խաչը հանձն առավ» (Եբրայեցիներին 12.2):

`Ինչպե՞ս կարող եք ավելի խոր փորձառություններ ունենալ՝ շաբաթ օրը շփվելով Աստծո հետ:`