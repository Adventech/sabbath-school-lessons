---
title:  Շաբաթօրյա հանգիստ
date:  28/08/2021
---

### Այս շաբաթվա ուսումնասիրության համար կարդացե՛ք.
Ծննդոց 1.26-27, Ծննդոց 9.6, Բ Պետրոս 2.19, Հռոմեացիներին 6.1-17, Ելք 19.6, Հովհաննես 5.7-16:

> <p>Հիշելու համարը.<p>
> «Վեց օր պետք է աշխատել, բայց յոթերորդ օրը հանգստյան շաբաթ է՝ սուրբ ժողով է. ոչ մի գործ չպիտի անեք. դա Տիրոջ համար շաբաթ է ձեր բոլոր բնակավայրերում» (Ղևտական 23.3)։

Մենք ամեն տեսակի փաստարկեր ենք լսում շաբաթը որպես յոթերորդ օր պահելու դեմ։ Մենք ամեն ինչ լսում ենք այն մասին, թե Հիսուսը շաբաթը փոխել է կիրակիով, թե Նա կամ Պողոսը վերացրել է շաբաթը, կամ որ առաքյալները յոթերորդ օրը՝ շաբաթը, փոխարինեցին կիրակիով՝ ի պատիվ հարության և այլն: Վերջին տարիներին փաստարկներն ավելի մեծ խրթինաբանության ու իմաստակության ենթարկվեցին: Հայտարարում են, օրինակ, թե Հիսուսը մեր շաբաթօրյա հանգիստն է, և մենք կարիք չունենք սուրբ պահելու այդ օրը և որևէ օր ընդհանրապես: Իհարկե, միշտ կլինի այն փաստարկը, ինչքան էլ դա տարօրինակ թվա, որ յոթերորդ օրը հանգստանալով՝ մենք փորձում ենք վաստակել երկինք տանող մեր ուղին:

Մյուս կողմից, որոշ քրիստոնյաներ սկսել են ավելի շատ հետաքրքրվել հանգստի գաղափարով, հանգստի օրվա պահով, ու թեև նրանք փորձում են վիճարկել, որ այդ օրը կիրակին է կամ դա նշանակություն չունի, այնուամենայնիվ, հակվում են հանգստի աստվածաշնչյան տեսակետին, և թե ինչու է այն կարևոր:

Որպես յոթերորդ օրվա ադվենտիստներ՝ մենք, իհարկե, հասկանում ենք, որ Աստծո բարոյական օրենքը հավերժ է, անփոփոխ, և չորրորդ պատվիրանին հնազանդվելը դեպի երկինք տանող ուղին հարթելու առումով ավելին չէ, քան հինգերորդ, վեցերորդ, առաջին կամ որևէ այլ պատվիրանին հնազանդվելը:

Այս շաբաթ մենք ավելի շատ կանդրադառնանք հանգստին, որ տվել է Աստված շաբաթի պատվիրանում, և թե ինչու է այն կարևոր: