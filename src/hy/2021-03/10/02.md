---
title:  Շաբաթը և արարչագործությունը
date:  29/08/2021
---

Բոլոր պատվիրաններից միայն չորրորդն է սկսվում «Հիշի՛ր» բայով: Չի ասվում` «Հիշիր՝ դու չպետք է գողանաս», կամ «Հիշիր՝ դու չպետք է ցանկանաս»: Կա միայն այս պատվիրանը` «Հիշի՛ր շաբաթ օրը»…

«Հիշելու» գաղափարը ենթադրում է պատմություն, ենթադրում է մի բան, որ տեղի է ունեցել անցյալում, և մենք կարիք ունենք լավ հիշելու այն: Երբ մենք հիշում ենք, այն կապում ենք անցյալի հետ և «Հիշիր շաբաթ օրը այն սուրբ պահելու համար» միտքը մեզ անմիջապես հետ է վերադարձնում դեպի արարչագործական շաբաթը:

`Կարդացե՛ք Ծննդոց 1.26-27 և Ծննդոց 9.6 համարները: Ի՞նչ են ասում այս համարներն այն մասին, թե որքան առանձնահատուկ ենք մենք որպես մարդ արարածներ և որքան ենք արմատապես տարբերվում Աստծո ստեղծած մյուս երկրային արարածներից։ Ինչպես նաև, թե ինչո՞ւ է այնքան կարևոր, որ մենք հասկանանք այդ տարբերությունը:`

Երբ մենք հիշում ենք արարչագործությունը, հիշում ենք, որ արարվել ենք Աստծո նմանությամբ, մի բան, որի մասին որևէ այլ ձևով չի հիշատակվում արարչագործության պատմության մեջ: Ակնհայտ է, որ որպես մարդ արարածներ մենք արմատապես տարբեր ենք մոլորակի վրա գտնող որևէ այլ ստեղծագործությունից, անկախ նրանից, թե որքան նմանություն ունի մեր ԴՆԹ-ն որոշ կենդանիների ԴՆԹ-ի հետ: Եվ, ի հակադրություն լայն տարածում գտած որոշ առասպելաբանության, մենք ընդամենը ավելի բարձրակարգ, զարգացած կապիկներ չենք, կամ որոշ նախնադարյան պրիմատների առավել զարգացած տարբերակը: Որպես մարդ էակ, որ արարված է Աստծո պատկերով, մենք եզակի ենք բոլորից ու ամեն ինչի մեջ, որ ստեղծել է Աստված այս աշխարհում:

`Ինչպե՞ս է արարչագործության պատմությունը մեզ հիշեցնում մեր հարաբերությունը արարչագործության հետ: Ծննդոց 2.15,19:`

Այն գիտակցությունը, որ Աստված ստեղծել է նաև մեր աշխարհը, մեզ հիշեցնում է արարչագործության հանդեպ ունեցած մեր պատասխանատվությունը: Մենք պետք է «իշխենք» ստեղծվածներին: Սակայն իշխանություն ունենալ չի նշանակում շահագործել: Մենք պետք է կառավարենք որպես Աստծո տնտեսներ: Մենք պետք է շփվենք բնաշխարհի հետ այնպես, ինչպես Աստված:

Այո, մեղքը խաթարեց և խառնաշփոթության մեջ գցեց ամեն ինչ, սակայն այս երկիրը շարունակում է մնալ Աստծո արարչագործությունը, և ոչինչ մեզ իրավունք չի տալիս շահագործելու այն, հատկապես ի վնաս մնացած մարդ արարածների, ինչն այնքան հաճախ է պատահում:

`Բացի այն փաստից, որ շաբաթն արարչագործության հուշարձան է, ինչպե՞ս կարող է շաբաթը պահելն օգնել ավելի լավ գիտակցելու, որ մենք պետք է լինենք շրջակա միջավայրի բարի տնտեսներ:`