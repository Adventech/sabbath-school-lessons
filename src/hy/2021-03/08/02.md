---
title:  Բուժարար հանգիստ
date:  15/08/2021
---

Եթե երբևէ կա մի ժամանակ, որ մենք հանգստի կարիք ունենք, դա այն ժամանակն է, երբ հիվանդ ենք: Մենք ֆիզիկական հանգստի կարիք ունենք, որպեսզի մեր մարմինը կարողանա վերականգնել իմունային համակարգը:

Երբեմն մենք նաև հոգեկան հանգստի կարիք ենք զգում: Դա թեթև, կյանքին վտանգ չսպառնացող տկարություն է, ինչպես, օրինակ, մրսածության կամ գլխացավի դեպքում է: Մենք պետք է փորձենք չմտածել այն ամենի մասին, ինչ պետք է անեինք, բայց որոնք դեռևս չենք կարող անել:

Երբեմն, երբ հիվանդության պատճառով վտանգ է սպառնում մեր կյանքին, մենք լարվում ենք և անհանգստանում, թե ինչպիսին կլինեն բժշկական հետազոտության արդյունքները: Հետո մենք սկսում ենք զարմանալ, թե ինչու է այդպես: Անառողջ կենսակերպը վերջապես բռնե՞ց մեզ իր ճիրաններում: Արդյո՞ք պատճառը 20 տարի առաջ օգտագործած թմրամիջոցներն էին: Իսկ, միգուցե, պատճառն ավելորդ քա՞շն է, որ հավաքել ենք վերջին մի քանի տարիներին: Միգուցե, Աստված պատժո՞ւմ է մեզ այն գաղտնի մեղքի համար, որի մասին ուրիշ ոչ ոք չգիտի:

`Կարդացե՛ք Մարկոս 2.1-4 համարները: Ի՞նչ տեղի ունեցավ այստեղ:`

Այս պատմության մեջ անդամալույծի համար դա ակնհայտ դեպք էր: «Դարերի փափագ» գրքում (էջ 267-271)մենք կարդում ենք դրա նախապատմությունը: Անդամալույծն արել էր բաներ, որոնցով չէր կարող շատ հպարտանալ: Նրա մեղավոր կյանքն էր այդ հիվանդության պատճառը, և հոգևոր փորձագետներն ուղիղ կապ տեսան այդ ամենի պատճառի ու հետևանքի միջև: Նա ինքն էր իր մեղքերի պատճառով իր վրա բերել այդ հիվանդությունը, և բուժումն անհնարին էր։

Այսպիսի վերաբերմունքը կարող է խիստ բնորոշ լինել: Մենք հաճախ հակված ենք մտածելու` ո՞վ է արել դա: Եթե հանցագործություն է կատարվել, ապա ինչ-որ մեկը պետք է պատասխան տա դրա համար: Եթե որևէ տեղ պատահար է տեղի ունեցել, ապա ինչ-որ մեկը պետք է բողոք ներկայացնի: Սակայն մեղքը մատնանշելը հիվանդին չի ապաքինում կամ չի վերականգնում:

Աստծո նախնական ծրագիրն իր մեջ ցավ, հիվանդություն և տառապանք չէր պարունակում: Հիվանդությունն այս մոլորակ եկավ մեղքի ներխուժումից հետո: Ահա թե ինչու Աստված մեզ տալիս է առողջության ուղեցույցներ, որպեսզի մենք կարողանանք ավելի լավ կյանք վայելել այժմ: Սակայն քանի դեռ մենք գտնվում ենք մեղքով հիվանդ այս աշխարհում, ապա առողջության ոչ մի երաշխիք չկա, որքան էլ ջանասիրաբար հետևենք առողջապահական սկզբունքների:

Բարի լուրն այն է, որ Աստված կարող է հանգիստ տալ մեզ անկախ նրանից մենք հիվանդ ենք թե առողջ, հիվանդությունը մեր սեփական մեղքի, թե որևէ մեկի անփութության հետևանք է, մեր գենե՞րն են մեղավոր, թե՞ պարզապես այս մեղավոր աշխարհում ապրելու կողմնակի արդյունքը: Աստված գիտի, թե ինչպես հանգիստ տա մեզ:

`Երբ որևէ մեկը հիվանդանում է, պետք չէ անմիջապես մատնացույց անել մեղքը։ Միևնույն ժամանակ, ինչո՞ւ որոշ դեպքերում հիվանդության պատճառը հասկանալը կարող է վճռորոշ քայլ լինել ապաքինվելու ու վերականգնվելու համար:`