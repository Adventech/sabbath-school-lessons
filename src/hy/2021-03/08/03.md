---
title:  Բուժում արմատից
date:  16/08/2021
---

Անդամալույծին իջեցրին Հիսուսի մոտ. բոլորի աչքերը Հիսուսին են հառված: Կբուժի՞ Նա բացահայտ մեղավոր այդ մարդուն: Դատապարտման խոսք կասի՞ հիվանդության վերաբերյալ։

`Ինչպե՞ս է Հիսուսը պատրաստվում բուժել անդամալույծին: Ո՞րն է առաջին բանը, որ անում է Հիսուսը նրա համար: Կարդացե՛ք Մարկոս 2.5-12 համարները։`

Քանի որ հաճախ հիվանդության մասին չգիտենք այնքան ժամանակ, քանի դեռ չենք նկատել ախտանիշները, հիվանդության մասին մտածում ենք պարզապես որպես ախտանիշների առանձին դրսևորումներ: Եվ կարծում ենք, որ ախտանիշներից ազատվելով կարող ենք բուժվել։ Սակայն Հիսուսն այլ կերպ է մոտենում հիվանդությանը: Նա գիտի բոլոր տառապանքների ու հիվանդությունների արմատը և ցանկանում է առաջին հերթին բուժել այն:

Անդամալույծի դեպքում նրա հիվանդության ակնհայտ հետևանքները բուժելու փոխարեն Հիսուսն անմիջապես գնում է դեպի խնդրի արմատը, այն, ինչն առավել անհանգստացնում է այդ մարդուն: Անդամալույծն ավելի խոր է զգում իր մեղավորության ու Աստծուց բաժանված լինելու բեռը, քան հիվանդությունը: Աստծո մեջ հանգստություն ունեցող մարդն ընդունակ է դիմանալու ցանկացած տառապանքի, որին կբախվի մեղքով հիվանդ այս աշխարհում: Ահա թե ինչու է Հիսուսն ուղիղ գնում դեպի արմատը և առաջին հերթին ներում առաջարկում:

Կրոնական առաջնորդներն ապշում են, երբ լսում են, թե ինչպես է Հիսուսը հայտարարում, որ ներում է նրանց մեղքերը: Ի պատասխան նրանց չբարձրաձայնած մեղադրանքների՝ Հիսուսն Ինքն է հարց առաջադրում:

`Կարդացե՛ք Մարկոս 2.8-9 համարները: Ի՞նչ մարտահրավեր է առաջադրում Հիսուսը դպիրներին: Իրականում ո՞ր հարցի հետ է Նա առնչվում:`

Բառերը ոչինչ չարժեն, սակայն ոչ այն դեպքում, երբ Աստված է խոսում: Աստծո հզոր խոսքով էր, որ ամեն ինչ կյանքի կոչվեց (Ծննդոց 1): Թեև ներումը մի երևույթ է, որը մենք չենք կարող տեսնել, սակայն այն թանկ արժե: Ներման գինը Աստծո Որդու կյանքն էր խաչի վրա: Մնացած ամեն ինչ երկրորդական է: Որպեսզի ցույց տա ներման զորությունն ու իրական լինելը, Հիսուսը դրանից հետո բուժում է անդամալույծին:

Աստված կամենում է առաջին հերթին մեր ներսը բուժել: Եվ ապա Նա երբեմն որոշում է անմիջապես ֆիզիկական ապաքինում պարգևել, ինչպես անդամալույծի դեպքում էր: Կամ էլ մենք երբեմն ստիպված կլինենք սպասել հարության արշալույսին`ֆիզիկական ապաքինում ստանալու համար: Ցանկացած դեպքում մեր Փրկիչը կամենում է, որ մենք կարողանանք հանգստանալ Նրա սիրո, շնորհի ու ներման հավաստիացման մեջ նույնիսկ հիմա, անգամ մեր տառապանքների մեջ:

`Ինչպե՞ս կարող ենք հանգիստ ու խաղաղություն գտնել, եթե անգամ ապաքինմանը վերաբերող մեր աղոթքները անպատասխան են մնում:`