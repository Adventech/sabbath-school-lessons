---
title:  Հանգիստ և ավելին
date:  19/08/2021
---

Աստված գիտի, որ այդ ամբողջ վազքը հոգնեցրել է Եղիային: Նա գիտի, որ Եղիան ավելի շատ հոգնել է հուզականորեն, քան ֆիզիկապես, քանի որ մեղքի հսկայական բեռ է կրում իր վրա: Եվ ինչպես Հիսուսը շատ տարիներ հետո պետք է բուժեր անդամալույծին, այնպես էլ Աստված է հեռացնում Եղիայի հոգնությունը և հանգիստ պարգևում նրան: Վերջապես նա կարող է իսկապես քնել ու հանգստանալ:

Մենք կարող ենք ենթադրել, որ այստեղ պատմությունը պետք է ավարտվի, բայց այդպես չէ: Աստծո հանգիստը մեկանգամյա իրադարձություն չէ: Աստծո հանգստի մեջ մտնելը դանդաղ ապաքինում է ենթադրում, այսինքն՝ աստիճանաբար հրաժարվել բացասական մտքերից և քայքայիչ սովորություններից: Աստված միտումնավոր չի շտապում բուժել։

`Կարդացե՛ք Գ Թագավորների 19.5-8 համարները: Ո՞ւր է գնում այժմ Եղիան և ինչո՞ւ:`

Հանգստանալուց հետո Եղիան նորից է վազում: Սակայն այս անգամ Աստված ուղղություն է տալիս նրա վազքին: Աստված հասկանում է, որ այս մեղավոր աշխարհում կյանքը կարող է և անպայման դեպրեսիայի առիթներ է ստեղծելու: Նա հասկանում է, թե ինչն է դրդում մեզ վազելու, սակայն Նա ցանկանում է կարգավորել և ճիշտ ուղղության մեջ դնել մեր վազքը: Նա կամենում է, որ մենք բոլորս ինքնաոչնչացնող, անգիտակից վազքի փոխարեն դեպի Իրեն վազենք: Եվ երբ մի օր մենք դեպի Իրեն վազենք, Նա կսովորեցնի մեզ լսել «մի մեղմ ու նուրբ ձայն» (Գ Թագավորների 19.12), որը հանգստություն կտա մեզ:

Եղիան այլևս ուժ չուներ ինքնուրույն վեր կենալու և ընդառաջ գնալու Աստծուն։ Աստված տալիս է այդ հանդիպման ուժը և լուսավոր ապագայի խոստումը:

Երբ Եղիան պառկեց գիհու ծառի տակ և մահ խնդրեց, կարծում էր, որ իր լավագույն օրերն արդեն ավարտված են:

`Կարդացե՛ք Գ Թագավորների 19.15-16 և Դ Թագավորների 2.11 համարները: Դեռևս ի՞նչ էր սպասվում Եղիային:`

Աստված գիտեր, որ Եղիային դեռևս լավ օրեր են սպասում: Մարգարեն ապաքինվելու էր, որովհետև նա սովորելու էր կարգավորել իր կյանքն Աստծո նպատակներին համապատասխան և ընդունելու էր Նրա հանգիստը: Դեռևս պետք է թագավորներ օծեր և իրավահաջորդներ նշանակեր: Աստված արդեն գիտեր Եղիսեի մասին, որը որդու նման մտերիմ պետք է լիներ Եղիայի հետ: Աստված գիտեր, որ Եղիան հավատով դարձյալ պետք է կրակ իջեցնի երկնքից (Դ Թագավորների 1.10): Եղիան ոչ թե հուսահատ մահ էր գտնելու գիհու ծառի տակ, այլ բոցե կառքով պետք է երկնային հանգիստ ուղևորվեր:

`Ի՞նչ կարող ենք սովորել Եղիայի պատմությունից, թե ինչպես, որքան էլ վատ վիճակում լինենք, Աստծո զորությամբ կարող ենք շարունակել պայքարը և չհանձնվել:`