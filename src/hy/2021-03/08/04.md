---
title:  Փախուստ
date:  17/08/2021
---

Հիմնվելով Առողջապահության համաշխարհային կազմակերպության (ԱՀԿ) տվյալների վրա, աշխարհում ամենաշատ տարածված հիվանդությունը, որից ամեն տարի տառապում է ավելի քան երեք հարյուր միլիոն մարդ, միշտ չէ, որ ունի ակնհայտ տեսանելի ախտանիշներ: Դեպրեսիան առաջնակարգ տեղ է գրավում աշխարհում տարածված հիվանդությունների պատճառագիտության մեջ: Այն հիվանդությունների առաջացման հիմնական գործոնն է:

Ցավոք, քրիստոնեության մեջ հաճախ չեն խոսում դեպրեսիայի մասին, որովհետև դա կարող է դիտվել որպես անբավարար հավատի նշան: Ի վերջո, մի՞թե չի ենթադրվում, որ քրիստոնյաները պետք է միշտ լցված լինեն ուրախությամբ, երջանկությամբ և այդօրինակ զգացումներով: Այսպիսով, արդյո՞ք դեպրեսիան նշան չէ, որ ինչ-որ բան սխալ է մեր և Աստծո փոխհարաբերության մեջ:

Շատ մարդիկ գիտեն, որ դա ճիշտ չէ: Նույնիսկ քրիստոնյաները, անգամ հավատարիմ քրիստոնյաները կարող են ինչ-որ պահի պայքարել դեպրեսիայի դեմ, հատկապես ցնցումային իրադարձություններից հետո, և դա հավատի բացակայության կամ Աստծո հանդեպ անբավարար վստահության հետևանք չէ: Դարձյալ կարելի է կարդալ Սաղմոսները և տեսնել այն ցավը, տառապանքներն ու վիշտը, որ կրում էր Աստծո հավատարիմ ժողովուրդը:

Երբեմն դեպրեսիան հանդարտ ու լուռ տիրում է մեզ, և մենք այն գիտակցում ենք միայն այն ժամանակ, երբ լիովին իր ճիրանների մեջ է պարուրում մեզ: Երբեմն այն արագ, հանկարծակի հարվածում է մեզ, հատկապես ուժեղ հուզական կամ ֆիզիկական ցնցումներից հետո: Օրինակ, Աստծո հավատարիմ մարգարեն՝ Եղիան, Կարմեղոս լեռան վրա տեղի ունեցած իրադարձություններից հետո ամբողջովին հյուծվեց թե՛ հուզականորեն և թե՛ ֆիզիկապես:

`Գ Թագավորների 18 գլխում Եղիան անմիջապես տեսնում է Աստծո հրաշքը, երբ երկնքից կրակ է իջնում: Ի պատասխան իր աղոթքի՝ նա տեսնում է, թե ինչպես է անձրև գալիս, և դրանով վերջ է տրվում երեք տարի տևած երաշտին: Ինչո՞ւ է Եղիան փախուսի դիմում Հեզաբելի սպառնալիքների պատճառով: Կարդացե՛ք Գ Թագավորների 19.1-5 համարները:`

Եղիան 24 ծանր ու հոգնեցուցիչ ժամեր է անցկացրել: Այս փորձառությունը, զուգորդվելով դաժան հիասթափությանն և մահվան սպառնալիքին, դեպրեսիայի ազդանշան է Եղիայի համար:

Եղիան այնտեղ էր նաև այն ժամանակ, երբ սպանվեցին թվով մոտ 850 Բահաղի մարգանեներ, նրանցից շատերը, հավանաբար, հենց իր սեփական ձեռքով (Գ Թագավորների 18.40): Նման իրադարձությունը, նույնիսկ արդար գործի համար, հեշտությամբ կարող է ցնցման հասցնող սթրեսի մեջ գցել թե՛ այն դիտողին և թե՛, որ ավելի վատ է, մասնակցողին:

Այսպիսով, Եղիան սկսում է վազել՝ փորձելով փախուստ տալ: Երբեմն մենք վազում ենք դեպի սառնարանը և փորձում ուտելու օգնությամբ նորից երջանիկ զգալ մեզ: Երբեմն էլ փորձում ենք քնել՝ մեզանից հեռու վանելով մեր հուզական ցնցումները:

Փախչելու ջանքերի մեջ մենք երբեմն նոր հարաբերություններ, աշխատանք կամ վայրեր ենք որոնում: Եվ երբեմն էլ թաղվում ենք ավելի շատ աշխատանքի, վերջնաժամկետների ու պայմանավորվածությունների մեջ, որովհետև ավելի շատ ենք ցանկանում խուսափել այն անանուն երևույթներից, որ սպառում են մեր ուրախությունն ու հանգիստը: Շատերն, իհարկե, սկսում են այս կամ այն տեսակի «դեղամիջոցներ» օգտագործել՝ փորձելով մեղմել իրենց ցավը: Եվ, ի վերջո, այս բոլորը միայն քողարկում են ախտանիշները, սակայն չեն լուծում հիմնախնդիրը և երբեմն կարող են ավելի վատթարացնել վիճակը: