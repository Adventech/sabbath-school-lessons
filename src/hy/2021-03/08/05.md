---
title:  Շատ հոգնած` վազելու համար
date:  18/08/2021
---

Եղիան հոգնել է և այլևս չի կարող վազել: Եվ այսպես, նա նորից է աղոթում: Այս աղոթքը շատ տարբեր է այն հավատով լի աղոթքից, որին Աստված պատասխանեց Կարմեղոս լեռան վրա (Գ Թագավորների 18.36, 37) Բահաղի քահանաների ու մարգարեների, թագավորական շքախմբի ու հասարակ ժողովրդի ներկայությամբ: Սա հուսահատ աղոթք է, պարզ ու համառոտ:

`Գ Թագավորների 19.4 համարում Եղիան ասում է, որ ինքն իր հայրերից ավելի լավը չէ: Ինչի՞ մասին է նա խոսում:`

Երբ Եղիան վերջապես խաղաղվում է, մեղավորության զգացումը սկսում է ճնշել նրան: Նա գիտակցում է, որ իր փախուստով կարող է իրեն զրկել Իսրայելում բարեփոխումները շարունակելու մեծ հնարավորությունից: Նա գիտակցում է, որ հիասթափեցրել է նրանց, ովքեր իր կարիքն ունեն: Սակայն նա ուժ չունի դա անելու: Այսպիսով, կյանքի մի ցավոտ պահի նա իրեն տեսնում է կարծես հայելու մեջ՝ ավելի հստակ ու լիակատար հասկանալով իր ժողովրդի պատմությունը և տեսնելով իրեն այնպես, ինչպես կա իրականում:

Տեսնել մեզ այնպիսին, ինչպիսին կանք իրականում․ դա կարող է ցավոտ հայտնություն լինել մեզանից յուրաքանչյուրի համար: Որքա՜ն պետք է երախտապարտ լինենք այն խոստման համար, որ Աստված Քրիստոսում մեզ տեսնում է այնպիսին, ինչպիսին տեսնում է Քրիստոսին, որքան էլ մեղավոր լինի մեր կյանքը: Ավելի մեծ ի՞նչ հույս կարող ենք ունենալ, քան այն, որ հավատով կարող ենք հավակնել Քրիստոսի արդարությանը (տե՛ս Փիլիպեցիներին 3.9):

Եվ, այնուամենայնիվ, դեպրեսիան կարող է ընկղմել մեզ սեփական անձն ատելու խավար շրջապտույտի մեջ: Եվ երբեմն մենք սկսում ենք մտածել, որ մահը միակ ուղին է այդ ամենից ազատագրվելու համար:

Թվում է, թե դա այդպես էր Եղիայի դեպքում: Այդ ամենը շատ էր նրա համար: Ահա թե ինչու նա ասում է. «Արդեն բավական է, ո՛վ Տեր, ա՛ռ իմ հոգին, որովհետև ես իմ հայրերից լավը չեմ» (Գ Թագավորների 19.4)։

Բարի լուրն այն է, որ մեծագույն Ապաքինողը չի դատապարտում Եղիային։ Աստված շատ ավելի լավ է հասկանում, քան մենք, թե ինչ խնդրի առաջ ենք կանգնած այն ժամանակ, երբ պայքարում ենք դեպրեսիայի դեմ:

«Գուցե մենք ոչ մի ակնհայտ ապացույց չունենանք, որ մեր Ազատարարի կարեկցանքով ու սիրով լի դեմքը դեպի մեզ է հակված, սակայն դա հենց այդպես է: Միգուցե, չզգանք Նրա տեսանելի հպումը, սակայն Նրա ձեռքը մեզ վրա է, լի սիրով և գթասիրտ քնքշությամբ»։ (Է. Ուայթ, Քայլեր դեպի Քրիստոսը, էջ 97)

Աստված գիտի և հասկանում է, որ «ճանապարհը շատ երկար պիտի լինի» (Գ Թագավորների 19.7) մեզ համար, սակայն երբեմն Նա ստիպված է լինում սպասել, որ մենք դադարենք վազելուց: Եվ դրանից հետո Նա կարող է միջամտել:

Երբեմն խեղդվողներն այնքան են շփոթվում, որ պայքարում են փրկարարի դեմ՝ ստիպելով նրան հեռանալ։ Դրանից հետո փրկարարը ստիպված է լինում հետ ընկրկել՝ դադարեցնելով փրկարարական աշխատանքներն այնքան ժամանակ, մինչև խեղդվողը հայտնվի անգիտակից վիճակում, որից հետո միայն վերսկսի փրկարարական գործողությունը:

`Ի՞նչ հույս և մխիթարություն կարող եք գտնել հետևյալ համարներում. Սաղմոսներ 34.18, Մատթեոս 5.1-3, Սաղմոսներ 73.26, Եսայիա 53.4-6։`