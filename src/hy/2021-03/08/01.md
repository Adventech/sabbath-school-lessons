---
title:  Ազատ՝ հանգստանալու համար
date:  14/08/2021
---

### Այս շաբաթվա ուսումնասիրության համար կարդացե՛ք.
Մարկոս 2.1-12, Գ Թագավորների 18, Գ Թագավորների 19.1-8, Մատթեոս 5.1-3, Եսայի 53.4-6, Դ Թագավորների 2.11։

> <p>Հիշելու համարը.<p>
> «Տերն է իմ լույսը և իմ փրկությունը, ես ումի՞ց պիտի վախենամ. Տերն է իմ կյանքի ապավենը, ես ումի՞ց պիտի սարսափեմ» (Սաղմոսներ 27.1)։

Իր երկրային ծառայության ժամանակ Հիսուսին հանդիպած մարդկանցից շատերը հիվանդ էին, երբեմն` նույնիսկ մահացու: Նրանք շրջապատում էին Հիսուսին` ապաքինվելու և իրենց տառապանքներից ազատագրվելու համար: Եվ նրանք միշտ ստանում էին այն, ինչ խնդրում էին:

Երբեմն Նա պարզապես մի բառ էր ասում, և մարդիկ լիովին վերականգնվում էին: Երբեմն Նա հպվում էր հիվանդներին, և նրանք հրաշքով ապաքինվում էին: Երբեմն Հիսուսը ճանապարհում էր նրանց, և բուժումը տեղի էր ունենում հենց ճանապարհին: Նա բուժում էր տղամարդկանց ու կանանց, երեխաներին, հրեաներին ու ոչ հրեաներին, հարուստներին ու աղքատներին, համեստ ու անպաշտպան մարդկանց: Բորոտության ու կուրության ամենաչարագուշակ դեպքերն անգամ ենթակա էին Նրա բուժմանը: Նա բուժեց նույնիսկ ամենավատ «հիվանդությունը»` մահը:

Այս շաբաթ մենք կուսումնասիրենք ապաքինման երկու խիստ տարբեր օրինակներ: Դրանցից մեկում տառապանքների մեջ գտնվողն այնքան հիվանդ էր, որ չէր կարող նույնիսկ ինքնուրույն գնալ Հիսուսի մոտ: Նրա ախտանիշները հստակ տեսանելի էին բոլորին: Մյուս դեպքում տեսանելի ախտանշաններ չկային: Երկու դեպքում էլ ապաքինումը եկավ ժամանակին և Աստծո ճանապարհով:

Ուսումնասիրելով ցավից ու տառապանքից ազատագրվելու թեման, կխորհենք նաև այն հարցի շուրջ, որ մենք բոլորս մեր քրիստոնեական ընթացքի այս կամ այն պահին վերապրել ենք այդ փորձառությունը: Իսկ ի՞նչ է տեղի ունենում, երբ ապաքինման համար մեր աղոթքներին պատասխան չենք ստանում: Դրանից հետո ինչպե՞ս կարող ենք մենք հանգիստ գտնել: