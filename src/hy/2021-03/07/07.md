---
title:  Հետագա ուսումնասիրության համար
date:  13/08/2021
---

Ինչպես Հովսեփն իր սեփական եղբայրների կողմից վաճառվեց հեթանոսներին, այնպես էլ Քրիստոսն Իր աշակերտներից մեկի կողմից վաճառվեց Իր կատաղի թշնամիներին: Հովսեփն անհիմն կերպով մեղադրվեց և բանտ ընկավ իր առաքինության պատճառով: Այդպես էլ Քրիստոսն արհամարհվեց ու մերժվեց, որովհետև Իր արդար ու անձնազոհ կյանքը հանդիմանություն էր մեղքին, ու թեև ոչ մի մեղք չուներ, Նա դատապարտվեց կեղծ վկաների վկայությունների հիման վրա: Եվ Հովսեփի համբերությունն ու հեզությունը անարդարության ու ճնշումների ներքո, ներելու և ազնիվ վեհանձնություն դրսևորելու պատրաստակամությունն իր անազնիվ եղբայրների հանդեպ ներկայացնում են Փրկչի անմնացորդ համբերատարությունը չար մարդկանց չարագործությունների հանդեպ, ներողամտություն ոչ միայն Իրեն մահվան դատապարտողների հանդեպ, այլև բոլոր նրանց հանդեպ, ովքեր գնում են դեպի Իրեն` խոստովանելու իրենց մեղքերը և ներում գտնելու (Է. Ուայթ Նահապետներ և մարգարեներ, էջ 239, 240):

Ոչինչ չի կարող արդարացնել այն հոգին, որը չի ներում: Նա, ով ողորմած չէ ուրիշների հանդեպ, դրանով ցույց է տալիս, որ ինքը մասնակից չէ Աստծո ներող շնորհին: Մեղք գործող սիրտը Աստծո ներման մեջ մերձենում է Անսահման Սիրո մեծ սրտին: Աստվածային կարեկցանքի ալիքը հոսում է դեպի մեղավորների հոգին և այնտեղից էլ դեպի ուրիշների հոգին: Քնքշությունն ու ողորմածությունը, որ դրսևորեց Քրիստոսն Իր հիասքանչ կյանքում, կդրսևորվի նաև նրանց կյանքում, ովքեր դառնում են Նրա շնորհը տարածողները (Է. Ուայթ, Քրիստոսի առակները, 251):

**Հարցեր քննարկման համար**

`Ինչ-որ մեկը մի անգամ ասել է. «Չներելը նման է թույն խմելուն այն հույսով, որ քո դիմացինը կմահանա»: Ի՞նչ են նշանակում այս խոսքերը:`

`Ո՞րն էր այս բոլոր բարդ ծրագրերի նպատակը, որոնց միջով անցավ Հովսեփը, որպեսզի բացահայտի իր ինքնությունը: Ի՞նչ բերեց դա նրա և նրա եղբայրների համար:`

`Հովսեփի տնտեսը պետք է որ մասնակցեր Հովսեփի եղբայրների հանդեպ նյութվող որոշ դավադրությունների (օրինակ Ծննդոց 44.1-12): Ինչպե՞ս է ներման փորձառությունն ազդում նրանց վրա, ովքեր ընդամենը դիտողներ են:`

`Աստված միշտ առաջնորդում է Իր զավակներին հնարավոր միակ ճանապարհով, այնպիսին, որ մարդիկ իրենք էլ կընտրեին, եթե տեսնեին վերջը սկզբից և հասկանային այն նպատակի փառքը, որ իրականացնում են որպես Աստծո համագործակիցներ (Է. Ուայթ, Դարերի փափագը, էջ 224, 225):  Մտածեք ձեր սեփական կյանքի մասին, մինչ մտորում եք այս հատվածի շուրջ: Ինչպե՞ս կարող է այն օգնել դիմակայելու և հաղթահարելու բազմաթիվ փորձություններ ու դժվարություններ, որոնց միջով անցնում ենք:`