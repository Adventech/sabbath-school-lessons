---
title:  Ներել և մոռանա՞լ
date:  10/08/2021
---

Ներումը պատրաստակամությունն է, երբ կամավոր կերպով հրաժարվում ես դժգոհելու, դատապարտելու կամ վրեժ լուծելու իրավունքից քո հանդեպ անարդարացի վարված անձի կամ խմբի հանդեպ: Հոլոքոստը վերապրածների հետ աշխատող, ընտանեկան թերապևտ դոկտոր Մերիլին Արմըրը, որ փորձում էր հասկանալ, թե ինչ է տեղի ունեցել նրանց հետ, գրում է. «Ներման ողջ գաղափարը զոհի կողմից ինքնակամ գործողություն է: Դա մի այնպիսի բան չէ, որ տեղի է ունենում հենց այնպես, ինքն իրեն»:

Ներումը չի նշանակում, որ հետևանքներ չեն լինելու: Ներել՝ չի նշանակում թույլ տալ, որ բռնարարը շարունակի իր բռնի գործողությունները: Ներել՝ նշանակում է, որ մենք հրաժարվում ենք վրդովմունքից և վրեժ լուծելու մեր փափագը հանձնում ենք Աստծուն: Հակառակ դեպքում բարկությունն ու դառնությունը, վրդովմունքն ու ատելությունը ավելի շատ վնաս կպատճառեն մեզ, քան կարող էր անել մեզ վնասող մարդը:

`Ի՞նչ ենք շահում մենք՝ ուրիշներին ներելով: Մտորե՛ք Մատթեոս 18.21-35 համարների շուրջ։`

Անկասկած է, որ ներել սովորելու կարևոր գործոններից մեկը հասկանալն է, թե ինչ է ներվել մեզ Քրիստոսի միջոցով: Մենք բոլորս մեղք ենք գործել ոչ միայն մարդկանց, այլև Աստծո դեմ:

Անկասկած է, որ յուրաքանչյուր մեղք մեղք է մեր Տիրոջ և մեզ Ստեղծողի հանդեպ: Եվ, այնուամենայնիվ, մենք կարող ենք ներում խնդրել մեր բոլոր մեղքերի համար ոչ թե որովհետև արժանի ենք դրան (իսկ դա այդպես չէ), այլ որովհետև Աստծո շնորհն է գործում մեր հանդեպ: Երբևէ ըմբռնելով այդ սրբազան ճշմարտությունը, մեր սեփականը դարձնելով այդ ներումը, ինքներս ապրելով ու զգալով Աստծո ներման իրականությունը՝ մենք կարող ենք հաջորդ քայլն անել և ներել ուրիշներին: Մենք ներում ենք, ոչ թե որովհետև ուրիշներն արժանի են դրան, այլ որովհետև դա այն է, ինչ մենք ստացել ենք Աստծուց և ինչի կարիքն ունենք: Եվ դրանից բացի, որքա՞ն հաճախ ենք մենք արժանի ներման:

Ինչպես տեսանք, Հովսեփը ընտանեկան հարաբերությունների երկրորդ հնարավորությունն է առաջարկում նրանց: Այլևս ոխ չկա, կարիք չկա հետ նայելու, այն բաներին, որ տեղի են ունեցել անցյալում:

Գրեթե անհնար է սկսել այդ ամենն այն ընտանիքում, որտեղ մենք միմյանց հիանալի վիրավորելու վարպետ ենք դարձել: Սակայն Հովսեփն այլ ձևով է արձագանքում: Նա կարծես ցանկանում է հետևում թողնել անցյալը և սիրով շարժվել առաջ: Եթե Հովսեփն ուրիշ վերաբերմունք դրսևորեր, այս պատմությունը միանգամայն այլ վախճան կունենար, ոչ այնքան երջանիկ:

`«Երանի՜ նրանց, որոնց անօրենությունները ներվեցին և որոնց մեղքերը ծածկվեցին: Երանի՜ այն մարդուն, որի մեղքը Տերը հաշվի չի առնի» (Հռոմեացիներին 4.7-8): Ի՞նչ է ասում Պողոսն այն մասին, թե ինչ է տրվել մեզ Հիսուսի միջոցով, և ինչպե՞ս կարող է այս հրաշալի խոստումն ազդել մեր վերաբերմունքի վրա նրանց հանդեպ, ովքեր վիրավորել են մեզ:`