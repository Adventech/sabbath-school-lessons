---
title:  Պայմանների ստեղծում
date:  09/08/2021
---

Հովսեփը ներել էր իր եղբայրներին: Մենք չգիտենք ճշգրիտ ժամանակը, թե երբ էր նա ներել եղբայրներին, սակայն ակնհայտ է, որ դա տեղի էր ունեցել նախքան եղբայրների հայտնվելը: Հովսեփը, հավանաբար, երբեք էլ չէր բարգավաճի Եգիպտոսում, եթե ներած չլիներ, որովհետև, ամենայն հավանականությամբ, բարկությունն ու դառնությունը կկրծեին նրա հոգին և կխաթարեին նրա հարաբերությունները Տիրոջ հետ:

Որոշ ուսումնասիրություններ ցույց են տալիս, որ ողբերգություն ապրածների համար իրենց տառապանք պատճառողներին ներելն այն առանցքային գործոնն է, որ թույլ կտա վերականգնվել և նորովի սկսել կյանքը: Առանց ներման մենք շարունակում ենք մնալ զոհի վիճակում: Ներումն ավելի շատ մեզ հետ է կապված, քան այն անձնավորության կամ անձնավորությունների, որոնք չարությամբ են վարվել մեզ հետ։

Ու թեև Հովսեփը ներել էր եղբայրներին, նա չի ցանկանում, որ ընտանեկան փոխհարաբերությունները մնան այն մակարդակում, ինչպիսին թողել էր իր հեռանալու ժամանակից ի վեր, այսինքն Դոթայիմի չոր ջրհորում: Նա պետք է տեսնի, թե արդյոք ինչ-որ բան փոխվե՞լ է դրանից հետո:

`Ի՞նչ լսեց Հովսեփը: Կարդացե՛ք Ծննդոց 42.21-24 համարները: Ի՞նչ իմացավ նա եղբայրների մասին:`

Բոլոր զրույցները տեղի են ունենում թարգմանչի օգնությամբ, և այդ պատճառով Հովսեփի եղբայրները չեն կարող իմանալ, որ նա հասկանում է իրենց: Հովսեփը լսում է իր եղբայրների խոստովանությունը: Եղբայրներն այն կարծիքին են եղել, որ եթե ազատվեն Հովսեփից, ապա նա այլևս տեղեկություններ չէր հաղորդի հորը: Նրանք նաև մտածում էին, որ դրանից հետո ստիպված չեն լինի համակերպվել նրա երազների հետ կամ տեսնել, թե ինչպես է վայելում հոր սիրելին լինելու դերը: Սակայն այդ ողջ տարիների ընթացքում հանգստություն գտնելու փոխարեն նրանք տառապել են խղճի խայթից: Իրենց արարքի հետևանքով կորցրել են հանգիստը և կաթվածահար անող սարսափի մեջ սպասել Աստծո պատժին: Հովսեփն իսկապես ցավում է նրանց տառապանքները տեսնելով: Նա լացում է նրանց համար:

Հովսեփը գիտի, որ սովը դեռ մի քանի տարի կտևի, և այդ պատճառով պնդում է, որ եղբայրները, երբ հաջորդ անգամ գան ցորեն գնելու, Բենիամինին էլ վերցնեն իրենց հետ (Ծննդոց 42.20): Նա նաև պատանդ է պահում Շմավոնին (Ծննդոց 42.24):

Տեսնելով, որ Բենիամինը դեռևս կենդանի է, նա խնջույք է կազմակերպում, որտեղ ակնհայտ բարեհաճություն է ցուցաբերում Բենիամինի հանդեպ՝ (Ծննդոց 43.34) տեսնելու, թե եղբայրների մոտ պահպանվե՞լ են նախանձի նախկին դրսևորումները: Եղբայրները խանդի ոչ մի նշան ցույց չեն տալիս, սակայն Հովսեփը գիտի, թե որքան նենգ կարող են լինել նրանք: Ի վերջո, նրանք էին, որ խաբեցին մի ամբողջ քաղաքի, (Ծննդոց 34.13) և ակնհայտ է, որ նրանք խաբել են նաև իրենց հորը իր ճակատագրի առումով (Ծննդոց 37.31-34): Այսպիսիով, նա մտադրվում է ևս մեկ, ավելի մեծ փորձաքննություն անցկացնել (տե՛ս Ծննդոց 44 գլուխը):

`Կարդացե՛ք Ծննդոց 45.1-15 համարները։ Ի՞նչ է ասում այս պատմությունը եղբայրների հանդեպ Հովսեփի զգացմունքների և նրա ներման մասին: Ի՞նչ դասեր կարող ենք քաղել այս պատմությունից:`