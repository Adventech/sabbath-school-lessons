---
title:  Դարձնելով գործնական
date:  11/08/2021
---

Որպեսզի ներեմ, ես պետք է խոստովանեմ, որ վիրավորվել եմ: Դա կարող է դժվար լինել, որովհետև մենք երբեմն ավելի շատ հակված ենք թաղելու մեր զգացմունքները, քան դրանք կառավարելու։ Ընդունված է, որ վիրավորվածության ոչ քրիստոնեական զգացումները և նույնիսկ բարկությունը ճիշտ վիճակ է Աստծո առաջ: Մենք տեսնում ենք, որ սաղմոսներում դա հաճախ է արտահայտվում: Ես կարող եմ ազատ զգալ ինձ և Աստծուն ասել, որ ինձ դուր չեկավ ինձ հետ կատարվածը, կամ ինչպես վերաբերվեցին ինձ հետ, ու դա ինձ թե՛ տխրեցնում է և թե՛ բարկացնում:

Հովսեփի պատմության մեջ տեսնում ենք, թե ինչպես է նա լացում, երբ նորից տեսնում է եղբայրներին և վերապրում իր անցյալի որոշ զգացումներ:

`Ի՞նչ է ասում ներման ժամանակի մասին Հիսուսի աղոթքը խաչի վրա: Կարդացե՛ք Ղուկաս 23.34 համարը։`

Հիսուսը չսպասեց, որ նախ մենք ներում խնդրենք: Մենք չպետք է սպասենք, որ մեզ նեղացնողը ներողություն խնդրի: Մենք կարող ենք ներել մարդկանց, եթե նույնիսկ նրանք չեն ընդունում մեր ներումը:

`Ի՞նչ են սովորեցնում Ղուկաս 6.28 և Մատթեոս 5.44 համարներն այն մասին, թե ինչպես պետք է վերաբերվենք մեզ վիրավորողներին:`

Ներումը, ինչպես և սերը, սկսվում է ավելի շուտ ոչ թե զգացողությունից կամ հույզերից, այլ ընտրություն կատարելու կամքից: Մենք կարող ենք ներելու ընտրություն կատարել նույնիսկ այն ժամանակ, երբ մեր հույզերը համաձայն չեն մեր որոշման հետ: Աստված գիտի, որ մեր ուժով անհնար է կատարել այդ ընտրությունը, սակայն «Աստծո համար ամեն ինչ է հնարավոր» (Մարկոս 10.27)։ Ահա թե ինչու է մեզ ասվում, որ աղոթենք նրանց համար, ովքեր վիրավորել են մեզ: Որոշ դեպքերում այդ մարդը կարող է արդեն մահացած լինել, սակայն մենք կարող ենք շարունակել աղոթել, որպեսզի կարողանանք ներել նրան:

Անվիճելի է, որ ներելը միշտ չէ, որ հեշտ է: Ցավն ու մեզ հասցված վնասը կարող են կործանարար լինել մեզ համար, ինչի արդյունքում մենք խեղվում ենք, վիրավորվում ու կոտրվում: Մենք կվերականգնվենք, եթե ազատվենք դրանցից, իսկ եթե մեր ներսում թողնենք դառնությունը, բարկությունն ու նեղսրտությունը, բուժումը շատ ավելի դժվար կլինի, եթե ընդհանրապես հնարավոր լինի:

Խաչը լավագույն օրինակն է այն բանի, թե հենց Աստծո համար ինչ արժեցավ մեզ ներելը: Եթե Տերը գնաց դրան՝ լավ իմանալով, որ շատերն, այնուամենայնիվ, կմերժեն Իրեն, ապա կասկածից դուրս է, որ մենք ևս կարող ենք սովորել ներել:

`Կա՞ այնպիսի մի անձնավորություն, որին դուք պետք է ներեք ոչ այնքան հանուն նրա, որքան հենց հանուն ձեզ:`