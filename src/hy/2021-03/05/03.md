---
title:  «Իմ լուծը ձեզ վրա՛ վերցրեք»
date:  26/07/2021
---

`Կարդացե՛ք Մատթեոս 11.29 համարը: Ինչո՞ւ է Հիսուսը մեզ հրամայում վերցնել Իր լուծն անմիջապես այն բանից հետո, երբ հրավիրում է մեզ Իրեն հանձնել մեր բեռը և ճշմարիտ հանգիստ գտնել:`

Մատթեոս 11.28 համարում առաջին հրամայական «Եկե՛ք»-ին հետևում են ևս երկու հրամայականեր Մատթեոս 11.29-ում: «Վերցրե՛ք» և «սովորե՛ք» կոչերը լսարանի (և ընթերցողի) ուշադրությունը սևեռում են Հիսուսի վրա: Մենք պետք է վերցնենք Նրա լուծը և սովորենք Նրանից:

Հոր և Որդու մտերմիկ հարաբերություններն Աստվածության մեջ (որոնց մասին ակնարկվում է Մատթեոս 11.25-27 համարներում) մեզ են ներկայացնում մի հզոր պատկեր, որի միջոցով բացատրվում է լծի փոխաբերական կիրառությունն այս համարներում:

Հայրն ու Որդին միաբան ու համերաշխ աշխատում են, որպեսզի փրկեն մարդկությանը: Թեև լուծը հպատակության խորհրդանիշ է (տե՛ս Երեմիա 27 համարը), այն նաև փոխաբերություն է, որը պատկերում է միացյալ նպատակը: Մենք վերցնում ենք Նրա լուծը և Նրանից ստանում մեզ շրջապատող աշխարհին ծառայելու առաջադրանքը: Մենք ինքներս չենք կրում Նրա լուծը, մենք պարզապես միանում ենք Նրան Իր աշխատանքի մեջ, որովհետև Նրա լուծը «քաղցր է» և Նրա բեռը` «թեթև» (Մատթեոս 11.30):

Երկրորդ հրամայականը` «Սովորե՛ք Ինձնից», կրկնում է այս գաղափարը: Հունարեն «սովորել» բայը կապված է «աշակերտ» գոյականի հետ: Երբ մենք սովորում ենք Հիսուսից, ճշմարտապես Նրա աշակերտներն ենք: Հնազանդությունն ու նվիրվածությունը աշակերտելու բնորոշիչներն են:

`Ո՞րն է «բեռնավորված» (Մատթեոս 11.28) և «Նրա լուծը վերցնել» (Մատթեոս 11.29) արտահայտությունների տարբերությունը:`

Հուդայականության մեջ լուծ բառը օրենք բառի սովորական փոխաբերությունն էր: Գործք 15.10 համարն օգտագործում է այն՝ վկայակոչելով թլպատության օրենքը: Գաղատացիներին 5.1 համարը Հիսուսի առաջարկած ազատությունը հակադրում է ստրկության լծին, այսինքն օրենքին՝ որպես փրկության միջոց: Հիսուսի հետ լծակից լինելը նշանակում է լինել հնազանդ ու նվիրված, քայլել Հիսուսի հետքերով և մասնակցել Նրա առաքելությանը: Թեև մենք հույս չունենք, որ կարող ենք որևէ բան ավելացնել այն փրկությանը, որ մեզ համար ձեռք բերեց Հիսուսը խաչի վրա, այնուամենայնիվ, մենք կարող ենք դառնալ Նրա դեսպանները և կիսել բարի լուրը մեզ շրջապատողների հետ: Հիսուսի կողմից օրենքի մեկնաբանումը, որը ցույց է տրված Լեռան քարոզում (Մատթեոս 5-7 գլուխներ), նույնիսկ ավելի արմատական է, քան փարիսեցիների դիրքորոշումն այդ հարցում: Այն սրտի վիրահատություն է պահանջում ու փոխակերպում է մեր դրդապատճառները. Նրա լուծը քաղցր է և բեռը`թեթև (Մատթեոս 11.30): Ի՜նչ հրաշալի խոստում․ «Հանգստություն ձեր հոգիների համար»։

`Ինչպիսի՞ փորձառություն ունեք հանգստի առումով: Ինչպիսի՞ն է այն։ Կենտրոնանալով Հիսուսի և Նրա առաջարկության վրա՝ ինչպե՞ս սկսենք ճանաչել այդ հանգիստը:`