---
title:  Հետագա ուսումնասիրության համար
date:  30/07/2021
---

«Երբ դուք մտածում եք, որ ձեր աշխատանքը ծանր է, երբ բողոքում եք դժվարություններից ու փորձություններից, երբ ասում եք, որ ուժ չունեք պայքարելու փորձությունների դեմ, որ չեք կարող հաղթահարել անհամբերությունը, և որ քրիստոնեական կյանքը ուժից վեր աշխատանք է, կարող եք համոզված լինել, որ դուք չեք կրում Հիսուսի բեռը, այլ կրում եք մեկ այլ տիրոջ բեռը»։ (Է. Ուայթ, Երեխաների դաստիարակություն, էջ 267)

«Մենք կարիք ունենք անընդհատ զգոնության և նախանձախնդիր ու սիրառատ նվիրվածության: Սակայն այս ամենը բնականորեն կգա այն ժամանակ, երբ հոգին պահվում է Աստծո զորության մեջ հավատի միջոցով: Մենք ոչինչ չենք կարող անել, բացարձակապես ոչինչ` աստվածային բարեհաճությանը ինքներս մեզնով արժանանալու համար: Մենք ոչ մի բանում չենք կարող վստահել մեզ կամ մեր բարի գործերին: Սակայն, երբ որպես սխալական ու մեղավոր էակներ գալիս ենք Քրիստոսին, մենք կարող ենք հանգիստ գտնել Նրա սիրո մեջ:

Աստված կընդունի բոլոր նրանց, ովքեր կգան Իր մոտ՝ լիովին վստահելով խաչված Փրկչի արժանիքներին: Սերը ծաղկում է սրտում: Հույզերի ու զգացումների բռնկումների կարիք չկա, հարկավոր է միայն մեր մեջ բնակվող խաղաղ վստահություն: Թեթև է ցանկացած բեռ, որովհետև Քրիստոսի առաջարկած լուծը քաղցր է: Այդ ժամանակ պարտականությունը դառնում է ուրախություն, իսկ զոհաբերությունը`հաճույք: Ճանապարհը, որ մինչ այդ թվում էր խավարով պատված, լուսավորվում է Արդարության Արեգակի ճառագայթներից: Դա նշանակում է քայլել լույսի մեջ, ինչպես Քրիստոսն է լույսի մեջ»: (Է. Ուայթ, Հավատ և գործեր, էջ 38, 39)

**Հարցեր քննարկման համար**

`Հիշո՞ւմ եք ձեր առաջին քայլերը Հիսուսի հետ, երբ վերջնականապես հանձնվեցիք Նրան: Կիսվե՛ք այդ պահով ձեր դասարանում և մասնավորապես կանգ առեք հանձնվելու պատճառի վրա:`

`Ուսումնասիրե՛ք Մատթեոս 11.25-27 համարներում գրված Հիսուսի աղոթքը և ձեր դասարանում քննարկե՛ք, թե ինչպես ենք ձեռք բերում շնորհի գիտությունը: Ինչո՞ւ է Աստված թաքցնում փրկության ծրագիրը («այս բաները») իմաստուններից ու խելացիներից և այն հայտնում մանուկներին:`

`Ինչպե՞ս կարող ենք գործնականում օգնել մեր շուրջը գտնվող և իրենց բեռան դեմ պայքարող մարդկանց, որպեսզի գան Հիսուսի մոտ և հանգիստ գտնեն:`

`Շարունակե՛ք խորհել «հեզ և սրտով խոնարհ» լինելու գաղափարի մասին: Արդյո՞ք դա վատ չէ մարդու ինքնագնահատականի համար: Արդյո՞ք չպետք է ինքնավստահ զգանք մեզ, հատկապես նրանք, ովքեր բոլոր դեպքերում պայքարում են սեփական կասկածների դեմ: Ինչպե՞ս կարող է խաչը կամ այն, ինչ ներկայացնում է խաչը, օգնել մեզ հասկանալու, թե ինչ նկատի ունի Հիսուսը, երբ ասում է, որ պետք է լինել «հեզ և սրտով խոնարհ»: Այդ դեպքում ինչո՞ւ են խաչի ներկայությամբ հեզությունն ու խոնարհությունը միակ համապատասխան վերաբերմունքն ու կեցվածքը:`