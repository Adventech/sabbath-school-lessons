---
title:  «Ինձ մո՛տ եկեք… »
date:  24/07/2021
---

### Այս շաբաթվա ուսումնասիրության համար կարդացե՛ք.
Մատթեոս 11.20-30, Մատթեոս 5.5, Բ Օրենք 18.15, Գաղատացիներին 5.1, Ելք 18.13-22, Գաղատացիներին 6.2:

> <p>Հիշելու համարը.<p>
> «Ինձ մո՛տ եկեք, բոլո՛ր հոգնածներ ու բեռնավորվածներ, և Ես հանգիստ կտամ ձեզ» (Մատթեոս 11.28)։

«Ինձ մո՛տ եկեք, բոլո՛ր հոգնածներ ու բեռնավորվածներ, և Ես հանգիստ կտամ ձեզ»: Ի՜նչ հրաշալի խոստում է տալիս այստեղ Հիսուսը: Եվ, ի վերջո, մեզանից ո՞վ չի երբեմն մեծապես ծանրաբեռնված ու հոգնած զգացել իրեն, և եթե ոչ այնքան բուն աշխատանքի պատճառով (թեև հաճախ հենց դա է պատճառը), ապա աշխատանքի և այլ խնդիրների պատճառով, որ առաջադրում է կյանքն ինքը: Հիսուսը մեզ ասում է այն մասին, որ Ինքը գիտի, թե ինչերի միջով ենք անցնում մենք այժմ, և կարող է օգնել մեզ, եթե, իհարկե, թույլ տանք: Եվ դրանից հետո, երբ Նա ասում է, որ կրենք Իր բեռը, այսպես է շարունակում. «Որովհետև Իմ լուծը քաղցր է, և Իմ բեռը՝ թեթև» (Մատթեոս 11.30)։ Այլ կերպ ասած` «Ազատագրվե՛ք ձեր ուսերի վրա դրված բեռից ու լծից (Ի՛նձ տվեք դրանք) և դրա փոխարեն վերցրեք Իմը, որովհետև Իմն ավելի հեշտ է կրել»:

Ինչպե՞ս կարող ենք ձեռք բերել այն հանգիստը, որի մասին խոսում է Հիսուսը: Ի վերջո, մենք ապրում ենք մի աշխարհում, որտեղ մեղքից հետո Տերն Ադամին ասաց. «Երեսիդ քրտինքով ուտես հացդ» (Ծննդոց 3.19): Այսպիսով, մենք գիտենք, թե ինչ է նշանակում տքնել և կրել սեփական բեռը, որը կարող է շատ ծանր թվալ, հատկապես երբ միայնակ ենք կրում: