---
title:  «Եվ Ես հանգիստ կտամ ձեզ»։
date:  25/07/2021
---

`Կարդացե՛ք Մատթեոս 11.20-28 համարները, որտեղ Հիսուսն ասում է. «Ինձ մո՛տ եկեք, բոլո՛ր հոգնածներ ու բեռնավորվածներ, և Ես հանգիստ կտամ ձեզ»։ Ո՞րն է այս հայտարարության համատեքստը: Ինչպե՞ս է Հիսուսը տալիս այս հանգիստը:`

Մեր բոլորի նման Հիսուսը երբեք չխոսեց առանց համատեքստի: Նրան հասկանալու համար հարկավոր է որսալ կոնկրետ խոսքերի առանձնահատուկ համատեքստը, հատկապես եթե ցանկանում ենք խուսափել թյուրիմացություններից և Հիսուսին սխալ հասկանալուց: Մատթեոս 11 համարը շրջադարձային կետ է Մատթեոսի ավետարանում: Գալիլեայի կարևոր քաղաքները դատապարտող հայտարարություններն Ավետարանում լսված ամենակտրուկ խոսքերն են: Հիսուսը բարեհաճություն չի որոնում. Նա մատը դնում է ցավոտ տեղին, Նա շփվում է «սխալ» մարդկանց հետ (Մատթեոս 9.9-13): Իսկ երբ հայտարարում է, որ ընդունակ է մեղքեր ներելու, դա պարզապես խայտառակություն է թվում կրոնական առաջնորդներին (Մատթեոս 9.1-8):

Հիսուսն իսկապես խիստ դատապարտող խոսքերով է դիմում ժողովրդին, նույնիսկ անբարեհաճ կերպով համեմատում Սոդոմի հետ, որն այն ժամանակ (ինչպես և այսօր) դիտվում էր որպես անողոք չարության վայր։ «Բայց ձեզ ասում եմ, որ սոդոմացիների երկրի համար դատաստանի օրն ավելի հեշտ կլինի, քան քեզ համար» (Մատթեոս 11.24)։

Այստեղ լարվածությունն աճում է, և, այնուամենայնիվ, այս ընդհանուր ֆոնին Հիսուսը փոխում է խոսքի ուղղվածությունը և ճշմարիտ հանգիստ առաջարկում: Նա կարող է դա անել, որովհետև. «Ամեն բան Հորից տրվեց Նրան։ Ոչ ոք Որդուն չի ճանաչում, բացի Հորից» (Մատթեոս 11.27)։ Հիսուսի հանգիստ տալու կարողությունը հիմնված է Նրա աստվածության և Հոր հետ մի լինելու փաստի վրա:

Նախքան մենք կթոթափենք մեր բեռները, պետք է հասկանանք, որ չենք կարող միայնակ կրել դրանք: Իրականում մեզանից շատերը չեն գա Հիսուսի մոտ, քանի դեռ չեն գիտակցել իրենց իրական վիճակը: Հիսուսի հրավերը հիմնված է հենց այդ կարիքի վրա:

Մատթեոս 11.28 համարում Նրա հայտարարությունը հունարեն բնագրում սկսվում է հրամայականով: «Եկե՛ք»-ը ընտրովի չէ, «եկե՛ք»` ցույց է տալիս հանգիստ գտնելու նախապայմանը: «Եկե՛ք»` նշանակում է մենք կարիք ունենք հանձնվելու վերահսկողության: Այն ժամանակ, երբ մենք կարող ենք մեր սմարթֆոնների միջոցով հարմարավետ վերահսկել մեր կյանքի շատ ոլորտներ, Հիսուսին գնալն այնքան էլ բնական ուղղություն չի թվում: Շատ մարդկանց համար հանձնվելն իրականում քրիստոնեական կյանքի ամենադժվար մասն է:

Մենք սիրում ենք խոսել այն ամենի մասին, ինչ Աստված անում է մեզ համար Քրիստոսի միջոցով, ու թե ինչպես մենք չենք կարող փրկել ինքներս մեզ և շատ այլ բաներ: Այդ ամենը լավ է և ճիշտ է: Սակայն մենք, ի վերջո, նաև պետք է գիտակցված ընտրություն կատարենք և գնանք դեպի Հիսուսը, ինչը նշանակում է հանձնվել Նրան: Այստեղ է, որ ազատ կամքի իրականությունը դառնում է քրիստոնեական կյանքի կիզակետը:

Ի՞նչ բեռ եք կրում դուք: Ինչպե՞ս կարող եք սովորել, որ դրանք հանձնեք Հիսուսին և ունենաք Նրա առաջարկած, այդքան թանկ գնով մեզ համար վաստակած հանգստի փորձառությունը։