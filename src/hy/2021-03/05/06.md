---
title:  «Եվ իմ բեռը՝ թեթև»
date:  29/07/2021
---

Մատթեոս 11.30 համարում Հիսուսի վերջին հայտարարության մեջ օգտագործվում է բեռ կրելու պատկերը` «Որովհետև Իմ լուծը քաղցր է, և Իմ բեռը՝ թեթև»։

`Մովսեսն ուրախ էր, որ տեսավ իր աներ Հոթորին այն բանից հետո, երբ Իսրայելը թողեց Եգիպտոսը և անցավ ծովը: Կարդացե՛ք Ելք 18.13-22 համարները: Այս պատմության մեջ ի՞նչ է նշանակում կրել մեկ այլ մարդու բեռը:`

Ելք 18.13 համարը պատմում է, թե ինչպես ժողովուրդն առավոտից երեկո գնում էր Մովսեսի մոտ` դատաստանի համար: Երբ Մովսեսի աները տեսավ այս ամենը, նա թախանձագին խնդրեց իր փեսային, որ մի այնպիսի կառույց ստեղծի, որը հնարաըվորություն կտա կենտրոնանալու մեծ գործերի վրա, իսկ պակաս կարևորները կվստահի ուրիշներին: Սուրբ Գիրքն ասում է, որ Մովսեսը լսեց Հոթորի խորհուրդը և կատարեց այդ կենարար փոփոխությունները:

Երբ Հիսուսն ասաց, որ Իր բեռը թեթև է, Նա ցանկանում էր հիշեցնել, որ կարող ենք ապավինել Իրեն` այն Գերագույնին, Ով ի վերջո կրում է բեռը: Ինչպես Մովսեսը, մենք էլ պետք է գիտակցենք, որ կարիք ունենք ուրիշների հետ կիսելու մեր բեռը: Ա Կորնթացիներին 12.12-26 համարներում Քրիստոսի մարմնի մասին Պողոսի համեմատությունները հիանալի պատկերում են, թե ինչ է նշանակում կիսել բեռը: Մենք կարիք ունենք մի գործող մարմնի, որ կարողանանք կրել ցանկացած ծանրություն: Մենք կարիք ունենք ոտքերի, բազուկների, ուսերի, մկանների ու ջլերի, որպեսզի կարողանանք կրել ինչ-որ բան:

`Կարդացե՛ք Գաղատացիներին 6.2 համարը: Միմյանց բեռ կրելը ինչպե՞ս կօգնի, որ կատարենք Քրիստոսի օրենքը:`

Այս հատվածի անմիջական համատեքստը կարող է որոշակի օգնություն առաջարկել: Գաղատացիներին 6.1 համարում Պողոս առաքյալն ասում է, որ եթե մի եղբայր կամ քույր հանցանքի մեջ բռնվի, մենք պետք է հեզության հոգով ուղղենք այդ անձնավորությանը (հիշե՛ք Հիսուսի հայտարարությունը Մատթեոս 11.29 համարում այն մասին, որ Ինքը հեզ է ու սրտով խոնարհ): Կրել բեռը նշանակում է ուղղել նրան, ով շեղվել է ճանապարհից, օգնել նրան, որ տեսնի աստվածային շնորհը: Դա նաև նշանակում է օգնել միմյանց, երբ մենք( կամ նրանք) տառապում ենք կյանքի դժվարություններից: Հունարեն «բեռ» բառը կարող է նշանակել նաև մեծ ծանրություն կամ քար: Այն հիշեցնում է, որ մենք բոլորս բեռ ենք կրում և որ բոլորս ունենք այն մեկի կարիքը, որը կարող է օգնել մեզ կրելու մեր բեռը: Բեռով կիսվելը եկեղեցական գործունեություն է, որ հաստատվել է Աստծո կողմից և մեղմության ու գթասրտության դրսևորում է պահանջում:

`Խորհեցե՛ք այն մասին, թե երբ է որևէ մեկն օգնել ձեզ կրելու բեռը, մինչ դուք պայքարում էիք այդ բեռան տակ: Ինչո՞ւ դա այդքան մեծ նշանակություն ուներ ձեզ համար: Ո՞ւմ կարող եք օգնել այժմ` կրելու իր բեռը:`