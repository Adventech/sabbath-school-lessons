---
title:  Ուժասպառ ու հոգնած
date:  18/07/2021
---

Գարնանային մի խաղաղ երեկո Դավիթ թագավորն անհանգիստ վիճակում բարձրացավ իր պալատի տանիքը: Նա պետք է իր զորքի հետ Հորդանանի մյուս ափին լիներ: Նա պետք է առաջնորդեր Աստծո ժողովրդին, որպեսզի պարտության մատնեին ամոնացիներին և վերջնականապես խաղաղություն հաստատեին թագավորությունում:

`Դավթի համար գայթակղության դուռ բացեց այն փաստը, որ նա այնտեղ չէր, որտեղ պարտավոր էր լինել: Կարդացե՛ք Բ Թագավորների 11.1-5 համարներում ներկայացվող պատմությունը: Ի՞նչ տեղի ունեցավ, և ի՞նչ մեծ մեղք գործեց Դավիթը:`

Դավիթը մի «շատ գեղեցիկ կին» տեսավ, որ լվացվում էր տանիքի վրա: Նրա մեղսավոր մղումները հաղթեցին այդ երեկո, և նա քնեց Բերսաբեի` իր զորքի վստահելի սպայի կնոջ հետ: Ինչպես բոլոր հին թագավորները, Դավիթն էլ բացարձակ իշխանություն ուներ: Որպես թագավոր նա կարող էր չհետևել այն կանոններին, որով առաջնորդվում էին մնացածը: Եվ, այնուամենայնիվ, Դավթի ընտանիքի ցավալի պատմությունն այդ շրջադարձային պահից հետո մեզ հիշեցնում է այն փաստի մասին, որ նույնիսկ թագավոր լինելով՝ նա վեր չէր Աստծո օրենքից:

Անկասկած է, որ այս դեպքում օրենքը հանդես է գալիս որպես պաշտպանություն և հովանավոր, և նույնիսկ երբ թագավորը շրջանցեց այն, դեմ առ դեմ բախվեց սարսափելի հետևանքների: Եվ երբ Դավիթը խախտեց Աստծո օրենքի սահմանափակումները, սկսեց զգալ նրա հետևանքներն իր կյանքի բոլոր ոլորտներում: Դավիթը մտածում էր, որ իր կրքոտ պոռթկումը աննկատ է մնացել, սակայն Բերսաբեն այժմ հղի էր, իսկ նրա ամուսինը՝ հեռու:

`Կարդացե՛ք Բ Թագավորների 11.6-27 համարները: Ինչպե՞ս էր Դավիթը փորձում ծածկել իր մեղքը:`

Տապալվում են Դավթի նույնիսկ ամենահմուտ ծրագրերը․ Ուրիան պետք է տուն գար և ժամանակ անցկացներ կնոջ հետ: Ուրիան մեծ համբավ ունեցող զորական էր, ով Դավիթի ակնարկներին այսպես պատասխանեց. «Տապանակը և Իսրայելը և Հուդան վրաններում են բնակվում, և իմ տերը՝ Հովաբը, և իմ տիրոջ ծառաները գտնվում են բաց դաշտում, և ես գնամ իմ տո՞ւն՝ ուտելու, խմելու և կնոջս հետ պառկելու» (Բ Թագավորների 11.11)։ Վերջնականապես հուսահատվելով՝ Դավիթն անցավ «հեռավար» սպանությանը, որպեսզի ծածկի իր մեղքը:

`Դժվար է նույնիսկ հավատալ, որ Դավիթը, որին Աստված այդքան շատ բան էր տվել, կարող էր այդ աստիճան ցած գլորվել: Անկախ նրանից, թե ով ենք մենք, ի՞նչ նախազգուշական դաս պետք է քաղենք այս պատմությունից:`