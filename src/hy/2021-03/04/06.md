---
title:  Աստծո լույսն արտացոլողները
date:  22/07/2021
---

Երբ մենք խայտառակ ձախողում ենք ունենում և ներվում, ապա դրանից հետո, հավանաբար, միանգամայն բնական է, որ փորձում ենք մոռանալ և չհիշել, որ այդ իրադարձությունը երբևէ տեղի է ունեցել: Ձախողման հիշողությունները կարող են ցավոտ լինել:

`Ի՞նչ էր ցանկանում անել Դավիթն իր այդ ցավոտ փորձառության հետ: Կարդացե՛ք Սաղմոս 51.13-19 համարները:`

Երբ որևէ գավաթ կամ թանկարժեք ծաղկաման է ընկնում և կտոր-կտոր լինում, մենք սովորաբար հոգոց ենք հանում և շպրտում կոտրված, այլևս անպիտան բեկորները: Ճապոնիայում կա ավանդական մի արվեստ, որ կոչվում է կինցուգի, որը մասնագիտացված է կոտրված խեցեղենի մասերի վերանորոգմամբ: Կոտրված բեկորներն իրար կպցնելու համար օգտագործում են թանկարժեք մետաղ՝ հեղուկ ոսկի կամ արծաթ, և արդյունքում կոտրված, անպետք իրը վերածվում է գեղեցիկ ու արժեքավոր առարկայի:

Ամեն անգամ, երբ Աստված ներում է մեր մեղքերը և նորից վերաստեղծում մեզ, ինչ-որ բան փոխվում է: Աստծո հիասքանչ ներումը սոսձում է մեր կտորները, իսկ կոտրվածքի տեսանելի մասերը կարող են մատնացույց անել Նրա շնորհը: Մենք կարող ենք դառնալ Աստծո բարձրախոսները` «Իմ լեզուն կփառաբանի Քո արդարությունը» (Սաղմոս 51.4)։ Մենք չենք փորձում ինքնվերանորոգումով զբաղվել կամ ինքնուրույն վերականգնվել (նույնիսկ աստիճանաբար): Մեր կոտրված հոգիները, զղջացող սրտերը բավական են Աստծուն փառաբանելու համար, և նրանք մեր շուրջը գտնվող լույսի այն ճառագայթներն են, որ աշխարհը կարող է տեսնել: Ներված լինելու մեր փորձառությունը գրավում է նաև մյուսներին, որոնք ներում են փնտրում:

`Ի՞նչ կապ կա Սաղմոս 51 և Ա Հովհաննես 1.9 համարների միջև:`

Ա Հովհաննես 1.9 համարը Սաղմոս 51-ում համառոտ ամփոփումն է: Հարցն այն է, որ Դավիթը գիտի այս ճշմարտությունը` «Բեկված ու խոնարհ սիրտը, ո՜վ Աստված, Դու չես անարգում» (Սաղմոս 51), իսկ Հովհաննեսն էլ հավաստիացնում է. «Իսկ եթե մեր մեղքերը խոստովանենք, Նա հավատարիմ է ու արդար՝ մեր մեղքերը ներելու մեզ և մաքրելու մեզ ամեն անիրավությունից» (Ա Հովհաննես 1.9)։ Եվ մենք կարող ենք վստահել ու հավատալ Աստծո Խոսքին։ Եվ նորից Դավիթը չկարողացավ վերականգնել այն վնասը, որ հասցրել էր իր ընտանիքին իր արարքներով ու օրինակով: Նա կրեց իր որոշումների ու գործողությունների հետևանքները, սակայն գիտեր, որ ներվել է: Նա գիտեր, որ կարիք ունի հավատով վստահելու, որ օրերից մի օր գալու է Աստծո ճշմարիտ Գառը և զբաղեցնելու է իր տեղը։

`Ինչպե՞ս կարող եք սեփական կյանքում կիրառել Ա Հովհաննես 1.9 համարի խոստումը: Ի՞նչ պետք է զգաք դա անելուց հետո, և երբ իմանաք, որ այդ խոստումը նաև ձեզ համար է:`