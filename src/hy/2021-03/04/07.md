---
title:  Հետագա ուսումնասիրության համար
date:  23/07/2021
---

«Դավթի ապաշխարությունն անկեղծ էր ու խորը: Նա չփորձեց թաքցնել կամ արդարացնել իր հանցանքը: Նա ոչ մի փափագ չուներ խուսափելու իրեն սպառանցող դատաստանից, ինչին ոգեշնչում էր իր աղոթքը… Նա տեսավ իր հոգու պղծությունը և գարշեց իր մեղքից: Միայն ներման համար չէ, որ նա աղոթում էր, այլև սրտի մաքրության: Ապաշխարող մեղավորներին տված Աստծո խոստումներում նա տեսավ իր ներման ու ընդունման ապացույցները… Աստծո ընդունելի զոհը կոտրված հոգին է. բեկված ու խոնարհ սիրտը, ո՜վ Աստված, Դու չես անարգում (Սաղմոս 51.17)։

Թեև Դավիթն ընկավ, սակայն Տերը բարձրացրեց նրան…

Դավիթը խոնարհեցրեց իրեն և խոստովանեց իր մեղքը, մինչ Սավուղն արհամարհեց հանդիմանությունը և չզղջաց՝ կարծրացնելով իր սիրտը:

Դավթի պատմության այս հատվածը… մեզ տրված ամենահզոր պատկերներից մեկն է, որ ներկայացնում է մարդու պայքարի ու փորձության, խոր զղջման նկարագրությունը… Բոլոր դարերի միջով… Աստծո հազարավոր զավակներ… որ տրվել են մեղքին, հիշատակվում են այստեղ… Դավթի անկեղծ ապաշխարությունն ու զղջումը… Եվ նրանք նույնպես խիզախություն են ունեցել ապաշխարելու և նորից փորձել են քայլել Աստծո պատվիրանների ճանապարհով:

Ցանկացած մեկը… ով կխոնարհեցնի իր անձը խոստովանությամբ ու ապաշխարությամբ, ինչպես արեց Դավիթը, կարող է վստահ լինել, որ հույս կա իր համար… Տերը երբեք իրենից չի հեռացնի ճշմարտապես ապաշխարող հոգուն» (Է. Ուայթ, «Նահապետներ և մարգարեներ», էջ 725, 726):

**Հարցեր քննարկման համար**

`Ինչպե՞ս կարող ենք հավասարակշռություն գտնել մեզ բնորոշ մեղսավորությունը գիտակցելու և ներման կարիքի միջև և միևնույն ժամանակ ապրել որպես տիեզերքի Արքայի ներված որդիներ ու դուստրեր, որը հենց մենք ենք:`

`Ինչո՞ւ է, վերջին հաշվով, ողջ մեղքն ուղղված Աստծո դեմ: Ի՞նչ է նշանակում մեղք գործել Աստծո դեմ:`

`Ի՞նչ կարող ենք պատասխանել անհավատ մարդուն, որի համար դժվար է հասկանալ, թե ինչու տառապեցին անմեղ մարդիկ, ինչպիսիք էին Ուրիան կամ Դավթի ու Բերսաբեի նորածին երեխան: Ինչպե՞ս կարող ենք բացատրել Աստծո սերն ու արդարամտությունը նման իրավիճակներում: Ինչպե՞ս կարող է մեծ պայքարի գաղափարը օգնել մեզ` լուսաբանելու այդ հարցը:`

`Ինչո՞ւ է Աստվածաշունչն ամբողջ երկու գլուխ նվիրաբերել Դավթի ու Բերսաբեի խայտառակ պատմությանը: Ի՞նչ նպատակի է ծառայում այս պատմության հիշատակումը:`

`Կենտրոնացե՛ք այն գաղափարի վրա, որ մեղքը մեզ բաժանում է Աստծուց, ինչպես դա նկարագրված է Սաղմոս 51.11-12 համարներում: Ինչպիսի՞ն է եղել ձեր սեփական փորձառությունը, թե ինչպես է դա տեղի ունենում: Ի՞նչ եք զգացել դուք: Ինչպե՞ս կարող եք ուրիշ մեկին բացատրել, թե ինչի է նման այդ բաժանությունը և ինչո՞ւ է այնքան անհանգստացնող: Եվ ինչո՞ւ է շնորհի խոստումը վերականգնման միակ միջոցը։`