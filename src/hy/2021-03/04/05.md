---
title:  Ինչ-որ նոր բան
date:  21/07/2021
---

`Երբ Դավիթը խոստովանեց իր մեղքը, առանց փորձելու արդարացնել կամ քողարկել այն, դրանից հետո էլ շարունակում էր աղերսել Աստծուն: Ի՞նչ էր խնդրում նա Աստծուց: Կարդացե՛ք Սաղմոս 51.7-12 համարները։`

Դավթի օգտագործած արտահայտչական միջոցները՝ զոպայով մաքրելու վերաբերյալ, հայտնի էին յուրաքանչյուր իսրայելացու, որը երբևէ այցելել էր Սրբարան: Երբ նա վկայակոչում էր մաքրելու ծիսային գործողությունները, որ նկարագրվում է Մովսեսի օրենքում (Ղևտացիներին 14.4), գիտակցում էր զոհաբերության զորությունը․ զոհաբերություն, որ տեղի էր ունենալու ապագայում` աշխարհի մեղքերը վերցնելու համար:

Դավիթը շարունակում նաև «ուրախություն» և «ցնծություն» խնդրել: Արդյո՞ք սա մի փոքր հանդուգն չի հնչում, եթե հաշվի ենք առնում այն փաստը, թե ինչ ծանր մեղք էր գործել նա:

Հավանաբար, օգտակար կլինի ուշադրություն դարձնել հետևյալ ընդարձակաբանությանը (պարզեցված մեկնաբանություն). «Ասա ինձ, որ ես ներված եմ, որպեսզի կարողանամ նորից մտնել Քո սրբարանը, որտեղ կարող եմ լսել Քեզ երկրպագողների ուրախությունն ու ցնծությունը»:

`Երբ Ադամն ու Եվան մեղք գործեցին, նրանք թաքնվեցին Աստծո ներկայությունից (Ծննդոց 3.8): Ի՞նչ եք մտածում Դավթի խնդրանքի մասին, որ նույնիսկ մեղք գործելուց հետո այնքան տարբեր էր: Կարդացե՛ք Սաղմոս 51.11-12 համարները։`

Դավիթը չի ցանկանում կորցնել Աստծո ներկայությամբ ապրելու գիտակցությունը: Նա գիտակցում է, որ առանց Սուրբ Հոգու անզոր է: Նա հասկանում է, որ ինչպես թեթևորեն մեղքի մեջ ընկավ Բերսաբերի առումով, նույն թեթևությամբ նորից կարող է մեղքի մեջ ընկնել: Նրա ինքնավստահությունը ոչնչացված էր:

Դավիթը հասկանում է, որ հետագա հաղթանակներն այլևս իրենից չեն կախված, որ դրանք գալու են Աստծուց, որովհետև ինքն ամբողջովին կախված է Աստծուց:

Հաղթական քրիստոնեական կյանքում ամեն ինչ չէ, որ մեր մասին է: Ամեն ինչ Հիսուսի մասին է: Մենք փափագում ենք Նրա ներկայությունը, ծարավի ենք Նրա Հոգուն, ցանկանում ենք Նրա փրկության ուրախությունը: Մենք գիտակցում ենք, որ վերականգնվելու և վերածննդի կարիք ունենք, որ կարիք ունենք Նրա հանգստին` վերստին արարվելու աստվածային գործողությանը: Արարչագործական հանգիստը այնքան էլ հեռու չէ ներումից։ «Մաքուր սի՛րտ ստեղծիր իմ մեջ, ո՜վ Աստված, և ուղիղ հոգի՛ նորոգիր իմ ներսում» համարն (Սաղմոս 51.10) օգտագործում է արարչագործական եզրույթներ: Հին Կտակարանում միայն Աստված կարող է «արարել» (բարա), և երբ արդեն վերստին արարված ենք, կարող ենք հանգստանալ:

`Եթե դուք չեք ապրել խղճի խայթոցից ազատագրվելու ուրախությունը, ապա ի՞նչն է հետ պահում ձեզ դրանից: Եթե դա մեղք է, ապա ի՞նչ կարող եք սովորել այս պատմությունից, որը կարող է օգնել ձեզ:`