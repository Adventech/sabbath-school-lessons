---
title:  Ներված ու մոռացվա՞ծ
date:  20/07/2021
---

Երբ Դավիթն ակամա ինքն իր հանդեպ դատավճիռ կայացրեց (Բ Թագավորների 12.5-6), Նաթանը նրա առջև դրեց մեղքն իր ողջ ահավորությամբ: Դավթի սիրտը կոտրվեց, և նա խոստովանեց իր մեղքը: Նաթանն անմիջապես հավաստիացրեց նրան. «Տերը ներեց քո մեղքը» (Բ Թագավորների 12. 13), հավաստիացրեց, որ նա ներված է: Աստծո ներման համար սպասման ժամանակաշրջան գոյություն չունի: Դավիթը չպետք է ապացուցեր, որ ինքն իսկապես անկեղծ է, որպեսզի ներում ստանար:

Այնուամենայնիվ, Նաթանը, որ արդեն կանխագուշակել էր Դավթի մեղքի հետևանքները Բ Թագավորների 12.10-12 համարներում, շարունակում է․ «Այն որդին, որ պիտի ծնվի, մեռնելու է»։

`Ի՞նչ է նշանակում այն միտքը, որ Աստված ներել էր Դավթի մեղքը: Արդյո՞ք նա պարզապես հղկաթղթով ջնջեց այն: Արդյո՞ք մարդիկ պարզապես մոռանում են այդ մասին: Երբ խորհրդածում եք այդ հարցերի շուրջ, կարդացե՛ք Բ Թագավորների 12.10-23 համարները:`

Դավիթը, հավանաբար, նույնպես զարմացել էր այս բոլոր հարցերից, երբ տեսավ, թե ինչպես է խորտակվում իր ողջ աշխարհը՝ երեխան մահացած է, ընտանիքում անկարգություն է տիրում (Ամնոնի և Աբիսողոմի պատմությունն ընտանեկան կյանքի ողբերգության երկու կատարյալ օրինակ են), իր ճակատագիրն անորոշ է: Եվ, այնուամենայնիվ, չնայած իր մեղքի հետևանքներին, որոնք ազդել են անմեղ մարդկանց վրա, ինչպիսիք են Ուրիան և նորածինը, Դավիթը նաև սկսում է հասկանալ, որ Աստծո շնորհը ծածկելու է դրանք, և մի օր մեղքի բոլոր հետևանքներն են վերացվելու: Միևնույն ժամանակ նա կարող է Աստծո շնորհի մեջ հանգիստ գտնել իր խռովահույզ խղճմտանքի համար:

`Դավթի կարծիքով ինչի՞ կարիք ուներ ինքը: Ի՞նչ էր փափագում: Կարդացե՛ք Սաղմոս 51.1-6 համարները։`

Դավիթը հայտնի է դառնում 51 Սաղմոսով, երբ բացում է սիրտը և խոստովանում մեղքերը: Ողորմածության աղերսը` Դավթի ողբն, ուղղված է Աստծո անսահման սիրուն և Նրա մեծ գթասրտությանը: Նա վերածնունդ է փափագում:

Երբ մենք դիտարկում ենք Հիսուսի մեջ հանգստանալու գինը, նախ պետք է գիտակցենք, որ կարիք ունենք արտաքին օգնության, որ մենք մեղավորներ ենք և Փրկչի կարիքն ունենք: Մենք գիտակցում ենք մեր մեղքերը և աղաղակում ենք դեպի այն Միակը, Ով կարող է լվալ մեզ, մաքրել և վերականգնել: Երբ մենք անենք դա, կարող ենք համարձակություն ձեռք բերել․ ահա շնացողը, ձեռնածություն անողը, մարդասպանը, այն մեկը, ով խախտել է տասը պատվիրաններից առնվազն հինգը, և ով օգնություն է կանչում և վկայակոչում Աստծո ներման խոստումը:

`Եթե Աստված ներեց Դավթին նրա արածների համար, ապա ի՞նչ հույս կա մեզ համար:`