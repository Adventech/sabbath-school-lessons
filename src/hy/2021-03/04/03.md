---
title:  Արթնության կոչ
date:  19/07/2021
---

Դավթի կյանքի խավար ժամանակշրջաններից մեկում կա նաև մի լավ լուր`Աստված ուղարկում է Իր մարգարեին: Նաթանն ու Դավիթը լավ էին ճանաչում միմյանց: Ավելի վաղ Նաթանը խորհուրդներ էր տվել Դավթին տաճարը կառուցելու ծրագրերի վերաբերյալ (Բ Թագավորների 7): Սակայն այժմ մարգարեն մեկ այլ հանձնարարությամբ է գալիս թագավորի մոտ:

`Ի՞նչ եք կարծում, ինչո՞ւ է Նաթանը գերադասում պատմություն պատմել, քան անմիջապես դիմել Դավթին և նախատել: Կարդացե՛ք Բ Թագավորների 12.1-14 համարները:`

Նաթանը գիտեր ինչ ասել, և նա դա ասաց այնպես, որ Դավիթը կարողանա հասկանալ: Նա մի պատմություն պատմեց ոչխարների մասին, որը որպես նախկին հովիվ կարող էր հասկանալ Դավիթը: Նա գիտեր, որ Դավիթն արդարության ու ազնվության բարձր զգացում ուներ: Այսպիսով, ինչ-որ առումով կարելի է ասել, որ Նաթանը թակարդ էր պատրաստել, որի մեջ էլ ընկավ Դավիթը:

Երբ Դավիթն ակամա հայտարարեց իր սեփական դատավճիռը, Նաթանն ասաց նրան. «Այն մարդը դու ես» (Բ Թագավորների 12.7)։ Տարբեր ձևեր կան ասելու «Այն մարդը դու ես»: Մեկը կարող է բղավել, մյուսը կարող է մեղադրել և ուղիղ մատնացույց անել դիմացինին, իսկ մյուսն էլ կարող է մտահոգություն և կարեկցանք դրսևորել: Նաթանը, հավանաբար, նրբանկատ ու մեղմ ասաց այդ խոսքերը: Դավիթը պետք է որ ցավ զգար այդ խոսքերից, այնպիսի ցավ, որ զգում է Աստված, երբ Իր որդիներից կամ դուստրերից մեկը գիտակցաբար հեռանում է Իր կամքից: Այդ պահին ինչ-որ բան կատարվեց Դավթի գլխում, սիրտը կարծես դուրս էր թռչում տեղից:

`Ինչո՞ւ է Դավիթն այսպես պատասխանում. «Մեղանչել եմ Տիրոջ դեմ», այլ ոչ թե` «Ես մեղանչեցի Բերսաբեի դեմ», կամ «Ես մարդասպան եմ» (Բ Թագավորների 12.13, տե՛ս նաև Սաղմոս 51.4):`

«Դավիթը գիտակցեց, որ մեր սիրտն անհանգիստ դարձնող մեղքը առաջին հերթին անարգանք է Աստծո հանդեպ, Ով Արարիչն է ու Ազատագրողը: Վնասելով մեզ, մենք վատ ազդեցություն ենք գործում նաև ուրիշների վրա: Մենք անարգում ենք թե՛ մեր ընտանիքները և թե՛ եկեղեցիները: Սակայն վերջին հաշվով մենք վիրավորում ենք Աստծուն և ինքներս մեկ հավելյալ մեխ ավելացնում Գողգոթայի խաչի` երկնքին հառված կոպիտ գերանին:

Մարգարեի հանդիմանությունը ցնցեց Դավթի սիրտը և արթնացրեց նրա խիղճը: Նրա առջև ողջ հրեշավորությամբ հառնեց իր մեղքը: Նրա հոգին զղջմամբ ու ապաշխարությամբ խոնարհվեց Աստծո առաջ: Դողդողացող շուրթերով նա ասաց. «Ես Տիրոջ դեմ մեղք գործեցի»: Այն բոլոր սխալները, որ գործում է մարդը ուրիշների հանդեպ, վիրավորվողից վերադառնում է Աստծուն: Դավիթը ծանր մեղք էր գործել թե՛Ուրիայի և թե՛ Բերսաբեի հանդեպ և նա մեծապես գիտակցում էր դա: Սակայն անսահման մեծ էր նրա մեղքն Աստծո առջև: (Էլեն Ուայթ, «Նահապետներ և մարգարեներ», էջ 722)