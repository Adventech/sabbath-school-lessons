---
title:  Անհանգստության հաղթահարումը
date:  15/07/2021
---

`Կարդացե՛ք Հովհաննես 14.1-6 համարները: Եթե անհանգստանում ենք, ի՞նչ կարող ենք անել, որ մեր սրտերը չտագնապեն: Ո՞րն է այն բանալին, որով կարող ենք հաղթահարել բաժանությունը, եսասիրությունը, փառասիրությունն ու կեղծավորությունը և ճշմարիտ հանգիստ գտնել:`

Անհանգստությունը միշտ հաղթահարվում է Հիսուսի միջոցով: Նա է Ճանապարհը, Ճշմարտությունը և Կյանքը: Նա գիտի ճիշտ ուղղությունը, երբ մենք աննպատակ թափառում ենք մեր աշխարհի անապատում, որտեղ լրատվամիջոցները տարածված են հսկայական ծավալով: Որպես աստվածային Օրենսդիր՝ Նա է անձնավորված ճշմարտությունը, և Նրա Հոգին կառաջնորդի մեզ ամբողջ ճշմարտության մեջ (Հովհաննես 16․13): Երբ մենք խոցված ենք, հոգնած, տառապած, հիվանդ ու հուսալքված, Նա է Կյանքը, Նա մեզ առատ կյանք է խոստացել (Հովհաննես 10.10): Այն իր մեջ ներառում է մեր հավերժական տունը և հավերժական կյանքը, սակայն նշանակում է նաև կյանքի միանգամայն տարբեր որակ այստեղ` երկրի վրա: Անկասկած է, որ Արարիչն ընդունակ է տալու առատորեն ու չափից ավելի, և այն էլ` հենց հիմա:

«Թող ձեր սրտերը չխռովվեն» կոչը հրավեր է սպասման մեջ ապրելու: Երբ մենք մեզ ցածր ենք զգում, Աստված ընդունակ է ավելի բարձր հարթության վրա կանգնեցնել մեզ: Երբ մենք պայքարում ենք մեղքի ու խավարի դեմ, Նա է այն Միակը, Ով մեր մեջ ոչ միայն սկսում է, այլև ավարտում է Իր բարի գործը (Փիլիպպեցիներին 1.6):

Անկախ նրանից, թե որքան վատ կարող են լինել գործերը (այո՛, նրանք կարող են վատ լինել), նայեցե՛ք այն խոստումներին, որ տվել է Հիսուսը: Նա մեզ համար «տեղ է» պատրաստում, մի տեղ, որտեղ մեր ցավերը, անհանգստությունն ու տառապանքը հավերժ կվերանան։ Դա այն հույսն է, որ տրվել է մեզ Հիսուս Քրիստոսի միջոցով, և այն առաջարկվում է բոլորիս, անկախ նրանից, թե ով ենք մենք, ինչ ծագում ունենք, որքանով է կեղտոտ եղել մեր կյանքը և որքան է կեղտոտ հիմա:

Իսկ լուծումն այն է, որ բոլոր դեպքերում գնանք Աստծո մոտ մեր թուլությամբ, վիրավորվածությամբ, հուսալքությամբ ու հոգևոր ընկած վիճակով՝ իմանալով, որ Նա ընդունում է մեզ՝ չնայած այս ամենին: Ահա թե ինչ է շնորհը, և ինչու պետք է հավատանք, որ այն տրվել է, եթե հավատով փնտրում ենք:

`Կարդացե՛ք Երեմիա 3.22 համարը: Ի՞նչ է սպասում Աստված մեզանից, և ի պատասխան ի՞նչ է անելու Նա մեզ համար:`

`Խորհե՛ք Հիսուսի խոսքերի շուրջ. «Եվ երբ գնամ ու ձեզ համար տեղ պատրաստեմ, վերստին կգամ ու ձեզ Ինձ մոտ կվերցնեմ, որպեսզի որտեղ Ես եմ, դուք էլ լինեք» (Հովհաննես 14.3)։ Ի՞նչ է ասում մեզ այս համարն այն մասին, թե որքան առանցքային ու ճակատագրական է Երկրորդ գալուստի խոստումը: Հատկապես մեզ` ադվենտիստներիս համար (մահվան մասին ունեցած մեր ըմբռումներով) ինչո՞ւ է այդքան թանկ Երկրորդ գալուստը:`