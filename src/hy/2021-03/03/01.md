---
title:  Անհանգստության արմատները
date:  10/07/2021
---

### Այս շաբաթվա ուսումնասիրության համար կարդացե՛ք.
Մատթեոս 10.34-39, Ղուկաս 12.13-21, Փիլիպեցիներին 2.5-8, Ղուկաս 22.14-30, Մաթեոս 23.1-13։

> <p>Հիշելու համարը.<p>
> «Որովհետև որտեղ նախանձ ու եսասիրություն կա, այնտեղ անկարգություն և ամեն չար բան կա» (Հակոբոս 3.16)։

Կաղամախիները գեղեցիկ ծառեր են: Նրանց բարձրությունը հասնում է 45-90 ոտնաչափի (15-30 մետր): Այդ ծառերն աճում են ցուրտ կլիմայական պայմաններում, որտեղ զով է ամառը: Նրանց փայտն օգտագործում են կահույքի, ինչպես նաև լուցկու և թղթի արտադրության մեջ: Եղնիկները և այլ կենդանիներ ծանր ձմռանը հաճախ են սնվում կաղամախու մատղաշ ծառերով, որովհետև նրանց կեղևը բազմաթիվ օգտակար սննդանյութեր է պարունակում: Այդ ծառերը արևի բավականաչափ լույսի կարիք ունեն և անընդհատ աճում են, նույնիսկ ձմռանը՝ ձմռանը սննդի կարևոր աղբյուր լինելով տարբեր կենդանիների համար:

Կաղամախին առավել հայտնի է այն փաստով, որ բուսական աշխարհում ունի ամենամեծ արմատային համակարգերից մեկը: Նրա արմատները տարածվում են գետնի տակ՝ ներծծելով սննդանյութերը և ձևավորելով, այսպես կոչված, գաղութներ, որոնք բավականին արագ տարածվում են՝ ընդգրկելով ընդարձակ տարածություններ: Կաղամախու որոշ ծառեր կարող են ապրել մինչև 150 տարի, իսկ ստորգետնյա մեծ արմատային համակարգերը կարող են ապրել հազարավոր տարիներ:

Այս շաբաթվա ուսումնասիրության ժամանակ մենք ցանկանում ենք հայտնաբերել, թե որոնք են մեր անհանգստության որոշ արմատները: Շատ բաներ կարող են խոչընդոտել, որպեսզի ճշմարիտ հանգիստ գտնենք Քրիստոսի մեջ: Դրանցից որոշներն ակնհայտ են և մեծ ուշադրություն չեն պահանջում: Իսկ ահա որոշներն այնքան էլ ակնհայտ չեն մեզ համար, ինչպես գետնի տակ գտնվող հսկայական կաղամախու անտեսանելի արմատային համակարգը: Եվ մենք միշտ չէ, որ կարող ենք գիտակցել այն վերաբերմունքն ու գործողությունները, որոնք մեզ բաժանում են մեր Փրկչից: