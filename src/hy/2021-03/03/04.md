---
title:  Փառասիրություն
date:  13/07/2021
---

Երկրի վրա խաչելությունից առաջ Քրիստոսի ծառայության վերջին շաբաթվա ուսումնասիրությունը մեզ ոգեշնչման ու քաջալերման աղբյուր է ծառայում: Այն նաև ակնարկում է, թե ինչպես են անհանգստությունն ու փառասիրությունն առաջնորդում մարդկանց, որ անառողջ խորհորդներ տան և սխալ արարքներ գործեն:

`Կարդացե՛ք Ղուկաս 22.14-30 համարները և խորհե՛ք Հիսուսի հույզերի մասին, երբ Նա լսեց, թե ինչպես են Իր աշակերտներն այդ հանդիսավոր ընթրիքի ժամանակ վիճաբանում այն մասին, թե իրենցից ով պետք է համարվի ամենամեծը (Ղուկաս 22.24): Ինչո՞ւ աշակերտներն անտեսեցին այդ հիշարժան առիթը և կենտրոնացան մարդկային մեծության վրա:`

Մենք հազվադեպ ենք ուրիշների հետ քննարկում, թե ով է ամենամեծը մեր եկեղեցում, ընտանիքում կամ աշխատավայրում: Հնարավոր է, մենք շատ ենք խորհում այդ մասին, սակայն իրականում ո՞վ է բացահայտորեն խոսում այդ մասին:

Այս հարցն առաջին անգամ չէ, որ բարձրացվում էր Քրիստոսի հետևորդների շրջանում: Մատթեոս 18.1 համարում կարդում ենք, որ աշակերտներն այդ հարցը տալիս են Հիսուսին՝ ձևակերպելով այն առավել վերացական ձևով. «Ո՞վ է ավելի մեծ երկնքի արքայության մեջ»։ Հիսուսի պատասխանն իր մեջ տեսանելի դաս է պարունակում մեզ համար:

Իր մոտ կանչելով մի երեխայի, Հիսուսը նրան կանգնեցնում է խմբի կենտրոնում: Մարդիկ լայն բացված աչքերով, բարձրացված հոնքերով Նրան են նայում… Հիսուսի գործողությունները բացատրություն են պահանջում, և Մատթեոս 18.3 համարում Ուսուցիչը տալիս է նաև այդ պատասխանը. «Ճշմարիտ եմ ասում ձեզ. եթե դարձի չգաք ու երեխաների նման չլինեք, երկնքի արքայություն չեք մտնի»։ Դարձի գալն այն ամուր հիմքն է, որի վրա ցանկանում ենք ճշմարիտ հանգիստ գտնել Հիսուսում: Մենք գիտակցում ենք, որ դրսից օգնության կարիք ունենք։ Մենք հանկարծ գիտակցում ենք, որ չենք կարող ինքներս մեզ վրա հույս դնել, մենք պետք է ապավինենք Հիսուսին: Մենք արժեքների ու հավակնությունների վերափոխման փորձառություն ենք ապրում: Հիսուսն Իր աշակերտներին ասում է. «Վստահի՛ր ու ապավինի՛ր Ինձ ինչպես այս երեխան: Ճշմարիտ մեծությունը սեփական իրավունքներից հրաժարվելը և արքայության արժեքներն ընդունելն է»:

Ցավոք, թվում է՝ աշակերտները դեռ չէին յուրացրել այդ դասը, մինչև Հիսուսը նրանց հետ վերջին ընթրիքն արեց: Նրանց վիճաբանություններն ու պայքարը փչացրին կատարյալ հաղորդակցության այն պահերը, որ այլևս չէին կրկնվելու:

Եվ այս ամենը նրանից հետո՞, երբ տարիներով Հիսուսի հետ էին և ծառայել ու լսել էին, սովորել Նրա ոտքերի առաջ: Ինչպիսի՜ տխուր օրինակ այն բանի, թե որքան ապականված կարող է լինել մարդկային սիրտը: Սակայն, առավել դրական կողմից նայելով այս ամենին, խորհեք Տիրոջ շնորհի հավերժական իրականության մասին՝ հասկանալով, որ չնայած Իր հետևորդների վերամբարձ բանավեճերին՝ Հիսուսը չլքեց նրանց:

`Ինչո՞ւ խաչի վրա գտնող Հիսուսին մեր հայացքը հառելը հզոր միջոց է ինքնամեծարման դեմ, որի զոհն ենք բոլորս` որպես ընկած մարդկային էակներ:`