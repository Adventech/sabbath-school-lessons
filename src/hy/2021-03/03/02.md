---
title:  Քրիստոսը բաժանություն է բերում
date:  11/07/2021
---

Շատ քիչ մարդիկ կան, որ բավականություն են զգում վիճաբանությունից: Մենք խաղաղություն ու ներդաշնակություն ենք փափագում: Մենք նույնիսկ դասընթացներ ենք վարում այն մասին, թե ինչպես խաղաղություն հաստատել մեր եկեղեցիներում կամ հաստատություններում և լուծել հակամարտությունները:

`Կարդացե՛ք Մատթեոս 10.34-39 համարները: Ի՞նչ նկատի ուներ Հիսուսը, երբ ասում էր, որ չի եկել խաղաղություն բերելու, այլ սուր: Ի՞նչ կարող է նշանակել դա, եթե մենք գիտենք, որ «Հիսուսը Խաղաղության Իշխանն» է (Եսայի 9.6):`

Հիսուսի խոսքերը Մատթեոս 10.34-39 համարներում խիստ անտրամաբանական են հնչում։ Անօգնական մանուկի տեսքով եկած Փրկիչը, հզոր թագավոր լինելու փոխարեն, շրջապատված ազնվազարմ թիկնապահներով, Ով սեր էր քարոզում թե՛ բարեկամների և թե՛ թշնամիների հանդեպ, այժմ Իր հետևորդներին ասում է, որ Ինքը բաժանություն և պատերազմ է բերում: Նրա աշակերտներն ու լսարանը, ինչպես և մենք, հավանաբար, զարմանում էին` ինչպե՞ս կարող է այդպիսի բան լինել:

Մատթեոս 10.35-39 համարներում իսկապես հավատարմության և նվիրվածության մասին է խոսվում: Վկայակոչելով Միքիա 7.6 համարը` Հիսուսն Իր լսարանին հավերժական կյանքն ընտրելու հնարավորություն է առաջարկում: Որդին պետք է սիրի և հարգի իր ծնողներին: Դա օրինական պահանջն է այն օրենքի, որ ստացել էր Մովսեսը սարի վրա: Դա Աստծո պահանջած գործողությունների մի մասն էր, և, այնուամենայնիվ, եթե Հիսուսի ունկնդիրների այդ սերը գերազանցեր Իր հանդեպ սերը, ապա դա բարդ որոշում էր պահանջում: Հայրն ու մայրը պետք է սիրեն և հոգ տանեն իրենց երեխաների համար: Սակայան, եթե այդ սերը գերազանցի Հիսուսի հանդեպ ունեցած նվիրվածությանը, ապա դարձյալ նրանցից ծանր որոշում է պահանջվում: Առաջին հերթին այդ մասին է հիշեցնում Հիսուսը տվյալ հատվածում:

Հիսուսն արտահայտում է այդ ընտրությունը երեք ձևակերպումով՝ դրանցից յուրաքանչյուրում օգտագործելով արժանի բառը: Արժանի լինելը հիմնված չէ բարոյական բարձր չափանիշների կամ նույնիսկ մեղքը հաղթահարելու վրա: Այն հիմնվում է Հիսուսի հետ փոխհարաբերությունների վրա: Մենք արժանի ենք, երբ Նրան ամեն ինչից վեր ենք դասում, ներառյալ մայրը, հայրը կամ երեխան: Մենք ընտրում ենք խաչի տառապանքը և հետևում Հիսուսին:

«Ես չունեմ ավելի մեծ ցանկություն, քան տեսնել, թե ինչպես են մեր երիտասարդները համակվում մաքուր կրոնի հոգով, ինչը կառաջնորդի նրանց վերցնելու խաչը և հետևելու Քրիստոսին: Քրիստոսի երիտասարդ աշակերտնե՛ր, ընթացե՛ք առաջ՝ ղեկավարվելով այն սկզբունքներով, որոնք մաքրության ու արդարության հագուստներով են պարուրված: Ձեր Փրկիչը կառաջնորդի ձեզ այնտեղ, որտեղ կարող եք առավել համապատասխան ձևով օգտագործել ձեր տաղանդները և որտեղ կարող եք առավել օգտակար լինել» (Է. Ուայթ, Վկայություններ եկեղեցու համար, հատոր 5, էջ 87):

Երբեմն մենք ստիպված ենք կրել խաչը ոչ մեր սեփական ընտրությամբ, իսկ երբեմն էլ կամավոր ենք կրում խաչը: Այլ կերպ ասած` ո՞րն է խաչը հավատարմորեն կրելու բանալին: