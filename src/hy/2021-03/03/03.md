---
title:  Եսասիրություն
date:  12/07/2021
---

Ինչպես կաղամախու և նրա ստորգետնյա ավելի մեծ արմատային համակարգի դեպքում էր, եսասիրությունը «մեղք» կոչվող ստորգետնյա հսկա համակարգի մի մասն է, որ խանգարում է ճշմարիտ հանգիստ գտնել Քրիստոսում: Արդյո՞ք մեր կյանքում մեղքի բոլոր դրսևորումներից առավել հեշտը եսասիրությունը չէ: Մեզնից շատերի համար եսասիրությունը նույնքան բնական է, որքան շնչառությունը:

`Կարդացե՛ք Ղուկաս 12.13-21 համարները: Նկարագրե՛ք Հիսուսի առակում ներկայացվող հիմնախնդիրը: Արդյո՞ք ապագան ծրագրավորելը եսասիրություն և անհարգալից վերաբերմունք է Աստծո արքայության հանդեպ: Եթե ոչ, կամ առնվազն պարտադիր չէ, ապա ինչի՞ց է մեզ նախազգուշացնում Հիսուսը:`

Այս առակը կա միայն Ղուկասի ավետարանում և պատմվում է ի պատասխան լսարանից հնչող անանուն հարցին: Երբ Հիսուսին ժառանգության վերաբերյալ հարց են տալիս, Նա արձագանքում է՝ հրաժարվելով երկու եղբայրների միջև դատավորի դեր ստանձնելուց, փոխարենը գերադասում է ցույց տալ այդ ամենի խորքում թաքնված ավելի մեծ հիմնախնդիրը, որը կոչվում է եսասիրություն: Նա ավելի խոր է գնում, որպեսզի ցույց տա մեր անհատական արարքների տակ գտնվող հսկա արմատը:

`Խորհե՛ք այն մասին, թե ինչպես է դրսևորվում եսասիրությունը ձեր կյանքում: Ինչպե՞ս է եսասիրությունն ազդում Աստծո, ինչպես նաև մեր ամուսինների և ընտանիքների, մեր եկեղեցական ընտանիքի, հարևանների և գործընկերների հետ հարաբերությունների վրա: Ի՞նչ բանալի կարելի է գտնել Փիլիպեցիներին 2.5-8 համարներում:`

Կենտրոնանալով բացառապես սեփական կարիքների ու հավակնությունների վրա՝ Հիսուսի առակի անանուն հարուստը մոռացավ հաշվի առնել երկնային անտեսանելի իրականությունները: Ավելի մեծը, ավելի լավը և ավելին չեն կարող լինել Աստծո արքայության հիմնարար սկզբունքները: Պողոս առաքյալը ակնարկում է, թե որն էր Հիսուսի դրդապատճառը, երբ որոշեց դառնալ մեր Փոխարինողը:

Փիլիպեցիներին 2.5-8 համարները նկարագրում են անշահախնդրության, խոնարհության ու սիրո նախահիմքը: Եթե Աստծո և մարդկանց հանդեպ սերը մեզ չի առաջնորդում մեր ընտրություններում ու առաջնահերթություններում, ապա մենք կշարունակենք այստեղ ավելի շատ ամբարներ կառուցել մեզ համար և ավելի քիչ գանձեր կուտակել երկնքում (Մատթեոս 6.20):

`Ինչո՞ւ հեշտ է ընկնել հարստության և նյութական ձեռքբերումների փափագի մեջ: Թեև գոյատևելու համար բոլորս կարիք ունենք որոշակի գումարի, այնուամենայնիվ, չե՞ք կարծում, որ ինչքան էլ ունենանք, միշտ ավելին ենք ցանկանում:`