---
title:  Փախուստ
date:  12/09/2021
---

Հովնանը զարմանալիորեն հաջողակ ավետարանիչ էր: Միևնույն ժամանակ նա նաև շատ դժկամ անձնավորություն էր, համենայն դեպս սկզբում: Ինչ էլ որ աներ Հովնանը, Աստծո կոչը կտրուկ խաթարում էր  նրա կյանքը։ Փոխանակ իր ուսերի վրա վերցնելու Աստծո լուծը և իր համար հայտնաբերելու, որ Նրա լուծը քաղցր է, և Նրա բեռը թեթև (Մատթեոս 11.30), Հովնանը որոշում է գտնել իր սեփական հանգիստը՝ փախչելով հակառակ ուղղությամբ այն տեղից, որտեղ Աստված կանչել էր իրեն:

`Որտե՞ղ էր ուզում փախչել Աստծո կանչից և որտե՞ղ հույս ուներ խաղաղություն ու հանգիստ գտնել Հովնանը: Որքանով էր դա հաջողվում նրան։ Կարդացե՛ք Հովնան 1 գլուխը։`

Հովնանը ճանապարհ ընկավ որքան հնարավոր է հեռու այնտեղից, որտեղ Աստված կանչել էր իրեն։ Նա նույնիսկ կանգ չառավ, որպեսզի խորհրդակցի Աստծո հետ, ինչպես անում էին աստվածաշնչյան մյուս մարգարեները, երբ կանչվում էին լինելու Աստծո բանբերները (տե՛ս, օրինակ, Ելք 4.13):

Հետաքրքիր է, որ սա առաջին դեպքը չէր, որ Հովնանը կանչվում էր խոսելու Աստծո անունից, ինչպես ներկայացվում է Դ Թագավորների 14.25 համարում: Այդ դեպքում Հովնանը կարծես թե արել էր այն ամենը, ինչ Տերը պատվիրել էր իրեն: Իսկ այս անգամ նա հակառակվեց: Ինչո՞ւ։

Պատմական և հնագիտական աղբյուրները վկայում են Նեո-ասորեստանյան տիրակալների դաժանությունների մասին, որոնք իշխում էին հին Մերձավոր Արևելքում մ.թ.ա. 8-րդ դարում: Դա այն ժամանակն էր, երբ Հովնանը ծառայում էր Իսրայելում: Մոտավորապես 75 տարի անց, Նեո-ասորեստանյան թագավոր Սենեքերիմը հարձակվեց Հուդայի վրա: Իսրայելը և Սամարիան արդեն ընկել էին մոտավորապես քսան տարի առաջ, և Եզեկիա թագավորը, հավանաբար, միացել էր տեղական հակաասորեստանյան կոալիցիային:

Այժմ եկել էր ժամանակը, որ ասորեստանցիները պարզեին իրենց հաշիվները: Աստվածաշունչը (Դ Թագավորների 18, Եսայի 36), ասորեստանյան պատմական փաստաթղթերը և Նինվեում գտնվող Սենեքերիմի պալատի պատի վրայի փորագրությունները մեզ են ներկայացնում Լաքիշի անկման դաժան պատմությունը: Իսկ Լաքիշը Եզեկիայի հարավային սահմանի ամենակարևոր և ամուր բերդաքաղաքներից մեկն էր: Արձանագրություններից մեկում Սենեքերիմը հայտարարում է, որ 46 պաշտպանված քաղաքներից գերի է վերցրել ավելի քան երկու հարյուր հազար մարդ, իսկ քաղաքները, իր իսկ պնդմամբ, ոչնչացրել է:

Երբ Ասորեստանի թագավորը վերցրեց Լաքիշը, հարյուրավոր կամ հազարավոր գերի ցցի հանվեց: Եզեկիա թագավորին մեծապես սատարողները կենդանի-կենդանի մորթազերծ արվեցին, իսկ մնացածներն ուղարկվեցին Ասորեստան՝ որպես ստրուկների էժան աշխատուժ:

Ասորեստանցիները կարող էին դաժան համարվել նույնիսկ այդ ժամանակների չափանիշներով: Եվ Աստված այդտե՞ղ, այդ կայսրության բուն իսկ սի՞րտն էր ուղարկում Հովնանին:

Եվ կարելի՞ է արդյոք զարմանալ, որ Հովնանը չէր ցանկանում գնալ:

`Փախուստ Աստծո՞ւց: Դուք նախկինում երբևէ արե՞լ եք նման բան: Եթե այո, ապա որքանո՞վ է դա հաջողվել ձեզ: Ի՞նչ դասեր եք քաղել այդ սխալներից:`