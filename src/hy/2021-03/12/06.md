---
title:  Երկկողմանի փողոց
date:  16/09/2021
---

Թվում է՝ Հովնանն ավելի շատ նեղությունների է բախվում, քան արժանի է: Նինվեն վտանգավոր քաղաք էր, սակայն Հովնանի պատմության մեջ կարծես թե նինվեացիները չէին խնդիրը: Նրանք ընդունեցին լուրը և արագ ապաշխարեցին: Այն տպավորությունն է, որ ավետարանչական այս պատմության մեջ Հովնանն է թույլ օղակը:

Այդ պատմության մեջ Աստված հետապնդում է դժկամ մարգարեին, որովհետև Նա գիտի, որ Հովնանը նույնքան կարիք ունի դեպի Նինվե ավետարանչական ուղևորությանը, որքան նենվեացիները կարիք ունեին լսելու ավետարանչական լուրը:

`Կարդացե՛ք Հուդայի գիրքը: Ինչպե՞ս կարող ենք մնալ Աստծո սիրո մեջ (Հուդա 21)»: Ի՞նչ է դա նշանակում:`

Նոր Կտակարանի իր փոքրիկ գրքում, 21 համարում, Հուդան գրում է. «Ձեզ Աստծու սիրո մե՛ջ պահեք՝ հավիտենական կյանքի համար մեր Տեր Հիսուս Քրիստոսի ողորմությանն սպասելով»:

Աստծո սիրո և ողորմածության անձնական փորձառությունն ապրելը մեկանգամյա իրադարձության չէ: «Աստծո սիրո մեջ մնալու» մեկ հավաստի ճանապարհ կա` հասնել ու ձեռք մեկնել ուրիշներին: Հաջորդ համարներում Հուդան ասում է, որ «ողորմա՛ծ» լինենք և փրկենք ուրիշներին`« կրակից խլելով»:

`Կարդացե՛ք Հուդա 20-23 համարները: Ի՞նչ է ասվում այստեղ, որը կապ ունի Հովնանի պատմության հետ, և ի՞նչ է ասում նաև մեզ:`

Աստված Հովնանին ուղարկեց Նինվե, քանի որ Հովնանն, ամենայն հավանականությամբ, ժամանակ չէր հատկացրել մտածելու իր և ասորեստանցիների հարաբերությունների մասին, նախքան այս առանձնահատուկ կոչը: Նա, հավանաբար, գիտեր, որ չի սիրում նինվեացիներին, բայց գաղափար անգամ չուներ, թե որքան է ատում նրանց։ Նաև չէր պատկերացնում, որ նույնիսկ Աստծո կոչն ստանալուց հետո ստիպված կլինի նման ծայրահեղ միջոցների դիմել՝ նրանցից խուսափելու համար: Հովնանը պատրաստ չէր երկնքում նինվեացի հարևան ունենալուն: Հովնանը չէր սովորել սիրել այնպես, ինչպես Աստված է սիրում: Աստված կանչում է Հովնանին, որ գնա Նինվե, որովհետև սիրում է նինվեացիներին և կամենում է նրանց տեսնել Իր թագավորությունում: Բայց Աստված կանչում է նաև Հովնանին, քանի որ նրան էլ է սիրում: Նա կամենում է, որ Հովնանն աճի և միասին աշխատելու ընթացքում ավելի ու ավելի նմանվի Իրեն: Աստված կամենում է, որ Հովնանը գտնի այն ճշմարիտ հանգիստը, որ ձեռք է բերվում միայն Իր հետ փրկարար հարաբերությունների մեջ գտնվելու և Աստծո կամքը կատարելու միջոցով: Իսկ դա նշանակում է նաև շփվել ուրիշների հետ և նրանց այն հավատին ու հույսին ուղղորդել, որը մենք ունենք։

`Ինչքա՞ն ժամանակ եք ծախսում ուրիշների փրկության համար: Հոգևոր առումով որքանո՞վ է նման աշխատանքը մեզ առաջնորդում` ճշմարիտ հանգիստ գտնելու Հիսուսի մեջ:`