---
title:  Առաքելությունը կատարված է
date:  14/09/2021
---

Իսրայելի ցանկացած մեծ կամ փոքր քաղաքի համեմատ Նինվեն հսկայական քաղաք էր: Նա «մեծ քաղաք էր՝ երեք օրվա ճանապարհորդություն մի կողմից մյուսը» (Հովնան 3.3):

`Կարդացե՛ք Հովնան 3.1-10 համարները: Ինչպե՞ս արձագանքեց այս չար քաղաքը: Ի՞նչ դասեր կարող ենք քաղել այս պատմությունից, երբ փորձում ենք քարոզել մարդկանց։`

Հովնանը քայլում էր քաղաքում և հռչակում Աստծո լուրը` «Եվս քառասուն օր կա, ու Նինվեն պիտի կործանվի» (Հովնան 3.4)։ Այս ուղերձն անմիջապես նպատակակետին էր ուղղված: Թեև այստեղ տրված չեն մանրամասները, սակայն պարզ է դառնում, որ Նինվեի բնակիչները (բոլո՛րը) լուրջ են ընդունում այդ ուղերձը և հավատում Հովնանի նախազգուշացմանը:

Մերձավորարևելյան մտածողությանը բնորոշ կերպով Նինվեի թագավորը հրամագիր է հայտարարում՝ ազդարարելով սրտի փոփոխության մասին։ Բոլորը, ներառյալ կենդանիները, պետք է ծոմ պահեն և սգան (թե ինչպես պետք է սգան կենդանիները, տեսքտում ոչինչ չի ասվում): Թագավորն իջնում է գահից և նստում հող ու մոխրի մեջ, ինչը խիստ կարևոր խորհրդանշական գործողություն է:

`Կարդացե՛ք Հովնան 3.6-9 համարները: Համեմատե՛ք Երեմիա 25.5, Եզեկիել 14.6 և Հայտնություն 2.5 համարների հետ: Ի՞նչ տարրեր կան թագավորի խոսքերում, որոնք ցույց են տալիս, որ նա հասկանում է, թե ինչպիսին պետք է լինի ճշմարիտ ապաշխարությունը:`

Քարոզը կարճ էր, ուղղված նպատակակետին, սակայն լի էր ճշմարիտ ապաշխարության վերաբերյալ ճիշտ աստվածաբանությամբ: Երբ Հովնանը քարոզում էր, Սուրբ Հոգին բարդ աշխատանք էր տանում նինվեացիների սրտերի հետ:

Ի տարբերություն իսրայելացիների՝ նինվեացիները ոչ մի պատկերացում ու փորձառություն չունեին Աստծո սիրառատ առաջնորդությունն ու հոգատարությունը զգալու առումով, և պատմություններ էլ չգիտեին այդ մասին, սակայն նրանք դրական արձագանքեցին Աստծո կոչին: Նրանք, ըստ մի էության, ասացին. «Եկե՛ք Աստծո ողորմածությանը հանձնենք մեզ, այլ ո՛չ մեր սեփական ձեռքբերումներին: Եկե՛ք ամբողջովին Աստծո բարությանն ու շնորհին ապավինենք»:

Տարօրինակ է, որ Հովնանը, որը հենց սկզբից անձամբ էր իր վրա զգացել Աստծո շնորհը, կարծես մտածում էր, որ Աստծո շնորհը բացառիկ բան է, որ միայն քչերը կարող են ունենալ նրանում հանգստանալու հնարավորությունը:

`Ինչո՞ւ է ապաշխարությունը քրիստոնեական փորձառության ամենավճռական մասը: Ի՞նչ է նշանակում ճշմարտապես ապաշխարել մեղքերից, հատկապես այն մեղքերից, որոնք նորից ու նորից ենք գործում:`