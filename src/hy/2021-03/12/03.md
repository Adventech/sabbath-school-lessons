---
title:  Եռօրյա հանգիստ
date:  13/09/2021
---

Հովնանի փախուստն առանց հիմնախնդիրների չեղավ: Նրա կարճատև «հանգիստը» խանգարվեց, երբ Աստված հրաշքի միջոցով կանգնեցրեց փոթորիկը: Հովնանը փրկվեց ջրային գերեզմանից Աստծո շնորհիվ, Ով ձկանը հրամաայեց փրկել Հովնանին:

Միայն այն ժամանակ, երբ հարկադրված եռօրյա հանգիստ ունեցավ հսկայական ձկան ստամոքսում, նա սկսեց հասկանալ, թե որքան մեծ կախվածություն ունի Աստծուց։ Երբեմն, որպեսզի հասկանանք, թե որքան ունենք Հիսուսի կարիքը, տարվում ենք այնտեղ, որտեղ ոչինչ չունենք, որի վրա կարելի է հույս դնել։

`Կարդացե՛ք Հովնանի աղոթքը ձկան որովայնում (տե՛ս Հովնան 2.1-9): Ինչի՞ մասին է նա աղոթում:`

Թեև նա գտնվում էր ձկան խոր որովայնում, շատ վտանգավոր իրավիճակում, նա աղոթում է Սրբարանի մասին։ Ի՞նչ է կատարվում այստեղ:

Տաճարը ձևավորում է այս աղոթքի կիզակետը, և այն պետք է լինի աղոթքի կենտրոնական հիմքն ընդհանրապես: Հին Կտակարանում միայն մեկ տեղ կա, որտեղ կարող ենք գտնել Աստծուն: Նա Սրբարանում է (տե՛ս Ելք 15.17, Ելք 25.8): Սրբարանը աղոթքի և Աստծո հետ միաբանության կենտրոնական կետն է:

Եվ, այնուամենայնիվ, Հովնանը չի հիշատակում Երուսաղեմի տաճարը: փոխարենը խոսում է երկնային Սրբարանի մասին (Հովնան 2.7): Ահա թե որտեղ է նրա հույսը, որովհետև այդտեղ է գտնվում Աստված և այն փրկությունը, որ ճշմարտապես առաջարկում է Նա:

Հովնանը վերջապես հասկանում է այս կարևոր ճշմարտությունը: Նա ապրում է Աստծո շնորհը: Նա փրկվում է: Երբ ձուկը դուրս է փսխում նրան, նա հասկանում է Աստծո անմիջական սերն իր` փախուստի դիմած մարգարեի հանդեպ: Նա, իհարկե, հասկանում է, (թեև ոչ անմիջապես) որ ցանկացած հավատացյալի համար միակ անվտանգ ուղին Աստծո կամքը որոնելն ու նրա մեջ գտնվելն է:

Այսպիսով, նա որոշում է կատարել իր պարտքը և հնազանդվել Աստծո հրամաններին։ Ի վերջո, գնում է Նինվե, որն, անկասկած, հավատով է անում: Եվ նա ուղղվում է դեպի այդ ծայրահեղորեն պիղծ քաղաքը, որի բնակիչներին կարող էր և դուր չգալ այդ օտար մարգարեն, որը պետք է ասեր, թե որքան վատն են իրենք:

`Գուցե, երբեմն մենք պետք է մի կողմ քաշվենք ամեն ինչից, երևույթների հանդեպ նոր հեռանկարներ ունենալու համար: Թեև Հովնանի պատմությունը, երբ հրաշքի միջոցով գոյատևեց ձկան որովայնում, ծայրահեղ դեպք է, ինչպե՞ս կարող է ձեր բնականոն վիճակից ու միջավայրից դուրս գալն օգնել, որ ձեր կյանքին նայեք անհրաժեշտ տեսանկյունից:`