---
title:  Անհանգիստ մարգարեն
date:  11/09/2021
---

### Այս շաբաթվա ուսումնասիրության համար կարդացեք.
Հովնան 1-4, Երեմիա 25.5, Եզեկիել 14.6, Հայտնություն 2.5, Ղուկաս 9.51-56, Հուդա 1-25։

> <p>Հիշելու համարը.<p>
> «Իսկ Ես չխղճա՞մ Նինվե մեծ քաղաքին, որի մեջ հարյուր քսան հազար մարդուց ավելի կան, որոնք իրենց աջ ձեռքը ձախից չեն տարբերում, նաև շատ անասուն» (Հովնան 4.11)։

Սուրբ Գրքի ամենահետաքրքիր պատմություններից մեկը Հովնանի պատմությունն է: Մեր առջև է մի մարգարե, որը կանչվել է Աստծո կողմից, բայց ի՞նչ է տեղի ունենում: Նա փախչում է Աստծո հրավերից, սակայն իրավիճակի դրամատիկ ընթացքը ստիպում է միտքը փոխել և հնազանդվել Տիրոջը․ իսկ ի՞նչ է մնում անել դրանից հետո: Գանգատվե՜լ, որ այն մարդիկ, որոնց ինքը պետք է վկայեր, իրականում ապաշխարեցին և խուսափեցին իրենց սպառնացող ոչնչացումից, որին հակառակ դեպքում պետք է արժանանային։

Սա օրինակ է մի մարդու, որն անհանգիստ է այն աստիճանի, որ բացականչում է. «Եվ հիմա, ո՛վ Տեր, աղաչում եմ, ա՛ռ ինձանից իմ հոգին, որովհետև մեռնելս ապրելուցս լավ է» (Հովնան 4.3)։

Հիսուսն Ինքը վկայակոչեց Հովնանի պատմությունն՝ ասելով. «Նինվեացիները դատաստանին այս սերնդի հետ վեր կկենան և կդատապարտեն նրան, քանի որ նրանք Հովնանի քարոզությամբ ապաշխարեցին, իսկ ահա այստեղ Հովնանից ավելի մեծն է» (Մատթեոս 12.41)։ Անկասկած, ավելի՛ մեծ, քան Հովնանը: Հակառակ դեպքում Նա չի կարող լինել մեր Փրկիչը:

Եկեք այս շաբաթ հետևենք Հովնանին և տեսնենք, թե ինչ կարող ենք սովորել այն մարդուց, որի մեջ գործնականում բացակայում են խաղաղությունն ու անդորրը։