---
title:  Զայրացած, անհանգիստ ավետարանիչը
date:  15/09/2021
---

Ցավոք, Հովնանի պատմությունը չի ավարտվում 3-րդ գլխով:

`Կարդացե՛ք Հովնան 4.1-11 համարները: Ո՞րն է Հովնանի հիմնախնդիրը: Ի՞նչ դաս կարող ենք քաղել նրա արատավոր բնավորությունից:`

Հովնան 4-րդ գլուխը սկսվում է Աստծո հանդեպ Հովնանի բարկությունից, որովհետև իր առաքելությունը հաջողությամբ էր ավարտվել: Հովնանը վախենում էր հիմար վիճակում հայտնվելուց: Մենք տեսնում ենք, որ Աստված ժամանակ է տրամադրում՝ իր մարգարեի հետ խոսելու և տրամաբանական զրույց վարելու համար, որն իրեն պահում է զայրույթի պոռթկման մեջ գտնվող երեխայի նման:

Ահա մի վկայություն այն բանի, որ Աստծո ճշմարիտ հետևորդները և անգամ մարգարեները պետք է աճեն և ինչ-որ բան փոխեն իրենց մեջ։

«Երբ Հովնանն իմացավ Աստծո նպատակի մասին` այդ քաղաքը փրկելու առումով, որը, չնայած իր չարությանը, որոշեց ապաշխարել քուրձով, հող ու մոխրով, նա պետք է առաջինն ուրախանար՝ տեսնելով Աստծո զարմանահրաշ շնորհը: Բայց դրա փոխարեն տագնապած էր մի մտքով, որ իրեն կընդունեն որպես կեղծ մարգարե: Նախանձախնդիր իր հեղինակությանը՝ նա տեսադաշտից բաց թողեց այն հոգիների անսահման մեծ արժեքը, որոնք գտնվում էին այդ թշվառ քաղաքում» (Էլեն Ուայթ, Մարգարեներ և թագավորներ, էջ 271):

Աստծո համբերատարությունն իր մարգարեի նկատմամբ ապշեցնող է: Նա կարծես մտադիր է օգտագործել հենց Հովնանին, և երբ մարգարեն փախչում է, Աստված փոթորիկ և ձուկ է ուղարկում, որ հետ բերի նրան: Եվ նույնիսկ հիմա, երբ Հովնանը դարձյալ փորձում է հակադրվել Աստծո կամքին, Աստված փորձում է տրամաբանական զրույց վարել նրա հետ՝ նինվեացիների հանդեպ վատ վերաբերմունքի պատճառով․ «Մի՞թե լավ է, որ զայրացել ես» (Հովնան 4.4)։

`Կարդացե՛ք Ղուկաս 9.51-56 համարները: Ինչպե՞ս է այս հատվածը ինչ-որ չափով զուգակցվում Հովնանի պատմության հետ:`

«Աստված այնքան սիրեց աշխարհը, որ Իր միածին Որդուն տվեց, որպեսզի ով Նրան հավատում է, չկորչի, այլ հավիտենական կյանք ունենա» (Հովհաննես 3.16)։ Կամ, ինչպես Աստված ասում է Հովնան 4.11 համարում` «Իսկ Ես չխղճա՞մ Նինվե մեծ քաղաքին, որի մեջ հարյուր քսան հազար մարդուց ավելի կան, որոնք իրենց աջ ձեռքը ձախից չեն տարբերում, նաև շատ անասուն»։ Եվ որքան շնորհակալ պետք է մենք լինենք, որ, ի վերջո, Աստված պետք է լինի սրտերի, մտքերի ու դրդապատճառների վերջնական Դատավորը, այլ ոչ թե մենք:

`Ինչպե՞ս սովորենք կարեկցանքի ու համբերատարության հոգի դրսևորել մարդկանց հանդեպ, որն ունի Աստված, կամ էլ գոնե սովորենք արտացոլել այդ կարեկցանքն ու համբերատարությունը:`