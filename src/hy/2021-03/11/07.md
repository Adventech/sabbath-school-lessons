---
title:  Հետագա ուսումնասիրության համար
date:  10/09/2021
---

«Միշտ չէ, որ մենք ցանկանում ենք գնալ Հիսուսի մոտ մեր հոգսերով ու դժվարություններով: Երբեմն մենք մեր տագնապները լցնում ենք մարդկանց ականջները և մեր տառապանքները պատմում ենք նրանց, ովքեր չեն կարող օգնել մեզ, և հրաժարվում ենք ամեն ինչ վստահել Հիսուսին, Ով ի վիճակի է փոխելու մեր ողբալի ուղին և ուղղորդելու դեպի ուրախության ու խաղաղության ճանապարհները: Անձնազոհությունը, ինքնազոհաբերությունը փառք և հաղթանակ են տալիս խաչին: Աստծո խոստումները շատ արժեքավոր են: Մենք պետք է ուսումնասիրենք Նրա խոսքը, եթե ցանկանում ենք իմանալ Նրա կամքը:

Ներշնչված խոսքերը, որ խնամքով ուսումնասիրվում են և գործնականում պահվում, կառաջնորդեն պարզ արահետով, որով մենք կարող ենք քայլել և չսայթաքել: Ո՜հ, եթե միայն բոլոր ծառայողներն ու ժողովուրդը վերցնեին իրենց բեռներն ու տագնապները և տանեին Հիսուսի մոտ, Ով սպասում է, որ ընդունի և խաղաղություն ու հանգիստ պարգևի: Նա երբեք չի անտեսի նրանց, ովքեր Իրեն են ապավինում» (Էլեն Ուայթ, «Ժամանակների նշանները», 17 մարտի, 1887թ․, էջ 161)։

«Սիրելի՛ երիտասարդներ, կարո՞ղ եք բերկրալի հույսով և սպասումներով նայել առաջ` դեպի ապագան՝ սպասելով այն ժամանակին, երբ Տերը` ձեր արդար Դատավորը, կդավանի ձեր անունը Հոր և սուրբ հրեշակների առաջ: Քրիստոսի երկրորդ գալուստի լավագույն պատրաստությունը հաստատուն հավատով մեծագույն փրկության մեջ հանգստանալն է, փրկություն, որ Նա բերեց Իր առաջին գալուստի ժամանակ: Դուք պետք է հավատաք Քրիստոսին որպես ձեր անձնական Փրկիչ» (Է. Ուայթ, «Մեր բարձր կանչվածությունը», էջ 368»):

**Հարցեր քննարկման համար**

`Ի՞նչ առանձնահատուկ բան կա յոթերորդ օր շաբաթի մեջ, որ Աստծո երկնային հանգստի նախապատկերն է Իր ժողովրդի համար: Այսինքն՝ ինչպե՞ս է շաբաթի հանգիստը հավերժության կանխավայելումը պարգևում մեզ:`

`Քավությունը նշանակում է հաշտություն և ցույց է տալիս Աստծուն վերադառնալու ուղին: Խորհե՛ք Հռոմեացիներին 5.11 համարի հետևյալ հայտարարության շուրջ. «Եվ ոչ միայն այսքանը, այլ նաև Աստծով ենք պարծենում մեր Տեր Հիսուս Քրիստոսի միջոցով, որով հիմա հաշտությունն ընդունեցինք»։ Ի՞նչ կպատասխանեք, եթե ձեզ հարցնեն. «Ի՞նչ է նշանակում հաշտվել Աստծո հետ, և ի՞նչ փոփոխություններ է կատարել այդ հաշտությունը ձեր կյանքում»:`

`Ինչպե՞ս կարող ենք քրիստոնեական կյանքում խուսափել անկարևոր բաների վրա կենտրոնանալուց: Ի՞նչն է օգնում, որ կենտրոնանանք Աստծո Խոսքում ներկայացվող մեծ պատկերի վրա:`

`Մեկ անգամ ևս խորհեք այն սխալների ու անհավատության մասին, որ անապատում դրսևորեցին Իսրայելի որդիները: Չնայած նրանց խնդիրների մանրամասները տարբեր են մերինից, (մենք չենք թափառում հսկայական անապատում) ի՞նչ ընդհանուր սկզբունքներ կան: Այլ կերպ ասած, ինչպե՞ս կարող է մեր քրիստոնեական կյանքի ընթացքը բախվել նույն մարտահրավերներին, և ինչպե՞ս կարող ենք դասեր քաղել նրանց սխալներից:`