---
title:  Ծես և զոհաբերություն
date:  06/09/2021
---

Ծեսերի ու զոհաբերությունների հինկտակարանյան համակարգը, ինչպես տեսնում ենք Ղևտականում, ներկայացնում է ավելի շատ օրինակներ այն բանի, ինչ նայեցինք երեկ․ հինկտակարանյան խորհրդանիշներ, որոնք մատնանշում են նորկտակարանյան ճշմարտությունները: Թեև Աստվածաշնչի ժամանակակից ընթերցողները հաճախ են անտեսում այդ ծեսերը, դրանք պարունակում են բազմաթիվ, իսկապես կարևոր հոգևոր ճշմարտություններ, որոնք կարող են մեծ արժեք ունենալ այն ուսումնասիրողների համար:

`Կարդացե՛ք Ղևտական 4.32-35 համարներում ներկայացվող մեղքի ընծայի հրահանգները, որ պարտավոր էին անել բոլոր հրեաները: Ի՞նչ կարող ենք սովորել այդ ծեսից, թեև այսօր չունենք սրբարան կամ տաճար իր զոհասեղանով, որտեղ կարող ենք զոհաբերություններ անել մեր մեղքերի համար: Այս ծեսը կապե՛ք Հովհաննես 1.29 և Ա Պետրոս 1.18-21 համարների հետ:`

Ծեսը կարևոր արժեքների և տեղեկության գերազանց փոխանցողն է, որը հարկավոր է հասկանալ համատեքստում: Որպեսզի այն ճիշտ ազդեցություն ունենա մարդու վրա, դրա իրականացման համար սովորաբար պահանջվում է հատուկ ժամանակ, որոշակի տեղանք և գործողությունների կանխորոշված հաջորդականություն: Եվ, իսկապես, երբ մենք Հին Կտակարանում կարդում ենք զոհաբերության աստվածաշնչյան հանձնարարականները, պարզ է դառնում, որ Աստված շատ առանձնահատուկ մանրամասներ է ցույց տվել, թե ինչ պետք է բերենք որպես զոհաբերություն, երբ, որտեղ անել այն և որ ծեսին ու գործողության ընթացքին հետևենք:

Այս ծեսերից շատերի կենտրոնական միտքն, անկասկած, արյունն էր, նրա թափվելը և արյունը ցողելը: Սա հաճելի հույզեր չի արթնացնում, քանի որ գործ ունենք տիեզերքի ամենանողկալի երևույթի՝ մեղքի հետ:

Ի՞նչ կոնկրետ դեր էր խաղում արյունը, և ինչո՞ւ էր այն հեղվում զոհասեղանի եղջյուրների վրա: Թեև Սրբարանի հետ կապվող ծեսերի մեծ մասը տրվում է հրահանգի ձևով, թե ինչպես պետք է անել դա, նրանք միշտ չէ, որ ներառում են բոլոր մանրամասների հանգամանալի բացատրությունն ու նկարագրությունը: Պատճառը թերևս այն է, որ մարդիկ արդեն գիտեին, թե ինչ է նշանակում այդ ամենը: Ի վերջո, Իսրայելում մարդիկ հասկանում էին արյան նշանակությունը (Ղևտական 17.11):

Ղևտական 4.32-35 համարներից վերցված օրինակն, այնուամենայնիվ, կարևոր բացատրություն ունի Ղևտական 4.35-ում. «Քահանան քավություն անի նրա գործած մեղքի համար, և նրան թողություն կլինի»։ Այսպիսով, արյունը քավության այդ ամբողջ գործընթացի առանցքն է, միջոց, որով մենք` մեղավորներս, կարող ենք արդարանալ Սուրբ Աստծո առաջ: Հետևաբար այն, ինչ մենք տեսնում ենք այս զոհաբերությունների միջոցով, մեր փոխարեն Քրիստոսի մահվան ու ծառայության խորհրդանիշն է կամ օրինակը:

`Խորհե՛ք այն մասին, թե իրականում որքան վատ երևույթ է մեղքը, որ մեր քավությունն իրականացնելու համար պահանջվեց Աստվածության անդամներից մեկի` Հիսուսի զոհը, ինքնազոհաբերությունը: Ի՞նչ պետք է սովորեցնի դա մեզ, ինչո՞ւ պետք է ապավինենք միայն շնորհին և ոչ երբեք գործերին: Ի վերջո, ի՞նչ կարող ենք ավելացնել այն ամենին, ինչ Քրիստոսն արդեն արել է մեզ համար:`