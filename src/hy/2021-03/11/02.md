---
title:  Մկրտված Մովսեսում
date:  05/09/2021
---

`Կարդացե՛ք Ա Կորնթացիներին 10.1-11 համարները: Ի՞նչ է ցանկանում փոխանցել Պողոսն իր ընթերցողներին, երբ վկայակոչում է «օրինակը»:`

Ա Կորնթացիներին 10.6 համարում օգտագործված հունարեն տուպոս բառը (և Ա Կորնթացիներին 10.11-ում), որը հայերեն թարգմանվել է «օրինակ»: Տուպոսը (կամ օրինակը) երբեք բնօրինակը չէ, սակայն որոշ առումով դա խորհրդանիշն է կամ դրա ներկայացումը: Դա մեկ այլ բանի մոդել է:

Եբրայեցիներին 8.5 համարն այս տեսակի հարաբերությունների հիանալի օրինակ է ներկայացնում. «Նրանք (Հին Կտակարանի տաճարի ծառայության քահանաները), որոնք ըստ օրենքի պատարագ են մատուցում, որոնք իրենց ծառայությունն են մատուցում երկնային բաների օրինակով ու շուքով, ինչպես որ Մովսեսին հրաման տվեց, երբ նա խորանը պիտի կառուցեր. «Տե՛ս,- ասում է,- որ ամեն բան անես ըստ այն օրինակի, որ քեզ լեռան վրա ցույց տրվեց»։

Եբրայերեն այս հատվածը լուսաբանում է երկնային ու երկրային իրականությունների միջև գոյություն ունեցող անմիջական կապը, ապա մեջբերում է Ելք 25.9 համարը, որտեղ Աստված Մովսեսին հրահանգում է կառուցել Սրբարանը անապատ տեղում «ըստ այն օրինակի», որ նա տեսել էր լեռան վրա: Հարցն այն է, որ երկրային Սրբարանն իր ողջ ծեսերով ու ընթացակարգերով խորհրդանիշ ու «օրինակ» էր այն բանի, ինչ տեղի է ունենում երկնքում, որտեղ Հիսուսը՝ որպես մեր Քահանայապետ, ծառայում է երկնային Սրբարանում:

Հիշելով սա՝ մենք կարող ենք ավելի լավ հասկանալ, թե ինչ էր ուզում ասել Պողոսը Ա Կորնթացիներին 10-ում: Այս համարներում Պողոսը վերանայում է անապատում Աստծո ժողովրդի ունեցած հիմնական փորձառություններից մի քանիսը, երբ քայլում էին դեպի Ավետյաց երկիրը: «Մեր հայրերը» արտահայտությունը վերաբերում է իրենց հրեա նախնիներին, ովքեր լքել էին Եգիպտոսը, գտնվում էին ամպի տակ, անցնում էին ծովի միջով, և այդ ձևով բոլորը մկրտվեցին նոր կյանքի մեջ՝ զերծ ստրկությունից:

Անապատում ճանապարհորդության այս կարևոր վկայակոչումները Պողոսը դիտում է որպես անհատական մկրտության խորհրդանիշ կամ օրինակ: Եթե հետևենք Պողոսի տրամաբանությանը, ապա «հոգևոր կերակուր» արտահայտությունը պետք է վերաբերի մանանային (համեմատե՛ք Ելք 16.31-35 համարների հետ): Իսրայելը խմեց այն ժայռից, որը Պողոսը նույնացնում է Քրիստոսի հետ (Ա Կորնթացիներին 10.4): Մտածեք Հիսուսի մասին որպես «կյանքի հաց» (Հովհաննես 6.48) և որպես «կենդանի ջուր» (Հովհաննես 4.10), և այս բոլոր փոխաբերությունները կատարյալ իմաստ կստանան: Այսպիսով, մենք տեսնում ենք, որ Պողոսն օգտագործում է հինկտակարանյան պատմությունը որպես հոգևոր ճշմարտությունների բացահայտման օրինակ, որոնք այսօր կարող են կիրառվել անհատ քրիստոնյաների համար:

`Խորհե՛ք Ելքի ժամանակ Իսրայելի փորձառությունների մասին: Ի՞նչ հոգևոր դասեր կարող ենք քաղել նրանց թե՛ լավ և թե՛ վատ «օրինակներից», որ թողել են մեզ:`