---
title:  Բնավորություն ու համայնք
date:  21/07/2022
---

Կա մի երգ1, որը հնչում է հետևյալ կերպ. «Ես ապառաժ եմ, ես կղզի եմ»։ Երբևէ նման զգացողություն ունեցե՞լ եք, փափագե՞լ եք մենակ լինել։ Միգուցե նաև լսել եք մարդկանց, ովքեր ասում են. «Աստծո հետ իմ հարաբերություններն անձնական են, ես դրանց մասին խոսել չեմ ցանկանում»։

`Կարդացե՛ք Եփեսացիներին 4.11-16 համարը։ Ի՞նչ է ուզում ասել այստեղ Պողոսը։ Ի՞նչ դեր է նա հատկացնում համայնքին այս տեքստերում։`

Երբ Պողոսը գրում է եփեսացիներին, եկեղեցին նկարագրում է որպես մարմին։ Հիսուսը գլուխն է, իսկ Նրա ժողովուրդը կազմում են մարմնի մյուս մասերը։ Եթե ուշադրություն դարձնեք Եփեսացիներին 4.13 համարին, կնկատեք նման համայնքում ապրելու նպատակը, որը «կատարյալ մարդ» դառնալն է՝ «Քրիստոսին չափանիշ ունենալով»։ Եվ դրա համար մենք անհրաժե՛շտ ենք միմյանց։

Անկասկած հնարավոր է քրիստոնյա լինել մեն-մենակ։ Եվ իսկապես, ինչպես դարերի ընթացքում շատ մարդկանց համար, ում ծաղրել ու հալածել են, հաճախ մենակ մնալն անխուսափելի է։ Աստծո զորության մասին հզոր վկայություն է այն, որ տղամարդիկ ու կանայք չեն կքվում իրենց շրջապատող ճնշման տակ։ Ու որքան էլ ճիշտ է այս իրողությունը, Պողոսն ուզում է շեշտադրել կարևորագույն ճշմարտություն՝ վերջին հաշվով մենք ինքներս զգում և ուրիշներին բացահայտում ենք Քրիստոսի լիությունը, երբ համագործակցում ենք մեկս մյուսի հետ։

`Եփեսացիներին 4.11-16 համարներում ի՞նչ է ասում Պողոսն այն մասին, ինչ որ պետք է տեղի ունենա, նախքան Քրիստոսի լիությունը կբացահայտվի մեր քրիստոնեական համայնքում։`

`Քրիստոսի լիությունն արտահայտող համայնքի վկայությունն ի՞նչ կերպ է տարբերվում Քրիստոսի լիությունն արտահայտող անհատի վկայությունից։ Ի՞նչ հետևանքներ ունի սա մեծ պայքարի համատեքստում։ Տե՛ս Եփեսացիներին 3.10։`

`Շատ հեշտ է բարի ու լավ մարդ լինել, երբ մենակ եք կամ գտնվում եք անծանոթ մարդկանց շրջապատում։ Սակայն շատ ավելի բարդ է բարի գտնվել այն մարդկանց նկատմամբ, ում չափից լավ եք ճանաչում կամ պարզապես չեք սիրում։ Երբ այս մարդկանց նկատմամբ շնորհ ու բարություն ենք ցուցաբերում, Աստծո մասին ճշմարտության վերաբերյալ անհերքելի վկայություն ենք տալիս։`