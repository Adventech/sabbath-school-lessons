---
title:  «Իմաստունները»
date:  20/07/2022
---

Երեկ մենք անդրադարձանք Քրիստոսի երկրորդ գալուստին սպասողների բնավորության կարևորությանը։ Այսօր կդիտարկենք հատկապես այն մարդկանց բնավորության կարևորությունը, որոնք կենդանի են լինելու Հիսուսի երկրորդ գալստյան ժամանակ։

`Կարդացե՛ք Դանիել 12.1-10 համարները։ Ի՞նչ համատեքստ է ներկայացված այստեղ։ Երկրագնդի պատմության ո՞ր շրջանն է ներկայացվում։ Եվ ամենակարևորը, այս տեքստերը մեզ ի՞նչ են ասում այս ժամանակներում ապրող Աստծո ժողովրդի բնավորության մասին։ Ինչպե՞ս են բնութագրվում նրանք՝ հակառակ ամբարիշտների (տե՛ս նաև Հայտնություն 22.11)։`

Դանիելին ասվում է, որ Հիսուսի գալուստից անմիջապես առաջ լինելու է այնպիսի նեղության ժամանակ, ինչպիսին երբեք չի եղել երկրագնդի պատմության ընթացքում։ Դանիել 12.3, 10 համարներում մեզ տրվում է այս ժամանակ ապրող արդարների և ամբարիշտների նկարագրությունը։ Ուշադրությո՛ւն դարձրեք, որ «ամբարիշտները պիտի ամբարշտանան» (Դանիել 12.10)՝ հակառակ արդարների, որոնք 3-րդ տեքստում պայծառորեն փայլում են, հավանաբար այն պատճառով, որ մաքրվել, սպիտակացել ու զտվել են (Դանիել 12.10) այս տագնապի ժամանակ, «որպիսին չի եղել ազգի գոյանալուց մինչ այդ ժամանակը» (Դանիել 12.1)։ Եվս մեկ հակասություն. ամբարիշտները չեն հասկանում, սակայն արդարներն «իմաստուն» են և հասկանում են։

Հասկանալ ի՞նչը։ Մաթեմատիկա՞, բնական գիտություննե՞ր, աստվածաշնչյան տեքստերի մեկնաբանությո՞ւն։ Առակների գիրքն ասում է, որ «իմաստության սկիզբը Տիրոջ երկյուղն է» (Առակներ 1.7): Միգուցե այս համատեքստում «իմաստուններն» իմաստուն են, որովհետև հասկանում են այս վերջին իրադարձությունների՝ տագնապի ժամանակի իմաստը, երբ դրանք բացահայտվում են։ Նրանք հանկարծակիի չեն գալիս. Աստծո Խոսքի ուսումնասիրություններից նրանք գիտեն, որ այդ ամենը տեղի է ունենալու։ Եվ, ինչն ամենակարևորն է, նրանք գիտեն բավականին շատ, որպեսզի թույլ տան, որ տագնապի այս ժամանակը զտի ու մաքրագործի իրենց։ Իսկ մյուս կողմից ամբարիշտներն ավելի մեծ համառություն են ցուցաբերում իրենց ապստամբության մեջ ու շարունակում իրենց ամբարշտությունը։

Կարևորագույն իմաստն այն է, որ այստեղ մեզ տրվում է այն մարդկանց նկարագրությունը, որոնք անցնում են զտման ու մաքրագործման գործընթաց։

`Թեև մենք այս տեքստերը դիտարկել ենք վերջին օրերի իրադարձությունների լույսի ներքո, ի՞նչ սկզբունքներ ենք տեսնում այստեղ, որոնք կարող են օգնել մեզ այժմ հասկանալ, թե ինչ է իրենից ներկայացնում զտման ու մաքրագործման գործընթացը նույնիսկ մեզ համար այսօր։`