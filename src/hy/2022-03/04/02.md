---
title:  «Նրա պատկերով»
date:  17/07/2022
---

> <p></p>
> «Որովհետև նրանց, ում սկզբում ճանաչեց, նախասահմանեց կերպարանակից լինել Իր Որդու պատկերին, որպեսզի Նա անդրանիկը լինի բազում եղբայրների մեջ» (Հռոմեացիներին 8.29)։

Սկզբում Աստված մեզ արարեց Իր պատկերով (Ծննդոց 1.27), սակայն մեղքն ապականեց այդ պատկերը։

`Ինչպե ՞ս ենք տեսնում Աստծո պատկերի այս խեղաթյուրումը մարդկության մեջ։`

Ակնհայտ է, որ մենք բոլորս էլ ապականվել ենք մեղքով(Հռոմեացիներին 3.10-19)։ Սակայն Աստված փափագում է վերականգնել մեզ այն վիճակին, ինչպիսին նախասահմանվել էր, որ լինեինք։ Ահա թե որտեղ էր պետք մեր այսօրվա հիշելու համարը։ Այն բացահայտում է Աստծո այն ծրագիրը, որ նրանք, ովքեր հանձնում են իրենց կյանքը Սուրբ Հոգուն, «կերպարանակից լինեն Իր Որդու պատկերին» (Հռոմեացիներին 8.29)։

Սակայն կա այս հարցի ևս մեկ տեսանկյուն։ «Աստծո պատկերը պիտի վերականգնվեր մարդկության մեջ: Աստծո ժողովրդի բնավորության կատարելությունն է, որ պատիվ է բերում Քրիստոսին»։ Էլեն Ուայթ, Դարերի փափագը, էջ 671

`Ի՞նչ է ասում Էլեն Ուայթը վերը ներկայացված մեջբերման մեջ (տե՛ս նաև Հոբ 1, Մատթեոս 5.16, Ա Կորնթացիներին 4.9, Եփեսացիներին 3.10)։`

Որպես քրիստոնյաներ՝ մենք երբեք չպետք է մոռանանք, որ գտնվում ենք տիեզերական դրամայի էպիկենտրոնում։ Քրիստոսի ու սատանայի միջև տեղի ունեցող մեծ պայքարը ծավալվում է հենց մեր շուրջբոլորը։ Այս ճակատամարտը տարատեսակ շերտեր ունի և ներկայանում է ամենատարբեր ձևերով։ Ու թեև շատ բան թաքցված է, մենք կարող ենք հասկանալ, որ որպես Քրիստոսի հետևորդներ՝ այս դրամայում դեր ունենք խաղալու և մեր կյանքով Քրիստոսին պատիվ կարող ենք բերել։

`Պատկերացրե՛ք, թե կանգնած եք մի ահռելի մարզադաշտի մեջտեղում։ Տրիբունայի մի կողմում նստած են Աստծուն հավատարիմ երկնային էակներ, իսկ մյուս կողմում՝ Արուսյակի հետ ընկածները։ Եթե վերջին 24 ժամվա ընթացքում ձեր կյանքում տեղի ունեցած իրադարձությունները ցուցադրվեին մեծ էկրանին, ո՞ր կողմն ավելի շատ ուրախանալու առիթ կունենար։ Ձեր պատասխանն ի՞նչ է ձեզ ասում ձեր վիճակի մասին։`