---
title:  Հավատը՝ զտիչ կրակի պայմաններում
date:  18/07/2022
---

Մի բան է լինել ճակատամարտում, մեկ այլ բան է նույնիսկ չտեսնել այդ ճակատամարտում դասավորված ուժերը։ Ինչ-որ իմաստով մենք՝ որպես քրիստոնյաներ, բախվում ենք հենց այսպիսի իրավիճակի հետ։ Գիտենք, որ հակառակորդ ուժերը մեր շուրջբոլորն են, զգում ենք դրանց ներկայությունը մեր կյանքում, սակայն պետք է առաջ ընթանանք հավատով՝ վստահելով «Անտեսանելիին» (Եբրայեցիներին 11.27)։

`Կարդացե՛ք Հոբ 23.1-10 համարները։ Ո՞րն է Հոբի պայքարի էությունը։ Ի՞նչը նա չի տեսնում։ Միևնույն ժամանակ, ի՞նչն է նա ընդունում հավատով՝ հակառակ իր բոլոր փորձություններին։`

Նույնիսկ իր սարսափելի փորձությունների մեջ, Հոբը վստահում էր Աստծուն։ Հակառակ ամեն ինչի՝ Հոբը վճռել էր դիմանալ։ Եվ նրան դիմանալ օգնող բաներից մեկը ոսկին էր։ Ոսկե մեդալը չէ, ո՛չ։ Նա ավելի շուտ նայում էր ապագային ու գիտակցում, որ եթե կառչի Աստծուն, փորձություններից դուրս կգա ավելի լավ մարդ, այդ հնոցից դուրս կգա ինչպես մաքրված ոսկի։ Թե որքանով էր Հոբը տեղյակ, թե ինչ էր կատարվում իրեն բացված տեսարանների հետևում, մենք չգիտենք։ Անկախ այն փաստից, թե իրենից ինչքան տեղեկություն էր թաքցված, նա, այնուհանդերձ, դիմացավ զտիչ կրակին։

Դուք վախենո՞ւմ եք կրակից։ Դուք անհանգստանո՞ւմ եք այն տապի մասին, որը ծնում են հանգամանքները։ Միգուցե, ինչպես Հոբի դեպքում, Աստծո կրակն անբացատրելի է թվում։ Դա կարող է արտահայտվել նոր աշխատանքին կամ նոր բնակավայրին հարմարվելու դժվարությամբ, կամ աշխատանքի վայրում և նույնիսկ սեփական ընտանիքում վատ վերաբերմունքին դիմանալու տեսքով։ Դա կարող է լինել հիվանդություն կամ նյութական կորուստ։ Որքան էլ որ դժվար լինի հասկանալ, Աստված կարող է օգտագործել այս փորձությունները՝ ձեզ զտելու, մաքրագործելու, ինչպես նաև Իր պատկերը ձեր բնավորության մեջ դաջելու համար։

Ոսկի լինելու ապացույցը Հոբի համար շարժիչ ուժ է այստեղ, մի բան, որին նա կարող է հառել իր աչքերը, և մի բան, ինչը նրան դուրս է քաշում իր խնդիրներից։ Ուժգին վկայություն է նրա բնավորության մասին արդեն այն, որ այս ողջ ցավի ու տառապանքի մեջ նա ի վիճակի էր զգալու մաքրագործման գործընթացի իրողությունը։ Կարևոր չէ՝ որքան շատ բան նա չէր հասկանում, նա վստահ էր, որ այդ փորձությունները զտելու են իրեն։

`Ձեր սեփական փորձառության մեջ հանդիպող փորձություններն ինչպե՞ս են զտում ու մաքրագործում ձեզ։ Բացի տառապանքից, ուրիշ ի՞նչ կերպ դուք կարող էիք զտվել ու մաքրագործվել։`