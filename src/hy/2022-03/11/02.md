---
title:  Համբերության Աստվածը
date:  04/09/2022
---

`Կարդացե՛ք Հռոմեացիներին 15.4, 5 համարները։ Ի՞նչ լուր են պարունակում այս տեքստերը մեզ համար։`

Մենք սովորաբար անհամբերություն ենք դրսևորում՝ սպասելով ստանալ այն ամենը, ինչ իսկապես ցանկանում ենք կամ մեզ խոստացել են, սակայն դեռ չեն արել: Մենք հաճախ բավարարվում ենք միայն այն ժամանակ, երբ ստանում ենք այն, ինչը ցանկանում ենք։ Եվ քանի որ մենք հազվադեպ ենք ստանում այն, ինչ ցանկանում ենք, կամ երբ ցանկանում ենք, նշանակում է, որ հաճախ մատնվում ենք զայրույթի և անհամբերության: Եվ երբ մենք այս վիճակում ենք, գրեթե անհնար է դառնում պահպանել խաղաղություն և վստահություն առ Աստված:

Ըստ էության, սպասելը ծանր է։ Եբրայերենում որպես «համբերությամբ սպասի՛ր» բառերից մեկը (Սաղմոսներ 37.7) սերվում է եբրայերեն բառից, որը կարող է թարգմանվել «շատ ցավոտ լինել», «ցնցել», «դողալ», «վիրավորվել», «վշտանալ»: Համբերություն սովորելը դյուրին չէ, երբեմն դա է այն ամենի բուն էությունը, թե ինչ է նշանակում լինել փորձառության հնոցում:

`Կարդացե՛ք Սաղմոսներ 27.14, Սաղմոսներ 37.7 և Հռոմեացիներին 5.3-5 համարները։ Ի՞նչ են ասում այս տեքստերը մեզ։ Ինչի՞ է հանգեցնում համբերությունը։`

Մինչ մենք սպասում ենք, կարող ենք կենտրոնանալ մի քանի բաների վրա: Մենք կարող ենք կենտրոնանալ այն ամենի վրա, ինչին սպասում ենք, կամ Նրա վրա, Ով Իր ձեռքում է պահում այդ ամենը: Երբ մենք սպասում ենք ինչ-որ բանի, կարևորը ոչ այնքան այն է, թե որքան երկար պետք է սպասենք, այլ մեր վերաբերմունքը: Եթե մենք վստահում ենք Տիրոջը, եթե մեր կյանքը հանձնել ենք Նրա ձեռքը, եթե մենք հանձնել ենք մեր կամքը Նրան, այդժամ միայն կարող ենք վստահել, որ Նա կանի լավագույնը մեզ համար, և կանի այն ժամանակ, որը մեզ համար լավագույնն է՝ անկախ նրանից, թե որքան դժվար է երբեմն հավատալ դրան:

`Ինչի՞ն եք դուք հուսահատորեն սպասում: Ինչպե՞ս կարող եք սովորել ամեն ինչ հանձնել Աստծուն և Նրա՝ ժամանակի ընտրությանը: Աղոթե՛ք, որպեսզի ձևավորեք  Տիրոջը ամբողջապես հանձնվելու և հնազանդվելու վերաբերմունք:`