---
title:  Դավիթ՝ սպասելու տեսանելի դաս
date:  06/09/2022
---

Ա Թագավորների 16.1–13 համարներում մենք տեսնում ենք, թե ինչպես է Սամուելը երիտասարդ Դավթին թագավոր օծում։ Այդուհանդերձ, իր հոր՝ Հեսսեի դաշտերից մինչև Երուսաղեմի գահը երկար ճանապարհ էր ընկած։ Նա, անկասկած, երբեմն զգում էր, թե գտնվում է փորձության հնոցի մեջ:

Սկզբում տղային կանչում են, որպեսզի քնար նվագի Սավուղի անհանգիստ հոգին խաղաղեցնելու համար (Ա Թագավորների 16): Հետագայում, երբ սպանում է Գողիաթին, նա դառնում է Իսրայելի հերոսը (Ա Թագավորների 17): Դրանից հետո շատ տարիներ Դավիթը փախչում է՝ կյանքը փրկելու համար։ Ե՛վ Սավուղը և՛ նրա որդի Հովնաթանը գիտեն, որ Դավթին նախասահմանված է լինելու հաջորդ թագավորը (Ա Թագավորների 23.17, Ա Թագավորների 24.20): Սակայն Դավիթը ոչինչ չի ձեռնարկում իր՝ Աստծո կողմից տրված ճակատագիրն առաջ տանելու համար: Նա, կարծես, իրականում հակառակն է անում։ Նույնիսկ երբ Սավուղը փորձեց սպանել նրան, և Դավիթը թագավորի վերարկուի ծայրը կտրեց, նա շատ կփափագեր, որ երբեք նման բան արած չլիներ (Ա Թագավորների 24.5-7): Երբ Սավուղը դարձյալ փորձում է սպանել Դավթին, վերջինս հրաժարվում է սպանել Սավուղին, երբ այդպիսի հնարավորություն է ստեղծվում (Ա Թագավորների 26.7-11):

`Կարդացե՛ք Ա Թագավորների 26.1-11 համարները։ Ինչո՞ւ է Դավիթը հրաժարվում սպանել Սավուղին։ Ի՞նչ սկզբունքներ է սա մեզ սովորեցնում այն մասին, թե ինչպես է Աստված իրականացնում Իր ծրագրերը մեր կյանքի համար:`

`Այժմ կարդացեք Ա Թագավորների 26.12–25 համարները։ Սավուղին սպանելուց Դավթի հրաժարվելն ի՞նչ ազդեցություն է թողնում Սավուղի վրա։ Ի՞նչ է սա մեզ սովորեցնում Աստծուն սպասելու առավելությունների մասին:`

Նայելով Դավթի՝ դեպի գահը տանող ողջ ճանապարհի ընթացքին՝ մենք, թերևս, կարող ենք այն ամփոփել կարճ նախադասությամբ՝ մի՛ վերցրեք այն, ինչ Աստված դեռ չի տվել: Աստծո պարգևները միշտ լավագույնս ստացվում են Նրա ձեռքից և Նրա ժամանակին: Սա կարող է պահանջել սպասել շատ երկար: Լոբու ծիլերը կարող են աճել տառացիորեն մի քանի ժամվա ընթացքում, մինչդեռ կաղնու ծառը երկար տարիներ է պահանջում: Սակայն հետո, երբ ուժեղ քամիները գան, ծառն արմատախիլ չի լինի։

`Խորհեք այն մասին, թե որքան հեշտությամբ Դավիթը կարող էր արդարացնել Սավուղի սպանությունը։ (Ի վերջո, Դավթին ասվել էր, որ գահն իրեն է տրված, իսկ Սավուղն այնքա՜ն չար է): Այդուհանդերձ, Դավթի գործողությունները խոսում են Աստծո հանդեպ ճշմարիտ հավատի մասին: Ի՞նչ կարող եք այս օրինակից վերցնել ձեզ համար, ինչին որ դուք հավանաբար սպասում եք:`