---
title:  Եղիա. շտապելու խնդիրը
date:  07/09/2022
---

Կարմեղոս լեռան վրա առճակատումն ավարտվել էր (Գ Թագավորների 18): Երկնքից կրակ էր իջել, ամբողջ ժողովուրդն ընդունել էր ճշմարիտ Աստծուն, և կեղծ մարգարեները կոտորվել էին։ Աստված արդարացվել էր։ Դուք կարող եք մտածել, որ Եղիայի հոգևոր ուժերն աճել էին օրվա ընթացքում, սակայն հանկարծ նա լսում է լուր, որն այնքան է սարսափեցնում նրան, որ նա կամենում է մեռնել։ Կարդացեք պատմության մնացած մասը Գ Թագավորների 19.1–9 համարներում։ Տողերի վերջին խոսքերը մտահոգիչ են. «Եվ ահա Տերը խոսեց ու ասաց նրան. «Ի՞նչ ունես այստեղ, Եղիա՛» (Գ Թագավորների 19.9): Ակներևաբար, Եղիայի վախը ստիպել էր նրան շտապով փախչել, հեռանալ ու հայտնվել սխալ տեղում։

`Կարմեղոս լեռան վրա Տիրոջ նմանօրինակ զորեղ միջամտությունից հետո Եղիան պետք է որ լցված լիներ հավատով և վստահությամբ։ Փոխարենը նա փախչում է՝ վախենալով իր կյանքի համար: Ի՞նչ դաս կարող ենք քաղել այս վատ օրինակից։`

Այս պատմությունը ցույց է տալիս մի կարևոր բան. երբ շտապում ենք, շատ հեշտությամբ կարող ենք սխալ տեղում հայտնվել: Եղիայի դեպքում նույնպես վախն էր, որ ստիպեց նրան ցնցվել և շտապել անապատ՝ փափագելով, որ երբևէ ծնված չլիներ։ Սակայն կան այլ բաներ, որոնք ստիպում են մեզ շտապել դուրս գալ մեզ համար Աստծո ծրագրից:

`Կարդացե՛ք հատևյալ համարները՝ Ծննդոց 16.1–3, Թվեր 20.10-12, Դատավորներ 14.1-3, Մատթեոս 20.20, 21, Ղուկաս 9.52-56, Գործք Առաքելոց 9.1։ Ի՞նչը ստիպեց այս տեքստերում նկարագրվող կերպարներին փախչել, հեռանալ Աստծո կամքից:`

Որքան հեշտ է թույլ տալ, որ այնպիսի բաներ, ինչպիսիք են փառասիրությունը, զայրույթը, կիրքը, հավատի բացակայությունը կամ ենթադրյալ «նախանձախնդրությունը» Տիրոջ հանդեպ, ստիպեն մեզ շտապել այնտեղ, որտեղ չպետք է լինեինք: Ոչ ոք ապահովագրված չէ այս վտանգից: Կարևորը Աստծո բարության և ողորմության հանդեպ վստահող հավատ զարգացնելն է, Նրա, Ով, մենք գիտենք, որ սիրում է մեզ և մեզ համար լավագույնն է կամենում: Սա ինքնաբերաբար չի լինում: Հավատը կարող է պարգև լինել, սակայն այնպիսին, որը պետք է զարգացնել, սնել և հոգատարությամբ պահպանել: