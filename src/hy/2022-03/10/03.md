---
title:  Միջնորդություն շնորհի համար
date:  29/08/2022
---

Երբ ժողովուրդն սկսեց երկրպագել ոսկե հորթին, Աստված որոշեց, որ ժողովուրդը շատ հեռուն է գնացել և հայտարարեց, որ կկործանի նրանց, իսկ Մովսեսին շատ մեծ ազգ կդարձնի։ Սակայն Աստծո առաջարկին իր համաձայնությունը տալու փոխարեն՝ Մովսեսն աղաչում է Աստծուն ողորմություն ցուցաբերել Իր ժողովրդի նկատմամբ, և Աստված զիջում է։

Ելք 32.1-14 համարները երկու կարևոր հարց են բարձրացնում։ Առաջինը, ապստամբ ժողովրդին կործանելու և Մովսեսին օրհնելու Աստծո առաջարկը ստուգարք էր Մովսեսի համար։ Աստված կամենում էր, որ Մովսեսն ի ցույց դնի, թե իրականում որքան խորը կարեկցանք էր նա զգում այս անհուսալիորեն անհնազանդ ժողովրդի նկատմամբ։ Եվ Մովսեսը հաջողությամբ հանձնեց ստուգարքը։ Ինչպես Հիսուսը, նա ևս աղաչում էր մեղավորների ներման համար։ Սա շատ հետաքրքիր մի բան է բացահայտում. Աստված մեզ ևս երբեմն կարող է թույլ տալ հակադրության հանդիպել, կարող է թույլ տալ, որ հայտնվենք հնոցում, որպեսզի Ինքը, մենք և ողջ տիեզերքը տեսնի, թե ինչքան կարեկցանք կա մեր կամակորների նկատմամբ։

`Ի՞նչ պատճառներ բերեց Մովսեսը, երբ խնդրում էր Տիրոջը չկործանել Իսրայելը։`

Երկրորդ, այս հատվածը ցույց է տալիս, որ հակառակությունն ու անհնազանդությունը շնորհ ի ցույց դնելու կոչ է։ Շնորն անհրաժեշտ է այն ժամանակ, երբ մարդիկ ամենաքիչն են դրան արժանի։ Բայց այն ժամանակը, երբ մարդը շնորհին ամենաքիչն է արժանի, հենց նույն այն ժամանակն է, երբ մենք ամենաքիչն ենք կամենում այդ շնորհը ցուցաբերել։ Սակայն երբ Մովսեսի քույր Մարիամը քննադատում էր նրան, Մովսեսն աղաղակեց Աստծուն, որպեսզի Նա բժշկեր Մարիամին բորոտությունից (Թվեր 12)։ Երբ Աստված բարկացավ Կորխի ու նրա հետևորդների վրա և սպառնաց նրանց բոլորին կործանել, Մովսեսն իր երեսի վրա ընկավ և աղերսեց նրանց կյանքի համար։ Հաջորդ օրը, երբ Իսրայելը բողոքեց Մովսեսի դեմ ապստամբների մահվան համար, և Աստված կրկին սպառնաց ոչնչացնել նրանց բոլորին, Մովսեսը երեսնիվայր ընկավ և հրահանգեց Ահարոնին անհապաղ նրանց բոլորի համար քավություն անել (Թվեր 16)։ Իր սեփական հեզությամբ ու անձնվիրությամբ, հնոցի թեժ կրակների մեջ՝ Մովսեսը շնորհ էր որոնում նրանց համար, ովքեր իսկապես որ դրան արժանի չէին։

`Խորհե՛ք ձեզ շրջապատող այն մարդկանց մասին, ովքեր, ըստ ձեզ, ամենաքիչն են արժանի շնորհի։ Ինչպե՞ս կարող եք ձեր հեզությամբ ու անձնվեր խոնարհությամբ լինել Աստծո շնորհի դրսևորումը նրանց նկատմամբ։`