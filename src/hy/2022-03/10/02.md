---
title:  Կտրված հաց և լցված գինի
date:  28/08/2022
---

`Օսվալդ Չամբերսն ասել է, որ մենք պետք է «կտրված հաց և լցված գինի» դառնանք ուրիշների համար։ Ըստ ձեզ՝ ի՞նչ նկատի ուներ նա այս ասելով։`

Ամբողջ Աստվածաշնչում ներկայացվում են մարդկանց օրինակներ, ովքեր «կոտրված» էին և ծառայում էին ուրիշներին։ Մովսեսը կոչված էր դիմանալու բամբասանքի ու քննադատության անվերջանալի հեղեղի ժողովրդին խոստացված երկիր առաջնորդելու ճանապարհին։ Հովսեփին բաժին հասավ ճամփորդություն, որի ընթացքում եղավ և՛ դավաճանություն, և՛ բանտարկություն, մինչև որ Եգիպտոսում բարձրացվեց ժողովրդի ծառայի աստիճանի։ Բոլոր դեպքերում, Աստված նման իրավիճակներ թույլ էր տալիս, որպեսզի Իր ժողովրդի կյանքը վերածվեր Իր ողորմածության ու հոգատարության թատերաբեմի ոչ միայն հենց այդ ժողովրդի, այլև մյուսների բարօրության համար։ Աստված մեզ էլ կարող է նույն կերպ օգտագործել։ Հեշտ է նման իրավիճակներում բարկանալ կամ վիրավորվել։ Սակայն ինչպես նկատեցինք նախորդ դասում, հեզությունը աստվածատուր ունակություն է՝ նման իրավիճակներին «համբերատարությամբ ու առանց վրդովմունքի» դիմանալու համար։

`Կարդացե՛ք Եզեկիել 24.15-27 համարները։ Ի՞նչ է կատարվում այստեղ։ Ինչո՞ւ Եզեկիելին բաժին ընկավ այս հնոցը։`

Եզեկիել 24.24 համարում Աստված ասում է. «Եվ Եզեկիելը ձեզ համար նշան կլինի. նրա բոլոր արածների պես պիտի անեք։ Սրա լինելու ժամանակ կիմանաք, որ Ես եմ Տեր Աստված»։ Եզեկիելի օրինակով Իսրայելի ժողովուրդը պետք է համոզվեր Աստծո Ով լինելու ճշմարտության մեջ, այն ճշմարտության, որ Նա Տեր Աստվածն է: Եվ նրանք այս ճշմարտությունը հասկանալու էին, երբ տեսնեին այն մարգարեության իրականացումը, որի խորհրդանիշը Եզեկիելի կյանքն ու նրա անցած տառապանքն էր։ Ո՜վ իմանա, քանի մարդ մեր կոտրված սրտերի միջոցով կտեսնի, որ «Աստվածն է Տերը»։

`Վաղ թե ուշ կյանքն ինքն է բոլորիս կոտրում։ Ո՞րն է եղել կոտրվելու ձեր սեփական փորձառությունը։ Ի՞նչ դասեր եք քաղել։ Ինչպե՞ս կարող է ձեր կոտրված սիրտն օգտագործվել Աստծո կողմից՝ օգնելու ուրիշներին։`