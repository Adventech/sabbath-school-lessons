---
title:  Մեր վեմն ու ապավենը
date:  01/09/2022
---

Շատ հաճախ ամենահպարտ, ամենագոռոզ և ամենալպիրշ մարդիկ հենց նրանք ենք, ովքեր տառապում են ցածր ինքնագնահատականով։ Նրանց գոռոզությունն ու հպարտությունը, հեզության ու համեստության իսպառ բացակայությունը ծածկոց է, գուցե և չգիտակցված, որը իբր թե լրացնում է այն, ինչ պակասում է ներսում։ Նրանց հարկավոր է այն, ինչն անհրաժեշտ է բոլորիս. ապահովության, արժեքավորության և ընդունված լինելու զգացում, հատկապես վշտի ու տառապանքի ժամանակներում։ Դա մենք կարող ենք գտնել միայն Տիրոջ միջոցով։ Կարճ ասած, հեզությունն ու համեստությունը բնավ թուլության նշաններ չեն, այլ հաճախ Վեմի վրա ամուր կանգնած հոգու ամենահզոր դրսևորումը։

`Կարդացե՛ք Սաղմոսներ 62.1-8 համարները։ Ըստ ձեզ՝ ի՞նչն է այս սաղմոսի հիմքը։ Ի՞նչ մտքեր է առաջ քաշում Դավիթն այստեղ։ Հոգևոր ի՞նչ սկզբունքներ կարող եք յուրացնել նրա ասածներից։ Եվ, ինչն առավել կարևոր է, ինչպե՞ս կարող եք փորձել կիրառել այդ սկզբունքները ձեր կյանքում։`

«Մարդիկ առանց որևէ պատճառի կդառնան մեր թշնամիները։ Աստծո մարդկանց դրդապատճառները սխալ կներկայացվեն ոչ միայն աշխարհի, այլև նրանց եղբայրների կողմից։ Աստծո ծառաները դժվարին իրավիճակներում կհայտնվեն։ Լուն ուղտ կդարձնեն՝ արդարացնելու եսասիրական ու ամբարիշտ կյանքի ընթացք որդեգրած մարդկանց։ … Այս մարդկանց սխալ ներկայացնելով՝ նրանց կհագցնեն անպատվության մռայլ հանդերձները, որովհետև նրանց վերահսկողությունից դուրս գտնվող հանգամանքները բարդացրել են նրանց գործը։ Նրանց մատնացույց կանեն որպես մարդիկ, ում չի կարելի վստահել։ Եվ սա կանեն եկեղեցու անդամները։ Աստծո ծառաները պետք է սպառազինվեն Քրիստոսի մտքով։ Նրանք չպետք է ակնկալեն, որ կխուսափեն վիրավորանքից կամ քննադատությունից։ Նրանց կանվանեն խանդավառվածներ կամ մոլեռանդներ։ Սակայն թող նրանք չհուսալքվեն։ Աստծո ձեռքը կառավարում է նախախնամության անիվը՝ առաջնորդելով Իր գործն Իր անունը փառաբանելուն»։ Էլեն Ուայթ, Հայացք դեպի վեր, էջ 177։

Որքա՞ն անխոցելի եք ուրիշների կշտամբանքների ու խայթոցների նկատմամբ։ Ամենայն հավանականությամբ ոչ այնքան անխոցելի, այնպես չէ՞։ Ինչպե՞ս կարող եք կառչել Տիրոջը և հիմնել ձեր սեփական արժանապատվության զգացողությունը այն Մեկի մեջ, Ով ձեզ այնքան է սիրում, որ մեռել է ձեր մեղքերի համար, և այդպիսով պաշտպանվել ուրիշների անտարբերությունից ու արհամարհանքից։