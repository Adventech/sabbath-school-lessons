---
title:  Փակված բերան
date:  31/08/2022
---

`Կարդացե՛ք Ա Պետրոս 2.18-25 համարները։ Պետրոսը ծառաներին զարմանալի խորհուրդ է տալիս։ Նա նկարագրում է, թե ինչպես Հիսուսը պատասխանեց անարդարացի ու ցավոտ վերաբերմունքին, և առաջարկ է անում՝ ասելով, որ Հիսուսը նրանց ու բոլորիս համար «օրինակ թողեց, որ Իր հետքերով ընթանանք» (Ա Պետրոս 2.21)։ Հիսուսի օրինակից հնոցում գտնվելիս հեզության ու խոնարհության ի՞նչ սկզբունքներ կարող ենք սովորել, որոնք Պետրոսը ներկայացնում է այս տեքստերում։`

Սարսափելի է տեսնել, թե ինչպես է մեկը մյուսի նկատմամբ անարդար վարվում։ Եվ ծայրահեղ ցավալի է, երբ նման վերաբերմունք ստացողի դերում մենք ինքներս ենք։ Որովհետև սովորաբար մենք արդարության ուժեղ զգացողութուն ունենք, և երբ անարդարություն է տեղի ունենում, բնազդաբար փորձում ենք «ամեն ինչ իր տեղը գցել»՝ միևնույն ժամանակ դրսևորելով այն, ինչ ըստ մեզ արդար ու տեղին բարկություն է։

Բարդ է այսպես ապրելը, կարելի է ասել ընդհուպ մինչև անհնար է, մինչև որ մենք գիտակցում ենք մի կարևորագույն ճշմարտություն. պետք է հավատանք, որ մեր երկնային Հայրը վերահսկում է բոլոր անարդար իրավիճակները և կգործի մեր անունից, եթե դա լինի Իր կամքի համաձայն։ Սա նաև նշանակում է, որ մենք պետք է բաց լինենք այն հնարավորության առջև, որ, ինչպես Հիսուսը, մենք միշտ չէ, որ կփրկվենք անարդարությունից։ Բայց պետք է միշտ հիշենք, որ մեր երկնային Հայրը մշտապես մեզ հետ է և ամեն ինչ վերահսկում է։

Հիսուսի կյանքի հիման վրա արված Պետրոսի խորհուրդը զարմանալի է, քանի որ թվում է, թե անարդար տառապանքի առջև լռությունն Աստծո փառքի ավելի մեծ վկայություն է, քան «մարդկանց իրենց տեղը դնելը»։ Երբ Կայափան ու Պիղատոսը հարցաքննում էին Հիսուսին, Նա շատ բաներ կարող էր ասել՝ իրավիճակը շտկելու և Իրեն արդարացնելու համար, սակայն չարեց։ Նրա լռությունը վկայում էր Իր հեզության մասին։

`Ինչպե՞ս եք վարվում այն իրավիճակներում, երբ ձեզ հետ անարդար են վարվում։ Ինչպե՞ս կարող եք ձեր իսկ կյանքում ավելի լավ կիրառել այն սկզբունքները, որոնք մենք դիտարկեցինք այստեղ։`