---
title:  Սիրել մեզ վիրավորողներին
date:  30/08/2022
---

Ինչ-որ մեկն ասել է. «Սիրել մեր թշնամիներին չի նշանակում սիրել այն կեղտը, որի մեջ թաղված է մարգարիտը, այլ ընդհակառակը, սիրել մարգարիտը, որը գտնվում է կեղտի մեջ։ … Աստված մեզ չի սիրում այն պատճառով, որ մեր բնույթը սիրելի է։ Մենք դառնում ենք սիրելի, որովհետև Նա սիրում է մեզ»։

`Երբ նայում եք ձեր «թշնամիներին», ի՞նչ եք սովորաբար տեսնում՝ մարգարի՞տը, թե՞ դրան շրջապատող կեղտը։`

`Կարդացե՛ք Մատթեոս 5.43-48 համարները։ Հիսուսը մեզ կոչ է անում սիրել մեր թշնամիներին և աղոթել նրանց համար։ Բնությունից վերցրած ի՞նչ օրինակ է բերում Հիսուսը, ինչն օգնում է մեզ հասկանալ, թե ինչու պետք է սիրենք մեր թշնամիներին։ Ի՞նչ է Նա մեզ սովորեցնում այստեղ։`

Մատթեոս 5.45 համարում Հիսուսն օգտագործում է Իր երկնային Հոր օրինակը՝ ցույց տալու, թե ինչպես պետք է վերաբերվենք այն մարդկանց, ովքեր վիրավորում են մեզ, ովքեր, գուցե, դնում են մեզ ամենաթեժ հնոցի մեջ։ Հիսուսն ասում է, որ Իր Հայրն անձրևի օրհնությունն ուղարկում է ինչպես արդարներին, այնպես էլ ամբարիշտներին, և եթե Աստված այդ օրհնությանն արժանացնում է նույնիսկ ամբարիշտներին, ապա ինչպե՞ս պետք է մենք ևս վերաբերվենք նրանց։

Հիսուսի ասածը բնավ այն չէ, որ մենք պետք է միշտ շատ ջերմ վերաբերմունք ցուցաբերենք բոլոր նրանց հանդեպ, ովքեր մեզ ցավ են պատճառում, թեև սա էլ անհնարին չէ։ Իրականում թշնամու նկատմամբ սիրո տակ բնավ չի հասկացվում զգացմունք, որը մենք պետք է տածենք նրա նկատմամբ. այդ սերը ենթադրում է գործողություններ և արարքներ, որոնք կբացահայտեն մեր հոգատարությունն ու ուշադրությունը նրանց հանդեպ։

Հիսուսն այս տեքստը եզրափակում է մի համարով, որը շատ վիճաբանությունների առիթ է տալիս. «Արդ, դուք կատարյա՛լ եղեք, ինչպես որ ձեր երկնավոր Հայրն է կատարյալ» (Մատթեոս 5.48)։ Սակայն համատեքստում իմաստը շատ պարզ է. այն մարդիկ, ովքեր ուզում են Աստծո պես կատարյալ լինել, պետք է սեր ցուցաբերեն իրենց թշնամիների նկատմամբ, ինչպես Աստված է սեր ցուցաբերում Իր թշնամիների հանդեպ։ Կատարելությունն Աստծո աչքում ձեզ ատողներին սիրելն է, և սա անելու համար հոգու հեզություն է պահանջվում, որը միայն Աստված կարող է տալ։

`Մտապահելով հեզության մեր սահմանումը («վիրավորանքին համբերատարությամբ ու առանց վրդովմունքի դիմանալը»)՝ թվարկե՛ք այն փոփոխությունները, որոնք պետք է անեք, որպեսզի թույլ տաք Տիրոջը տալ ձեզ սրտի այն հեզությունը, որը կօգնի ճիշտ դիրքորոշում ձևավորել «թշնամիների» նկատմամբ։`