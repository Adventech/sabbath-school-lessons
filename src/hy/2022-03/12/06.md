---
title:  Փոխարինիչներ
date:  15/09/2022
---

Ինչպես տեսանք երեկ, Աստծո կամքին հնազանդվելը կարող է խաթարվել, քանի որ մենք ապավինում ենք մեր սեփական ուժերին: Հնարավոր է նաև Աստծո տեղն ապավինել այլ փոխարինորդների կամ փոխարինիչների: Ընկճված զգալիս որոշ մարդիկ գնում են գնումներ կատարելու՝ գնելով մի բան, որն իրենց կարող է երջանկացնել։ Երբ ոմանք իրենց բավարարված չեն զգում, ձգտում են փառքի։ Ամուսնու կամ կնոջ հետ խնդիրներ ունենալիս ոմանք էլ փնտրում են մեկ ուրիշին, ով իրենց մտերմություն և ուրախություն կպարգևի։

Շատ բաներ, որոնք մենք կիրառում ենք, կարող են թուլացնել ճնշումը, սակայն դրանք անպայմանորեն չեն լուծում խնդիրը և չեն սովորեցնում մեզ, թե ինչպես ավելի լավ կառավարել իրավիճակը հաջորդ անգամ: Միայն Աստծո գերբնական օգնությունը կարող է դա անել: Խնդիրն այն է, որ շատ անգամ մենք կախված ենք Աստծուն փոխարինողներից, այլ ոչ թե Աստծուց:

Ահա, օրինակ, երեք փոխարինիչներ, որոնք, հնարավոր է, կարող են օգտագործվել Աստծո փոխարեն.

մարդկային տրամաբանությունը կամ անցյալի փորձը, երբ մեզ անհրաժեշտ է նոր աստվածային հայտնություն,

արգելափակել խնդիրները մեր մտքից, երբ մենք աստվածային լուծումների կարիք ունենք,

իրականությունից փախչել ու Աստծուց խուսափել այն դեպքում, երբ մեզ անհրաժեշտ է հաղորդակցվել Աստծո հետ աստվածային զորության համար:

Զաքարիան օգնում է մեզ մեր ուշադրությունը սևեռել այն ամենի վրա, ինչը իսկապես կարևոր է, երբ գայթակղություն ունենք փոխարինիչներ կիրառել: Հայրենիքից շատ տարիներ հեռու գտնվելուց հետո աքսորյալները վերջապես վերադառնում են Բաբելոնից և անմիջապես նախաձեռնում վերակառուցել տաճարը։ Սակայն նրանք անհավանական մեծ դիմադրության են հանդիպում (որոշ նախապատմություն կարելի է գտնել Եզրաս 4–6-րդ գլուխներում): Ուստի Զաքարիան քաջալերական ուղերձով է դիմում աշխատանքը ղեկավարող Զորաբաբելին։

`Կարդացե՛ք այդ ուղերձը Զաքարիա 4-րդ գլխում: Ի՞նչ նկատի ունի Աստված Զաքարիա 4.6 համարում: Ինչպե՞ս կարող է Սուրբ Հոգին ազդեցություն գործել շինարարական ծրագրի ավարտի վրա: Ի՞նչ է սա մեզ սովորեցնում Սուրբ Հոգու և մեր գործնական հարցերի միջև փոխհարաբերությունների մասին:`

Աստված չարգելեց տաճարի կառուցման ընդդիմությունը և չազատեց Զորաբաբելին դրա հետ կապված սթրեսից: Եվ Աստված միշտ չէ, որ կպաշտպանի մեզ հակառակությունից: Սակայն երբ հակառակություն գա, Աստված կարող է օգտագործել այն որպես փորձությունների հնոց՝ սովորեցնելու մեզ կախված լինել Իրենից:

`Սթրես ապրելիս ո՞րն է ձեր առաջին արձագանքը՝ սնո՞ւնդը, հեռուստատեսությո՞ւնը, աղո՞թքը, Աստծուն հանձնվե՞լը։ Ի՞նչ է ասում ձեր պատասխանը ձեր և այն մասին, թե դուք ինչ սովորելու կամ ի՞նչը փոխելու կարիք ունեք:`