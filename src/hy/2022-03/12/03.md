---
title:  Երբ մահը տեղի է ունենում Աստծո կամքն իմանալուց առաջ
date:  12/09/2022
---

Շատ քրիստոնյաներ անկեղծորեն կամենում են իմանալ Աստծո կամքն իրենց կյանքի համար: «Եթե միայն իմանայի Աստծո կամքն իմ կյանքի համար, ես ամեն ինչ կզոհաբերեի Նրա համար»: Սակայն նույնիսկ սա Աստծուն խոստանալուց հետո մենք դեռ կարող ենք չկողմնորոշվել, թե որն է Նրա կամքը: Այս շփոթության պատճառը կարելի է գտնել Հռոմեացիներին 12.1, 2 համարներում։ Պողոս առաքյալը նկարագրում է, թե ինչպես կարող ենք իմանալ Աստծո կամքը՝ նշելով մի կարևոր պայման. եթե կամենում ես իմանալ, թե որն է Աստծո կամքը, նախ պետք է զոհաբերես։

Կարդացե՛ք Հռոմեացիներին 12.1, 2 համարները։ Պողոսը գրում է, որ մենք կարող ենք քննել Աստծո կամքը (Հռոմեացիներին 12.2), երբ մենք՝

իսկապես հասկանում ենք Աստծո ողորմությունը մեզ համար (Հռոմեացիներին 12.1),

մեզ որպես կենդանի զոհ ենք մատուցում Աստծուն (Հռոմեացիներին 12.1),

վերափոխվել ենք մեր «մտքի նորոգությամբ» (Հռոմեացիներին 12.2)։

Միայն նորոգված միտքն է, որ իսկապես կարող է հասկանալ Աստծո կամքը: Սակայն այս նորոգությունը կախված է առաջին հերթին մեր ես-ի մահից: Բավական չէր, որ Քրիստոսը պարզապես չարչարվեց մեզ համար. Նա պետք է մեռներ:

`Խնդրեք Սուրբ Հոգուն ցույց տալ ձեզ այն բոլոր ոլորտները, որտեղ դուք դեռևս կատարելապես «մեռած» չեք: Սուրբ Հոգին ի՞նչ բաների կարիք ունի, որոնցից հարկ է, որ դուք հրաժարվեք, որպեսզի դառնաք «կենդանի զոհ» Աստծո համար:`

Երբ մեր կյանքի ոլորտները կատարելապես մեռած չեն սեփական ես-ի համար, Աստված թույլ է տալիս, որ փորձությունների հնոցը դրանք մեր ուշադրությանը հրամցնի: Այդպիսով մեր տառապանքը ոչ միայն օգնում է մեզ հակառակվել մեր մեղքերին, այլ նաև պատկերացում է տալիս այն մասին, որ Հիսուսն Իրեն զոհել է մեզ համար: Էլիզաբեթ Էլիոթը գրում է. «Մեր սրտի ամենաբաղձալի տենչանքներից հրաժարումը թերևս այնքան ավելի է հնարավոր դառնում, որքան մենք մոտենում ենք խաչի ըմբռնմանը: . . . Խաչելության մեր սեփական փորձառությունը, թեև մեր Փրկչի փորձառությունից անասելի փոքր, սակայն հնարավորություն է տալիս մեզ սկսել ճանաչել Նրան Իր տառապանքների ամբողջության մեջ: Մեր յուրաքանչյուր տառապանքի միջոցով Նա կանչում է մեզ այդ ամբողջության մեջ» (Էլիզաբեթ Էլիոթ, Սիրո որոնման մեջ, էջ 182, Գրանդ Ռափիդս, Միչիգան, Ֆլեմինգ Հ. Ռեվելլ հրատարակչություն, 1996)։

`Կարդացե՛ք Հռոմեացիներին 12.1,2 համարները և աղոթեք դրանց շուրջ: Խորհե՛ք այն մասին, թե ինչերից պետք է հրաժարվեք, որպեսզի դառնաք զոհ: Ինչպե՞ս է դա օգնում ձեզ հասկանալ այն տառապանքները, որոնք Հիսուսը ձեզ համար կրեց խաչի վրա: Ինչպե՞ս կարող է սա իմանալն օգնել ձեզ միանալ Հիսուսին և Նրա տառապանքներին:`