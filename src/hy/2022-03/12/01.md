---
title:  Մահանալով ինչպես սերմը
date:  10/09/2022
---

### Այս շաբաթվա ուսումնասիրության համար կարդացե՛ք.
Փիլիպպեցիներին 2.5-9, Հռոմեացիներին 12.1, 2, Ա Թագավորների 2.12–3.18, Ա Թագավորների 13.1-14, Զաքարիա 4.1-14։

> <p>Հիշելու համարը.<p>
> «Ճշմարիտ, ճշմարիտ եմ ասում ձեզ. եթե ցորենի հատիկը հողի մեջ ընկնի ու չմեռնի, միայն հատիկն ինքը կմնա, իսկ եթե մեռնի, շատ արդյունք կտա» (Հովհաննես 12.24)։

Ցորենի հատիկի՝ հողի մեջ հայտնվելու և մեռնելու Հիսուսի նկարագրությունն Աստծո կամքին հնազանդվելու հետաքրքրիր նմանություն է: Հատիկն սկզբում ընկնում է հողի մեջ։ Ցողունից ընկած հատիկը չի կարող կառավարել, թե որտեղ և ինչպես ընկնի հողի մեջ: Այն չի կարող վերահսկողություն իրականացնել նաև իր շուրջը տարածվող հողի հանդեպ, որը հետագայում ճնշում և ազդում է իր վրա:

Երկրորդ փուլը սպասելն է։ Հայտնվելով հողում՝ հատիկը չի կարող իմանալ, թե ինչ է իրեն սպասվում առջևում: Այն չի կարող պատկերացնել, թե ինչպիսի կյանք է սպասվում իրեն ապագայում, որովհետև ինքն ընդամենը ցորենի հատիկ է։

Երրորդ փուլը մեռնելն է։ Հատիկը, ակներև է, չի կարող աճել ու վերածվել ցողունի, քանի դեռ չի հրաժարվել հատիկի իր ապահով ու հարմարավետ վիճակից: Այն պետք է «մեռնի», այսինքն պետք է հրաժարվի նրանից, ինչ նախկինում եղել է, որպեսզի սերմից վերածվի պտղաբեր բույսի։

### Շաբաթվա ամփոփումը.
Եթե մենք գիտենք, որ Աստծո կամքը լավագույնն է մեզ համար, ինչո՞ւ ենք այդքան դժվարությամբ ընդունում այն։ Հնազանդության ի՞նչ օրինակ է Քրիստոսը թողել մեզ համար: Ցորենի հատիկի նմանությունը որքանո՞վ է վերաբերում ձեր սեփական կյանքին: