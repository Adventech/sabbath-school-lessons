---
title:  Լսելու ցանկություն
date:  13/09/2022
---

> <p></p>
> «Եվ Տերը եկավ, կանգնեց ու նախորդ անգամների պես կանչեց. «Սամուե՜լ, Սամուե՜լ»։ Եվ Սամուելն ասաց. «Խոսի՛ր, Տե՛ր, որովհետև Քո ծառան լսում է» (Ա Թագավորների 3.10)։

Երբևէ լսե՞լ եք Սուրբ Հոգու մեղմ, քնքուշ ձայնը, սակայն անտեսել եք այն: Հետևանքը եղել է այն, որ ամեն ինչ թարս է ընթացել, և դուք ավելի ուշ մտածել եք՝ ո՜հ, ո՛չ, ինչո՞ւ ես չլսեցի։

Սկզբում Սամուելը պատմում է մի ծերունու և Տիրոջը չլսող երկու չար տղաների և նաև մի փոքրիկ տղայի պատմությունը, ով լսում էր Նրան: Չնայած Աստծո խիստ նախազգուշացումներին՝ նրանք, ովքեր պետք է փոխեին իրենց ընթացքը, չփոխեցին:

`Կարդացե՛ք նրանց պատմությունը Ա Թագավորների 2.12–3.18 համարներում: Ի՞նչ հակադրություն է ի հայտ գալիս այստեղ Աստծուն լսողների և չլսողների միջև։`

Հեղիի որդիների միտքը տարված էր ոչ թե Աստծով, այլ բոլորովին այլ բաներով։ Եվ լսելով, թե ինչ է Աստված կամենում, Հեղին, եթե նույնիսկ խոսում էր իր որդիների հետ, բայց կարծես ուրիշ ոչինչ չէր ձեռնարկում: Եվ նրա որդիներն ակնհայտորեն պատրաստ չէին Աստծո կամքին ենթարկել իրենց ամբողջ կյանքը: Ինչպիսի՜ տարբերություն երիտասարդ Սամուելի հետ։

Քարոզիչ Չարլզ Սթենլին նկարագրում է, թե որքան կարևոր է զարգացնել Աստծո ձայնը լսելու պատրաստակամություն, ինչը անվանում է «անցում դեպի չեզոքը»։ Նա ասում է. «Սուրբ Հոգին . . . չի խոսում տեղեկություն փոխանցելու համար։ Նա խոսում է արձագանք ստանալու համար։ Եվ Նա գիտի, թե երբ է մեր օրակարգը գրավում մեր ուշադրության այնպիսի մեծ մասը, որ հակառակն առաջարկելը ժամանակի անտեղի կորուստ կլինի: Երբ դա այդպես է, Նա հաճախ լռում է: Նա սպասում է, որ մենք բավականաչափ չեզոք դառնանք, որպեսզի լսենք և ի վերջո հնազանդվենք» (Չարլզ Սթենլի, Հոգով լեցուն զարմանահրաշ կյանք, էջ 179, 180, «Թոմաս Նելսոն» հրատարակչություն, Նաշվիլ, Թենեսի, 1992):

`Ի՞նչ եք կարծում՝ ի՞նչ նկատի ունի Սթենլին «բավականաչափ չեզոք» դառնալ ասելով: Երբ մտածում եք Աստծո հանդեպ ձեր բաց լինելու մասին, ի՞նչն է հաճախ խանգարում ձեզ «բավականաչափ չեզոք լինել, որպեսզի լսեք և ի վերջո հնազանդվեք»: Ի՞նչ պետք է անեք ձեր կյանքում Աստծո ձայնի հանդեպ բաց և Նրա առաջնորդությանը հնազանդ լինելու վճռականություն զարգացնելու համար:`