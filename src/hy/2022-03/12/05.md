---
title:  Ինքնապավինում
date:  14/09/2022
---

Եվայի մեղանչելը Եդեմի պարտեզում պարզապես այն պատճառով տեղի չունեցավ, որ նա կասկածում էր Աստծո խոսքին: Խնդրի հիմքում ընկած էր այն համոզմունքը, որ ինքը բավականաչափ իմաստություն ունի, որպեսզի ինքնուրույն որոշի, թե որն է բարին ու ճիշտը: Նա վստահեց իր սեփական դատողությանը: Երբ մենք ապավինում ենք մեր սեփական դատողությանը, Աստծո Խոսքին վստահելու փոխարեն, բացում ենք ինքներս մեզ բոլոր տեսակի խնդիրների առաջ։

Սավուղի պատմությունը նկարագրում է դեպի ինքնապավինումը տանող քայլերը և այն ողբերգությունը, որը շատ արագ հետևում է: Սամուելը Սավուղին օծեց որպես Աստծո թագավոր (Ա Թագավորների 10.1)։ Ապա նա կոնկրետ հրահանգներ տվեց Սավուղին (Ա Թագավորների 10.8), սակայն վերջինս չհնազանդվեց:

`Կարդացե՛ք պատմության հաջորդ մասը Ա Թագավորների 13.1–14 համարներում։ Ի՞նչ արեց Սավուղը, որը հանգեցրեց իր իսկ կործանմանը։`

Երեք քայլեր էին, որոնք Սավուղին տարան ինքնապավինման ճանապարհով թագավոր նշանակվելուց կարճ ժամանակ անց: Խնդիրն այն է, որ քայլերից ոչ մեկն ինքնին այդքան վատ չէր, սակայն դրանցից յուրաքանչյուրը պարունակում էր ողբերգության սերմեր, որովհետև կատարվում էր Աստծո կամքից անկախ: Ուշադրություն դարձրեք Սավուղի կործանման հաջորդականությանը։

1. Սավուղն ասաց. «Տեսա» (իր զորքերի ցրվելն իր մոտից ու Սամուելի բացակայությունը) (Ա Թագավորների 13.11): Սավուղը ճնշման տակ էր, և նա իր աչքերով գնահատեց տեղի ունեցողը։

2. Սավուղը «տեսա» բառից անցնում է «մտածեցի» բառին (որ փղշտացիները կհաղթեն իրենց) (Ա Թագավորների 13.12): Իր աչքերով տեսածն էր, որ ձևավորեց այն, ինչ նա ասաց կամ ենթադրեց իրավիճակի մասին:

3. Սավուղն «ասացի»-ից անցավ «մտածեցի»-ին՝ հարկադրված լինելու մատուցելու ողջակեզը (Ա Թագավորների 13.12): Այն, ինչ մտածում էր Սավուղը, այժմ ձևավորեց նրա զգացմունքները։

Մենք բոլորս անում ենք սա. մենք ապավինում ենք մեր սեփական մարդկային տեսողությանը, որը դրդում է ապավինել մեր սեփական մարդկային մտածողությանը, ինչն էլ իր հերթին ստիպում է ապավինել մեր սեփական մարդկային զգացմունքներին: Եվ այդ ժամանակ մենք գործում ենք այդ զգացմունքներից ելնելով:

`Ձեր կարծիքով, ինչո՞ւ էր Սավուղի համար այդքան հեշտ հետևել իր սեփական դատողությանը, թեև նրա ականջներում դեռևս հնչում էին Աստծո հստակ հրահանգները: Եթե մենք գիտենք, որ այնքա՜ն փխրուն ենք և ունենք այնքա՜ն անկատար գիտություն, ինչո՞ւ ենք դեռ փորձում հույս դնել ինքներս մեզ վրա: Ի՞նչ կարող ենք անել, որպեսզի սովորենք ավելի շատ վստահել Տիրոջ պատվիրաններին, քան ինքներս մեզ:`