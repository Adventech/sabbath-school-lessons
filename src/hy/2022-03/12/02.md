---
title:  Հնազանդվել՝ ծառայելու համար
date:  11/09/2022
---

`Կարդացե՛ք Փիլիպպեցիներին 2.5-9 համարները։ Ի՞նչ կարևոր լուր է պարունակում այս հատվածը մեզ համար:`

Ժամանակակից մշակույթը բոլորիս կոչ է անում պահանջել և պաշտպանել մեր իրավունքները: Այդ ամենը լավ է, և հաճախ այդպես էլ պետք է լինի: Սակայն ինչպես Հիսուսի դեպքում, Աստծո կամքը կարող է պահանջել, որ մենք կամովի հրաժարվենք մեր իրավունքներից, որպեսզի ծառայենք Հորն այնպիսի եղանակներով, որոնք հավիտենական ազդեցություն կգործեն հանուն Աստծո արքայության: Հրաժարման գործընթացը կարող է ծանր ու ճնշող լինել՝ ստեղծելով փորձությունների հնոցի պայմաններ:

Տեսեք, թե ինչպես Հիսուսն արեց դա (Փիլիպպեցիներին 2.5-8): Այս համարներում նկարագրվում է երեք քայլ, որոնք Հիսուսը ձեռնարկեց՝ Հոր կամքին հնազանդվելու համար: Սկզբում Պողոսն անհանգստացած հիշեցնում է մեզ. «Թող ձեր մեջ լինի այն խոհեմությունը, որ Քրիստոս Հիսուսի մեջ էր» (Փիլիպպեցիներին 2.5):

Մեզ փրկել կարողանալու համար Հիսուսը հրաժարվեց Հոր հետ Իր հավասարությունից և եկավ մեր երկիր մարդ արարածի կերպարանքով և սահմանափակումներով (Փիլիպպեցիներին 2.6, 7):

Հիսուսը չեկավ որպես հզոր ու փառահեղ մարդ, այլ որպես այլ մարդկանց ծառա (Փիլիպպեցիներին 2.7):

Որպես մարդկանց ծառա՝ Հիսուսը չապրեց խաղաղ ու երկար կյանք, այլ «հնազանդ եղավ մինչև մահ»։ Սակայն Նա նույնիսկ վեհ և փառահեղ ձևով չմահացավ: Ո՛չ, այլ «հնազանդ եղավ մինչև մահ, այն էլ՝ խաչի մահ» (Փիլիպպեցիներին 2.8 )։

`Կյանքի ո՞ր ոլորտներում Հիսուսի այս օրինակը կարող է մեզ համար օրինակ լինել: Եթե իրավունքներն ու հավասարությունը լավ են և պետք է պաշտպանվեն, ինչպե՞ս կբացատրեք դրանցից երբեմն հրաժարվելու անհրաժեշտության տրամաբանությունը: Այժմ կարդացեք Փիլիպպեցիներին 2.9 համարը։ Ինչպե՞ս է այս համարն օգնում մեզ հասկանալ Հոր կամքին հնազանդվելու տրամաբանությունը։`

`Աղոթեք Սուրբ Հոգուց իմաստություն ստանալու համար՝ հարցնելով. «Ի՞նչ իրավունքների եմ ես հիմա կառչում, որոնք իրականում կարող են խոչընդոտ հանդիսանալ Հիսուսի կամքին հնազանդվելու համար, որպեսզի ծառայեմ իմ ընտանիքին, եկեղեցուն և ինձ շրջապատող մարդկանց: Որքանո՞վ եմ ես պատրաստ դիմանալ անհարմարություններին, որպեսզի ավելի արդյունավետորեն ծառայեմ այլ մարդկանց»։`