---
title:  Հետագա ուսումնասիրության համար
date:  26/08/2022
---

Կարդացե՛ք Էլեն Ուայթի Մարգարեներ և թագավորներ գրքի 190–203 էջերի «Հոսափատ» և Նահապետներ և մարգարեներ գրքի 487–498 էջերի «Երիքովի անկումը» գլուխները։

«Եկե՛ք վարժեցնենք մեր սրտերն ու շուրթերը Աստծուն փառաբանելուն Նրա անզուգական սիրո համար։ Եկե՛ք վարժեցնենք մեր հոգիները հույսով լցվելու և մնալու Գողգոթայի խաչից ճառագող լույսի մեջ։ Երբեք չպետք է մոռանանք, որ երկնային Թագավորի զավակներն ենք, զորքերի Տիրոջ որդիներն ու դուստրերը։ Մեզ տրված է Աստծո մեջ խաղաղ հանգստություն պահպանելու առավելությունը»։ Էլեն Ուայթ, Առողջության ծառայություն, էջ 253։

«Ու երբ ես պաշտում ու բարձրացնում եմ Աստծուն, ես ուզում եմ, որ դուք դա անեք ինձ հետ միասին։ Փառաբանե՛ք Աստծուն, նույնիսկ երբ խավարի մեջ եք, երբ փորձություններ են վրա հասնում։ Առաքյալն ասում է. «Միշտ Տիրոջով ուրա՛խ եղեք. դարձյալ ասում եմ՝ ուրա՛խ եղեք» (Փիլիպպեցիներին 4.4)։ Ի՞նչ եք կարծում՝ դա մռայլություն ու խավա՞ր կբերի ձեր ընտանիքներ։ Իհա՛րկե, ոչ։ Այն արևի պայծառ շողեր ներս կթողնի, և դուք կհավաքեք հավիտենական լույսի շողեր փառքի գահից ու դրանք կսփռեք ձեր շուրջը։ Թո՛ւյլ տվեք հորդորել ձեզ ստանձնել այս գործը, սփռե՛ք այս լույսն ու կյանքը ձեր շուրջը, ոչ միայն ձեր սեփական ճանապարհին, այլև այն մարդկանց ճանապարհին, ում ընկերակցում եք։ Թող որ ձեզ շրջապատողներին ավելի լավը դարձնելը, նրանց վեհացնելը, նրանց երկինքն ու այնտեղի փառքը ցույց տալը դառնա ձեր նպատակը։ Առաջնորդե՛ք նրանց երկրային հարստություններից առավել որոնելու հավիտենությունը, անմահ ժառանգությունը, անանց հարստությունները»։ Էլեն Ուայթ, Վկայություններ եկեղեցու համար, հատոր 2, էջ 593, 594։

**Հարցեր քննարկման համար**

`Քրիստոնյայի կյանքում ի՞նչ դեր ունի համայնքի կողմից առ Աստված բարձրացվող փառաբանությունը։ Ինչպե՞ս կնկարագրեք ձեր շաբաթօրյա ծառայության ընթացքում կատարվող փառաբանությունը։ Այն ոգեշնչո՞ղ է։ Այն քաջալերո՞ւմ է անդամներին մնալ հավատարիմ փորձությունների ու ցավերի մեջ։ Եթե ոչ, ի՞նչ է հարկավոր անել։`

`Ի՞նչ է նշանակում «փառաբանել Աստծուն, նույնիսկ երբ խավարի մեջ եք» կամ «փառաբանել Նրան անգամ փորձության մեջ»։ Ինչպե՞ս կարող է փառաբանությունն օգնել մեզ դուրս գալ այս իրավիճակից։`

`Թող անդամները վկայեն այն մասին, թե ինչպես է փառաբանությունն ազդել իրենց կյանքի վրա։ Ի՞նչ կարող եք սովորել միմյանց փորձառություններից։`

`Դասարանում ընտրե՛ք փառաբանության որևէ սաղմոս և կարդացե՛ք այն։ Ի՞նչ է այն ձեզ սովորեցնում փառաբանության մասին։ Ի՞նչ ազդեցություն ունի փառաբանությունը ձեր հավատի վրա։`