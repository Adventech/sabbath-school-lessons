---
title:  Համոզիչ վկայություն
date:  24/08/2022
---

Գործք առաքելոց գրքում փառաբանությունը զարմանահրաշ ազդեցություն է ունենում նրանց վրա, ովքեր այն լսում են։ Կարդացե՛ք 16.16-34 համարները։ Պողոսին ու Շիղային, զգեստները պատռելուց հետո, դաժան ծեծի են ենթարկում և բանտ նետում։ Եվ ոչ ոք չկար, որպեսզի յուղով մշակեր նրանց մեջքի դաժան վերքերն ու կապտուկները։ Մեծ ֆիզիկական ցավերի մեջ, ոտքերը կոճղի մեջ ամրացված՝ նրանց փակել էին խավար մեկուսարանում։ Սակայն նրանց ձայնը լսելի էր մյուս բանտարկյալներին, և Պողոսն ու Շիղան սկսում են աղոթել ու երգել։

Ցնցումից հետո բանտապետը բացահայտեց, որ ո՛չ Պողոսն ու Շիղան, ո՛չ էլ մյուս բանտարկյալները չեն փախել. նա «դողալով Պողոսի ու Շիղայի առաջ ընկավ։ Նրանց դուրս բերելով՝ ասաց. «Տյա՛րք, ես ի՞նչ պետք է անեմ, որ փրկվեմ»» (Գործք առաքելոց 16.29, 30)։

`Ինչո՞ւ այս իրադարձությունը բանտապետի ուշադրությունը սևեռեց այն փաստին, որ ինքն անձամբ փրկության կարիք ունի։ Ըստ ձեզ՝ Պողոսի ու Շիղայի աղոթքներն ու երգերն ի՞նչ դեր խաղացին այն իրավիճակում, որ բանտարկյալները չփախան, և ի՞նչ նշանակություն ունեցան այս մարդու և նրա ողջ ընտանիքի հետ խոսակցության մեջ։`

Հրաշալի է պատկերացնել, որ մեր փառաբանությունը կարող է վերափոխել մեզ շրջապատողների ճակատագրերը դեպի հավիտենություն։ Եթե Պողոսն ու Շիղան նստեին խավարի մեջ և միայն փնթփնթային ու բողոքեին, ինչպես սովորաբար անում են բանտարկյալները, ի՞նչ եք կարծում՝ այդ գիշեր որևէ մեկը կփրկվե՞ր։

Մենք չգիտենք, թե հետո ինչ պատահեց բանտապետի ու նրա ընտանիքի հետ, բայց պատկերացնո՞ւմ եք, որ նրանք կարդային Պողոսի բառերը, որոնք նա հետագայում գրում է Հռոմի մեկ այլ բանտից. «Եվ ձեզ Աստծուց դա շնորհ տրվեց ոչ միայն Քրիստոսին հավատալու համար, այլ նաև որպեսզի չարչարվեք Նրա համար՝ նույն պատերազմը մղելով, որ ինձնով տեսաք ու այժմ ինձնից լսում եք» (Փիլիպպեցիներին 1.29, 30)։ Եթե նրանք կարդացել են այս խոսքերը և խորհել այն մասին, թե ինչպես է Պողոսի տառապանքը իրենց ուրախություն բերել, այս գիտակցումն անկասկած պետք է որ նրանց սրտերին երգ բերեր, ինչպես նաև թարմացներ հավատարիմ մնալու մարտահրավերը՝ անկախ նրանից, թե դա ինչ կարժենար։

`Ըստ ձեզ՝ ո՞ւմ վրա կարող է ազդեցություն գործել ձեր սրտի խորքից եկող երգը կամ փառաբանությունը՝ ուղղված առ Աստված։ Ջանքե՛ր գործադրեք, որպեսզի ձեզ շրջապատողներին առ Աստված բարձրացված ձեր փառաբանությունն ավելի բաց և եռանդուն թվա։ Դուք չեք կարող իմանալ, թե ինչ դրական ազդեցություն կարող է այն ունենալ։`