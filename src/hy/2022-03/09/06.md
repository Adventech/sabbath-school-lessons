---
title:  Հաղթանակ տանող զենք
date:  25/08/2022
---

Կարդացե՛ք Բ Մնացորդաց 20.1-30 համարները։ Ինչպես Հոսափատը բացահայտեց, փառաբանությունը հզոր զենք է։ Ստանալով «մեծ բազմության»՝ իր վրա գալու զեկույցը՝ Հոսափատը անմիջապես չդիմեց ռազմական գործողությունների, այլ «երեսն ուղղեց դեպի Տերը՝ փնտրելու Նրան» (Բ Մնացորդաց 20.3)։ Երբ Հուդայի ժողովուրդը եկավ Երուսաղեմ՝ ծոմ պահելու, Հոսափատն ընդունեց առկա իրավիճակը՝ ասելով. «Մենք զորություն չունենք դեմ կանգնելու այս մեծ բազմությանը, որ եկել է մեզ վրա, և մենք չգիտենք, թե ի՛նչ անենք, որովհետև մեր աչքերը քեզ են ուղղված» (Բ Մնացորդաց 20.12)։

`Երբ տեսնում եք, որ ձեզ վրա «մեծ բազմություն» է գալիս, ո՞րն է լինում ձեր բնազդային արձագանքը։ Ճնշող հակադրության հետ վարվելու վերաբերյալ ի՞նչ կարող եք սովորել Բ Մնացորդաց 20.3-12 համարներում արձանագրված Հոսափատի պատասխանից։`

Երբ Տիրոջ Հոգին իջավ Հազիելի վրա, նա համարձակորեն հայտարարեց. «Դուք այս անգամ չեք պատերազմելու. դուք մնացե՛ք ձեր տեղում, սպասե՛ք և կտեսնեք Տիրոջ փրկությունը ձեզ համար։ Ո՛վ Հուդա և Երուսաղեմ, մի՛ վախեցեք և մի՛ զարհուրեք. վաղը դո՛ւրս եկեք նրանց դիմաց, և Տերը ձեզ հետ կլինի» (Բ Մնացորդաց 20.17)։ Դրանից հետո ժողովուրդը երկրպագեց և օրհնաբանեց Աստծուն «բարձր և ուժեղ ձայնով» (Բ Մնացորդաց 20.19)։ Անգամ եթե Աստված էր մղելու ճակատամարտը նրանց փոխարեն, այդուհանդերձ, նրանցից պահանջվում էր դուրս գալ թշնամու դեմ։

Սակայն սա պատերազմին հատուկ սովորական երթ չէր։ Հոսափատը երգչախումբ կազմեց, որը երթի ընթացքում օրհնաբանում էր Տիրոջը։ «Երբ սկսվեց նրանց ցնծության երգն ու օրհնաբանությունը, Տերը դարան դրեց ամմոնացիների ու մովաբացիների և Սեիր լեռան բնակիչների դեմ, որոնք եկել էին Հուդայի վրա հարձակվելու, և նրանք կոտորվեցին» (Բ Մնացորդաց 20.22)։ Ըստ հեղինակի՝ Աստված միջամտեց հենց այն ժամանակ, երբ նրանք կյանքի կոչեցին Նրա խոստումներին ուղղված իրենց հավատը, երբ սկսեցին օրհնաբանել Նրա սուրբ փառքը (Բ Մնացորդաց 20.21)։

`Նորի՛ց կարդացեք Բ Մնացորդաց 20.1–30 համարները։ Ի՞նչ հոգևոր սկզբունքներ կարող եք գտնել այստեղ, որոնք կարող են կիրառվել Աստծո հետ ձեր սեփական ընթացքի համար, հատկապես երբ ապրում եք փորձությունների ու սթրեսի ժամանակաշրջան։`