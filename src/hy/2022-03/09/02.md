---
title:  Փառաբանության շրջանակը
date:  21/08/2022
---

Ռուս մեծ գրող Ֆյոդոր Դոստոևսկին մահվան էր դատապարտվել, սակայն վերջին պահին դատավճիռը մեղմացվեց, և մահապատժի ենթարկվելու փոխարեն գրողը մի քանի տարի անցկացրեց բանտում։ Խոսելով բանտում անցկացված տարիների մասին՝ նա գրում է. «Հավատացե՛ք մինչև վերջ, նույնիսկ եթե բոլոր մարդիկ շեղվել են ճանապարհից, և դուք միակ հավատարիմն եք։ Նույնիսկ այդ ժամանակ բերե՛ք ձեր ընծան Աստծուն և փառաբանե՛ք Նրան ձեր միայնության մեջ»։

Նախորդ դասերում մենք տեսանք, թե ինչպես էր Պողոսը դիմանում անհավանական հակառակման ու հալածանքի։ Սակայն այժմ նա գտնվում է Հռոմեական բանտում։ Եվ այդուհանդերձ նա հուսալքված չէ, ընդհակառակը, եռանդուն կերպով գրում է՝ քաջալերելու Փիլիպպեի հավատացյալներին։

`Կարդացե՛ք Փիլիպպեցիներին 4.4-7 համարները։ Ըստ ձեզ՝ ինչպե՞ս Պողոսը կարող էր նման բաներ գրել, երբ ինքը գտնվում էր բանտում։ Ըստ այս տեքստի՝ ո՞րն է «Աստծո խաղաղությունն» ստանալու բանալին։`

Մի բան է ուրախանալ, երբ ամեն ինչ կարգին է, սակայն Պողոսը հորդորում է մարդկանց ուրախանալ միշտ։ Գուցե և տարօրինակ հնչի։ Եթե Պողոսի ասածը տառացիորեն ընդունենք, կարող ենք երկու կարևոր հետևություն անել։

Առաջին, եթե մենք պետք է ուրախ լինենք միշտ, նշանակում է, որ պետք է ուրախ լինենք նույնիսկ այն ժամանակ, երբ հանգամանքները ոչ մի նպաստավոր հող չեն տրամադրում ուրախանալու համար։ Երկրորդ, եթե մենք պետք է ուրախ լինենք միշտ, դա կարող է նաև նշանակել, որ պետք է սովորենք ուրախանալ այնպիսի ժամանակներում, երբ այնքան էլ ուրախանալու առիթ չունենք։

Պողոսը մեզ կոչ է անում Աստծուն փառաբանել, նույնիսկ եթե շատ անգամներ դա մեզ միանգամայն անբնական և անտրամաբանական թվա։ Սակայն ինչպես կտեսնենք, հենց այն պահերին է մեզ կոչ արվում ուրախանալ, երբ դա անտրամաբանական է թվում։ Այլ խոսքերով, փառաբանությունը հավատի դրսևորում է։ Ճիշտ այնպես, ինչպես հավատը հիմնված է ոչ թե մեր հանգամանքների, այլ Աստծո մասին ճշմարտության վրա, այնպես էլ մենք փառաբանում ենք ոչ թե որովհետև լավ ենք զգում, այլ այն ճշմարտության պատճառով, թե Ով է Աստված, և ինչ է Նա մեզ խոստացել։ Եվ զարմանալիորեն հենց այսպիսի հավատն է սկսում կերտել մեր մտքերը, զգացողությունները և հանգամանքները։

`Ո՞րն է Աստծո մասին այն ճշմարտությունը, որը Պողոսը նշում է այսօրվա հատվածում, ճշմարտություն, որը նրան հնարավորություն է տալիս ուրախանալու նույնիսկ բանտում։ Կազմե՛ք փոքրիկ ցանկ այն փաստերի, որոնք ըստ ձեզ Աստծո մասին ճշմարտություններ են։ Աչքի՛ անցկացրեք ցանկը և փառաբանե՛ք Աստծուն յուրաքանչյուր կետի համար։ Ինչպե՞ս է սա փոխում ձեր դիրքորոշումը ձեր զգացողության ու իրավիճակի նկատմամբ։`