---
title:  Փառաբանության կյանք
date:  23/08/2022
---

Աստծուն փառաբանելը կարող է մեզ բնական չթվալ նույնիսկ բարենպաստ հանգամանքներում։ Պատկերացրե՛ք, թե որքան բարդ է դա անել ոչ բարենպաստ հանգամանքներում։ Այդուհանդերձ, դա հենց այն է, ինչը մեզ կոչ է արվում անել։ Մենք պետք է փառաբանենք այնքան, մինչև որ այն որոշակի ժամանակ կատարվող գործողությունից վերածվի մթնոլորտի, որում մենք ապրում ենք։ Փառաբանությունը պետք է լինի ոչ այնքան գործողություն, որքան որոշակի կենսակերպ։

`Կարդացե՛ք Սաղմոսներ 145-րդ գլուխը։ Ի՞նչ պատճառներ է Դավիթը բերում Աստծուն փառաբանելու համար։ Ինչպե՞ս պետք է այս սաղմոսի բառերը դառնան ձեր սեփականը։`

Բրիտանացի մեծ քարոզիչ Չարզ Հադդոն Սպերջենը գրել է գիրք, որը վերնագրել է Փառաբանության կիրառությունը։ Այն հիմնված է այսօրվա սաղմոսի 7-րդ համարի վրա։ Այս փոքրիկ համարում Սպերջենը մեր ուշադրությունը հրավիրում է երեք կարևոր բաների վրա, որոնք կարող են օգնել մեր կյանքում փառաբանությունը գործնականում զարգացնելուն։

1. Փառաբանում ենք, երբ նայում ենք մեր շուրջը։ Եթե Աստծո մեծությունը տեսնելու համար չենք նայում մեր շուրջը, ապա Նրան փառաբանելու ոչ մի առիթ չենք ունենա։ Արարված աշխարհում փառաբանության արժանի ի՞նչ կարող եք տեսնել. օրինակ՝ Աստծո արարչագործության գեղեցկությունը։ Հոգևոր աշխարհում փառաբանության արժանի ի՞նչ կարող եք տեսնել. օրինակ՝ երիտասարդ քրիստոնյայի հավատի աճը։

2. Փառաբանում ենք, երբ հիշում ենք, թե ինչ ենք տեսել։ Եթե կամենում ենք ապրել փառաբանության մթնոլորտում, պետք է ունակ լինենք հիշել դրա պատճառը։ Ինչպե՞ս կարող ենք հիշել Աստծո արած մեծ բաները (օրինակ՝ կարող ենք մշակել նոր սովորույթներ կամ խորհրդանիշեր, որոնք մեզ հիշեցնում են Նրա բարության մասին), որպեսզի Նրա բարությունը և Նրա մասին ճշմարտությունները չհեռանան մեր մտքերից։

3. Փառաբանությունը գործի մեջ է դրվում, եթե մենք խոսում ենք դրա մասին։ Փառաբանությունը մենք չենք անում մեր գլխում։ Այն պետք է դուրս գա մեր բերանից և լսելի լինի մեզ շրջապատող մարդկանց կողմից։ Ի՞նչ պատճառներ կարող եք թվարկել՝ Աստծուն բառերով փառաբանելու համար։ Ինչպիսի՞ն կլինի նման փառաբանության ազդեցությունը, և ո՞ւմ վրա այն կտարածվի։

`Վերցրե՛ք թուղթ ու գրիչ և որոշակի ժամանակ տրամադրե՛ք այս երեք կետերի վրա աշխատելուն։ Ի՞նչ կարող եք անել փառաբանության սովորույթը ձեր կյանքում զարգացնելու համար։`