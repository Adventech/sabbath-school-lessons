---
title:  Պատեր կոտրող աղոթք
date:  22/08/2022
---

Անգլերենում կա մի արտահայտություն. «Ներկով փակվել անկյունում»։ Պատկերացրե՛ք, որ ներկում եք սենյակի հատակը և մի պահ գիտակցում, որ մնացել եք անկյունում ու չեք կարող առանց թարմ ներկը տրորելու դուրս գալ։ Եվ ստիպված եք մնալ այդ անկյունում մինչև ներկի չորանալը։

Երբեմն մեր հավատն ասես նման իրավիճակում հայտնված լինի։ Մենք հասնում ենք մի իրավիճակի, և ինչպես հատակի թաց ներկը, մեր հավատը մեզ «ծուղակն» է գցում։ Եվ այս իրավիճակից ունենք երկու ելք. կա՛մ պետք է մերժենք Աստծուն, մեր հավատը և այն ամենը, ինչին հավատացել ենք, կա՛մ մեր հավատը ստիպում է մեզ հավատալ անհնարինին։

Աստված իսրայելացիներին անկյունի առաջ կանգնեցրեց։ Իսրայելի՝ քառասուն տարի անապատում դեգերելուց հետո Աստված Իր ժողովրդին չառաջնորդեց դեպի խաղաղ ու հանգիստ արոտավայրեր։ Նա նրանց առաջնորդեց տարածքում ամենաուժեղ պաշտպանությունն ունեցող քաղաքներից մեկը։ Նրանք պետք է վեց օր Երիքովի շուրջը լուռ քայլեին։ Յոթերորդ օրն Աստված նրանց հրահանգեց աղաղակել, և այդ աղաղակը փողերի ձայնի հետ մեկտեղ պետք է հաղթանակ բերեր։

`Կարդացե՛ք Հեսու 5.13–6.20 համարները։ Ի՞նչ է Աստված փորձում սովորեցնել իսրայելացիներին։`

Աղաղակը չէր ապահովելու այնպիսի վիբրացիա, որը կնպաստեր պատերի փլուզմանը։ Երբ Աստված կոչ արեց իսրայելացիներին «աղաղակել», դա այն նույն տեսակի աղաղակից էր, որի մասին Դավիթը գրում է Սաղմոսներ 66-րդ գլխում. «Ցնծությամբ աղաղակե՛ք Աստծուն, ո՛վ բոլոր երկրներ։ Սաղմո՛ս ասացեք Նրա անվան փառքին, փառավո՛ր արեք Նրա գովությունը» (Սաղմոսներ 66.1, 2)։ Այս աղաղակը փառաբանություն էր։ Վեց օր հսկայական պատերին նայելուց հետո նրանք պետք է որ արդեն եզրակացրած լինեին, որ այդ պատերն առանց միջամտության ոչ մի կերպ չէին փլուզվի։

`Ինչպե՞ս է այս գաղափարն օգնում մեզ հասկանալ Եբրայեցիներին 11.30 համարի իմաստը։`

`Երբ Աստված մոտ է մեր կյանքում ինչ-որ նոր բան անելուն, Նա կարող է տանել մեզ Երիքով, որովհետև Նա կամենում է սովորեցնել մեզ, որ հաղթանակը չի բխում մեր սեփական ուժի ու ռազմավարության շնորհիվ։ Այն ամենը, ինչ մեզ անհրաժեշտ է, գալիս է մեզնից դուրս գտնվող ուժից։ Ուստի և կարևոր չէ, թե ինչ է մեր առջև, որքան անհաղթահարելի այն կարող է թվալ, մեզանից պահանջվում է փառաբանել Աստծուն՝ մեզ անհրաժեշտ ամեն ինչի Աղբյուրին։ Սա իրականում հենց գործուն հավատն է։`