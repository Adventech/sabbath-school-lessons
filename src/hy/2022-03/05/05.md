---
title:  Գոյատևել հույսի միջոցով
date:  27/07/2022
---

> <p></p>
> «Այն (նեղությունը) մեր կարողությունից այնքան ծանր էր, որ նույնիսկ մեր ապրելու հույսն էինք կորցրել։ Մենք ինքներս ընդունել էինք մեր մահվան վճիռը, որպեսզի հույսը ոչ թե մեզ վրա դնեինք, այլ Աստծու, որ հարություն է տալիս մեռելներին» (Բ Կորնթացիներին 1.8, 9)։

Որպես Աստծո ընտրյալ առաքյալ՝ Պողոսն ավելի շատ փորձությունների է դիմացել, քան շատ այլ մարդիկ։ Սակայն նա չվհատվեց։ Ընդհակառակը, նա ավելի ու ավելի էր փառաբանում Աստծուն։ Կարդացե՛ք Բ Կորնթացիներին 11.23-29 համարներում նկարագրված նրա դժվարությունների ցանկը։ Այժմ կարդացե՛ք Բ Կրնթացիներին 1.3-11 համարները։

`Բ Կորնթացիներին 1.4 համարում Պողոսը պնդում է, որ Աստծո կարեկցանքն ու մխիթարությունն ստանալու պատճառն այն է, «որպեսզի մենք էլ կարողանանք մխիթարել նրանց, ովքեր ամեն տեսակ նեղության մեջ են, ա՛յն մխիթարությամբ, որով մենք մխիթարվում ենք Աստծուց»։ Որքանո՞վ կարող է տառապանքը ծառայության կոչ լինել: Ինչպե՞ս կարող ենք ավելի զգոն լինել այս հնարավորության նկատմամբ:`

Աստված կամենում է մեր միջոցով ծառայել տառապող մարդկանց։ Սա նշանակում է, որ Նա կարող է նախ թույլ տալ, որ մենք անցնենք նմանատիպ տառապանքի միջով։ Հետո մենք ի վիճակի կլինենք այդ մարդկանց քաջալերել՝ հինվելով ոչ թե տեսությունների, այլ Աստծո կարեկցանքն ու մխիթարությունն ստանալու մեր սեփական փորձի վրա։ Սա նաև Հիսուսի կյանքի սկզբունքն է (տե՛ս Եբրայեցիներին 4.15)։

Պողոսն իր դժվարությունն այսքան վառ կերպով նկարագրում է ոչ իր հանդեպ խղճահարություն հարուցելու նպատակով։ Դրանք մեզ պատմվում են նրա համար, որպեսզի մենք իմանանք՝ նույնիսկ եթե անդունդի հատակում ենք, մեր Հայրը կարող է միջամտել և մեզ բերել Իր կարեկցանքն ու մխիթարությունը։ Մենք կարող ենք կորցնել նույնիսկ մեր ապրելու հույսը, կարող ենք անգամ սպանվել, սակայն մի՛ վախեցեք, Աստված մեզ սովորեցնում է ապավինել Իրեն։ Կարող ենք վստահել Նրան, քանի որ մեր Աստվածը «հարություն է տալիս մեռելներին» (Բ Կորնթացիներին 1.9)։

Շարունակելով հռչակել Ավետարանը՝ Պողոսը գիտի, որ Աստված իրեն ևս կփրկի ապագայում։ Պողոսի՝ ամուր մնալու ունակությունը սնվում է երեք աղբյուրից, որոնք ներկայացված են Բ Կորնթացիներին 1.10, 11 համարներում։ Առաջին, հաջողությամբ պսակված Աստծո գործը. «Նա է, որ այնպիսի՜ մահից փրկեց մեզ ու դեռ փրկելու է» (Բ Կորնթացիներին 1.10)։ Երկրորդ, իր ուշադրությունը բացառապես Աստծո վրա կենտրոնացնելու Պողոսի վճռականությունը. «Նրա վրա հույս ունենք, որ տակավին փրկելու է» (Բ Կորնթացիներին 1.11)։ Երրորդ, սուրբերի շարունակական միջնորդությունը. «Մեզ համար ձեր արած աղոթքի օգնությամբ» (Բ Կորնթացիներին 1.11)։

`Ի՞նչ կարող եք սովորել Պողոսից, ինչը կարող է օգնել ձեզ, որպեսզի ձեր պայքարի ու մաքառումների մեջ չսկսեք խղճահարությամբ լցվել ինքներդ ձեր նկատմամբ։`