---
title:  Գոյատևել երկրպագության միջոցով
date:  26/07/2022
---

`Կարդացե՛ք Հոբ 1.6–2.10 համարները։ Ի՞նչը դարձավ Հոբի տառապանքների պատճառը։`

Այստեղ ապշեցուցիչ մի բան կա։ Հրեշտակները գալիս են Աստծուն տեսնելու, սատանան գալիս է նրանց հետ։ Աստված հարցնում է սատանային, թե որտեղ էր նա, վերջինս պատասխանում է, որ «երկրի վրա շրջելուց և նրա մեջ ման գալուց» է գալիս (Հոբ 1.7)։ Հետո Աստված հետևյալ հարցադրումն է անում. «Իմ ծառա Հոբին ուշադրություն դարձրի՞ր» (Հոբ 1.8)։ Ուշագրավը ոչ թե հենց հարցն է, այլ թե Ով է այդ հարցը տալիս։ Հոբին՝ որպես ուսումնասիրության առարկա, մատնանշում է ոչ թե սատանան, այլ Աստված։ Մանրակրկիտ կերպով իմանալով, թե ինչ է հետևելու՝ Աստված սատանայի ուշադրությունը հրավիրում է Հոբի վրա։ Երկրի վրա հանգիստ ապրող Հոբը գաղափար անգամ չունի, թե ինչ կիզիչ տապ է լինելու իր փորձության հնոցում։ Ու թեև պարզից էլ պարզ է, որ Հոբին տառապանքներ պատճառում է ոչ թե Աստված, այլ սատանան, պարզ է նաև, որ հենց Աստված է հստակ թույլտվություն տալիս սատանային՝ կործանել Հոբի ունեցվածքը, երեխաներին և նրա ֆիզիկական առողջությունը։ Եթե Աստված թույլ է տալիս, որ Հոբը տառապի, ապա ի՞նչ տարբերություն, թե ով է անձնապես հասցնում այդ տառապանքը՝ Աստվա՞ծ, թե՞ սատանան։ Ինչպե՞ս Աստված կարող է լինել արդար և սուրբ, երբ թույլ է տալիս սատանային Հոբին նման տառապանք հասցնել։ Արդյո՞ք հարկավոր է այս իրավիճակը որպես հատուկ դեպք դիտարկել, թե՞ այս ճանապարհը բնութագրական է Աստծո համար, և նա մինչև հիմա էլ շարունակում է այդ կերպ գործել մեզ հետ։

`Հոբ 1.20, 21 համարներում ինչպե՞ս է Հոբն արձագանքում այս փորձություններին։`

Նման տառապանքներին հնարավոր է արձագանքել երկու կերպ։ Կարո՞ղ ենք դառնանալ և բարկանալ՝ մեջքով շրջվելով Աստծուն, Ում համարում ենք դաժան կամ ընդհանրապես հերքում ենք Նրա գոյությունը, կամ էլ կարող ենք ավելի ուժգին կառչել Աստծուն։ Իր աղետի դեմ Հոբը պայքարում է՝ Աստծո ներկայության մեջ մնալով ու Նրան երկրպագելով։

Հոբ 1.20, 21 համարներում տեսնում ենք երկրպագության երեք ասպեկտ, որոնք կարող են օգնել տառապանքի մեջ։ Առաջին, Հոբն ընդունում է իր անօգնականությունը և ոչ մի պահանջ չի ներկայացնում. «Իմ մոր արգանդից մերկ եմ դուրս եկել, մերկ էլ այնտեղ պիտի վերադառնամ» (Հոբ 1.21)։ Երկրորդ, Հոբը գիտակցում է, որ Տերն ունի իրավիճակի լիարժեք վերահսկողություն. «Տերը տվեց, Տերն էլ առավ» (Հոբ 1.21)։ Երրորդ, Հոբը եզրափակում է՝ հաստատելով իր հավատն առ Աստծո արդարությունը. «Տիրոջ անունը թող օրհնյալ լինի» (Հոբ 1.21)։

`Փորձության մե՞ջ եք։ Հետևե՛ք Հոբի քայլերին։ Ինչպե՞ս կարող են դրանք ձեզ ևս օգնել։`