---
title:  Աբրահամը փորձության հնոցում
date:  24/07/2022
---

Կարդացե՛ք Ծննդոց 22-րդ գլուխը։ Կարծես թե հենց այնպես, առանց բացատրության Աստված հանկարծ կոչ է անում Աբրահամին իր սեփական որդուն ողջակեզ զոհ մատուցել։ Կարո՞ղ եք պատկերացնել Աբրահամի զգացողությունները։ Միանգամայն գարշելի էր պատկերացնել, որ սուրբ Աստվածը պահանջում է զոհաբերել սեփական որդուդ։ Նույնիսկ եթե Աբրահամը սա հնարավոր էր համարում, ապա ո՞ւր մնացին ժառանգության մասին Աստծո տված խոստումները։ Առանց որդու խստումն իմաստը կորցնում էր։

`Ինչո՞ւ Աստված Աբրահամին պատվիրեց բերել այս զոհը։ Աստված ամեն ինչ գիտի, իմաստը ո՞րն էր։`

Աստծո պահանջն ու դրա ժամանակը պատահական չէին։ Իրականում դրանք հաշվարկված էին հնարավոր ամենամեծ տառապանքը հարուցելու համար, քանի որ «Աստված Աբրահամի համար պահել էր վերջին ու ամենածանր փորձությունը, երբ տարիների բեռը ծանրացել էր նրա ուսերին, և նա հանգիստ էր փափագում»։ Էլեն Ուայթ, Նահապետներ և մարգարեներ, էջ 147։ Սա խելագար Աստծո ստուգա՞րք էր։ Բնավ ոչ, քանի որ «այն հոգեվարքը, որ Աբրահամը վերապրեց այդ սարսափելի փորձության սև օրերի ընթացքում, թույլ տվեց, որ նա սեփական փորձով փոքր-ինչ հասկանար մարդկության փրկագնման համար անսահման Աստծո կողմից արված զոհի մեծությունը»։ Նահապետներ և մարգարեներ, էջ 154։

Սա պարզապես ստուգարք էր. Աստված երբեք չէր նախատեսել, որ Աբրահամն սպանի իր որդուն։ Այս դեպքը շատ կարևոր շեշտադրում է այն մասին, թե երբեմն ինչպես է Աստված գործում։ Աստված կարող է մեզնից պահանջել անել մի բան, որը Նա երբեք չի նախատեսել, որ մենք իրականում անենք։ Կարող է պահանջել մեզնից գնալ մի տեղ, ուր Նա երեբք չի նախատեսել, որ մենք հասնենք։ Աստծո համար կարևոր է ոչ այնքան վերջը, որքան այն, թե ինչ ենք մենք սովորում գործընթացի ժամանակամիջոցում վերակերտվելիս։

Հավանաբար Հիսուսը հենց Աբրահամի փորձառությունը նկատի ուներ, երբ հրեաներին ասաց. «Աբրահամը՝ ձեր հայրը, ցնծում էր այն մտքից, որ կարող է Իմ օրերը տեսնել. նա տեսավ և ուրախացավ» (Հովհաննես 8.56)։ Աբրահամը կարող էր բաց թողնել այս գաղափարն ընկալելու հնարավորությունը, եթե հրաժարվեր հետևել ցուցումների՝ համարելով դրանք սատանայական։ Այս ողջ ընթացքում Աբրահամի գոյատևման ու սովորելու բանալին եղել է իր կողմից Աստծո ձայնի հստակ ճանաչումը։

`Ինչպե՞ս եք ճանաչում Աստծո ձայնը։ Ինչպե՞ս եք իմանում՝ երբ է Աստված խոսում ձեզ հետ։ Ի՞նչ ճանապարհներով է Նա ձեզ հաղորդում Իր կամքը։`