---
title:  Ծայրահեղ շոգ
date:  28/07/2022
---

Այս եռամսյակի ընթացքում մենք անդրադարձանք փորձության հնոցի շատ օրինակների, որոնք Աստված օգտագործում է՝ մեր կյանք բերելու մաքրություն և Քրիստոսի բնավորությունը։ Այդուհանդերձ, ոմանք կարող են դիտարկել այս օրինակները և եզրակացնել, որ Աստված խիստ և պահանջկոտ վերակացու է։ Իհարկե, ոմանք կարող են ասել. «Մենք գիտենք, որ Աստված մեզ համար բարին է ցանկանում, սակայն այս օրինակները չեն խոսում մեծ սիրո և հոգատարության մասին։ Ընդհակառակը, Աստված ավելի շուտ կռվասերի տպավորություն է թողնում։ Նա նպատակներ է դնում, որոնք մեզ զգալիորեն մեծ բարդությունների առաջ են կանգնեցնում, և մենք ոչինչ անել չենք կարող այդ ամենի հետ»։

Ճիշտ է, որ մեղքով լցված այս աշխարհում ապրելու ընթացքում մենք շատ քիչ բան կհասկանանք այն ամենից, ինչ տեղի է ունենում։ Երկնքում մենք անհամեմատ ավելին կհասկանանք (Ա Կորնթացիներին 4.5, Ա Կորնթացիներին 13.12), սակայն այժմ, որքան էլ որ դա ուժերի մեծ լարում պահանջի, մենք պետք է ապրենք հավատալով, որ Աստված ներկա է և հոգ է տանում մեր մասին, նույնիսկ եթե հանգամանքները ոչ միշտ են այդ մասին վկայում։ Եսային այս լարումը շատ լավ է նկարագրում։

Կարդացե՛ք Եսայի 43.1-7 համարները։ 2-րդ համարում Աստված ասում է, որ Իր ժողովուրդը կանցնի ջրերի ու կրակի միջով։ Սրանք փոխաբերական իմաստով ներկայացված ծայրահեղ վտանգավոր իրավիճակներ են, սակայն միգուցե դրանք ակնարկում են Կարմիր ծովն ու Հորդանան գետն անցնելը, շատ ծանր ժամանակներ, որոնք, սակայն, ճանապարհ հարթեցին նոր կյանքի համար։ Կարող եք ակնկալել, որ Աստված կասի, որ պաշտպանելու է Իր ժողովրդին այս վտանգներից, որ նրանց ավելի հեշտ ճանապարհով կառաջնորդի։ Սակայն ինչպես Հովիվը Սաղմոսներ 23-ում, Նա ասում է, որ երբ բարդ ժամանակները վրա հասնեն, Աստծո ժողովուրդը ճնշվելու կարիք չունի, որովհետև Նա նրանց հետ է։

`Նորից կարդացե՛ք Եսայի 43.1-7 համարները։ Գրի՛ առեք, թե ինչպես է Աստված Իր ժողովրդին հավաստիացնում Իր մխիթարության մեջ կրակի ու ջրի ժամանակներում։ Այս տեքստերը ձեր մտքում Աստծո ինչպիսի՞ պատկեր են կառուցում։ Ո՞ր խոստումները կարող են ձեզ վերաբերել։`

Կարող ենք ամփոփել, որ Աստծո փորձության հնոցի մասին սովորել ենք երեք ճանապարհներով։ Առաջին, Աստծո թույլ տված ծայրահեղ շոգը ոչ թե մեզ, այլ մեր մեղքը կործանելու համար է։ Երկրորդ, այդ շոգը մեզ ոչ թե թշվառ, այլ մաքուր դարձնելու համար է, ինչպիսին որ մենք ստեղծվել ենք լինելու։ Երրորդ, Աստծո հոգատարությունը մեր նկատմամբ այս ամենի մեջ հաստատուն ու քնքուշ է, Նա երբեք մեզ մենակ չի թողնի՝ անկախ նրանից, թե մեզ հետ ինչ է կատարվում։

`Ի՞նչ են ձեզ սովորեցնում այս տեքստերն Աստծո գործելակերպի ու բնավորության մասին՝ Սաղմոսներ 103.13, 14, Մատթեոս 28.20, Ա Կորնթացիներին 10.13, Ա Պետրոս 1.7։ Ինչպե՞ս եք զգացել այս տեքստերի իրողությունը ձեր սեփական կյանքում։`