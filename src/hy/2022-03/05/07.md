---
title:  Հետագա ուսումնասիրության համար
date:  29/07/2022
---

Կարդացե՛ք Էլեն Ուայթի Նահապետներ և մարգարեներ գրքի 145–155 էջերի «Հավատի ստուգարք» և Վկայություններ եկեղեցու համար գրքի 5-րդ հատորի 315–319 էջերի «Փառաբանեք Աստծուն» գլուխները։

«Աստված միշտ փորձել է Իր ժողովրդին վշտի ու դժբախտության հնոցում։ Հենց այդ հնոցի տապի շնորհիվ է, որ խարամն անջատվում է իսկական քրիստոնեական բնավորության ոսկուց։ Հիսուսը հետևում է փորձությանը, Նա գիտի, թե թանկարժեք մետաղը մաքրագործելու համար ինչ է հարկավոր, որպեսզի այն անդրադարձնի Իր սիրո ճառագայթները։ Խորը փորձությունների միջոցով է, որ Աստված աճեցնում է Իր ժողովրդին։ Նա տեսնում է, որ ոմանք ունեն այնպիսի ուժ, որը կարող է օգտագործվել Իր գործի առաջընթացի մեջ, և Նա այս մարդկանց փորձություններ է տալիս, Իր նախախնամությամբ Նա նրանց դնում է այնպիսի իրավիճակներում, որոնք փորձում են նրանց բնավորությունները։ … Աստված այս մարդկանց ցույց է տալիս իրենց թուլությունները և սովորեցնում է նրանց ապավինել Իրեն։ … Նա Իր նպատակին հասնում է այդ կերպ։ Մարդիկ կրթվում են, վարժվում և կարգուկանոն սովորում՝ պատրաստվելով իրականացնելու այն մեծ նպատակը, որի համար նրանց տրվել են իրենց ուժերը»։ Էլեն Ուայթ, Նահապետներ և մարգարեներ, էջ 129, 130։

«Եթե Աստծո նախախնամությամբ մենք կանչված ենք փորձությունների դիմանալու, եկե՛ք ընդունենք խաչը, խմենք դառը բաժակը՝ հիշելով, որ Հոր ձեռքն է դա բռնել մեր շուրթերի մոտ։ Եկե՛ք խավարի մեջ վստահենք Նրան այնպես, ինչպես վստահում ենք լույսի մեջ։ Չե՞նք կարող արդյոք հավատալ, որ Նա կտա մեզ այն ամենը, ինչը մեր բարօրության համար է։ … Նույնիսկ տառապանքի գիշերը ինչպե՞ս կարող ենք հրաժարվել բարձրացնել մեր սրտերն ու ձայները երախտագետ փառաբանությամբ, երբ հիշում ենք Գողգոթայի խաչով արտահայտված սերը մեր նկատմամբ»։ Էլեն Ուայթ, Վկայություններ եկեղեցու համար, հատոր 5, էջ 316։

**Հարցեր քննարկման համար**

`Թող դասարանի անդամներից մեկը պատմի իր հավատի փորձության մասին, որը, հնարավոր է, Աբրահամի փորձության պես խորը չի եղել, սակայն, այդուհանդերձ, բավականին բարդ է եղել։ Ի՞նչ կարող եք սովորել այդ մարդու փորձառությունից, նրա հաջողություններից կամ ձախողումներից։`

`Խորհե՛ք խաչելությունից առաջ Քրիստոսի կյանքի վերջին 24 ժամերի մասին։ Ի՞նչ ծայրահեղությունների Նա բախվեց։ Ինչպե՞ս դիմադրեց։ Ի՞նչ սկզբունքներ կարող ենք քաղել Նրա օրինակից և կիրառել դրանք մեր կյանքում, երբ հայտնվել ենք մեր սեփական հնոցում։`

`Քննարկե՛ք այս շաբաթվա դասում առաջ քաշված գաղափարն այն մասին, թե ինչպես մեր սեփական փորձությունների միջոցով կարող ենք ծառայել այլ տառապող մարդկանց։ Անկախ նրանից, թե որքան ճշմարիտ է այս գաղափարը, ի՞նչ խնդիրների կարող ենք հանդիպել դրան հետևելու պատճառով։`

`Վերևում մեջբերված է Էլեն Ուայթի գրքից հատված. «Եկե՛ք խավարի մեջ վստահենք Նրան այնպես, ինչպես վստահում ենք լույսի մեջ»։ Սա ասելն անհամեմատ ավելի հեշտ է, քան անելը։ Ինչպե՞ս կարող ենք օգնել միմյանց զարգացնել այնպիսի հավատ, որը հնարավորություն կտա մեզ հենց այդպես վարվել։ Ինչո՞ւ է կարևոր վստահել Աստծուն ոչ բարենպաստ ժամանակներում։`