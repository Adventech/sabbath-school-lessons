---
title:  Համառելու անհրաժեշտությունը
date:  04/08/2022
---

`Կարդացե՛ք Աստծո հետ Հակոբի մենամարտի պատմությունը (Ծննդոց 32)։ Ի՞նչ է մեզ ասում այս պատմությունը համառության մասին, նույնիսկ այն ժամանակ, երբ հուսալքված եք (պատասխանելուց առաջ հիշե՛ք Հակոբի իրավիճակի ամբողջ համատեքստը)։`

Մենք կարող ենք իմանալ, թե ինչն է ճիշտ, և վարժեցնել մեր կամքը ճիշտն անելուն, սակայն երբ ճնշման տակ ենք, Աստծուն և Նրա խոստումներին ամուր կառչած մնալը կարող է շատ բարդ լինել։ Որովհետև մենք թույլ և վախեցած ենք։ Ուստի քրիստոնյայի կարևոր ուժեղ հատկանիշներից մեկը համառությունն է՝ ճանապարհը շարունակելու ունակությունը այն դեպքում, երբ հանձնվելու գայթակղությունը շատ մեծ է։

Աստվածաշնչում ներկայացված համառության մեծագույն օրինակներից մեկը Հակոբի օրինակն է։ Շատ տարիներ առաջ Հակոբը խաբել էր իր եղբայր Եսավին և հորը՝ առաջնեկությունն ստանալու համար (Ծննդոց 27) և այդ պահից ի վեր վախով լի սրտով փախչում էր Եսավից, քանի որ վերջինս ցանկանում էր սպանել իրեն։ Ու թեև նրան տրվել էին Աստծո առաջնորդության և օրհնության հիասքանչ խոստումները մինչև երկինք հասնող սանդուղքի իր երազում (Ծննդոց 28), նա, միևնույն է, վախենում էր։ Հակոբին հուսահատ կերպով անհրաժեշտ էր Աստծո հավաստիացումը, որ ինքն ընդունված է, և որ շատ տարիներ առաջ իրեն տրված խոստումները դեռևս ուժի մեջ էին։ Երբ Հակոբը մենամարտում էր այդ անձնավորության հետ, ով իրականում Հիսուսն էր, տեղահան արեց ազդրը։ Հենց այդ պահից ի վեր նրա համար այլևս անհնար դարձավ պայքարը շարունակելը, քանի որ ցավը չափազանց տանջալից էր։ Տեղի ունեցավ պայքարից դեպի համառում փոքրիկ փոփոխություն։ Անտանելի ցավի միջից Հակոբը կառչում է Հիսուսին, մինչև որ ստանում է Նրա օրհնության հավաստիացումը։ Դրա համար էլ Հիսուսը նրան ասում է. «Թո՛ւյլ տուր Ինձ, որովհետև արշալույսը բացվեց» (Ծննդոց 32.26)։

Հակոբն օրհնվեց, որովհետև ցավի միջից էլ կառչեց Աստծուն։ Նույնը գործում է նաև մեզ համար։ Աստված կարող է տեղահան անել մեր «ազդրը» ևս և կոչ անել կառչել Իրեն մեր ցավի միջից։ Եվ իսկապես, Աստված թույլ տվեց, որ ցավը շարունակվի. Հակոբը դեռ կաղում էր, երբ հանդիպեց իր եղբորը։ Կողքից դա ընկալվում էր որպես թուլություն, սակայն Հակոբի համար դա իր ուժի նշանն էր։

`Ի՞նչ գործնական ընտրություններ կարող եք կատարել (ընկերակցություններ, ապրելակերպ, ընթերցանության նյութեր, առողջ ապրելակերպ, հոգևոր կյանք), որոնք կօգնեն ձեզ ավելի համառորեն սպասել Տիրոջը հուսահատության և գայթակղության պայմաններում:`