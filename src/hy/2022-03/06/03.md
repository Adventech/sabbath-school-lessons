---
title:  Աստվածային-մարդկային համադրությունը
date:  01/08/2022
---

Ո՞րն է երբևէ ձեր ունեցած ամենամեծ ձեռքբերումը։ Ըստ ամենայնի, այն, ինչին հասել եք, տեղի չի ունեցել անկողնում այսուայնկողմ պտտվելու արդյունքում։ Եթե մենք իսկապես ցանկանում ենք այս կյանքում արժեքավեր ձեռքբերումներ ունենալ, պետք է ժամանակ ու ջանքեր նվիրաբերենք։ Քրիստոսի աշակերտ դառնալը ունի միևնույն նախապայմանները։

`Կարդացե՛ք Կողոսացիներին 1.28, 29 համարները։ Թեև Պողոսը խոսում է իր մեջ գործող Աստծո մասին, ի՞նչ կերպ է նա ցույց տալիս, որ մարդկային ջանքերը ևս կարևոր են։ Տե՛ս նաև Բ Օրենք 4.4, Ղուկաս 13.24, Ա Կորնթացիներին 9.25, Եբրայեցիներին 12.4։`

Կողոսացիներին 1.29 համարում հետաքրքիր ընկալում կա նրա, թե ինչպես է Պողոսը տեսնում Աստծո հետ իր հարաբերությունն այս գործում։ Նա ասում է, որ պայքարում է, սակայն Աստծո զորությամբ։

«Աշխատել» բառը նշանակում է «հոգնել», «աշխատել, մինչև ուժասպառ լինելը»։ Այս բառը հատկապես օգտագործվում էր մարզիկների վերաբերյալ, երբ նրանք մարզվում էին։ Հաջորդող «պայքարել» բառը որոշ լեզուներում կարող է նշանակել «տանջվել», «ցավ զգալ»։ Այսպիսով, մեր աչքի առջև հառնում է մարզիկի պատկերը, որն ուժերի ներածին չափով լարվում է հաղթանակելու հույսով։ Սակայն Պողոսը հետաքրքիր շրջադարձ է հաղորդում այս գաղափարին՝ ասելով, որ ինքը լարվում է ոչ թե իր, այլ Աստծո տված ուժերի ներածին չափով։ Ուստի մեզ մնում է մի պարզ ու հասարակ եզրահանգում Պողոսի ծառայության վերաբերյալ. այս ծառայությունն արվում էր անձնական մեծ ջանքերով ու կարգապահությամբ, սակայն Աստծո զորությամբ։ Այս հարաբերությունն աշխատում է ճիշտ նույն կերպ, երբ բռնում ենք մեր մեջ Քրիստոսի բնավորությունը զարգացնելու ճանապարհը։

Կարևոր է հիշել այս փաստը, որովհետև մենք ապրում ենք մի աշխարհում, որից ավելի ու ավելի շատ բան ենք ցանկանում ավելի ու ավելի քիչ ջանքերի դիմաց։ Այս գաղափարը ներխուժել է նաև քրիստոնեություն։ Որոշ քրիստոնյա ավետարանիչներ խոստանում են, որ եթե ընդամենը հավատաք, Սուրբ Հոգին կթափվի ձեզ վրա հիասքանչ գերբնական զորությամբ և մեծամեծ հրաշքներ կանի։ Սակայն սա վտանգավոր կիսաճշմարտություն է, քանի որ այն կարող է մարդկանց դրդել այն եզրահանգմանը, թե մենք պարզապես պետք է սպասենք Աստծո զորությանը մեր հարմարավետ բազմոցներին նստած։

`Ո՞րն է ձեր սեփական փորձառությունն այն պայքարի, որի մասին խոսում է Պողոսը։ Ի՞նչ է Աստված դրել ձեր սրտում, որի դեմ դուք պայքարում եք։ Ինչպե՞ս կարող եք սովորել հանձնվել Աստծո կամքին։`