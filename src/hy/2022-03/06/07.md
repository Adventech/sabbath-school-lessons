---
title:  Հետագա ուսումնասիրության համար
date:  05/08/2022
---

Կարդացե՛ք Էլեն Ուայթի Նահապետներ և մարգարեներ գրքի 195–203 էջերի «Մենամարտի գիշերը» և Քայլեր դեպի Քրիստոս գրքի 53-60 էջերի «Նվիրում» գլուխները։

«Այս կամքը, որը մարդու բնավորության այդքան կարևոր գործոն է կազմում, մեղանչման ժամանակ հանձնվեց սատանայի վերահսկողությանը, և նա այդ պահից ի վեր աշխատում է մարդու մեջ, որպեսզի մարդը կամենա և վարվի իր ցանկությունների համաձայն, որոնք սակայն հանգեցնում են մարդու կատարյալ թշվառությանն ու կործանմանը»։ Էլեն Ուայթ, Վկայություններ եկեղեցու համար, հատոր 5, էջ 515։

«Աստծո օգնությունն ստանալու համար մարդը պետք է գիտակցի իր թուլությունն ու թերությունները, պետք է գործադրի իր միտքը՝ իր մեջ մեծ փոփոխություններ գործելու համար, պետք է սկսի ջանասիրաբար և համառորեն աղոթել և ջանքեր գործադրել։ Հարկավոր է հրաժարվել սխալ սովորություններից ու ապրելակերպից, և միայն այս սխալներն ուղղելու և ճիշտ սկզբունքներին վերադառնալու վճռական ջանքերի շնորհիվ է, որ հնարավոր է հաղթանակ տոնել։ Շատերը չեն հասնում այն դիրքին, որը կարող էին զբաղեցնել, որովհետև սպասում են, որ Աստված իրենց փոխարեն անի այն, ինչի համար Աստված իրենց ինքնուրույն գործելու ուժ և զորություն է տվել։ Բոլոր նրանք, ովքեր կարող են օգտակար լինել, պետք է վարժվեն մտավոր և հոգևոր խստագույն կարգապահության, և Աստված նրանց կօգնի՝ միավորելով Աստվածային զորությունը մարդկային ջանքերի հետ»։ Էլեն Ուայթ, Նահապետներ և մարգարեներ, էջ 248։

**Հարցեր քննարկման համար**

`Ըստ ձեզ՝ որքա՞ն լավ ենք իրականում գիտակցում, որ մեր կամքը «մեղանչման ժամանակ հանձնվեց սատանայի վերահսկողությանը»։ Հիսուսի բնավորության վրա ուշադրություն դարձնելով՝ ինչպե՞ս կարող ենք ավելի լավ հասկանալ, թե որքան ընկած ենք մենք, և որքան մեծ է Աստծո ողորմությունը մեր հանդեպ։`

`Կարդացե՛ք Հիսուսի՝ Գեթսեմանում գտնվելու պատմությունը (Մատթեոս 26.36-42)։ Որո՞նք էին Հիսուսի անձնական զգացողություններն ու ցանկությունները՝ հակառակ Աստծո կամքի։ Ի՞նչ կարող ենք սովորել այս օրինակից։`

`Դասարանում քննարկե՛ք ձեր մշակույթում առկա տարբերակիչ երևույթները, որոնք կարող են կոտրել մեր պաշտպանությունն ու ավելի խոցելի դարձնել մեզ սատանայի հարձակումների նկատմամբ։ Ի՞նչ կարող ենք անել՝ օգնելու եկեղեցու մյուս անդամներին այս վտանգների մասին տեղեկանալու համար, ինչպես նաև նրանց, ովքեր օգնության կարիք են զգում։`

`Ճանաչո՞ւմ եք արդյոք որևէ մեկին ձեր եկեղեցում, ով երկար ժամանակ է չի գալիս եկեղեցի, ով հանձնվելու շեմին է կանգնած կամ գուցե արդեն հանձնվել է։ Ձեր դասարանը որպես խումբ ի՞նչ կարող է անել՝ այդ մարդուն քաջալերելու և օգնելու համար, որպեսզի նա չհեռանա Հիսուսից։ Ի՞նչ գործնական ճանապարհներով կարող եք օգնել։`