---
title:  Վճռական հանձնառություն
date:  03/08/2022
---

> <p></p>
> «Եթե քո աջ աչքը քեզ գայթակղեցնում է, հանի՛ր այն ու քեզանից դե՛ն գցիր, որովհետև քեզ համար լավ է, որ անդամներիցդ մեկը կորչի, քան ամբողջ մարմինդ գեհեն ընկնի» (Մատթեոս 5.29)։

Վճռական գործողություններն անհրաժեշտ են ոչ այն պատճառով, որ Աստված քրիստոնեական կյանքը բարդացրել է, այլ որովհետև մենք և մեր մշակույթը շատ ենք հեռացել մեզ համար նախատեսված Աստծո նախնական ծրագրերից։ Մարդիկ հաճախ արթնանում և զարմանում են՝ ինչպե՞ս կարող էի ես այսքան հեռանալ Աստծուց։ Պատասխանը միշտ նույնն է՝ ամեն անգամ ընդամենը մեկ քայլ։

Կարդացե՛ք Մատթեոս 5.29, 30 համարները։ Հիսուսն այստեղ անդրադառնում է մարմնական մեղքին։ Այդուհանդերձ, սկզբունքները կիրառելի են բոլոր մնացած մեղքերի դեպքում ևս։ Այս սկզբունքները իսկապես որ կարող են նպաստել Քրիստոսի մեջ մեր ընդհանուր աճին։

`Ի՞նչ կարևորագույն միտք է Հիսուսը մեզ փոխանցում Մատթեոս 5.29, 30 համարներում արձանագրված Իր խոսքերի միջոցով։ Մի՞թե Նա կոչ է անում տառացիորեն խեղել մեր մարմինները։`

Հիսուսի խոսքերը մեր ֆիզիկական մարմինները վնասելու կոչ չեն։ Ո՛չ մի դեպքում։ Ընդհակառակը, Նա մեզ կոչ է անում վերահսկել մեր միտքը, ուստի և մեր մարմինը, ինչ գնով էլ որ դա ստացվի։ Ուշադրությո՛ւն դարձրեք, որ տեքստը բնավ չի ասում, որ մենք կաղոթենք, և Աստված ակնթարթորեն մեր կյանքից կվերացնի մեր մեղավոր հակումները։ Երբեմն Աստված կարող է ողորմածաբար դա անել մեր կյանքում, սակայն շատ հաճախ Նա մեզ կոչ է անում վճռական որոշում կայացնել ինչ-որ բանից հրաժարվելու հարցում կամ սկսել անել ինչ-որ մի բան, որն այնքան էլ մեր սրտով չէ։ Ինչպիսի՜ հնոց դա կարող է լինել։ Որքան հաճախ մենք ճիշտ ընտրություններ անենք, այնքան ավելի ուժեղ կլինենք, և այնքան ավելի կթուլանա գայթակղության ուժը մեր կյանքում։

Աստված երբեմն օգտագործում է հնոցը՝ մեր ուշադրությունը գրավելու համար, երբ մեզ այնքա՜ն շատ կործանարար բաներ են շրջապատում։ Հնոցում ենք մենք գիտակցում, թե որքան ենք հեռացել Աստծուց։ Հնոցը կարող է լինել մեզ համար գծված մեր Հոր ծրագրին վերադառնալու վճռական որոշում կայացնելու Աստծո կոչը մեզ։