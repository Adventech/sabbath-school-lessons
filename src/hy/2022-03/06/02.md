---
title:  Ճշմարտության հոգին
date:  31/07/2022
---

Երբևէ աղոթե՞լ եք «Տե՛ր Աստված, խնդրում եմ, ինձ լա՛վը դարձրու» խոսքերով, սակայն, մեծ հաշվով, ոչինչ չի փոխվել։ Ինչպե՞ս է հնարավոր, որ աղոթենք, որպեսզի Աստծո վերափոխող մեծագույն ուժը գործի մեր մեջ, սակայն մեր կյանքերը մնան նույնը։ Մենք գիտենք, որ Աստված ունի անսահմանափակ գերբնական ռեսուրսներ, որոնք այդքան մեծ ցանկությամբ ու անվճար կերպով մեզ է առաջարկում։ Մենք իսկապես ցանկանում ենք օգտվել դրանցից, սակայն մեր կյանքերը չեն վերափոխվում այնպես, ինչը կհամապատասխաներ Աստծո առաջարկածին։

Ինչո՞ւ։ Պատճառներից մեկը վախենալու աստիճան պարզ է. մինչ Սուրբ Հոգին ունի մեզ վերափոխելու անսահմանափակ իշխանություն, այդ իշխանությունը կարող ենք սահմանափակել մենք ինքներս մեր իսկ արած ընտրություններով։

`Կարդացե՛ք Հովհաննես 16.5-15 համարները։ Այս տեքստերում Հիսուսը Սուրբ Հոգուն անվանում է «Ճշմարտության Հոգի» (Հովհաննես 16.13)։ Ըստ այս տեքստի՝ ի՞նչ է անում մեզ համար Սուրբ Հոգին։`

Սուրբ Հոգին կարող է ցույց տալ մեզ մեր մեղավորության մասին ճշմարտությունը, սակայն չի կարող ստիպել մեզ ապաշխարել։ Կարող է նաև ցույց տալ Աստծո մասին մեծագույն ճշմարտությունը, սակայն չի կարող ստիպել մեզ հավատալ կամ հնազանդվել դրան։ Եթե Աստված մեզ նույնիսկ աննշան որևէ բանում ստիպեր, մենք կկորցնեինք մեր ազատ կամքը, իսկ սատանան Աստծուն կմեղադրեր մեր մտքերն ու սրտերը մեքենայությունների ենթարկելու համար և հետևաբար կկարողանար մեղադրել Աստծուն մեծ պայքարում խարդախ խաղ վարելու մեջ։ Երբ երկնքում ծագեց մեծ պայքարը, մեր Հայրը չստիպեց ո՛չ սատանային, ո՛չ որևէ հրեշտակի հավատալ, որ Ինքը բարի ու արդար է, ոչ էլ ստիպեց հրեշտակներին ապաշխարել։ Եվ Եդեմի պարտեզում, երբ խաղասեղանին այդքան մեծ արժեք էր դրված, Աստված հստակորեն և պարզորոշ կերպով ներկայացրեց պարտեզի մեջտեղում աճող ծառի վերաբերյալ ճշմարտությունը, սակայն չխանգարեց Ադամին ու Եվային իրենց ազատ կամքը դրսևորել, այս դեպքում՝ անհնազանդության տեսքով։ Աստված մեզ հետ այսօր վարվում է միևնույն կերպ։ Սուրբ Հոգին մեզ ներկայացնում է Աստծո և մեղքի մասին ճշմարտությունները, այնուհետև ասում. «Հաշվի առնելով այն ամենը, ինչ Ես քեզ ցույց տվեցի՝ ի՞նչ կանես դու այժմ»։

Միևնույն բանը կատարվում է, երբ մենք փորձության հնոցում ենք։ Երբեմն հայտնվում ենք դրանում, որովհետև չենք հնազանդվել Աստծուն կամ չենք ապաշխարել։ Որպեսզի մեր Հայրը կարողանա աշխատել նման դեպքերում, պետք է գիտակցաբար բացենք ապաշխարության ու հնազանդության դռները և թույլ տանք, որ Աստծո զորությունը ներս գա ու վերափոխի մեզ։

`Վերջին ժամանակներում «ճշմարտության Հոգին» ի՞նչ հարցերում է համոզել ձեզ։ Որքա՞ն լավ եք կարողանում լսել Նրա ձայնը։ Եվ, ինչն ամենակարևորն է, ունենալով ազատ կամք, ի՞նչ ընտրություններ եք կատարում։`