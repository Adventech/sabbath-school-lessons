### Խաչված Արարիչը

«Ամեն ինչ Նրանով եղավ, և առանց Նրա ոչինչ չեղավ, ինչ որ եղավ» (Հովհաննես 1.3)։

«Ամեն ինչ» Նրանով՝ Հիսուսով եղավ, և այդուհանդերձ, համաձայն Սուրբ Գրքի՝ «Հիսուսն արտասվեց» (Հովհաննես 11.35)։ Արարիչն արտասվե՞ց։ Ավելին, «անարգված և մարդկանցից մերժված»՝ Հիսուսը «վշտերի մարդ էր ու ցավերի ծանոթ» (Եսայի 53.3)։ Արարիչը վշտերի մա՞րդ, անարգված և մերժվա՞ծ։ Նա նաև մի առիթով աղաղակեց. «Աստվա՛ծ Իմ, Աստվա՛ծ Իմ, ինչո՞ւ լքեցիր Ինձ» (Մատթեոս 27.46)։

Ինչպե՞ս է այս ամենը հնարավոր։ Այն պատճառով, որ Հիսուսը՝ մեր Արարիչը, նաև մեր Փրկագնողն է, և որպես այդպիսին՝ Նա խաչված Աստվածն էր՝ Արարիչը, Ով մարդեղություն հագավ ու այդ մարդեղության մեջ ապրեց տառապալից, զրկանքներով և ծանր աշխատանքով լի կյանք և ի վերջո կախվեց հռոմեական խաչի վրա։

Այսպիսով, մեր Արարիչը, Նա, Ումով մենք ապրում ենք, շարժվում և կանք (Գործք առաքելոց 17.28), Իր մարդեղության մեջ տառապեց այնպես, ինչպես մեզնից ոչ ոք երբեք չէր կարող տառապել։ Մենք կրում ենք միայն մեր սեփական ցավերն ու վշտերը, խաչի վրա Նա վերցրեց և կրեց բոլոր մարդկանց ցավերն ու վշտերը (Եսայի 53.4)։ Սա ամենաապշեցուցիչ արարքն է տիեզերքի ողջ պատմության ընթացքում։

Մեր մտքում ունենալով խաչված Աստծո պատկերը՝ հետագա մի քանի ամիսների ընթացքում կփորձենք հասկանալ անհասկանալին՝ մեր սեփական տառապանքները, քրիստոնյաների՝ այն մարդկանց տառապանքները, որոնք իրենց կյանքը նվիրել են Քրիստոսին։ Մենք չենք հայտարարում, թե ունենք բոլոր պատասխանները կամ գոնե շատ պատասխաններ։ Մենք հայտարարում ենք միայն, որ «Աստված սեր է» (Ա Հովհաննես 4.8), և նույնիսկ եթե այս բաները կատարվել են, այդուհանդերձ, մենք կարող ենք վստահել Աստծուն և կատարվածների միջոցով իսկապես աճել շնորհում՝ անկախ նրանից, թե որքան ցավոտ է այդ գործընթացը։

Այս եռամսյակի ընթացքում կուսումնասիրենք Աստծո Խոսքն ու կտեսնենք, թե ինչպես միս ու արյունից կազմված այլ մարդիկ, թեև շողալով հավատով, սակայն բախվում են հուսալքության, դավաճանության, հիասթափության, կորստի, անարդարության և դաժան վերաբերմունքի (որքան նման է ձեր իրավիճակին, այնպես չէ՞)։ Ինչպե՞ս էին նրանք դուրս գալիս այդ իրավիճակներից։ Ի՞նչ դասեր էին քաղում։ Ի՞նչ կարող է մեզ սովորեցնել նրանց փորձառությունը։

Նայելով այս մարդկանց, նրանց փորձին, մաքառումներին, պայքարին և հավատի փորձություններին (որոնք կարող են շատ նման լինել մերին)՝ պետք է նրանց մշտապես տեսնենք Խաչի ֆոնին։ Մեզ անհրաժեշտ է միշտ հիշել, որ ինչի միջով էլ մարդն անցնելու լինի, Հիսուս Քրիստոսը՝ մեր Արարիչն ու Փրկիչը, անցել է շատ ավելի վատ փորձության միջով։

Մեր Աստվածը տառապող Աստված է։ Նույնիսկ Ալբեր Կամյուն1, ում հազիվ թե քրիստոնյա անվանես, որոշ չափով հասկացել էր Խաչի ու դրա վրա Աստծո տառապանքի նշանակությունը. «Գողգոթայի գիշերը մարդկության պատմության համար այդքան կարևոր է միայն այն պատճառով, որ դրա ստվերում աստվածությունը դեն նետեց իր ավանդական առավելություններն ու մինչև վերջին կաթիլը խմեց մահվան հոգեվարքը՝ ներառյալ հուսահատությունը»։ Ալբեր Կամյու, Ընդվզող մարդը (Նյու Յորք, Վինտաժ Ինթերնեյշնլ, 1991), էջ 33։ Էլեն Ուայթն այդ միտքն արտահայտել է հետևյալ կերպ. «Խաչը մեր բթացած զգայարաններին բացահայտում է այն ցավը, որ իր ծագման առաջին իսկ ակնթարթից մեղքը պատճառեց Աստծո սրտին»։ Կրթություն, էջ 263։

Մեր դասերը չեն կրում թեոդիցիայի2 գաղափար, դրանք չեն արդարացնում Աստծուն չարիքի առաջ։ Ընդհակառակը, դրանք փորձելու են օգնել մեզ դիմադրել անխուսափելի տառապանքին, որին բոլորս բախվում ենք այս աշխարհում, որտեղ մեղք գործելը նույնքան հեշտ է, որքան շնչելը։ Մենք կփորձենք ցույց տալ, որ մեր կյանքում տեղի ունեցող ցավը, տառապանքն ու կորուստը բնավ չեն նշանակում, որ Աստված լքել է մեզ, դրանք միայն ու միայն նշանակում են, որ նույնիսկ որպես հավատացյալներ մենք այժմ կիսում ենք ընկած մարդկության ճակատագիրը։ Տարբերությունն այն է, որ Հիսուսի ու Նրա առաջարկած հույսի միջոցով մենք իմաստ ու նպատակ կարող ենք տեսնել այն ամենում, ինչն անիմաստ ու աննպատակ կարող է թվալ, և ինչ-որ կերպ, նույնիսկ եթե չենք էլ պատկերացնում՝ ինչպես, կարող ենք վստահել «ամեն ինչ գործակից է լինում նրանց բարիքի համար, ովքեր սիրում են Աստծուն» (Հռոմեացիներին 8.28) խոստմանը, ովքեր սիրում են այն Աստծուն, որ թեև անձամբ ամեն ինչ ստեղծեց, անձամբ էլ տառապեց (և հե՛նց դրա համար է, որ սիրում ենք Նրան)։

_Գևին Էնթոնին՝ այս եռամսյակի դասագրքի հեղինակը, մեծացել է Շրի Լանկայում՝ ավետարանիչների ընտանիքում։ Անգլիայում աշխատել է որպես հովիվ, իսկ այս դասագրքում ներառված դասերը գրելիս նախագահում էր Իսլանդիայի կոնֆերանսը։_