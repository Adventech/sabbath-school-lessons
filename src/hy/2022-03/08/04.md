---
title:  Հարության ուժը
date:  16/08/2022
---

Հարությունը մեր ուշադրությունը հրավիրում է մարդկային անզորության խնդրի վրա։ Երբ մենք խորհում ենք Հիսուսի կյանքի, մահվան և հարության մասին, հաճախ ենք մտածում, որ Հիսուսի մահն այն իրադարձությունն էր, որն իրավաբանորեն արդարացրեց մեզ Աստծո առաջ։ Եվ դա ճշմարտություն է։

Այդուհանդերձ, հարությունը յուրահատուկ հարթություն է ավելացնում փրկությանը։ Հիսուսի հարությունը մեծ իմաստ ունի ոչ միայն որովհետև այն մեզ ցույց է տալիս, որ մի օր մենք ևս հարություն կառնենք, այն նաև Հիսուսին դրեց Հոր աջ կողմում՝ զորության ու հեղինակության դիրքում։ Հարության այս զորությունն Աստված այսօր հասանելի է դարձնում մեզ համար։

`Եփեսացիներին 1.18-23 համարներում Պողոսը խոսում է Աստծո զորության մասին։ Ի՞նչ են մեզ սովորեցնում այս տեքստերը հարության զորության մասին։ Ի՞նչ հույս ու խոստումներ կարող եք գտնել այս տեքստերում անձամբ ձեզ համար։`

Պողոսն աղոթում է, որ եփեսացիները հասկանան մի քանի բան, որոնք պատշաճորեն հասկանալ հնարավոր է միայն Աստծո օգնությամբ՝ (1) կա վերափոխման և հավիտենական ապագայի հույս, որին կանչել է մեզ Հիսուսը, (2) մենք պետք է հասկանանք այն զորությունը, որը դրսևորվում է մեզ համար։

Այնուհետև Պողոսը փորձում է նկարագրել, թե որքան զարմանահրաշ է այս զորությունը։ Այսօր մեզ հասանելի է այն միևնույն զորությունը, որը հարություն տվեց Հիսուսին և ոչ միայն պարզապես հանեց Նրան գերեզմանից ու կյանք տվեց, այլև Նրան Հոր աջ կողմում նստելու զորություն ու իրավունք տվեց։

Սակայն Պողոսն այստեղ կանգ չի առնում։ Հարությունը Հիսուսին պարզապես զորություն չտվեց, այլ տվեց ամբողջ հավիտենության ընթացքում Իր ժողովրդին ղեկավարելու զորություն, ինչպես նաև զորություն նրանց ապահովելու այն ամենով, ինչի կարիք նրանք կունենան։

`Կազմե՛ք ձեր կյանքի այն ոլորտների ցանկը, որտեղ ունեք հարություն առած Հիսուսի զորության կարիքը։ Երբ այն կազմեք, աղոթե՛ք, որ այդ զորությունը կիրառվի ցանկում տեղ գտած բոլոր ոլորտներում։ Միևնույն ժամանակ, ի՞նչ ընտրություններ կարող եք անել, որոնք հնարավորություն կտան, որպեսզի այս զորությունն ավելի անարգել գործի ձեր կյանքում։`