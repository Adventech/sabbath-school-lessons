---
title:  Կրել մեր բոլոր անհանգստությունները
date:  17/08/2022
---

Որոշ մարդկանց տներում կարելի է հանդիպել «Ինչո՞ւ աղոթել, եթե կարելի է անհանգստանալ» գրվածքով հուշատախտակներ։ Դա մեզ մոտ ծիծաղ է առաջացնում, որովհետև մենք հասկանում ենք, թե որքան հաճախ ենք անհանգստանում՝ Աստծո մոտ գալու և մեր բոլոր անհանգստություններն ու տագնապները Նրան հանձնելու փոխարեն։

Մեկը մի անգամ ասել է, որ երբ մեր կյանքն ամբողջովին խճճվում է, հանձնե՛ք այն Աստծուն և թո՛ւյլ տվեք, որ Նա քանդի խճճված կապերը։ Որքա՜ն շատ է Աստված կամենում անել դա մեզ համար։ Այդուհանդերձ, զարմանալիորեն մենք կախվում ենք մեր խնդիրներից, մինչև որ ուր որ է կխեղդվենք։ Ինչո՞ւ ենք սպասում, որ նախքան Տիրոջ մոտ գնալը հուսալքումը տիրի մեզ։

`Կարդացե՛ք Ա Պետրոս 5.7 համարը։ Պետրոսը մեջբերում է Սաղմոսներ 55.22 համարը։ Ո՞րն է կարևոր ուղերձն այստեղ մեզ համար։ Տե՛ս նաև Մատթեոս 6.25-33։`

Ա Պետրոս 5.7 համարը շատ պարզ տեքստ է։ Դրանում թաքնված ոչ մի գաղտնիք չկա, և այն նշանակում է հենց այն, ինչ ասում է։ «Գցել» նշանակում է անել հենց դա, մի կողմ նետել, հեռացնել, որպեսզի ցավ ու անհանգստություն պատճառող ոչինչ այլևս ոչ մի կապ չունենա ձեզ հետ։ Եվ սակայն մեր բեռները ուղղակի ինչ-որ տեղ չեն նետվում, մեր անհանգստությունները պարզապես չեն անհետանում դատարկության մեջ։ Դրանք տրվում են մեր երկնային Հորը, Ով խոստանում է լուծել այդ հարցերը։ Դա հենց այն է, ինչ Հիսուսը մեզ ասում է Մատթեոսի Ավետարանում։ Այս անելու խնդիրը բնավ այն չէ, որ դա բարդ է անել, խնդիրն ավելի շուտ այն է, որ այն թվում է չափազանց հեշտ, չափազանց լավը իրական լինելու համար։

Անհանգստություն կարող են պատճառել ցանկացած տեսակի բաներ։ Ճնշումն աշխատանքի վայրում, անսպասելի քննադատություն, անցանկալի կամ անտեսված լինելու զգացողություն, առողջական կամ ֆինանսական խնդիրներ, զգացողություն, որ մենք բավականաչափ լավը չենք Աստծո համար, կասկած, որ ներված չենք։

Ինչ բնույթի էլ որ լինեն մեր խնդիրները, դրանց կառչելու պատճառներից մեկն այն է, որ մենք կարծում ենք, թե կարող ենք դրանք լուծել ավելի լավ, քան որևէ մեկը։ Սակայն Պետրոսը հորդորում է մեզ վերանայել մեր այդպիսի դիրքորոշումը։ Մենք չպետք է անհանգստանանք, քանի որ Աստված հոգ է տանում։ Բայց արդյո՞ք Աստված այնքան շատ է հոգ տանում, որ կարող է միջամտել, երբ ընտանիքի դուռը թակում է բաժանումը, կամ երբ մարդն իրեն ամբողջովին անպետք է զգում։ Աստվածաշունչը հավաստիացնում է, որ Աստված հոգ է տանում բավականաչափ շատ, որպեսզի վերափոխի ցանկացած իրավիճակ։

`Ի՞նչն է ձեզ այս պահին անհանգստություն պատճառում։ Որքան էլ որ օրինաչափ ու անհանգստացնող լինի դա, մի՞թե կա որևէ անհնար բան Աստծո համար։ Գուցե մեր մեծագույն խնդիրն այն է, որ որքան էլ մենք հավատում ենք, որ Աստված տեղյակ է մեր խնդրին ու կարող է լուծել այն, այդուհանդերձ չենք հավատում, որ Նա այդ հարցը կլուծի այնպես, ինչպես մենք կցանկանայինք։ Խորհե՛ք այս վերջին կետի շուրջ, և ինքներդ ձեզ հա՛րց տվեք, թե որքան ճշմարիտ է այն ձեր կյանքում։`