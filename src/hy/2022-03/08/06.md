---
title:  Մնալ հավատարիմ, նույնիսկ երբ չենք տեսնում Աստծուն
date:  18/08/2022
---

Մտածել, որ ոչ ոք չի անհանգստանում այն մասին, թե ինչ է կատարվում մեզ հետ, շատ տհաճ զգացողություն է։ Սակայն կարծել, որ Աստված չի անհանգստանում մեզ հետ կատարվածի համար, կարող է խորապես վշտացնել։

Բաբելոնում գերի Հուդայի ժողովրդին թվում էր, թե Աստված այնքան էլ չի անհանգստանում իրենց իրավիճակի համար։ Նրանք մնում էին գերի, իրենց զգում էին լքված Աստծուց իրենց իսկ մեղքի պատճառով։ Սակայն Եսայի մարգարեն նրանց մխիթարության խոսքեր է ասում։ Եսայի 40-րդ գլուխը հիասքանչ մի հատված է, որտեղ մարգարեն այնքա՜ն քնքշաբար է խոսում ժողովրդի հետ նրանց Աստծո մասին. «Հովվի նման Նա հովվելու է Իր հոտը, Իր թևերի մեջ է հավաքելու գառներին, Իր գրկում է կրելու նրանց և հանդարտորեն քշելու է կաթնատուներին» (Եսայի 40.11)։ Սակայն գերության այդքան երկար տարիներից հետո ժողովուրդը մտածում էր՝ ո՞ւր ես, ո՛վ Աստված։ Մենք չունենք ոչ մի ապացույց, որ Դու այստեղ ես կամ հոգ ես տանում։

`Կարդացե՛ք Եսայի 40.27-31 համարները։ Ինչպե՞ս է Եսային նկարագրում Աստծուն։ Աստծո այս նկարագրությունն ինչպե՞ս է պատասխանում նրանց հետևյալ կարծիքին. «Իմ ճանապարհը ծածկված է Տիրոջից, և իմ իրավունքը զանց է առնված Աստծուց» (Եսայի 40.27)։`

Եսթեր գրքում նկարագրված է մարդկանց մեկ այլ խումբ, որը կարող է կարծել, թե իր ճանապարհները ծածկված են Աստծուց։ Այս գրքում Աստված մեկ անգամ նույնիսկ չի մատնանշվում։ Այդուհանդերձ, ամբողջ գիրքը պատմում է Աստծո միջամտության մասին, որպեսզի փրկի Իր ժողովրդին նրանց կործանման համար ընդունված անփոփոխելի օրենքից։ Այս պատմությունը ոչ միայն նկարագրում է անցյալի իրադարձությունները, այլև խորհրդանշում է ապագայի ժամանակները, երբ Աստծո ժողովուրդը նորից կսկսի հալածվել, և նորից օրենք կընդունվի նրան կործանելու մասին (Հայտնություն 13.15)։ Պատկերացնո՞ւմ եք, թե որքան հեշտ կլինի եզրակացնել, որ եթե նման սարսափելի հանգամանքներ գոյություն ունեն, Աստված հաստատապես լքել է Իր ժողովրդին։ Սակայն մենք չպետք է վախենանք։ Այն նույն Աստվածը, Ով փրկեց Իր ընտրյալ ժողովրդին Եսթերի պատմության մեջ, նորից կփրկի Իր ընտրյալներին վերջին ճգնաժամի օրերին։

`Մենք կարդացինք, թե ինչպես է Եսային գերված ժողովրդին նկարագրում Աստծուն։ Ինչպե՞ս կնկարագրեք Աստծուն այն մարդկանց, ովքեր կարծում են, թե Աստված անհետացել է և թողել է իրենց մենակ։ Ինչպե՞ս կսովորեցնեիք նրանց տեսնել հավատի աչքերով և կախված չլինել նրանից, ինչ տեսնում են իրենց շուրջը մարդկային աչքերով։`