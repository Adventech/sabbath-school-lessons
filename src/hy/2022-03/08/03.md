---
title:  Հիսուսի անունով
date:  15/08/2022
---

> <p></p>
> «Եթե Իմ անունով որևէ բան խնդրեք, Ես այն կկատարեմ» (Հովհաննես 14.14)։

Հիսուսը այլևս չէր լինելու աշակերտների հետ։ Այն Մեկը, Ով եղել էր աշակերտների աջակիցն ու քաջալերողը, այժմ համբարձվելու էր երկինք, և աշակերտներն իրենց շփոթված ու անզոր էին զգում։ Սակայն թեև նրանք Հիսուսին ֆիզիկապես այլևս չէին տեսնելու, Հիսուսը նրանց կարևոր խոստում տվեց։

Կարդացե՛ք Հովհաննես 14.1-14 համարները։ Համաձայն 13-րդ և 14-րդ համարների՝ Հիսուսը մեզ խոստանում է անել ամեն ինչ, ինչը մենք կխնդրենք Իր անունով։ Այս է պատճառը, որ մենք համարյա միշտ մեր աղոթքների վերջում ավելացնում ենք «Հիսուսի անունով, ամեն» արտահայտությունը։

`Երբ արտաբերում ենք այս արտահայտությունը, ըստ մեզ՝ ի՞նչ է դա նշանակում։ Ի՞նչ նկատի ունի Հիսուսը, երբ խրախուսում է մեզ այդ կերպ աղոթել։ Ի՞նչ բանալի կա այս տեքստերում, որն օգնում է մեզ հասկանալ, թե ինչ նկատի ուներ Նա։`

Երբ մեր խնդրանքը «Հիսուսի անունով» է, մենք կարող ենք վստահ լինել, որ ամբողջ երկինքն է աշխատում մեզ համար։ Մենք չենք տեսնում մեր շուրջն աշխատող հրեշտակներին։ Բայց նրանք մեր շուրջն են ու աշխատում են, նրանք ուղարկված են երկնքի գահից Հիսուսի անունով՝ իրականացնելու մեր խնդրանքը։

Երբեմն, երբ աղոթում ենք Հիսուսի անունով, աղոթքն ավարտելուն պես բացում ենք մեր աչքերն ու ակնկալում, որ մեր շուրջն ամեն ինչ փոխված պետք է լինի, սակայն ամեն ինչ նույնն է։ Այդուհանդերձ, Աստծո զորությունը կարող է գալ ինչպես ուժգին ու տեսանելի դրսևորմամբ, օրինակ՝ երբ Հիսուսը հանդարտեցրեց փոթորիկը, այնպես էլ հանդարտ, խաղաղ ու աննկատ, օրինակ՝ երբ Աստված աջակցում էր Հիսուսին Գեթսեմանում։ Միգուցե միանգամից ինչ-որ տեսանելիորեն հզոր բան չկատարվի, սակայն դա չի նշանակում, որ Աստված չի գործում մեզ համար։

`Նորի՛ց կարդացեք Հովհաննես 14.1-14 համարները։ Ընթերցելիս պատկերացրե՛ք, որ Հիսուսը խոսում է ուղղակիորեն ձեզ հետ՝ դեմ առ դեմ։ Ի՞նչ հույս ու քաջալերանք կարող եք քաղել այս խոստումներից։ Միևնույն ժամանակ հա՛րց տվեք ինքներդ ձեզ. «Ի՞նչ կա իմ կյանքում, ինչը կարող է խանգարել այս խոստումների իրականացմանն ինձ համար։ Ի՞նչ փոփոխություններ պետք է իմ սրտում որոշեմ կատարել»։`