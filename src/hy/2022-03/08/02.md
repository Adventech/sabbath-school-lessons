---
title:  Մեր Հոր շռայլությունը
date:  14/08/2022
---

«Եթե Աստված իսկապես սիրեր ինձ, Նա հաստատ կաներ _______ __________________________________________ ինձ համար»։ Հետաքրքիր է՝ քանի անգամ է այս գաղափարը ներխուժել մեր միտք։ Մենք նայում ենք մեզ շրջապատող հանգամանքներին և սկսում կասկածել, թե արդյոք Աստված իսկապես սիրո՞ւմ է մեզ, որովհետև եթե Նա իսկապես մեզ սիրեր, ամեն ինչ այլ կլիներ մեր կյանքում։

Հիմնականում երկու տրամաբանական եզրահանգումներ կան, որոնք ստիպում են մեզ կասկածել Աստծո բարությանը։ Առաջինը, երբ մեր միտքն ու սիրտը պաշարում է այրվող ցանկություն ինչ-որ բանի նկատմամբ, ինչը մենք բարի ենք համարում, այն գաղափարը, որ Աստծո կամքը կարող է մեկ այլ բան լինել, մեզ կարող է պարզապես ծիծաղելի թվալ։ Երկրորդ, մենք կարող ենք կասկածել Աստծո բարությանը, քանի որ այն, ինչը վերապրում ենք, կարող է հակասել նրան, ինչին հավատում ենք։ Եթե ինչ-որ մի բան լավ տեսք կամ համ ունի, կամ էլ լավն է թվում, ապա կարծում ենք, որ այն անպայմանորեն պետք է լավը լինի։ Այդ պատճառով բարկանում ենք Աստծո վրա, եթե Նա մեզ դա ունենալու հնարավորություն չի տալիս։

Ահա այստեղ է, որ հավատն է մտնում խաղի մեջ։ Հավատն սկսում է գործել ճիշտ նման ժամանակներում, երբ մենք ունենում ենք Աստծուն ու Նրա բարությանը կասկածելու գայթակղություն։

`Հռոմեացիներին 8.28-39 համարները հզոր տեքստեր են, որոնք նկարագրում են մեր նկատմամբ դրսևորվող Աստծո բարությունը։ Ի՞նչ կարող եք գտնել այստեղ, ինչն օգնում է զգուշանալ Աստծո բարությանը կասկածելուց։`

Հռոմեացիներին 8.32 համարում ներկայացված է հիանալի տրամաբանություն, որը շատ է օգնում մեզ զգուշանալ հանգամանքների ճնշումից։ Այն ասում է հետևյալը. «Աստված վայրկյան անգամ չվարանեց խաղասեղանին դնել այն ամենը, ինչ ուներ: Ընդունելով մեր վիճակը և Իրեն ենթարկելով վատթարագույնին՝ Նա ուղարկեց Իր Որդուն: Եվ ուրեմն, մի՞թե կա որևէ այլ բան, որ Նա չի անի մեզ համար ուրախությամբ և բարի կամքով»։ Ինչպե՞ս կարող ենք մենք մտածել, որ Աստված կուղարկեր Հիսուսին մեզ համար մեռնելու, հետո կդառնար ստոր ու ժլատ։

Սա նշանակում է, որ Աստծո առատաձեռնության մասին ճշմարտությունը, որը դրսևորվում է Քրիստոսի մահվամբ, մեր մտածողության վրա ավելի ուժգին ազդեցություն պետք է ունենա, քան այն բոլոր կասկածները, որոնք հնոցը կարող է ծնել մեր մեջ։

`Ինչպե՞ս կարող է ճշմարտությունը (Աստծո բարության մասին) ավելի զորավոր ազդեցություն ունենալ ձեզ վրա, քան ձեր կասկածները։ Խորհե՛ք այն մասին, որ Աստված Հիսուսին տվեց մեռնելու ձեր փոխարեն, և որ այս անհավանական առատաձեռնությունը հազարավոր այլ դրսևորումներ է ստանում այսօր ձեզ համար։ Ինչպե՞ս է դա օգնում ձեր հավատին։`