---
title:  Առաջին օրերը
date:  18/09/2022
---

Սուրբ Գիրքը մեզ սակավ տեղեկություններ է հայտնում Հիսուսի կյանքի վաղ տարիների մասին: Մի քանի համարներ, սակայն, մեզ որոշ տեղեկություն տալիս են այն պայմանների և այն աշխարհի մասին, ուր Փրկիչը ոտք դրեց:

`Կարդացե՛ք Ղուկաս 2.7, 22-24 (տե՛ս նաև Ղևտական 12.6-8) և Մատթեոս 2.1-18 համարները: Ի՞նչ ենք մենք տեսնում այս տեքստերում, որը մեզ բացահայտում է, թե ինչպիսի կյանք է սպասվել Հիսուսին սկզբից ևեթ:`

Հիսուսն, իհարկե, առաջին մարդը չէր, ով ապրեց աղքատության մեջ կամ բախվեց նրանց հետ, ովքեր կամենում էին սպանել Իրեն՝ դեռևս նույնիսկ փոքր հասակում: Սակայն մեկ այլ բաղադրիչ օգնում է մեզ հասկանալ այն առանձնահատկությունը, թե ինչ է կրել Քրիստոսը վաղ տարիքից:

`Կարդացե՛ք Հովհաննես 1.46 համարը։ Ի՞նչ բաղադրիչ է ավելացնում այն՝ օգնելու մեզ հասկանալ, թե ինչ տառապանքներ է կրել երիտասարդ Հիսուսը:`

Բացառությամբ Ադամի և Եվայի՝ մինչ անկումը, Հիսուսը միակ անմեղ Մարդն էր, Ով երբևէ ապրել է այս երկրի վրա: Իր մաքրությամբ ու անմեղությամբ Նա ընկղմվեց մեղքի աշխարհի մեջ: Ինչպիսի՜ տառապանք պետք է լիներ, նույնիսկ մանուկ հասակում, երբ Նրա անեղծ հոգին ստիպված էր մշտապես առնչվել մեղքի հետ: Անգամ մեղքի հետևանքով կարծրացած սրտով՝ մենք ինքներս հաճախ խուսափում ենք մեղքի և չարի ազդեցությունից, որը գարշելի ենք համարում: Պատկերացրեք, թե ինչպիսին պետք է այն լիներ Քրիստոսի համար, Ում հոգին մաքուր էր, և Ով ամենևին էլ մեղքով աղտոտված չէր: Այդ առումով խորհե՛ք Նրա և Նրա շուրջը գտնվող մյուս մարդկանց միջև սուր հակադրության մասին: Պետք է որ դա չափազանց ցավոտ լիներ Նրա համար:

`Հարցրեք ինքներդ ձեզ. «Որքանո՞վ եմ ես զգայուն մեր շուրջը տարածված մեղքերի նկատմամբ: Դրանք անհանգստացնո՞ւմ են ինձ, թե՞ ես չեմ նկատում դրանք»։ Եթե չեք նկատում, միգուցե պատճառն այն է, որ դուք կարդում, դիտում կամ նույնիսկ գործո՞ւմ եք դրանք: Խորհե՛ք այդ մասին։`