---
title:  Հետագա ուսումնասիրության համար
date:  23/09/2022
---

Կարդացե՛ք Էլեն Ուայթի Դարերի փափագը գրքի «Գեթսեման» (էջ 685–697) և «Գողգոթա» (էջ 741–757) գլուխները:

«Երեք անգամ Նա ասաց այդ աղոթքը: Երեք անգամ Նրա մարդկային էությունն ընկրկեց վերջին, եզրափակիչ զոհաբերության մտքից: Սակայն ահա մարդկային ցեղի պատմությունն անցնում է աշխարհի Փրկչի առջևով: Նա տեսնում է, որ եթե մեղավորները թողնվեն կրելու իրենց պատիժը, պետք է մեռնեն: Նա տեսնում է մարդու անօգնական վիճակը, տեսնում է մեղքի զորությունը: Նրա առջև ծառանում են դատապարտված աշխարհի ողբն ու դժբախտությունը: Նա տեսնում է դրա անխուսափելի կործանումը, և Նրա որոշումն ընդունված է: Նա կփրկի մարդուն, ինչ գնով էլ որ լինի: Նա կընդունի արյան մկրտությունը, որպեսզի Իր շնորհիվ միլիոնավոր կորչողներ ձեռք բերեն հավիտենական կյանք: Նա թողեց երկնային ապարանքները, որտեղ կատարյալ մաքրություն է, երջանկություն և փառք, որպեսզի փրկի մեկ կորած ոչխարին՝ մեկ աշխարհ, որն ընկել էր անօրենության մեջ: Եվ Նա հետ չի կանգնի Իր նպատակից: Նա քավություն կդառնա այն ցեղի համար, որն ընտրել էր մեղքի ճանապարհը: Նրա աղոթքը հիմա միայն հնազանդություն է արտահայտում. «Եթե հնարավոր չէ՝ այդ բաժակն Ինձանից հեռու անցնի, որ այն չխմեմ, թող Քո կամքը լինի» (Էլեն Ուայթ, Դարերի փափագը, էջ 690, 693)։

**Հարցեր քննարկման համար**

`Այն բանի իմացությունը, թե Աստված Ինքը՝ ի դեմս Քրիստոսի, ավելի շատ չարչարվեց, քան մեզանից որևէ մեկը երբևէ կարող է, ինչպե՞ս է օգնում մեզ մեր սեփական չարչարանքներում: Ի՞նչ պետք է մեզ համար նշանակեն մեր փոխարեն Քրիստոսի կրած չարչարանքները: Ի՞նչ մխիթարություն կարող ենք քաղել այս զարմանալի ճշմարտությունից: Ձեր պատասխանի շուրջ խորհելիս հիշեք Էլեն Ուայթի հետևյալ արտահայտությունը. «Մեղքի հետևանք համարվող ողջ տառապանքը հեղվեց Աստծո անմեղ Որդու ծոցը» (Ընտիր լուրեր, հ.3, էջ 129):`

`Դասարանում քննարկեք այս շաբաթվա դասի թեման՝ Քրիստոսի չարչարանքները: Ո՞րն էր այն փորձությունների հնոցը, որի միջով անցավ Քրիստոսը: Ինչո՞վ են այդ փորձությունները նման մեր սեփականին և ինչո՞վ են տարբեր դրանցից: Ի՞նչ կարող ենք սովորել նրանից, թե ինչպես Նա հաղթահարեց այդ մարտահրավերները, որոնք կարող են օգնել մեզ մեր իսկ փորձությունների մեջ:`

`Որո՞նք են ձեր սիրելի աստվածաշնչյան խոստումները, որոնց կարող եք կառչել վշտի ու ցավի մեջ: Գրի առեք դրանք, պահանջեք դրանք ձեզ համար և կիսվեք դրանցով դասարանում:`

`Համառոտ շարադրեք այն մի քանի հիմնական կետերը, որոնք դուք սովորեցիք այս եռամսյակի դասերից: Ի՞նչ հարցերի լուծումներ գտաք: Ի՞նչ հարցեր են դեռևս մնում անպատասխան։ Ինչպե՞ս կարող ենք օգնել միմյանց դիմակայելու այն ամենին, ինչը մեզ դեռևս մեծապես շփոթեցնում և անհանգստացնում է:`