---
title:  Տառապող Աստվածը
date:  22/09/2022
---

Մենք կարող ենք նաև վարժվել սրան. քանի դեռ գտնվում ենք այստեղ՝ այս աշխարհում, մենք տառապելու ենք: Դա է մեր ճակատագիրը որպես ընկած արարածներ: Աստվածաշունչը մեզ որևէ այլ բան չի խոստանում: Ընդհակառակը. . .

`Ի՞նչ պետք է մեզ սովորեցնեն հետևյալ համարները քննարկվող հարցի վերաբերյալ՝ Գործք Առաքելոց 14.22, Փիլիպպեցիներին 1.29, Բ Տիմոթեոսին 3.12։`

Մեր տառապանքների մեջ մենք պետք է, սակայն, հիշենք երկու բան։

Նախ, մեր Տեր Քրիստոսն ավելի ծանր տառապանքներ է կրել, քան մեզանից որևէ մեկը երբևէ կարող է կրել: Խաչի վրա «Նա մեր ցավերը վերցրեց, մեր վշտերը կրեց» (Եսայի 53.4)։ Այն, ինչ մենք կրում ենք պարզապես անհատապես, Նա կրեց հավաքական կերպով՝ բոլորիս համար: Նա, Ով անմեղ էր, «մեզ համար մեղավոր» դարձավ (Բ Կորնթացիներին 5.21)՝ չարչարվելով այնպես, որ մենք՝ մեղավոր արարածներս, չենք կարող անգամ երևակայել:

Սակայն երկրորդը, երբ մենք տառապում ենք, պետք է հիշենք Քրիստոսի չարչարանքների արդյունքները, այսինքն այն, ինչ մեզ խոստացվել է շնորհիվ այն ամենի, ինչ Քրիստոսն արել է մեզ համար:

`Կարդացե՛ք Հովհաննես 10.28, Հռոմեացիներին 6.23, Տիտոսին 1.2 և Ա Հովհաննես 2.25 համարները։ Ի՞նչ խոստումներ են մեզ տրված։`

Չնայած երկրի վրա կրած մեր տառապանքներին՝ շնորհիվ Հիսուսի, Նրա՝ Իր մեջ մեր մեղքի պատիժը կրելու, Ավետարանի մեծագույն դրույթի, որն ասում է, որ հավատի միջոցով մենք կարող ենք կատարյալ լինել Հիսուսի մեջ հենց հիմա, մենք ունենք հավիտենական կյանքի խոստումը: Ունենք խոստում, որ այն ամենի շնորհիվ, ինչ Քրիստոսն արեց, Նրա կատարյալ կյանքի և գերազանց զոհի ամբողջական լիության շնորհիվ, ցավով, հիասթափությամբ և կորուստներով լի մեր գոյությունն այստեղ ոչ այլ ինչ է, քան ժամանակի մի ակնթարթ, հակառակ մեզ սպասվող հավիտենության, հավերժության նոր երկնքում և նոր երկրի վրա, ուր չեն լինի ո՛չ մեղք և ո՛չ տառապանք ու մահ։ Եվ այս ամենը մեզ խոստացված և հաստատված է միայն Քրիստոսի և այն փորձության հնոցի շնորհիվ, որի միջով Նա անցավ, որպեսզի մի օր, որ կգա շուտով, Նա տեսնի «Իր անձի տառապանքը» և կշտանա (Եսայի 53.11):