---
title:  Անարգված և մարդկանցից մերժված
date:  19/09/2022
---

`Կարդացե՛ք հետևյալ համարները՝ մտքում ունենալով նաև այն փաստը, որ Հիսուսն Աստված էր, երկնքի և երկրի Արարիչը, և որ Նա եկավ Իրեն որպես զոհ մատուցելու ամբողջ աշխարհի մեղքերի համար (Մատթեոս 12.22-24, Ղուկաս 4.21-30, Հովհաննես 8.58, 59): Ինչպե՞ս են այս տեքստերն օգնում մեզ հասկանալ այն տառապանքը, որ Հիսուսը կրեց երկրի վրա:`

Թե՛ առաջնորդների, թե՛ նույնիսկ հասարակ ժողովուրդի կողմից Հիսուսի կյանքը, գործողություններն ու ուսմունքը մշտապես սխալ էին ընկալվում, ինչը հանգեցնում էր մերժման և ատելության մարդկանց կողմից, որոնց Նա եկել էր փրկելու: Որոշակի իմաստով սա կարելի է նմանեցնել ծնողի վերաբերմունքի, ով տեսնում է, որ իր կամակոր երեխան օգնության կարիք ունի, և թեև ծնողը պատրաստ է ամեն ինչ անել նրա համար, սակայն երեխան երես է թեքում ծնողից՝ արհամարհելով ու մերժելով թերևս այն միակ մարդուն, ով կարող է փրկել իրեն կատարյալ կործանումից: Սա այն է, ինչին բախվեց Հիսուսն այս երկրի վրա գտնվելիս: Որքա՜ն ցավալի պետք է լիներ դա Նրա համար:

`Կարդացե՛ք Մատթեոս 23.37 համարը։ Ի՞նչ է տեքստը մեզ ասում այն մասին, թե ինչպես է Քրիստոսը վերաբերվում մերժմանը: Կարդալով՝ ինքներդ ձեզ նաև հարցրեք. «Արդյո՞ք Նա Իրեն վատ էր զգում (ինչպես մենք ենք հաճախ զգում, երբ բախվում ենք մերժմանը), թե՞ այլ պատճառ կար: Եթե կար մեկ այլ պատճառ, ապա ո՞րն էր դա:`

Մենք բոլորս զգացել ենք մերժման խայթոցը, և, հնարավոր է, մեր ցավը նման է եղել Քրիստոսի ցավին, որովհետև անշահախնդիր էր։ Մենք ցավ ենք ապրել ոչ թե այն պատճառով, որ մեզ մերժել են, այլ թե մերժումն ինչ նշանակություն էր ունենալու նրա համար, ով մեզ մերժում է (հնարավոր է, նա մեկն է, ում մասին մենք հոգ ենք տանում, և ով հրաժարվում է ընդունել Քրիստոսի մեջ փրկությունը): Պատկերացրեք, սակայն, թե ինչ զգացողություն պետք է ունենար Հիսուսը, Ով լիովին գիտակցում էր, թե ինչ է սպասվում Իրեն, որպեսզի փրկի նրանց, և միևնույն ժամանակ լիովին գիտակցում էր նրանց մերժման հետևանքները։ «Իր անմեղության պատճառով էր, որ Նա [Քրիստոսը] այնքան բուռն զգաց սատանայի հարձակումները» (Էլեն Ուայթ, Ընտիր լուրեր, հ.3, էջ 129)։

`Ի՞նչ կարող եք սովորել Քրիստոսից, ինչը կարող է օգնել ձեզ ավելի լավ հաղթահարել մերժման ցավը: Ի՞նչ է Նրա օրինակը բացահայտում ձեզ: Ինչպե՞ս կարող եք դա կիրառել ձեր անձնական կյանքում:`