---
title:  Հիսուսը Գեթսեմանում
date:  20/09/2022
---

> <p></p>
> «Հոգիս մահու չափ տրտմած է. այստե՛ղ մնացեք ու արթո՛ւն կացեք» (Մարկոս 14.34)։

Ինչ որ Հիսուսը կրեց երկրի վրա անցկացրած իր երեսուներեք տարիների ընթացքում, ոչինչ էր համեմատած այն ամենի հետ, ինչին Նա դիմակայեց խաչելությունից առաջ վերջին ժամերին: Հավիտենական ժամանակներից առաջ (Եփեսացիներին 1.1-4, Բ Տիմոթեոսին 1.8, 9, Տիտոսին 1.1, 2) Հիսուսի զոհաբերությունը ծրագրված էր որպես աշխարհի մեղքի ընծա, և այժմ այդ ամենը կատարվում էր։

`Ի՞նչ են մեզ ասում հետևյալ համարները Գեթսեմանում Քրիստոսի չարչարանքների մասին (Մատթեոս 26.39, Մարկոս 14.33-36, Ղուկաս 22.41-44):`

«Նա մի փոքր հեռացավ նրանցից, ոչ այնքան հեռու, այլ որ նրանք կարողանան և՛ տեսնել, և՛ լսել Իրեն, և ընկավ գետնին: Նա զգաց, որ մեղքի պատճառով բաժանվում է Հորից: Անդունդն այնքան լայն էր, այնքան սև ու խոր, որ Նրա հոգին սարսռաց դրա առաջ: Նա չպետք է գործադրեր Իր աստվածային զորությունը՝ այս տառապանքից խուսափելու համար: Որպես մարդ՝ Նա պետք է կրեր մարդկային մեղքի հետևանքները: Որպես մարդ՝ Նա պետք է կրեր մեղքի դեմ Աստծո բարկությունը:

Նախկինում Քրիստոսը երբեք չէր հայտնվել այնպիսի իրադրության մեջ, ինչպես հիմա: Նրա տառապանքը լավագույն կերպով կարող է նկարագրվել մարգարեի խոսքերով. «Արթնացի՛ր, ո՛վ սուր, Իմ հովվի դեմ և մարդու վրա, որ Իմ ընկերն է,- ասում է Զորքերի Տերը» (Զաքարիա 13.7): Որպես մեղավոր մարդու փոխանորդ և երաշխավոր՝ Քրիստոսը տառապում էր Աստծո արդարադատության համաձայն: Նա տեսավ, թե ինչ էր նշանակում այդ արդարադատությունը: Մինչ այդ Նա էր բարեխոսել ուրիշների համար, իսկ հիմա Ինքն էր բարեխոսի կարիք զգում» (Էլեն Ուայթ, Դարերի փափագը, էջ 686):

`Խորհե՛ք այն մասին, թե ինչ էր կատարվում Հիսուսի հետ Գեթսեմանում: Աշխարհի մեղքերն արդեն սկսում էին թափվել Նրա վրա: Փորձեք պատկերացնել, թե ինչի նման պետք է լիներ դա։ Նախկինում կամ դրանից հետո մինչ օրս ոչ մի մարդ երբեք չի կանչվել անցնելու նման բաների միջով: Ի՞նչ է սա մեզ ասում մեր հանդեպ Աստծո սիրո մասին։ Ի՞նչ հույս կարող եք սրանից քաղել ձեզ համար:`