---
title:  Ընթրիք
date:  29/06/2022
---

> <p></p>
> «Դու սեղան ես պատրաստում իմ առջև՝ իմ թշնամիների դիմաց. Դու իմ գլուխն օծում ես յուղով, իմ բաժակը լեփ-լեցուն է» (Սաղմոսներ 23.5)։

Մեր կյանքի ընթացքում մենք անխուսափելիորեն կհանդիպենք թշնամիների։ Ինչպե՞ս եք վարվում նրանց հետ։ Ձեր կյանքում երբևէ եղե՞լ են անքուն գիշերներ, երբ այսուայնկողմ եք շրջվում՝ ճանապարհներ մտածելով, թե ինչպես վրեժ լուծեք նրանցից, ովքեր փորձում են վնասել ձեզ կամ կործանել ձեր աշխատանքը։ Քրիստոնյայի համար կարող է բարդ լինել թշնամու հետ ճիշտ վարվելը։

`Ի՞նչ թշնամիներ եք ունեցել ձեր կյանքում։ Ինչպե՞ս եք պատասխանել նրանց, ովքեր փորձել են վնասել ձեզ կամ ձեր սիրելիներին։ Որքա՞ն լավ եք հետևել Մատթեոս 5.44 համարում Քրիստոսի կամ Հռոմեացիներին 12.18-21 համարներում Պողոսի՝ մեզ ուղղված խոսքերին։`

Սաղմոսներ 23.5 համարում Դավիթը թշնամիների հետ վարվելու հետաքրքիր ձև է մեզ ցույց տալիս։ Նա անտեսում է նրանց ներկայությունը՝ նայելով նրան, թե ինչ է անում Աստված իր համար։ Իսկ Աստված այդ ընթացքում իր համար խնջույքի սեղան է պատրաստում։

Դավթի մշակույթում տանտերը յուղով օծում էր պատվավոր հյուրի գլուխը վերջինիս` խնջույքի սրահ մտնելուց առաջ։ Սովորաբար յուղն օծանելիքի ու ձիթապտղի յուղի խառնուրդ էր լինում։ Ապա հյուրը սեղան էր նստում, որտեղ իր համար դրված էր լինում անհամեմատ ավելի շատ ուտելիք, քան որևէ մարդ երբևէ կարող էր ուտել։

`Ինչպե՞ս կարող են Սաղմոսներ 23.5 համարում հանդիպող երեք առարկաները (սեղան, յուղ, բաժակ) օգնել մեզ հիշել, թե ինչպես է Աստված հոգում մեր կարիքները, նույնիսկ երբ մենք ստվերի ձորում ենք։`

Ինչպես Պողոսը մեզ հիշեցնում է. «մեր պատերազմն արյան և մարմնի դեմ չէ, այլ իշխանությունների և պետությունների դեմ, այս խավար աշխարհի տիրակալների դեմ, երկնքում գտնվող չար ոգիների դեմ» (Եփեսացիներին 6.12)։ Մեր թշնամիները նրանք են, ում մենք տեսնում ենք, ինչպես նաև նրանք, ում չենք տեսնում։ Ուզենք թե չուզենք, մենք շրջապատված ենք։ Սակայն, երբ Հովվի հետ ենք, ոչ մի թշնամի՝ տեսանելի թե անտեսանելի, չի կարող գողանալ այն, ինչ Նա տվել է մեզ։

`Խորհե՛ք այն մասին, թե ինչպես է Հովիվը վերաբերվել ձեզ այն ժամանակ, երբ թշնամիներով շրջապատված եք եղել։ Ի՞նչ եք տեսնում նման իրավիճակներում, ինչը ձեզ դրդում է շնորհակալ լինել Տիրոջը նույնիսկ դժվարությունների մեջ։`