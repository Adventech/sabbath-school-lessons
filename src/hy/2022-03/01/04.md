---
title:  Մահվան ստվերի ձորում
date:  28/06/2022
---

> <p></p>
> «Եթե մահվան ստվերի ձորի մեջ էլ քայլեմ, չար բանից չեմ վախենա, որովհետև Դու ինձ հետ ես, Քո գավազանն ու ցուպը մխիթարում են ինձ» (Սաղմոսներ 23.4)։

Հրաշալի կլիներ, եթե արդարության շավիղներն իրենց ճանապարհը հարթեին միայն կանաչապատ զով հոսանքների երկայնքով։ Սակայն Դավիթը բնավ այդպես չի նկարագրում արդարության շավիղները։ Այս շավիղներում հանդիպում է նաև մահվան ստվերի ձորը. սա հաստատապես այն վայրերից չէ, ուր մենք փափագում ենք այցելել։ Տարվա որոշակի ժամանակահատվածներում Իսրայելի տարածքում հանդիպող ճահիճներն ու խորը կիրճերը հակված են հանկարծակի հեղեղների, որոնք կարող են անսպասելիորեն վրա հասնել և կործանիչ ազդեցություն ունենալ: Սովորաբար դրանք նաև շատ նեղ հատվածներ են լինում, որտեղ մեծ ժայռերը փակում են լույսը։ Ուստի և «մահվան ստվերը» «շատ խորը ստվերի» կամ «խորը մթի» խորհրդանիշ է։

`Խորհե՛ք այն պահերի մասին, երբ անցնելիս եք եղել «մահվան ստվերի» ձեր սեփական ձորով։ Ինչի՞ է դա նման եղել։ Վախեցե՞լ եք՝ նույնիսկ գիտակցելով, որ Հովիվը ձեր կողքին է։ Աստվածաշնչյան հատկապես ո՞ր համարներն են ամենաթանկը եղել ձեզ համար այդ պահերին և ինչո՞ւ։`

`Ըստ ձեզ՝ ինչպե՞ս ավարտվեց ոչխարի ընթացքը ձորում։ Ի՞նչ եք կարծում, ոչխարն ինքնուրո՞ւյն էր այնտեղ հայտնվել, թե՞ Հովիվն Ինքն էր ոչխարին այդ ուղով առաջնորդել։ Հիմնավորե՛ք ձեր պատասխանը։`

Էլիզաբեթ Էլիոթը գրում է. «Մահվան ստվերի ձորում հայտնված գառը կարող է եզրակացնել, որ սխալ ճանապարհով է գնում։ Սակայն անհրաժեշտ է, որ նա անցնի այդ խավարի միջով, որպեսզի սովորի չվախենալ։ Հովիվը մշտապես նրա հետ է»։ Էլիզաբեթ Էլիոթ, Սիրո որոնումներ, (Գրանդ Ռափիդս, Միչիգան, Ռավել Բուքս, 1996), էջ 218։

`Երբևէ կարծե՞լ եք, թե «սխալմամբ» եք հայտնվել ձորում։ Ինչպե՞ս եք արձագանքել Աստծո կանչին այդ ընթացքում։ Ըստ ձեզ՝ ինչո՞ւ է Հովիվը գնում մեր կողմից սխալ հասկացվելու ռիսկին՝ մեզ թույլ տալով ստվերի ձոր մտնել։`