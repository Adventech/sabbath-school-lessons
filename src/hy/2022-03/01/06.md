---
title:  Ճամփորդության հաստատ խոստում
date:  30/06/2022
---

> <p></p>
> «Այսպես բարիքը և ողորմությունը կգան իմ հետևից իմ կյանքի բոլոր օրերին, և Տիրոջ տանը կբնակվեմ ամբողջ կյանքիս ընթացքում» (Սաղմոսներ 23.6)։

Երբ մենք ստվերի ձորում ենք կամ շրջապատված թշնամիներով, երբեմն գայթակղություն ենք ունենում կարծելու, թե միայնակ ենք մնացել։ Միշտ չէ, որ մենք զգում ենք, որ Աստված մեծամեծ բաներ է գործում, ու կարծում ենք, որ եթե Նա մեզ օգնելիս լիներ, ապա ընդհանրապես չէինք հայտնվի նման իրավիճակում։ Սակայն ակնհայտորեն Դավիթն այս ամենին ընդհանրապես այլ կերպ է նայում։

`Հակառակ իր փորձությունների՝ ի՞նչ երկու բան է Դավիթն ասում Սաղմոսներ 23.6 համարում, որոնց վրա նա այդքան վստահ է (տե՛ս նաև Եփեսացիներին 1.4, Բ Պետրոս 1.10, Եբրայեցիներին 11.13-15)։`

Որոշ թարգմանություններում ասվում է. «Բարությունն ու անսահման սերը (ուխտի շրջանակներում Աստծո հանձնառությունը) «կհետևեն» ինձ իմ կյանքի բոլոր օրերում»։ Այդուհանդերձ, բնօրինակում բայն ավելի ուժգին շեշտ է պարունակում և համապատասխանաբար թարգմանվում «բարությունն ու անսահման սերը «կհետապնդեն» ինձ իմ կյանքի բոլոր օրերում» (իրականում, այս նույն եբրայերեն բայն օգտագործվում է այնպիսի տեքստերում, ինչպիսիք են Ծննդոց 14.14, Հեսու 10.19 և Ա Թագավորների 25.29 տեքստերը, որտեղ «հետապնդման» գաղափարը շատ հստակորեն է ընդգծվում)։

`Ինչպե՞ս եք պատկերացնում բարությունն ու անսահման սերը ձեզ «հետապնդելիս»։ Ըստ ձեզ՝ Դավիթն ի՞նչ էր ուզում մեզ ասել Աստծո մասին, երբ մեր նկատմամբ Նրա հոգատարությունն այս կերպ էր նկարագրում։`

Կարևոր չէ՝ որքան խորն է ձորը, և որքան համառ են թշնամիները, Աստծո բարության ու անսահման սիրո և ընդհուպ մինչև մեր ճամփորդության ավարտը Նրա առաջնորդության հավաստիացումը կասկածի տակ դրվել չեն կարող։ Եթե այս մտքերն ուժ տվեցին Հիսուսին Գողգոթայի վրա, մենք ևս պետք է վստահություն ձեռք բերենք դրանցից։

Սակայն լինում են դեպքեր, երբ մեր հարազատներն ունենում են անթիվ-անհամար հարցեր։ Ինչպես Դավթի դեպքում, երբեմն այս հարցերին անդրադառնալու լավագույն ձևն Աստծո կարողությունների աստվածաբանական նկարագրությունը չէ։ Ավելի լավ է, ինչպես Դավիթը ցույց է տալիս Սաղմոսներ 23.6 համարում, այդ հարցերին պատասխանել՝ Աստծո մասին ճշմարտության հավաստիացումը և մեր անձնական համոզմունքը նրանց հետ կիսելով։

`Աստծո մասին ձեր գիտության մեջ ի՞նչ ապացույց կա, ինչը կարող է պատկերել այն հաստատ փաստը, որ Աստծո բարությունն ու անմար սերը «հետապնդում» են մեզ։ Իսկ ի՞նչ ապացույցներ կարող եք ավելացնել Աստվածաշնչից։ Ինչպե՞ս կարող եք դրանք փոխանցել այն մարդկանց, ովքեր, միգուցե, կասկածի տակ են առնում մեր նկատմամբ Աստծո հոգատարության փաստը։ Ինչպե՞ս է Խաչը հանդիսանում այս «հետապնդման» մեծագույն օրինակը։`