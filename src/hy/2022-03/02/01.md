---
title:  Հնոցներ, որ դեռ գալու են
date:  02/07/2022
---

> <p>Այս շաբաթվա ուսումնասիրության համար կարդացե՛ք.<p>
> Ա Պետրոս 4.12-19, Ա Պետրոս 5.8-11, Հռոմեացիներին 1.21-32, Երեմիա 9.7-16, Բ Կորնթացիներին 12.7-10։

### Հիշելու համարը.
«Սիրելինե՛ր, տարօրինակ մի՛ համարեք այն այրող նեղությունը, որ ձեզ փորձելու համար է, իբրև թե մի տարօրինակ բան է ձեզ պատահել։ Այլ ուրա՛խ եղեք որպես Քրիստոսի չարչարանքին մասնակիցներ, որպեսզի Նրա փառքի հայտնության ժամանակ էլ ցնծալով ուրախանաք» (Ա Պետրոս 4.12, 13)։

Քիմիայի լաբորատորիաներում հաճախ տարատեսակ նյութեր են լցվում փոքրիկ տարայի մեջ և տաքացվում մինչև ծայրահեղ ջերմաստիճանի։ Երբ տարան սկսում է տաքանալ, նյութերը կա՛մ հալվում են, թշշում ու դուրս թռչում անոթից, կա՛մ բոցավառվում են՝ կախված այն հանգամանքից, թե ինչից են պատրաստված։ Այս տարան կոչվում է թորանոթ կամ հալոց։

Անգլերեն crucible (քրուսըբըլ) բառը, որը թարգմանվում է ինչպես «թորանոթ», այնպես էլ «հնոց», բացատրական բառարանում ունի հետևյալ իմաստները՝ (1) անոթ, որն օգտագործվում է բարձր ջերմաստիճանում հալվող նյութեր հալեցնելու համար, (2) դաժան փորձություն, (3) վայր կամ իրավիճակ, որտեղ փոխներգործում են կենտրոնացած ուժեր՝ փոփոխության կամ զարգացման դրդելու համար։

Այս բացատրությունները մեզ օգտակար տեղեկություն են տալիս այն մասին, թե ինչ է կատարվում մեր հոգևոր կյանքում։ Այս շաբաթ կշեշտադրենք որոշ պատճառներ, թե ինչու հանկարծ կարող ենք հայտնվել ճնշման տակ կամ փորձության մեջ այնպիսի վայրում, որտեղ հանգամանքները մեզ ստիպում են վերափոխվել, ավելի լավը դառնալ ու աճել բնավորության կատարելության մեջ։ Սա կօգնի մեզ տեղեկանալ այն մասին, թե ինչ է Աստված անում մեր կյանքում, որպեսզի, երբ հնոց մտնելիս լինենք, փոքր-ինչ գաղափար ունենանք, թե ինչպես արձագանքել։

> <p>Շաբաթվա ամփոփումը.<p>
> Որո՞նք են մեր կյանքում հանդիպող դժվար ժամանակների պատճառները։