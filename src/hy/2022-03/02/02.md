---
title:  Անակնկալներ
date:  03/07/2022
---

«Սիրելինե՛ր, տարօրինակ մի՛ համարեք այն այրող նեղությունը, որ ձեզ փորձելու համար է, իբրև թե մի տարօրինակ բան է ձեզ պատահել» (Ա Պետրոս 4.12)։

Անակնկալները, ցավոտ իրադրությունները կարող են վրա հասնել տարբեր ձևերով։ Ճանապարհով ընթացող մեքենան թեքվում է և հայտնվում ուղիղ ձեր արահետին։ Աշխատանքը կորցնելու մասին առանց նախազգուշացման ուղարկված ծանուցում եք ստանում, բժշկական անալիզ, որը ձեզ անսպասելի վատ լուր է հայտնում, անհավատարմություն մեկի կողմից, ում սիրում էիք և կարծում էիք, որ սիրված եք նրանից։ Ցավն ինքնին վատ բան է և ավելի է ծանրանում հանկարծակիության գործոնով։

Այս շաբաթ կուսումնասիրենք ցավալի իրավիճակների կամ հնոցների մի քանի յուրահատուկ տեսակներ, որոնք չպետք է մեզ զարմանք պատճառեն։

Սկսելու համար եկե՛ք անդրադառնանք Ա Պետրոս 4.12 համարին։ Այս համարում տեղ գտած «տարօրինակ» (համարել) բառը հունարենում նշանակում է լինել «խորթ» կամ «օտար»։ Պետրոսը կոչ է անում իր ընթերցողներին չընկնել մոլորության ծուղակը և չկարծել, թե այրող փորձությունները խորթ են քրիստոնեական փորձառությանը։ Ընդհակառակը, դրանք հարկավոր է նորմալ երևույթ համարել, դրանք կարող են և պետք է ակնկալվեն։

«Այրող փորձություններ» բառը գալիս է հունարեն մեկ այլ բառից և նշանակում է «վառող»։ Այլ տեղերում այն թարգմանվում է «հնոց»։ Մեր հավատի համար տառապանքի այս ընթացքը կարելի է համարել «հալման գործընթաց», հնոցի գործընթաց։

`Կարդացե՛ք Ա Պետրոս 4.12-19 համարները։ Ի՞նչ է մեզ հայտնում այստեղ Պետրոսը։`

Մեզնից շատերը զարմանում են տառապանքի առկայությունից, քանի որ հաճախ քրիստոնեական կյանքի խիստ պարզեցված ընկալում ունենք։ Գիտենք, որ կան երկու կողմեր՝ բարի Աստված և չար սատանա։ Հետո, մեքենաբար, այն ամենը, ինչ բարի ենք համարում, դնում ենք Աստծո կողմը, ինչը չար՝ սատանայի կողմը։ Սակայն կյանքն այդքան պարզ ու հասարակ չէ։ Մենք չենք կարող հիմնվել մեր զգայարանների վրա՝ որոշելու, թե ինչն է Աստծո կողմում, ինչը՝ սատանայի։ Երբեմն Աստծո հետ քայլելը կարող է լինել մեծ ու շատ բարդ մարտահրավեր, իսկ սատանային հետևելը կարող է մեծամեծ պարգևներ բերել։ Հոբը, որ արդար մարդ էր, սակայն տառապանք էր կրում, նկարագրում է այս գաղափարը, երբ Աստծուն հարցնում է. «Ամբարիշտներն ինչո՞ւ են ապրում, ծերանում, նաև ուժով զորանում են» (Հոբ 21.7)։

`Պետրոսը խոսում է այն փորձությունների մասին, որոնք առ Քրիստոսն ունեցած մեր հավատում ամուր մնալու պատճառով են վրա հասնում։ Սակայն կան փորձությունների մեջ ընկնելու այլ պատճառներ ևս։ Ինչպե՞ս կարող են Ա Պետրոս 4.12-19 համարներն օգնել ձեզ նրբանկատորեն բացատրել ընկերոջը, թե ինչու չպետք է զարմանալ այն ցավալի փորձությունների վրա, որոնց նա կարող է հանդիպել։`