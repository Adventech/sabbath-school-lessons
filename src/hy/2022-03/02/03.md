---
title:  Սատանայի հնոցը
date:  04/07/2022
---

> <p></p>
> «Զգո՛ն եղեք, արթո՛ւն եղեք, որովհետև ձեր թշնամին՝ սատանան, մռնչացող առյուծի պես շրջում է և փնտրում, թե ո՛ւմ կուլ տա» (Ա Պետրոս 5.8)։

`Կարդացե՛ք վերը նշված տեքստը։ Դրանում ի՞նչ լուր է պարունակվում մեզ համար։ Ինքներդ ձեզ հա՛րց տվեք. «Որքա՞ն լուրջ եմ ես վերաբերվում այս խոսքերին»։ Ի՞նչ եք անում ձեր կյանքում, ինչն ապացուցում է, որ այդ խոսքերին լուրջ եք վերաբերվում։`

Երբևէ քաղցած առյուծ տեսե՞լ եք։ Դա սարսափեցնող է, որովհետև գիտեք, որ նա կարող է բռնել և ուտել համարյա թե այն ամենը, ինչ ցանկանա։ Պետրոսն ասում է, որ սատանան ևս նույն կերպ է շրջում։ Երբ նայում ենք մեր շուրջը, տեսնում ենք սպանելու նրա փափագի հետևանքները։ Ամենուր տիրում է մահ, տառապանք, բարոյականության և արժեհամակարգերի խեղաթյուրում։ Մենք ուղղակի չենք կարող չնկատել սատանայի գործերը։

`Կարդացե՛ք Ա Պետրոս 5.8-11 համարները։ Քրիստոնյաներն ինչպե՞ս պետք է արձագանքեն սատանայի 	շրջելուն։`

`Ի՞նչ է Աստված խոստանում անել նրանց համար, ովքեր տառապում են (Ա Պետրոս 5.10)։`

Պետրոսն այս խոսքերը գրում է մեր քրիստոնեական հավատի վրա սատանայի հարձակմանը պատասխանելու համատեքստում։ Սակայն ինչպես նշեցինք, սատանան աշխատում է շատ տարբեր եղանակներով։ Ու թեև մենք պետք է տեղյակ լինենք թշնամու իրողության ու ուժի մասին, սակայն երբեք չպետք է հուսահատվենք, քանի որ պետք է միշտ հիշենք, որ Հիսուսը հաղթել է սատանային, որ սատանան ՊԱՐՏՎԱԾ թշնամի է, և քանի դեռ մենք մնում ենք Հիսուսի հետ, քանի դեռ կառչում ենք Նրան հավատով, մենք ևս երբեք չենք պարտվի։ Խաչը Քրիստոսի հաղթանակը մեր հաղթանակը դարձրեց։

`Խորհե՛ք այլ ճանապարհների մասին, որոնց միջոցով սատանան ցավ է պատճառում մարդկանց։ Ինչպե՞ս կարող է Ա Պետրոս 5.8-11 համարների ընթերցումն օգնել մեզ հաղթահարել այն տառապանքը, որը մեզ վրա է հասնում մեր հավատի պատճառով, քանի որ ապրում ենք մեղավոր աշխարհում, որտեղ սատանան կործանում է տարածում։`