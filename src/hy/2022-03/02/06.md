---
title:  Հասունացման հնոց
date:  07/07/2022
---

> <p></p>
> «Եվ որպեսզի հայտնությունների առավելությամբ չհպարտանամ, մարմնի համար ինձ խայթ տրվեց՝ սատանայի հրեշտակ, որ ինձ բռնցքահարի, որպեսզի չգոռոզանամ» (Բ Կորնթացիներին 12.7)։

Կտրման և էտման միջև մեծ տարբերություն կա։ Մենք կտրում ենք այն ծառերը, որոնք մեզ այլևս հարկավոր չեն, իսկ էտում՝ նրանք, որոնք ուզում ենք, որ ավելի շատ բերք տան։ Սակայն այս երկու գործընթացների անքակտելի մաս է կազմում սուր շեղբը։ Եվ իսկապես, էտը ենթադրում է ծառի ճյուղերի կտրում, ինչը սկսնակ այգեպանին կարող է կործանարար թվալ։ Հոգևոր համատեքստում Բրյուս Ուիլկինսոնը գրում է. «Դուք աղոթո՞ւմ եք Աստծո գերառատ օրհնություններն ստանալու համար, և որ Նա ձեզ ավելի ու ավելի նման դարձնի Իր Որդուն։ Եթե ձեր պատասխանն է՝ այո, ապա դուք էտ եք խնդրում»։ Բրյուս Ուիլկինսոն, Որթատունկի գաղտնիքը (Սիստերս, Օրեգոն, Մալթնոմահ փաբիլշերս Ինք., 2001), էջ 60։

Մարդկանց միշտ հետաքրքրել է, թե ինչ նկատի ուներ Պողոսն իրականում «մարմնի համար ինձ խայթ տրվեց» (Բ Կորնթացիներին 12.7) ասելով։ Մեկնաբանությունները տարբեր են՝ Պողոսի վրա շարունակաբար հարձակվող թշնամիներից մինչև խոսքի դժվարությունները։ Պարզվում է, որ իրականում դա տեսողության հետ կապված խնդիր է (տե՛ս Էլեն Ուայթի մեկնաբանություններ, ՅՕԱ աստվածաշնչյան մեկնաբանություններ, հատոր 6, էջ 1107)։ Զարամանալիորեն, Պողոսը հավատում էր, որ այդ խայթն իրեն տրվել էր։

`Ըստ ձեզ՝ Պողոսն ի՞նչ նկատի ունի «ինձ տրվեց» ասելով։ Ո՞վ է նրան դա տվել։ Ինչպե՞ս է Աստված դա օգտագործել Պողոսի բարօրության համար։`

Ուշադրությո՛ւն դարձրեք, որ այս «խայթը» Պողոսի կյանքում որոշակի նպատակ ունի. «որպեսզի չգոռոզանամ» (Բ Կորնթացիներին 12.7)։ Դա նրա գործած որևէ հատուկ մեղքի համար չէր, այլ ապագայում մեղք գործելուց պաշտպանելու համար։ Պողոսը գիտակցում է, որ իր բնույթում կա մեղք գործելու թուլություն, և որ այս «խայթը» կարող էր զերծ պահել դրանից։

`Կարդացե՛ք Բ Կորնթացիներին 12.7-10 համարները։ Ինչպե՞ս է Պողոսը դիմադրում այս «խայթին»։ Ի՞նչ եք կարծում, Պողոսի թուլությունն իր համար հոգևոր առավելություն ունե՞ր։ Ինչպե՞ս կարող է Պողոսի՝ այդ խայթին արձագանքելու ձևն օգնել մեզ դիմադրել այն «խայթերին», որոնք մենք ստիպված ենք կրել։`

`Ինչպե՞ս կարող են ձեր հոգևոր աճի վերաբերյալ Աստծո գաղափարներն արմատապես տարբեր լինել ձեր սեփական գաղափարներից։ Խորհե՛ք ձեր կյանքի այն ոլորտների մասին, որտեղ պետք է ավելի շատ արդարության պտուղներ բերենք։ Ձեր ո՞ր հոգևոր հատկանիշները կխնդրեիք, որ Աստված աճեցներ Իր «էտման» միջոցով։`