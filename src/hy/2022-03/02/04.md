---
title:  Մեղքի հնոցը
date:  05/07/2022
---

> <p></p>
> «Որովհետև Աստծու բարկությունը երկնքից հայտնվում է մարդկանց ամեն ամբարշտության և անիրավության վրա, որ ճշմարտությունը ճնշում են անիրավությամբ» (Հռոմեացիներին 1.18)։

Մեր արած ամեն քայլ հետևանք ունի։ Եթե կիզիչ արևի տակ կանգնեք՝ պաղպաղակը ձեռքներիդ, այն անկասկած կհալվի։ Պատճառն ու հետևանքը մշտապես քայլում են կողք կողքի։ Եվ կարևոր չէ, թե որքան շատ ենք մենք ցանկանում, որ ամեն ինչ այլ կերպ լիներ։ Նույնը նաև մեղքի դեպքում է։ Այն միշտ քաղում է հետևանքները։ Եվ Աստված բնավ երկնքում նստած չի մտածում, թե ինչ չարիք անի մեղք գործող մարդկանց, ո՛չ, մեղքն իր հետ բերում է իրեն կցված հետևանքները։

Խնդիրն այն է, որ մենք հաճախ կարծում ենք, թե կարող ենք խորամանկորեն վարվել Աստծո հետ՝ մեղք գործել ու չբախվել դրա հետևանքներին։ Երբեք այդպես չի լինի։ Պողոսը շատ հստակ կերպով նշում է, որ մեղք գործելը հետևանքներ ունի ոչ միայն հավերժության համար. այն ցավալի ու վշտաբեկ հետևանքներ ունի հենց ներկա կյանքի համար։

`Հռոմեացիներին 1.21-32 համարներում Պողոսը նկարագրում է մարդկանց՝ մեղքի մեջ ընկնելու գործընթացն ու այդ մեղքերի հետևանքները։ Աղոթքով և ուշադրությամբ կարդացե՛ք այդ տեքստերը և ամփոփե՛ք Պողոսի ասածների գլխավոր իմաստը՝ հատկապես ուշադրություն դարձնելով մեղքի փուլերին ու հետևանքներին։`

Նախորդ տեքստերում Պողոսն այս հետևանքները նկարագրում է որպես «Աստծու բարկությունը» (Հռոմեացիներին 1.18)։ Այս հատվածում Աստծո բարկությունն ընդամենն Աստծո թույլտվությունն է, որպեսզի մարդը հնձի իր ցանածը։ Նույնիսկ քրիստոնյաների կյանքում Աստված միշտ չէ, որ անմիջապես միջամտում է՝ հեռացնելու այն ցավը, որը մեր սեփական արարքների արդյունքն է։ Շատ անգամներ, Նա թույլ է տալիս, որ մենք կրենք մեր արարքների հետևանքները, որպեսզի հասկանանք, թե որքան խորապես կործանիչ ու վիրավորական է մեր մեղքը։

Մենք դիտարկեցինք Աստծո բարոյական օրենքը խախտելու հետևանքները։ Իսկ ի՞նչ կասեք Աստծո առողջապահական օրենքի խախտման մասին։ Մեր մարմիններն Աստծո տունն են։ Եթե մենք չենք հետևում մեր օրգանիզմին, սնվում ենք անառողջ կերպով, չենք մարզվում, եթե կանոնավորապես գերհոգնում ենք, սրանք ևս մեղքեր են Աստծո առաջ։ Եվ դրանց հետևանքները կարող են հնոցի պայմաններ ստեղծել։

`Ինչպե՞ս եք ձեր կյանքում քաղել ձեր մեղքերի անմիջական հետևանքները։ Ի՞նչ դասեր եք քաղել դրանից։ Ի՞նչ փոփոխություններ պետք է անեք, որպեսզի նման իրավիճակում նորից չհայտնվեք։`