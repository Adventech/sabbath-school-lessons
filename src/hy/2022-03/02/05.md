---
title:  Մաքրագործման հնոց
date:  06/07/2022
---

> <p></p>
> «Ուստի Զորությունների Տերն այսպես է ասում. «Ահա Ես նրանց պիտի զտեմ և փորձարկեմ, որովհետև Ես էլ ի՞նչ անեմ Իմ ժողովրդի դստեր մեղքի պատճառով»» (Երեմիա 9.7)։

«Եթե Աստծո Հոգին ձեր մտքին հուշում է Տիրոջ խոսքը, որը ձեզ ցավ է պատճառում, կարող եք վստահ լինել, որ ձեր մեջ կա մի բան, որը Նա ցանկանում է ցավեցնել մինչև դրա մահը»։ Օսվալդ Չամբերս, Իմ ամենավեհ նպատակները (Ուրիչսվիլլ, Օհայո, Բարբըր ընդ քոմփանի Ինք., 1963), էջ 271։

`Ինչպե՞ս եք հասկանում վերևում բերված աստվածաշնչյան տեքստն ու գրքից մեջբերումը։ Մաքրագործման գործընթացում առկա ցավերի ի՞նչ անձնական փորձառություն եք ունեցել։`

`Կարդացե՛ք Երեմիա 9.7-16 համարները։ Աստված ասում է, որ պիտի «զտի ու փորձարկի» կամ «հալեցնի» (այլ թարգմանությամբ) Հուդան և Երուսաղեմը (Երեմիա 9.7)։ Ի՞նչ երկու պատճառներ է բերում Աստված սրա համար (Երեմիա 9.13, 14)։ Ինչպե՞ս է տեղի ունենալու զտումը (Երեմիա 9.15, 16)։`

Աստծո կողմից զտման ու փորձարկման գործընթացը պարունակում է կտրուկ քայլեր։ Կա թերևս երեք պատճառ, թե ինչու զտումն ու փորձարկումը կարող են հնոցի նման լինել։ Առաջինը, մենք ցավ ենք զգում, քանի որ Աստված թույլ է տալիս, որ հանգամանքները մեր ուշադրությունը հրավիրեն մեր մեղքի վրա։ Մի փոքր ավելի վաղ Երեմիան տրտում կերպով գրել է. «Փուքսը հրաբորբոք եղավ, կապարը կրակից հալվեց, հալեցնողը զուր է հալեցնում, որովհետև չարերը չառանձնացան» (Երեմիա 6.29)։ Ուստի երբեմն կտրուկ գործողությունների կարիք է լինում՝ մեր ուշադրությունը հրավիրելու համար։ Երկրորդ, մենք ցավ ենք ապրում, քանի որ վշտանում ենք կատարված այն մեղքի համար, որն այժմ հստակորեն տեսնում ենք։ Երրորդ, հիասթափություն ենք ապրում, երբ փորձում ենք այլ կյանքով ապրել։ Կարող է անհարմարավետ ու դժվար լինել այն բաներից հրաժարվելը, որոնք այդքան երկար ժամանակ մեր էության մասն են կազմել։

`Խորհե՛ք այն մեղքերի մասին, որոնց դեմ պայքարում եք։ Եթե Աստված զտեր ու փորձարկեր ձեզ այսօր, ինչպե՞ս դա կաներ։ Ի՞նչ քայլեր կարող եք անել այժմ՝ այդ մեղքերից ազատվելու համար, նախքան Աստված կկամենա կտրուկ քայլերի դիմել ձեր դեպքում, ինչպես դա արեց Իսրայելի պարագայում։`