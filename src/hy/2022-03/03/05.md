---
title:  Անանց ժառանգություն
date:  13/07/2022
---

`Կարդացե՛ք Ա Պետրոս 1.6, 7 համարները։ Ի՞նչ է ասում Պետրոսը։`

Պետրոսը գրում է այն մարդկանց, ովքեր պայքարում են դժվարությունների դեմ և հաճախ իրենց խիստ միայնակ են զգում։ Նա գրում էր ընտրյալ պանդուխտներին, որ ապրում էին «սփյուռքում՝ Պոնտոսում, Գաղատիայում, Կապադովկիայում, Ասիայում և Բյութանիայում» (Ա Պետրոս 1.1)։ Այս տարածքը մեզ այժմ հայտնի է որպես Արևմտյան Թուրքիա։ Մի քանի տեքստ հետո Պետրոսն ասում է՝ գիտի, որ հիմա նրանք «տարատեսակ փորձություններից փոքր-ինչ տրտմած» են (Ա Պետրոս 1.6)։

`Ի՞նչ նկատի ունի Պետրոսը, երբ ասում է, որ նրանք «պանդուխտ» են և «ապրում» են (ցրված են) սփյուռքում։ Ինչպե՞ս կարող է այդ հանգամանքն ավելի բարդացնել նրանց փորձությունները։`

Այն ժամանակներում քրիստոնեությունը նոր էր, հավատացյալները սակավաթիվ էին և սփռված էին տարբեր վայրերում, որտեղ նրանք ակնհայտ փոքրամասնություն էին կազմում, լավագույն դեպքում նրանց սխալ էին հասկանում, իսկ վատագույն դեպքում՝ հալածում։ Այդուհանդերձ, Պետրոսը նրանց հավաստիացնում է, որ այս փորձությունները պատահական կամ քաոսային չեն (Ա Պետրոս 1.6, 7)։ Իրական հավատն այն մարդկանց նպատակն է, որոնք դիմանում են «տարատեսակ փորձությունների»։

`Կարդացե՛ք Ա Պետրոս 1.6-9 համարները։ Ի՞նչ վերջնական հավաստիացում է Պետրոսը փորձում տալ այս մարդկանց իրենց փորձությունների մեջ։ Ի՞նչ նշանակություն ունի այդ հույսը նաև մեզ համար։`

Ինչ փորձություններով էլ որ անցնեն այս մարդիկ, ինչ տառապանքներ էլ որ կրեն, ինչպե՞ս կարող է այդ ամենը համեմատվել հավիտենության հետ, որն սպասում է նրանց Քրիստոսի վերադարձին։ Նրանց ուղղված Պետրոսի խոսքերը մեզ ուղղված Աստծո խոսքերն են՝ անկախ այն բանից, թե ինչի միջով ենք անցնում։ Ինչքան էլ բարդ ու ցավոտ լինեն մեր փորձությունները, մենք երբեք չպետք է տեսադաշտից կորցնենք վերջը՝ նոր երկնքում ու նոր երկրում մեզ սպասվող հավիտենական կյանքը, որտեղ չի լինի ո՛չ ցավ, ո՛չ տառապանք, ո՛չ էլ մահ։ Մեր առջև ունենալով նման խոստում, որը երաշխավորված է Հիսուսի մահվամբ՝ որքա՜ն կարևոր է, որ մենք չկորցնենք մեր հավատը, այլ իսկապես անգամ մեր փորձությունների մեջ խնդրենք Աստծուն մաքրել մեզ այն ամենից, ինչը կանգնած է մեր ու մեր հավատի միջև։