---
title:  Դեպի խոստացված երկիր՝ փակուղու միջով
date:  10/07/2022
---

> <p></p>
> «Փարավոնը մոտեցավ, և Իսրայելի որդիները բարձրացրին իրենց աչքերն ու տեսան, որ եգիպտացիները գալիս էին իրենց ետևից։ Իսրայելի որդիները շատ վախեցան և աղաղակեցին Տիրոջը» (Ելք 14.10)։

Ձեր նկատմամբ երբևէ դավեր նյութե՞լ են, երբևէ հայտնվե՞լ եք ծուղակում կամ փակուղում։ Երբեմն այդ անակնկալը կարող է շատ հաճելի լինել, երբ, օրինակ, քայլում ես դեպի թվացյալ դատարկ սենյակ, իսկ այնտեղ քեզ են սպասում ընկերներդ ու քեզ տեսնելուն պես ուրախ գոռում. «Անակնկա՛լ։ Ծնունդդ շնորհավո՛ր»։ Այլ դեպքերում կարող է շոկ հարուցել, լինել ծայրահեղ տհաճ։ Այդ տհաճ անակնկալը կարող են լինել կռվասեր տղաները դպրոցում կամ էլ գործընկերը, ով անսպասելի կերպով ջանք չի խնայում՝ ձեզ վատ լույսի ներքո ներկայացնելու համար։

Այն օրից, երբ Իսրայելը լքեց Եգիպտոսը և հասավ խոստացված երկիր, «Տերը գնում էր նրանց առջևից՝ ցերեկը ամպի սյունով ճանապարհ ցույց տալու նրանց, իսկ գիշերը՝ կրակի սյունով, որ նրանց լույս տա, որպեսզի գիշեր-ցերեկ գնան» (Ելք 13.21)։ Նրանց ճամփորդության յուրաքանչյուր մետր առաջնորդում էր Ինքը՝ Աստված։ Սակայն տեսե՛ք, թե նախ Նա նրանց ուր առաջնորդեց. մի վայր, որտեղ նրանց առջև տարածվում էր ծովը, կողքերը շրջափակված էին լեռներով, իսկ հետևում ահա մոտենում էր փարավոնի զորքը։

`Կարդացե՛ք Ելք 14-րդ գլուխը։ Ինչո՞ւ Աստված իսրայելացիներին բերեց մի վայր, որտեղ Նա հաստատ գիտեր, որ նրանք սարսափելու էին։`

«Սյունին» հետևելը մեզ ամեն ժամանակ երջանկություն չի երաշխավորում։ Այն կարող է լինել նաև բարդ փորձառություն, որովհետև արդարության մեջ վարժեցումը մեզ տանում է այնպիսի վայրեր, որտեղ փորձվում են մեր սրտերը, որոնք իրենց բնույթով այդքան խաբեբա են (Երեմիա 17.9)։ Այս դժվարությունների ընթացքում Աստծուն իսկապես հետևելու մեջ վստահ լինելու բանալին ոչ թե այն է, որ մեր կյանքում պետք է բացակայեն փորձություններն ու ցավը, այլ այն, որ մենք բաց ենք՝ ընդունելու Աստծո ցուցումները և մեր միտքն ու սիրտը մշտապես հնազանդեցնում ենք Նրա առաջնորդությանը։

`Ի՞նչ դաս քաղեցին իսրայելացիներն այս փորձառությունից (Ելք 14.31)։`

`Ինչո՞ւ է երբեմն այդքան բարդ Աստծուն վստահելը, նույնիսկ եթե մենք տեղյակ ենք այն հիասքանչ խոստումներին, որոնք Նա ունի մեզ համար։ Պատմե՛ք ձեր կյանքից մի բարդ իրավիճակի մասին, որին, ըստ ձեզ, Աստված է ձեզ առաջնորդել, որպեսզի սովորեցնի «հավատալ» Իրեն և «վախենալ» Իրենից։`