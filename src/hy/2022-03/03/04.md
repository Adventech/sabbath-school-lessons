---
title:  Մեծ պայքարն անապատում
date:  12/07/2022
---

> <p></p>
> «Հիսուսը, Սուրբ Հոգով լցված, Հորդանանից վերադարձավ և Հոգով անապատ առաջնորդվեց։ Սատանայի կողմից քառասուն օր փորձվեց» (Ղուկաս 4.1, 2)։

`Կարդացե՛ք Ղուկաս 4.1-13 համարները։ Ի՞նչ դասեր կարող եք քաղել այս պատմությունից այն մասին, թե ինչպես հաղթահարել գայթակղությունը և չհանձնվել մեղքին։`

Գայթակղությունները կարող են լինել շատ բարդ, քանի որ վերաբերում են այն բաներին, որոնք մենք իսկապես ցանկանում ենք, և մշտապես հայտնվում են ասես մեր ամենաթույլ պահերին։

Ղուկաս 4-րդ գլխում ներկայացված է սատանայի կողմից Հիսուսի փորձվելու պատմության սկիզբը. այն մեր ուշադրությանն է ներկայացնում որոշ բարդ հարցեր։ Առաջին հայացքից թվում է, թե Հիսուսին գայթակղության առաջնորդում է Սուրբ Հոգին։ Սակայն Աստված մեզ երբեք չի փորձում (Հակոբոս 1.13)։ Ավելի շուտ, ինչպես մենք տեսանք, Աստված մեզ առաջնորդում է փորձարկման հնոց։ Ղուկաս 4-րդ գլխում ցնցող է այն փաստը, որ Սուրբ Հոգին կարող է մեզ առաջնորդել փորձությունների, ինչն իր մեջ կարող է ներառել սատանայի կատաղի փորձություններին ենթարկվելը։ Նման ժամանակներում, երբ մենք այդքան ուժգին կերպով զգում ենք այդ փորձությունները, կարող ենք սխալմամբ կարծել, թե Աստծուն չենք հետևել կամ ճիշտ չենք հետևել։ Սակայն միշտ չէ, որ դա ճիշտ է։ «Հաճախ, երբ փորձանքի մեջ ենք ընկնում, սկսում ենք կասկածել, թե արդյո՞ք Աստծո Հոգին է առաջնորդել մեզ: Բայց չէ՞ որ հենց Հոգին էր, որ Հիսուսին անապատ տարավ` սատանայից փորձվելու: Մեզ փորձության տանելով` Աստված մեր բարին է կամենում: Հիսուսը չէր չարաշահում Աստծո խոստումները` հոժարակամ ընկնելով փորձության մեջ, բայց չէր էլ հուսալքվում, երբ, այնուամենայնիվ, փորձությունը գալիս էր: Այդպես պիտի վարվենք նաև մենք»։ Էլեն Ուայթ, Դարերի փափագը, էջ 126, 129։

Երբեմն հնոցում մենք ավելի շատ վառվում ենք, քան մաքրագործվում։ Եվ շատ մխիթարիչ է այն միտքը, որ երբ մենք տեղի ենք տալիս գայթակղությանն ու կքվում, միևնույն է, կարող ենք շարունակել հույս ունենալ, որովհետև Հիսուսն ամուր մնաց։ Բարի լուրն այն է, որ քանի որ Հիսուսը մեր մեղքերը Կրողն է, քանի որ Նա վճարել է մեր ձախողումների գինը (ինչ էլ որ լինեն այդ ձախողումները), քանի որ Նա անցավ ավելի ծանր հնոցի միջով, քան մեզնից որևէ մեկը երբևէ կանցնի, Աստված մեզ չի լքում ու դեն չի նետում։ Հույս կա նաև մեղավորներից առաջինի համար (Ա Տիմոթեոսին 1.15)։

`Ի՞նչ գայթակղությունների եք բախվում այժմ։ Որոշ ժամանակ անցկացրեք աղոթքում՝ խնդրելով Աստծուն սովորեցնել ձեզ, թե ինչպես Հիսուսի պատմությունից քաղած դասերը կիրառել ձեր կյանքում։ Հիշե՛ք, երբեք չպետք է տեղի տաք գայթակղությանը։ Հիշե՛ք նաև, որ եթե նույնիսկ տեղի տաք, Փրկիչ ունեք։`