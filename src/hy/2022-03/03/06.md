---
title:  Փորձություն՝ կրակով
date:  14/07/2022
---

Ալեքս անունով մի երիտասարդ տղամարդ կար։ Նա շատ ծանր պատանեկություն էր ունեցել՝ թմրանյութեր, բռնություններ, նույնիսկ բանտարկություն։ Սակայն տեղի եկեղեցու անդամներից մեկի բարի վերաբերմունքի շնորհիվ (ումից Ալեքսը գողություն էր կատարել) Ալեքսն իմացավ Աստծո մասին և իր սիրտը նվիրեց Հիսուսին։ Ու թեև նա դեռևս ուներ խնդիրներ ու մաքառումներ, և անցյալից որոշ տարրեր դեռ պահպանվում էին, Ալեքսը նոր մարդ էր Հիսուսի մեջ։ Նա սիրում էր Աստծուն և փորձում այդ սերն արտահայտել Նրա պատվիրաններին հնազանդվելու միջոցով (Ա Հովհաննես 5.1, 2)։ Ալեքսի կյանքում եղավ մի փուլ, երբ նա զգաց, որ պետք է ծառայող դառնա։ Ամեն ինչ դրան էր տանում։ Նա պատասխանում էր Աստծո կանչին. դրանում կասկած չկար։

Քոլեջում սկզբում ամեն ինչ լավ էր։ Հետո իրերը մեկը մյուսի հետևից սկսեցին շեղվել, և նրա կյանքը սկսեց քայքայվել։ Նրա գումարի աղբյուրը կամաց-կամաց ցամաքեց, մտերիմ ընկերը Ալեքսի դեմ դուրս եկավ՝ նրան մեղադրանքներ առաջադրելով, որոնք թեև կեղծ էին, սակայն ապականեցին նրա վարքագիծը։ Հետո նա սկսեց հաճախակի հիվանդանալ: Ոչ ոք չէր հասկանում այդ հիվանդության պատճառը, սակայն դրանք այնքան ազդեցին ուսման վրա, որ նա սկսեց վախենալ, որ ինչ-որ պահի իրեն պարզապես կհեռացնեն քոլեջից։ Այս ամենը դեռ բավական չէր, նա պայքարում էր նաև կատաղի փորձությունների դեմ՝ կապված թմրանյութերի հետ, որոնք այնքան հեշտությամբ կարելի էր ձեռք բերել տեղական համայնքում։ Իր կյանքի ինչ-որ փուլում նա նույնիսկ հայտնվեց այդ ոլորտում։ Ալեքսը չէր հասկանում, թե ինչու է այս ամենը կատարվում, հատկապես, երբ վստահ էր, որ հենց սկզբից Տերն էր իրեն առաջնորդել այս քոլեջ։ Մի՞թե Ալեքսը սխալվում էր այս հարցում։ Եթե այո, ապա մի՞թե նրա ողջ փորձառությունն Աստծո հետ սխալմունք էր։ Նրա հավատի նույնիսկ ամենահիմնական տարրերն էին կասկածի տակ հայտնվել։

`Պատկերացրե՛ք, որ այս ճգնաժամի մեջ Ալեքսը գալիս է ձեզ մոտ և խորհուրդ հարցնում։ Ի՞նչ կասեիք նրան։ Ի՞նչ անձնական փորձառություններ եք ունեցել, որոնք կարող են օգնել Ալեքսի իրավիճակում հայտնված մարդկանց։ Աստվածաշնչյան ի՞նչ տեքստեր օրինակ կբերեիք։ Որքա՞ն օգտակար կարող են լինել հետևյալ տեքստերը նման իրավիճակներում՝ Առակներ 3, Երեմիա 29.13, Հռոմեացիներին 8.28, Բ Կորնթացիներին 12.9, Եբրայեցիներին 13.5։`

`Տիրոջը հետևող համարյա բոլոր մարդիկ ունեցել են ճգնաժամ, որի ընթացքում գայթակղություն են ունեցել կասկածելու Աստծո առաջնորդությանը։ Նման իրավիճակներում կարևոր է կառչել խոստումներին, վերհիշել Աստծո առաջնորդությունն անցյալում և աղոթել հավատի ու տոկունության համար։ Տերը մեզ երբեք չի լքի։ Մեզ համար ծառանում է հետևյալ հարցը՝ ինչպե՞ս ենք մենք հաղթահարում Նրան լքելու գայթակղությունը։`