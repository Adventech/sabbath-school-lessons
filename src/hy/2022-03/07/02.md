---
title:  Մեծ պատկերը
date:  07/08/2022
---

Երբ մենք ցավ ենք ապրում, շատ հեշտ է ենթադրել, որ այն, ինչ կատարվում է մեզ հետ, միակ կարևոր բանն է։ Սակայն պատկերը փոքր-ինչ ավելի լայն է, քան պարզապես «ես»-ը (տե՛ս Հայտնություն 12.7, Հռոմեացիներին 8.22)։

`Կարդացե՛ք Ամբակում 1.1-4 համարները։ Ինչի՞ բախվեց Ամբակումը։`

Միգուցե ակնկալում եք, որ Աստված Ամբակումին պետք է ասեր. «Ճիշտ ես, Ամբակում, դա իսկապես սարսափելի է, անմիջապես կգամ քեզ օգնության»։ Սակայն Աստծո պատասխանը լրիվ այլ է։ Նա Ամբակումին ասում է, որ իրավիճակն ավելի է վատթարանալու։ Սրա մասին կարդացե՛ք Ամբակում 1.5-11 համարներում։

Իսրայելը գերի էր Ասորեստանում, սակայն Աստված խոստանում է, որ ամենավատը դեռևս գալու է. այժմ Հուդայի ժողովրդին գերեվարելու է Բաբելոնը։ Ամբակումը նորից է աղաղակում 12-17 համարներում, այնուհետև սպասում է՝ տեսնելու, թե Աստված ինչ կասի։

`Ամբակում 2.2, 3 համարներում Բաբելոնի կործանման մասին Աստծո տված խոստումն ինչպե՞ս է հույս բերում։`

Ամբակում 2-րդ գլուխը Բաբելոնի կործանման վերաբերյալ Աստծո խոստումն է։ Եբրայեցիներին 10.37 համարում մեջբերվում է Ամբակում 2.3 համարը՝ ակնարկելով ապագայում այս խոստման մեսիական կիրառման մասին։ Միևնույն վստահությամբ, որով խոստացվեց բաբելոնացիների կործանումը, տրվում է նաև «Մեծ Բաբելոնի» (Հայտնություն 18.2) կործանման խոստումը:

Ամբակումը գտնվում էր իրեն շրջապատող մեծագույն չարիքի և գալիք ավելի վատի վերաբերյալ Աստծո խոստման միջև։ Այդուհանդերձ, սա հենց այն վայրն է, որտեղ մենք գտնվում ենք փրկության պատմության ընթացքում։ Մեր շուրջբոլորը մեծագույն չարիք է, սակայն Աստվածաշունչը կանխատեսում է, որ դեռ ավելի վատն է գալու։ Ամբակումին օգնեց ապրել այն, որ նրան թույլ տրվեց տեսնել ամբողջական պատկերը։ Ուստի և երրորդ գլխում նա փառաբանության անհավանական մի աղոթք է բարձրացնում առ Աստված նրա համար, ինչ որ Աստված անելու է ապագայում։

`Կարդացե՛ք Ամբակում 3.16-19 համարները։ Ի՞նչն է Ամբակումը նշում որպես հույսի պատճառ։`

`Ո՞րն է Աստծո ժողովրդի հույսը մարգարեական վերջին իրադարձությունների իրականացմանը սպասելիս։ Ինչպե՞ս կարող եք այս հույսը ձեր սեփականը դարձնել։`