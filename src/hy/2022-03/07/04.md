---
title:  Մեր Հոր ներկայությունը
date:  09/08/2022
---

> <p></p>
> «Որովհետև Ես՝ Տերը՝ քո Աստվածը, բռնում եմ քո աջ ձեռքը. Ե՛ս եմ ասում քեզ. «Մի՛ վախեցիր, Ես կօգնեմ քեզ»» (Եսայի 41.13)։

Ինչ-որ մեկը մի օր ասել է. «Երբ Աստված հեռու է թվում, ո՞վ է եղել հեռացողը»։ Երբ խնդիրներ են ի հայտ գալիս, մենք կարծում ենք, թե Աստված մեզ թողել է։ Սակայն ճշմարտությունն այն է, որ Նա ոչ մի տեղ չի գնացել։

Երբ հրեաները գերության մեջ էին, Աստծո ներկայությունը նրանց շատ հեռու էր թվում։ Այդուհանդերձ, Եսայի մարգարեի միջոցով Աստված նրանց հավաստիացնում է, որ իրենց ազատագրում է սպասվում։ Ու քանի դեռ Երուսաղեմ փաստացի վերադարձը դեռ շատ տարիներ անց պետք է տեղի ունենար, Աստված կամենում էր, որ Իր ժողովուրդն իմանա՝ Ինքը նրանցից չի հեռացել, և նրանք հույս ունենալու բոլոր հիմքերն ունեն։

Այս տեքստերի ամենաուժեղ պատկերներից մեկին հանդիպում ենք 13-րդ համարում։ Տիեզերքի գերիշխան Աստվածն ասում է, որ Իր ժողովուրդը վախենալու կարիք չունի, քանի որ Ինքը բռնում է նրա աջ ձեռքը։ Մի բան է, երբ մենք գիտենք, որ Աստված մեզնից լուսատարիներ հեռու գտնվող Իր մեծ գահից կառավարում է երկրի վրա կատարվող իրադարձությունները, սակայն միանգամայն այլ բան է գիտակցել, որ Նա այնքան մոտ է, որ բռնում է Իր սիրելի ժողովրդի ձեռքը։

Երբ մենք զբաղված ենք, դժվար է հիշել, որ Աստված այդքան մոտ է մեզ։ Սակայն երբ հիշում ենք, որ Նա Էմմանուելն է՝ «Աստված մեզ հետ», ամեն բան փոխվում է։ Երբ Աստծո ներկայությունը մեզ հետ է, մեզ հետ են լինում նաև Նրա նպատակները, Նրա խոստումներն ու Նրա վերափոխող զորությունը։

`Հաջորդ մի քանի օրերի ընթացքում արե՛ք հետևյալ փորձարկումը։ Ամեն հնարավոր պահի փորձե՛ք հիշեցնել ինքներդ ձեզ, որ տիեզերքի Աստվածը ձեզ այնքան մոտ է, որ կարող է բռնել ձեր ձեռքը և որ ձեզ անձամբ օգնություն է խոստանում։ Արձանագրե՛ք ձեր կյանքում տեղի ունեցող այն փոփոխությունները, որոնք ծնում է այս փորձարկումը։ Պատրաստվե՛ք քննարկել ձեր փորձառությունը շաբաթ օրը դասարանում։`