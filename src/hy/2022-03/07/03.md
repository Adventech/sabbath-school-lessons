---
title:  Ով է մեր Հայրը
date:  08/08/2022
---

Օսվալդ Չամբերսը գրում է. «Հարցրե՞լ եք արդյոք Աստծուն, թե ինչ է Նա պատրաստվում անել։ Նա երբեք ձեզ չի ասի։ Աստված ձեզ երբեք չի ասի, թե ինչ է պատրաստվում անել, Նա ձեզ բացահայտում է, թե ով է Ինքը»։ Իմ ամենավեհ նպատակները (Ուրիչսվիլ, Օհայո, Բառբըր ընդ քոմպանի ինք., 1963), հունվարի 2։

`Ըստ ձեզ՝ սրանով Չամբերսն ի՞նչ է ուզում ասել։`

Ինչպես գիտենք, Հոբի գիրքն սկսվում է Հոբի կյանքում տեղի ունեցող մեծագույն անձնական ողբերգությամբ։ Նա կորցնում է ամեն ինչ, բացի իր կյանքից ու կնոջից, իսկ կինը նրան առաջարկում է անիծել Աստծուն ու մեռնել (Հոբ 2.9)։ Հետևում է Հոբի ու նրա ընկերների խոսակցությունը, որի ժամանակ ընկերները փորձում են պարզել, թե ինչու է այդ ամենը պատահել։ Այս ողջ խոսակցության ընթացքում Աստված լռում է։

Հետո անսպասելիորեն Հոբ 38-րդ գլխում Աստված հայտնվում ու խոսում է. «Ո՞վ է դա, որ խորհուրդը նսեմացնում է անիմաստ խոսքերով» (Հոբ 38.2)։ Առանց դադարի Աստված Հոբին մոտ 60 անհավանական հարց է տալիս։ Բացե՛ք ձեր Աստվածաշունչն ու կարդացե՛ք այս հարցերը Հոբ 38-րդ և 39-րդ գլուխներում։

Վերջին հարցից հետո Հոբը պատասխանում է. «Ահա ես նվաստ եմ։ Ի՞նչ պատասխանեմ. ձեռքս բերանիս եմ դնում։ Մեկ անգամ խոսել եմ, այլևս չեմ պատասխանի և երկրորդ անգամ չեմ կրկնի» (Հոբ 40.4, 5)։ Սակայն Աստված դեռ չի ավարտել։ Նա նորից է սկսում և տեղում է «մեծ» հարցերի մեկ այլ տարափ։

`Կարդացե՛ք Հոբի վերջնական պատասխանը Հոբ 42.1-6 համարներում։ Ի՞նչ էր Աստված փորձում ասել Հոբին, և ի՞նչ ազդեցություն դա ունեցավ նրա վրա։`

Աստված այդպես էլ պատասխանի չարժանացրեց Հոբի ընկերների՝ «Ինչո՞ւ» բառով սկսվող և ոչ մի հարցի։ Փոխարենը Նա ներկայացնում է Իր անզուգական մեծության պատկերը, որը դրսևորվում է արարչագործության հիասքանչ գործերով։ Այս ամենից հետո Հոբին, բնականաբար, պատասխան այլևս հարկավոր չէ։ Բացատրություն ստանալու պահանջը խամրում է Աստծո վեհափառության պատկերի առջև։

Այս պատմության մեջ զարմանահրաշ տարիմաստություն է տեղ գտել։ Հույս ու քաջալերանք կարող է ծնել այն գիտակցումը, որ մենք շատ քիչ բան գիտենք։ Բնազդաբար մենք փորձում ենք մխիթարություն գտնել ամեն ինչ իմանալու փորձերի մեջ և հուսալքվում ենք, երբ չենք կարողանում իմանալ։ Սակայն երբեմն Աստված մեր տգիտությունն ընդգծում է այնպես, որ մենք հստակորեն գիտակցենք հետևյալ ճշմարտությունը՝ մարդը հույս կարող է գտնել միայն այն Էակի մեջ, Ով անհամեմատ ավելի մեծ է, քան մենք ինքներս։

`Կատարվո՞ւմ են արդյոք բաներ, որոնք դուք չեք հասկանում։ Եթե այո, ապա կենտրոնացե՛ք Աստծո բնավորության վրա։ Ինչպե՞ս կարող է դա ձեզ տալ անհրաժեշտ հույսը, որպեսզի տոկաք նրան, ինչն այժմ անհասկանալի է թվում։`