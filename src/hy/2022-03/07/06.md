---
title:  Մեր Հոր կարգապահությունը
date:  11/08/2022
---

`Կարդացե՛ք Եբրայեցիներին 12.5-13 համարները։ Ի՞նչ լուր է մեզ տրվում այս տեքստերում, և ինչպե՞ս է այն համապատասխանում նրան, ինչ մենք սովորում ենք այս եռամսյակի ընթացքում։`

Եբրայեցիներին 12.5-13 համարներում Պողոսը նկարագրում է փորձությունները կարգապահության համատեքստում։ Այս հատվածի՝ Աստվածաշնչի «Նոր միջազգային թարգմանության» տարբերակում կարգապահություն բառի տարբեր հոմանիշներ հանդիպում են տասն անգամ։ Հունական իրականության մեջ այս բառն օգտագործվում էր «կրթության» իմաստով։ Ուստի «կարգապահությունը» հասկանալու համար հարկավոր է ըմբռնել, թե ինչպես է Աստված կրթում մեզ հավատի դպրոցում, որը Պողոսը նկարագրում է Եբրայեցիներին 11-րդ գլխում։

Եբրայեցիներին ուղղված իր նամակի ողջ 11-րդ գլխում Պողոսը բերում է հավատի հերոս կանանց և տղամարդկանց օրինակներ։ Հենց հավատն էր, որ նրանց ուժ էր տալիս շարունակել ընթացքը, երբ հանդիպում էին տարատեսակ փորձությունների։ Երբ անցնում ենք 12-րդ գլխին, Պողոսը դիմում է մեզ՝ ընթերցողներիս, և ասում, որ քանի որ մեր աչքի առաջ այսքան մարդիկ են դիմակայել անհավատալի փորձությունների, մենք ևս կարող ենք ապրել հավատի կյանքով և ննջել հավատով։ Եվ դա անելու բանալին աչքերը Հիսուսին հառելն է (Եբրայեցիներին 12.2), որպեսզի Նա լինի մեր օրինակը, երբ վրա են հասնում դժվարին ժամանակներ (Եբրայեցիներին 12.3)։ 12-րդ գլխի ընթերցանությունը նման է ընթերցանության համար ակնոց ստանալուն։ Առանց այս ակնոցի բարդությունների վերաբերյալ մեր տեսլականն ու ընկալումը միշտ աղոտ կլինեն։ Սակայն այս ակնոցը կուղղի տառապանքի մասին մեր աղոտ ու անճշգրիտ պատկերացումը, որը մեր մշակույթը ստիպում է մեզ։ Այդ ժամանակ ի վիճակի կլինենք հստակորեն հասկանալ և իմաստությամբ արձագանքել փորձություններին։

**«Ակնոցի» օգնությամբ կարդացե՛ք Եբրայեցիներին 12.1-13 համարները։ Իսկ այժմ 5-13 համարների հիման վրա պատասխանե՛ք հետևյալ հարցերին**

`Ո՞րն է կարգապահության աղբյուրը։`

`Ո՞րն է մեր արձագանքը կարգապահությանը։`

`Ո՞րն է կարգապահության նպատակը։`

`Կրկին կարդացե՛ք Եբրայեցիներին 12.1-13 համարները։ Կազմե՛ք այն բոլոր պատճառների ցանկը, որոնք կարող եք որակել որպես հույսի հիմք։ Ինչպե՞ս եք վերապրել այդ հույսը ձեր սեփական հոգևոր «կրթության» ժամանակներում։`