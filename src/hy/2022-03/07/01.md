---
title:  Անխորտակելի հույս
date:  06/08/2022
---

### Այս շաբաթվա ուսումնասիրության համար կարդացե՛ք.
Ամբակում 1.1-4, Հոբ 38-41, Եսայի 41.8-14, Երեմիա 29.1-10, Եբրայեցիներին 12.1-13։

> <p>Հիշելու համարը.<p>
> «Իսկ հույսը չի ամաչեցնում, որովհետև Աստծու սերը սփռված է մեր սրտերի մեջ Սուրբ Հոգու միջոցով, որ տրվեց մեզ» (Հռոմեացիներին 5.5)։

Երբ գտնվում ենք եկեղեցում՝ շրջապատված ժպտերես մարդկանցով, որքա՜ն հեշտ է խոսել և երգել հույսի մասին։ Սակայն երբ հայտնվում ենք հնոցում, հուսալը միշտ չէ, որ այդքան հեշտ է թվում։ Երբ հանգամանքներն սկսում են մեզ նեղություն պատճառել, կասկածի տակ ենք առնում ամեն ինչ, հատկապես Աստծո իմաստությունը։

Իր գրքերից մեկում Կ. Ս. Լյուիսը գրում է երևակայական առյուծի մասին։ Այս առյուծին հանդիպել ցանկացողներից մեկը հարցնում է, թե արդյո՞ք նա անվնաս է։ Նրան պատասխանում են, որ առյուծն անվնաս չէ, սակայն «բարի է»։

Նույնիսկ եթե մենք միշտ չէ, որ հասկանում ենք Աստծուն, և Նա ասես անկանխատեսելի բաներ է անում, բնավ չի նշանակում, որ Աստված մեզ դեմ է։ Սա պարզապես նշանակում է, որ մենք դեռևս չենք տիրապետում լիակատար պատկերին։ Սակայն մենք մշտապես բախվում ենք հետևյալ գաղափարին` որպեսզի լինենք խաղաղ, վստահ և հուսառատ, Աստված պետք է մեզ համար լինի հասկանալի ու կանխատեսելի։ Ըստ մեր մտածելակերպի՝ Նա պետք է լինի «անվնաս»։ Այս մտածելակերպով հանդերձ՝ մենք հակված ենք հուսահատության։

### Շաբաթվա ամփոփումը.
Աստծո բնավորության մեր ընկալումն ինչպե՞ս է մեզ օգնում վառ պահել մեր հույսը հնոցում։