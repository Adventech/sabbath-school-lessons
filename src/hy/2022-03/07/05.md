---
title:  Մեր Հոր ծրագրերը մեզ համար
date:  10/08/2022
---

`Յուրաքանչյուր ոք հույս է որոնում։ Սակայն որտե՞ղ կարելի է այն գտնել։ Որոշ մարդիկ հույս են գտնում իրենց ընկերների ժպիտում, մյուսները դա տեսնում են ֆինանսական կայունության կամ հաջողակ ամուսնության մեջ։ Իսկ դուք սովորաբար որտե՞ղ եք հույս ու քաջալերանք որոնում։`

Երեմիա մարգարեն գրում է մի ժողովրդի, ով կորցրել է հույսը՝ գտնվելով գերության մեջ։ «Բաբելոնի գետերի մոտ նստում էինք և լաց լինում Սիոնը հիշելիս» (Սաղմոսներ 137.1)։ Ու թեև նրանք ընկճված ու հուսալքված են, Երեմիան ներկայացնում է պատճառներ, թե ինչու նրանք չպետք է դադարեն հուսալ։

`Հույսի ի՞նչ պատճառներ են տրված Երեմիա 29.1-10 համարներում։`

Այս հատվածում կան հույսի երեք կարևորագույն պատճառներ, որոնք հարկավոր է ընդգծել։

Առաջին, Աստված Իր ժողովրդին ասում է, որ նրանք չպետք է կորցնեն իրենց հույսը, որովհետև այդ իրավիճակում հայտնվել են ո՛չ պատահաբար, ո՛չ էլ անկանխատեսելի չարիքի հետևանքով։ Քանի որ Ինքն Աստված է ասում. «Որոնց (Հուդային) Ես Երուսաղեմից տարագրեցի Բաբելոն» (Երեմիա 29.4)։ Ու թեև թվում է՝ չարը շրջապատում է նրանց, Հուդան միշտ եղել է Աստծո ձեռքերի մեջ։

Երկրորդ, Աստված Իր ժողովրդին ասում է, որ նրանք չպետք է կորցնեն իրենց հույսը, որովհետև Ինքը կարող է աշխատել նույնիսկ իրենց ներկա բարդ իրավիճակում։ «Եվ այն քաղաքի խաղաղությո՛ւնը ցանկացեք, ուր որ Ես ձեզ տարագրել եմ, և նրա համար Տիրոջն աղոթե՛ք, որովհետև նրա խաղաղությամբ ձեզ խաղաղություն կլինի» (Երեմիա 29.7)։

Երկրորդ, Աստված Իր ժողովրդին ասում է, որ նրանք չպետք է կորցնեն իրենց հույսը, որովհետև Ինքը պատրաստվում է վերջ դնել նրանց գերությանը որոշակի ժամանակի. «Որովհետև այսպես է ասում Տերը. «Երբ լրանա Բաբելոնի համար յոթանասուն տարին, Ես կայցելեմ ձեզ և կկատարեմ ձեզ համար Իմ բարի խոսքը, որպեսզի ձեզ վերադարձնեմ այստեղ» (Երեմիա 29.10)։

Աստված հավաստիացնում է ժողովրդին, որ հոգ էր տանում նրանց անցյալի, հոգ է տանում նրանց ներկայի և հոգ է տանելու նրանց ապագայի մասին, այնուհետև գեղեցիկ կերպով փոխանցում է Իր քնքուշ սերն Իր ժողովրդի նկատմամբ (տե՛ս Երեմիա 29.11-14)։

`Կարդացե՛ք Երեմիա 29.11-14 համարները՝ ձեր/ձեզ բառի փոխարեն կարդալով ձեր անունը, ասես Աստված այս խոստումներն անձամբ ձեզ է տալիս։ Կիրառե՛ք այս խոստումները ձեզ համար՝ անկախ նրանից, թե ինչ պայքարի ու մաքառումների միջով եք այժմ անցնում։`