---
title:  Խոսքը կարդալը
date:  02/11/2019
---

### Այս շաբաթվա ուսումնասիրության համար կարդացե՛ք.
Նեեմիա 8.1–8, Երկրորդ Օրինաց 31.9–13, Մատթեոս 17.5, Գործք առաքելոց 8.26–38, Նեեմիա 8.9–12, Ղևտացոց 23.39–43։

> <p>Հիշելու համարը.<p>
> «Եվ կարդում էին Աստծո օրենքի գրքում հստակ, և բացատրություն տալով հասկացնում էին կարդացածը» (Նեեմիա 8.8)։

Երուսաղեմի պարսպի վերակառուցումն ավարտին հասցվեց։ Դարպասները տեղադրելով՝ իսրայելացիները Նեեմիայի առաջնորդությամբ իրականացրեցին հիմնական առաջադրանքը։ Երբ պարսպի վերակառուցումն ավարտվեց, շրջակա ազգերը վախեցան և ճանաչեցին, որ «Աստվածանից եղավ այս բանը» (Նեեմիա 6.16)։ Թշնամիները գիտակցեցին, որ Իսրայելի Աստվածն իրական է, որովհետև ի հեճուկս իսրայելացիների վերապրած անհավատալի ընդդիմությանն ու ատելությանը, նրանք, այնուամենայնիվ, ավարտին հասցրեցին իրենց սկսած գործը:

Պարսպի վերակառուցման ավարտից հետո Նեեմիան Երուսաղեմի կառավարիչ (իր եղբայր Անանիին) և աշտարակի իշխան (Անանիային) նշանակեց։ Երկու պաշտոնյաներն էլ ընտրվեցին ավելի շուտ իրենց հավատարմության, վստահության և Աստծո նկատմամբ երկյուղի (Նեեմիա 7.2), քան իրենց ծագումնաբանության շնորհիվ։ Պարիսպն ավարտին հասցվեց Իլուլ ամսին (6-րդ ամսին, Նեեմիա 6.15)։

Ո՞րը պետք է լիներ հաջորդ քայլը։ Նեեմիա գրքի հաջորդ գլուխները (Նեեմիա 8–10) նկարագրում են իրադարձությունների կարևոր ընթացք, որոնք տեղի են ունենում Տիշրի՝ 7-րդ ամսում (Նեեմիա 8.2)։ Այս տեքստերում մենք կարող ենք տեսնել օրինակներ, թե ինչպես Իսրայելի որդիները վճռեցին հնազանդվել Աստծո Խոսքին և արդյունքում ինչպես ուրախացան։