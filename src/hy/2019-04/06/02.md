---
title:  Մարդիկ հավաքվում են
date:  03/11/2019
---

`Կարդացե՛ք Նեեմիա 8.1, 2 համարները։ Ի՞նչ պետք է սա մեզ ասի այն մասին, թե որքան կարևոր էր Աստծո Խոսքը մարդկանց համար։`

Երբ հրեաներն ի վերջո ավարտեցին պարսպի վերակառուցումն ու տեղափոխվեցին Երուսաղեմ, նրանք բոլորը հավաքվեցին Երուսաղեմի բաց հրապարակում յոթերորդ ամսում։ Յոթերորդ՝ Տիշրի ամիսը, հավանաբար իսրայելացիների համար ամենակարևոր ամիսն էր, քանի որ այն նվիրված էր Փողերը հնչեցնելու տոնին (նախապատրաստություն Աստծո դատաստանին, ամսվա առաջին օրը), Քավության օրվան (Դատաստանի օր, ամսվա 10-րդ օրը) և Տաղավարահարաց տոնին (Եգիպտոսից Աստծո ազատագրման և անապատում Նրա մատակարարման հիշատակ, ամսվա 15-րդ օրը)։ Հավաքույթը տեղի ունեցավ ամսվա առաջին օրը, երբ նշվում էր Փողերը հնչեցնելու տոնը։ Առաջնորդները միասին հավաքեցին ազգի տղամարդկանց և կանանց այս յուրահատուկ ժողովքի կապակցությամբ, որպեսզի Օրենքը կարդալու միջոցով նրանց հնարավորություն ընձեռվեր սովորել իրենց Աստծո և պատմության մասին։

Ժողովուրդը հրավիրեց Եզրասին բերել Մովսեսի Օրենքի գիրքը և կարդալ այն։ Իրադարձության կապակցությամբ նրանք նույնիսկ մի հարթակ, մի ամբիոն կառուցեցին։ Առաջնորդները չէին ստիպել ժողովրդին դա անել։ Ընդհակառակը, «նրանք»՝ ժողովուրդն ասաց Եզրասին Գիրքը բերել։ Ամենայն հավանականությամբ Եզրասը ժողովրդի համար կարդում էր Մովսեսի գրքերից, որոնք ներառում էին Սինա սարի վրա Մովսեսին տրված օրենքը։

`Կարդացե՛ք Երկրորդ Օրինաց 31.9–13 համարները։ Ի՞նչ է ասում Տերը նրանց այնտեղ, և ի՞նչ դասեր կարող ենք քաղել դրանից։`

Երկրորդ օրինաց 31.9–13 համարներում Մովսեսն ասաց իսրայելացիներին, որ Տաղավարահարաց տոնի ժամանակ նրանք պետք է միասին հավաքվեն և կարդան Աստծո Օրենքը։ Նշվում է, որ պետք է հավաքվեն հասարակության բոլոր խմբերը՝ տղամարդիկ, կանայք, երեխաները և իրենց երկրում ապրող օտարականները։

`Նեեմիա 8.1 համարի բառացի ընթերցմամբ հասկանում ենք, որ նրանք հավաքվեցին միասին «մեկ մարդի պես»։ Ի՞նչ է դա մեզ ասում հավատացյալների միջև միաբանության կարևորության մասին։`