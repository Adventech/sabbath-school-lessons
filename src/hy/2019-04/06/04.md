---
title:  Կարդալով և բացատրելով Խոսքը
date:  05/11/2019
---

`Կարդացե՛ք Նեեմիա 8.4–8 համարները։ Ինչպե՞ս էր կատարվում Օրենքի ընթերցանությունը։`

Երկու խումբ մարդիկ, յուրաքանչյուրը բաղկացած տասներեք մարդուց, կանգնած էին Եզրասի կողքին նրա ընթերցանության ողջ ընթացքում։ Առաջին խումբն (Նեեմիա 8.4) օգնում էր կարդալ Աստծո Խոսքը, իսկ երկրորդը՝ (Նեեմիա 8.7) հասկանալ հատվածները։ Մենք չունենք ոչ մի տեղեկություն այն մասին, թե բացօթյա հրապարակում այս գործընթացն ինչպես էր կազմակերպվում, այնուամենայնիվ, այն մարդիկ, ովքեր օգնում էին ընթերցանության մասով, հավանաբար ձեռքներին ունեին Թորան (եբրայական մագաղաթները ծանր էին, և դրանք բացելու համար մեկ ուրիշի օգնության կարիքն էր զգացվում) և դրանից կարդում էին հերթով իրար հաջորդելով։ Քանի որ կարդում էին առավոտից մինչև կեսօր, նրանք գտել էին հրապարակում կանգնած յուրաքանչյուրին մոտենալու ձևը։

«Բացատրություն տալով» և «հասկացնում էին կարդացածը» (Նեեմիա 8.8) արտահայտությունները կարող են վերաբերել հատվածների ինչպես բացատրությանը, այնպես էլ թարգմանությանը։ Այս դեպքում երկուսն էլ հավասարաչափ հնարավոր էին։ Մարդիկ վերադարձել էին Բաբելոնից, որտեղ ապրել էին շատ տարիներ, իսկ այնտեղ պետական լեզուն արամեերենն էր։ Ուստի շատերի, հատկապես երիտասարդ սերնդի համար եբրայերեն գրվածքները հասկանալն այնքան էլ հեշտ գործ չէր։ Միևնույն ժամանակ, Աստվածաշունչն ընթերցողները կարող էին օգտվել բացատրություններից կամ մեկնաբանություններից։ Քարոզն ու բացատրությունը համարները կենդանի են դարձնում և հորդորում են ունկնդիրներին անձնապես կիրառել լսած տեղեկությունը։

`Կարդացե՛ք Գործք առաքելոց 8.26–38 համարները։ Ի՞նչ է պատմվում այստեղ, որը զուգահեռ է նրան, ինչ կատարվում էր Երուսաղեմում համաձայն վերոգրյալ համարի։ Ի՞նչ դասեր կան այստեղ մեզ համար։`

Որպես բողոքականներ՝ մենք հասկանում ենք, որ անհատ հավատացյալը պետք է Աստծո Խոսքն ունսումնասիրի ինքնուրույն, որ չպետք է կուրորեն ընդունի ինչ-որ մեկի խոսքն աստվածաշնչյան ճշմարտության վերաբերյալ՝ անկախ տվյալ մեկի հեղինակությունից։ Միևնույն ժամանակ, ո՞ւմ չի տրվել համարների իմաստը բացատրելու ինչ-որ մեկի օգնության օրհնությունը։ Մենք, մեզանից յուրաքանչյուրը կարիք ունի ինքնուրույն հասկանալու, թե ինչի է հավատում, սակայն սա չի նշանակում, որ ժամանակ առ ժամանակ ուրիշները չեն կարող մեզ լուսաբանել Աստծո Խոսքը և ուսուցանել։