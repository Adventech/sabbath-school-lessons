---
title:  Կարդալով և լսելով օրենքը
date:  04/11/2019
---

Եզրասը «բերեց Օրենքը» հավաքվածների առաջ կարդալու։ Ի՞նչ կարդաց նա նրանց։ Միայն Տասը պատվիրանները կես օր շարունա՞կ։ Երբ ասվում է Օրենքի գիրքը, պետք է հասկանանք Մովսեսի հինգ գրքերը՝ Ծննդոցից մինչև Երկրորդ Օրինաց, որոնք հայտնի են որպես եբրայական Թորա։ «Օրենք» եզրույթը, այնուամենայնիվ, ներկայացնում է կարդացածի մի մասը միայն. ավելի ճիշտ կլիներ թարգմանել այն «ցուցումներ»։ Դրանք Աստծո ցուցումներն են, որոնք թույլ են տալիս մեզ ճանաչել այն արահետը, որով պետք է քայլենք, որպեսզի հասնենք մեր նպատակին։ Երբ Եզրասը կարդում էր, մարդիկ լսում էին իրենց պատմությունը որպես Աստծո ժողովուրդ՝ սկսած Արարումից մինչև Հեսուի ժամանակները։ Պատմությունների, երգերի, բանաստեղծությունների, օրհնությունների և օրենքների միջոցով նրանց հիշեցվում էր Աստծուն հետևելու համար իրենց պայքարի և իրենց նկատմամբ Աստծո հավատարմության մասին։ Թորան պարունակում է «օրենքը», սակայն այն ավելին է, քան դա. այն մարմնավորում է Աստծո ժողովրդի պատմությունը և հատկապես բացահայտում է Աստծո առաջնորդությունը։ Հետևաբար, Թորան համայնքին հաղորդում էր նրա արմատներն ու ինքնությունը։

`Կարդացե՛ք Նեեմիա 8.3, Երկրորդ Օրինաց 4.1, 6.3, 4, Հեսու 1.9, Սաղմոս 1.2, Առակաց 19.20, Եզեկիել 37.4 և Մատթեոս 17.5 համարները։ Ի՞նչ են մեզ սովորեցնում այս տեքստերն այն մասին, թե ինչպես պետք է համագործակցենք Աստծո Խոսքի հետ։`

Այն, որ մարդիկ ցանկանում էին լսել Աստծո Խոսքը, ամենայն հավանականությամբ 13 տարի առաջ Երուսաղեմ Եզրասի ժամանելուց ի վեր նրա ընթերցանության և Խոսքը ուսուցանելու արդյուքն էր։ Նա նվիրված էր Աստծո գործին և վճռել էր դրական արդյունքի հասնել։ Աստծո Խոսքն իրական դարձավ մարդկանց համար, քանի որ նրանք շարունակում էին լսել այն Եզրասից։ Որպես արդյունք՝ նրանք ողջախոհ որոշում կայացրեցին լսել, քանի որ հետաքրքրված էին Աստծուց խոսք լսելու մեջ։ Այս իրադարձության կապակցությամբ նրանք Թորային մոտենում էին երկյուղով և սովորելու ցանկությամբ։

Երբ ընկղմվում ենք Խոսքի մեջ, մեր կյանքում ավելի խորը ձգտում է առաջանում առ Աստված։

`Ինչպե՞ս եք վերաբերվում Աստծո Խոսքին։ Այսինքն, նույնիսկ երբ հայտարարում եք, որ հավատում եք դրան, ինչպե՞ս է այդ հայտարարությունն ի ցույց դրվում ձեր կյանքում: Ինչպե՞ս եք փորձում հնազանդվել Աստվածաշնչի ուսուցանածին։ Ձեր կյանքը որքա՞ն տարբեր կլիներ, եթե չհնազանդվեիք Աստծո Խոսքին։`