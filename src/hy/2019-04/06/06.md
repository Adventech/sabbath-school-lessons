---
title:  Տիրոջ ուրախությունը
date:  07/11/2019
---

«Տիրոջ ուրախությունը ձեր զորությունն է» (Նեեմիա 8.10) արտահայտությունը ծառայում է որպես հիշեցում՝ Աստծո կամքն է, որ մենք ուրախանանք և վայելենք կյանքը։ Ավելին, դա պարզապես ամեն տեսակի ուրախություն չէ, այլ այն ուրախությունը, որը գալիս է, երբ մենք ճանաչում ենք Աստծուն և Նրա սիրո իրականությունը։ Ուրախանալն Աստծով, Նրա բարությամբ և ցնծալն այն ամենով, ինչ Աստված տվել է, մի բան է, որը մենք պետք է փորձենք անել ամեն օր։ Ավելին, Աստծով ցնծալը մեզ ուժ է տալիս դիմակայելու օրվա բարդություններին և այն ամենին, ինչ կհանդիպի մեր ճանապարհին։

`Կարդացե՛ք Նեեմիա 8.13–18 համարները։ Ի՞նչ պատահեց այստեղ, և ի՞նչ է դա մեզ ասում այդ ժամանակվա մարդկանց և նրանց առաջնորդների մասին։`

Հաջորդ օրը ժողովրդի առաջնորդները եկան Եզրասի մոտ, որպեսզի ավելին սովորեն Աստծո գրքից։ Առաջնորդների ցուցաբերած այս նախաձեռնությունը ցույց էր տալիս համայնքը դեպի Աստված առաջնորդելու նրանց ցանկությունը։ Նրանք հասկացան, որ ժողովրդին ճշմարիտ ճանապարհով առաջնորդելը տեղի չի ունենա, եթե իրենք անձամբ չորոնեն Աստծուն և Նրա գիտությունը։

`Կարդացե՛ք Ղևտացոց 23.39–43 համարները։ Ի՞նչ էր իսրայելացիներին հանձնարարված անել և ինչո՞ւ։`

Նկատե՛ք, որ Նեեմիա 8.15 համարը վերաբերում է այն փաստին, որ այն, ինչ նրանք անում էին, համաձայն «գրվածի» էր։ Այստեղ մենք տեսնում ենք ևս մեկ օրինակ, թե որքան լրջորեն էին նրանք այժմ ցանկանում հնազանդվել Աստծո Խոսքին: Դա իր պատճառն ուներ. տասնամյակներ շարունակ գտնվելով գերության մեջ՝ նրանք դաս էին քաղել իրենց անհնազանդությունից։ Ղևտացոց գրքում ասվում է. «և ձեր Եհովա Աստծո առաջ յոթ օր ուրախանաք»՝ նշելով տոնը (Ղևտացոց 23.40)։ Այլ խոսքերով, հիշելով Աստծո ողորմության, շնորհի ու փրկության գործերը՝ ժողովուրդը պետք է ուրախանար այն ամենով, ինչ Տերն արել էր իրենց համար։

`Խորհե՛ք այն մասին, թե ինչ է մեզ տրվել Հիսուսով, Ում խորհրդանշում էին հին Իսրայելի բոլոր տոները։ Ինչպե՞ս կարող ենք սովորել ուրախանալ Տիրոջ մեջ նույնիսկ դժվարին ու ցավոտ փորձությունների ընթացքում։ Հատկապես այդ ժամանակ ինչո՞ւ է շատ կարևոր մեզ համար ուրախանալը։`