---
title:  Ժողովրդի պատասխանը
date:  06/11/2019
---

Երբ Եզրասը բացում է Աստծո Խոսքը՝ եբրայական Թորան, ժողովուրդը ոտքի է կանգնում։ Կարդալն սկսելուց առաջ Եզրասն օրհնում է Աստծուն։ Կարդալուց հետո ժողովուրդը ձեռքերը բարձրացնում է դեպի երկինք և միաձայն պատասխանում. «Ամեն, ամեն» (Նեեմիա 8.5, 6)։ Հետո նրանք խոնարհում են իրենց գլուխները և երկրպագություն են իրականացնում երեսները մինչև գետին խոնարհած։

`Կարդացե՛ք Նեեմիա 8.9–12 համարները։ Ինչո՞ւ էին առաջնորդները ժողովրդին ասում. «Սուգ մի՛ արեք և մի՛ լաք»։`

«Այսպես, հետագա տարիներին, երբ Աստծո օրենքն ընթերցվում էր Երուսաղեմում Բաբելոնից վերադարձած գերիներին, և մարդիկ ողբում էին իրենց օրինախախտությունների համար, բարձրաձայնվեցին շնորհալի խոսքեր. «Սուգ մի՛ անեք.... գնացեք, պարարտ բաներ կերեք և անուշ բաներ խմեք և բաժիններ ուղարկեք պատրաստություն չունեցողին, որովհետև այս օրը սուրբ է մեր Տիրոջ համար, և մի՛ տրտմեք, որովհետև Տիրոջ ուրախությունը ձեր զորությունն է» Նեեմիա 8.9, 10»։ Էլեն Ուայթ, Բժշկության ծառայություն, էջ 281։

Աստծո Խոսքը լսելով՝ մարդիկ ապշեցին իրենց մեղավորության վրա և սկսեցին լաց լինել։ Երբ Աստված Իրեն բացահայտում է մեզ, և մենք սկսում ենք հասկանալ, որ Աստծո էությունը լի է սիրով, բարությամբ, ողորմությամբ և հավատարմությամբ, մեր սեփական թերություններն ու ձախողումը ջրի երես են դուրս գալիս։ Աստծո սրբությունն Իր Խոսքի միջոցով տեսնելը պատճառ է դառնում, որ մեր ողբերգական վիճակը մեզ երևա նոր լույսի ներքո։ Այս գիտակցումն ստիպեց Իսրայելի ժողովրդին լաց լինել և սգալ, բայց նրանք չպետք է վշտանային, «որովհետև Տիրոջ ուրախությունը ձեր զորությունն է» (Նեեմիա 8.10)։ Այլ խոսքերով, ի հեճուկս իրենց ձախողումների՝ նրանք կարող էին վստահել Աստծո զորությանը։

Սա նաև յուրահատուկ օր էր, սուրբ օր, Փողերը հնչեցնելու տոնը (Ռոշ Հաշանահ), երբ փողերի կարճ հնչեցումն ազդարարում էր «սրտի» պատրաստության կարևորությունը Տիրոջ դատաստանի օրվան (Քավության օր, նշվում էր Տիշրի ամսվա 10-րդ օրը)։ Փողերի փչելն Աստծո առաջ կանգնելու և ապաշխարելու կանչ էր ազդարարում։ Քանի որ այդ օրը նախատեսված էր ժողովրդին հիշեցնելու Աստծուն վերադառնալու մասին, լացն ու սուգը հասկանալի էին։ Սակայն առաջնորդները հիշեցրեցին, որ քանզի նրանք ապաշխարել էին, Աստված լսել էր նրանց, ուստի և ժամանակն էր ուրախանալ Աստծո ներումով։

`Մեղքի սարսափելի լինելու մասին ի՞նչ պետք է մեզ ասի այն փաստը, որ Հիսուսը խաչ բարձրացավ որպես մեղքի խնդրի լուծման և մեզ հույս տալու միակ ճանապարհ։`