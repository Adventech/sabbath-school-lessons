---
title:  Նպատակ և եռանդ
date:  25/12/2019
---

`Ի՞նչ են մեզ սովորեցնում հետևյալ համարները Եզրասին և Նեեմիային առաջ մղող ուժի մասին (Նեեմիա 2.1–10, Եզրաս 7.8–10)։`

Իրենց արած ամեն ինչում Եզրասն ու Նեեմիան ձգտում էին տեսնել Աստծո կամքը Նրա ժողովրդի կյանքում կատարվելիս։ Այո՛, ժողովուրդն ամեն ինչ փչացրել էր, այո՛, նրանք կրել էին իրենց պատիժը դրա համար։ Սակայն Աստված, հավատարիմ վերականգնման մասին տված Իր խոստումներին, բացեց ճանապարհները, որպեսզի Իր ժողովուրդը վերադառնա խոստացված երկիր, և եթե նրանք հավատարիմ լինեին, ապա Նա կիրականացներ նպատակները, որոնք դրել էր Իր ժողովրդի համար։ Եվ Տերը, Իր իմաստությամբ, ընտրեց երկու շատ նվիրված մարդկանց, մարդիկ, ովքեր ինչ-որ կերպ նման էին Մովսեսին այս վերականգնման մեջ կենտրոնական դեր խաղալու համար, ճիշտ այնպես, ինչպես ընտրել էր Մովսեսի սերունդը յուրահատուկ առաջադրանքի համար։

Այս երկու մարդկանց նման մեծ առաջնորդները նպատակ ունեն։ Նրանք ունեն կյանքի նպատակ, ինչը խթանում է նրանց բոլոր գործողությունները։ Կարելի է ասել, որ և՛ Եզրասը, և՛ Նեեմիան իրենց կյանքում նպատակ ունեին։ Նրանք ունեին Աստծո ժողովրդի գտնվելու վայրի տեսլական և հետո ներդրեցին ամեն ջանք այդ նպատակն իրականություն դարձնելու համար։

Եզրասը դա արեց Սուրբ Գիրքն ուսումնասիրելու և Խոսքը մարդկանց սովորեցնելու միջոցով։ Նեեմիան խրախուսում էր մարդկանց անել այն, ինչը ճիշտ է, և համարձակորեն կանգնել Աստծո կողմում։ Այս երկու տղամարդիկ էլ ցանկանում էին Երուսաղեմը վերականգնված տեսնել, սակայն ոչ ընդամենը նյութապես վերականգնված։ Նրանք նաև ցանկանում էին տեսնել վերածնունդ և բարեփոխություն այդ քաղաքի բնակիչների հոգևոր կյանքում։ Ահա թե ինչու էին նրանք ուղղում, հանդիմանում մարդկանց, երբեմն էլ հստակ գործողություններ պահանջում։ Մեծ առաջնորդները հավատում են ավելի մեծ, ոչ թե սովորական կամ միջակ բաների։ Եզրասն ու Նեեմիան հավատում էին սիրող և զորավոր Աստծուն, Աստված, Ով կարող էր հրաշքներ գործել, և նրանք ուզում էին, որպեսզի յուրաքանչյուր մարդ խորը կապ ունենա Նրա հետ։

Նեեմիա գրքի առաջին իսկ գլխից սկսած ընթերցողին տպավորում է Նեեմիայի նվիրվածությունն Աստծո գործին, ինչպես նաև նրա վիշտն իր ժողովրդի վիճակի համար։ Առաջին գլխում նա լաց է լինում, երբ նրան տեղեկացնում են Հուդայում իսրայելացիների կրած դժվարությունների մասին։ Նեեմիան ծնկի է գալիս և խոստանում անել այն ամենը, ինչի Աստված իրեն կկանչի։ Նեեմիայի շարժիչ ուժն աշխարհը փոխելու գաղափարն է։ Նա գործի մարդ էր, Աստծո համար արվող գործի։ Բարձր աշխատավարձի կամ կարկառուն դիրքի միջոցով չէր (թեև Պարսկաստանում նա ուներ երկուսն էլ), որ Նեեմիան ընտրեց կատարել մտադրված փոփոխությունը, այլ Հուդա՝ ամեն քայլափոխին հակառակորդների ճնշումը կրող ոչ այնքան հեռանկարային ազգի մոտ գնալով։ Նա քայլ արեց հավատով՝ չնայած իր առջև ծառացած խոչընդոտներին։