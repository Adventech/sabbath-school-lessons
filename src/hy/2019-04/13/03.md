---
title:  Չարություն Եհովայի առաջ
date:  23/12/2019
---

**Կարդացե՛ք հետևյալ համարները։ Ի՞նչ են դրանք մեզ ասում այս առաջնորդների և իրենց կառավարած ժողովրդի վրա իրենց իսկ ունեցած ազդեցության մասին։**

`Գ Թագավորաց 15.26, 34`

`Դ Թագավորաց 13.1–3`

`Հովհաննես 11.46–53`

Ցանկացած ոլորտում առաջնորդի դիրքում գտնվող շատերիս համար սթափեցնող է մտածել, որ մեր առաջնորդությունն ունի մարդկանց հոգևորապես աճեցնելու կամ անկման տանելու ներուժ։ Եվ այստեղ ներկայացված բոլոր օրինակներում արդյունքը կործանիչ կերպով բացասական էր։

Հատկապես, մեր բնավորությունը և առ Քրիստոսն ունեցած նվիրվածությունն ազդեցություն է ունենում նրանց վրա, ում հետ մենք շփվում ենք։ Հոգևոր առաջնորդներն ազդում են ուրիշների վրա կա՛մ դեպի Աստված, եթե իրենք անձամբ փնտրում են Աստծուն, կա՛մ դեպի չարը, եթե Աստծուն չեն փնտրում։

Հակառակ նրա, ինչ մենք տեսանք այսօր, այն փաստը, որ Եզրասն ու Նեեմիան Աստծո հետ ամուր հարաբերություններ ունեին, անհերքելի է։ Եզրասի և Նեեմիայի մասին գրքերում արձանագրված ծոմերն ու աղոթքները գերազանցում են այլ մեծ առաջնորդների մասին Աստվածաշնչի ներկայացրած տեղեկություններին։ Ազգը քայլում էր Աստծո հետ նրանց առաջնորդության ներքո, նույնիսկ եթե ամեն ինչ կատարյալ չէր։ Նրանց կյանքի վեկտորն ուղղված էր դեպի Աստված։ Մյուս կողմից, այն փաստը, որ կային մարդիկ, ում վրա չազդեց և փոփոխության չբերեց Եզրասի և Նեեմիայի հավատը, վկայում է այն մասին, որ ուրիշ ոչ մեկի հավատը, բացի մեր սեփականից, չի կարող փոփոխել մեզ։ Ի վերջո, նայե՛ք այն մարդկանց, ովքեր ունեցան Հիսուսին Իր երկրային կյանքի ընթացքում տեսնելու, Նրա քարոզները լսելու և նույնիսկ Նրա հրաշքներին ականատես լինելու հնարավորությունը, և սակայն վերջում մերժեցին Նրան։ Այո՛, մենք դեր ենք խաղում, ինչ դիրքում էլ որ գտնվենք, և կարող ենք թե՛ բարու, թե՛ չարի ազդեցություն թողնել։ Սակայն, ի վերջո, յուրաքանչյուր մարդ Աստծո առաջ պետք է անձամբ պատասխան տա ի՛ր համար։

`Խորհե՛ք ձեր ազդեցության ոլորտում գտնվող մարդկանց մասին։ Ի՞նչ կերպ կարող եք բարելավել ձեր ազդեցությունը։`