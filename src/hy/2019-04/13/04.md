---
title:  Քաջություն և հզորացում
date:  24/12/2019
---

`Կարդացե՛ք Նեեմիա 4.7–23 համարները։ Ի՞նչ կերպ Նեեմիան քաջություն ցուցաբերեց։ Ի՞նչը նրան տվեց այդ քաջությունը։`

Նեեմիան դեմ կանգնեց իրենց թշնամիներին, ովքեր փորձում էին վախեցնել հրեաներին։ Նեեմիայի արձագանքը եղավ այն, որ նա նախաձեռնեց մարդկանց մարտի համար պատրաստելը։ Նեեմիան պարզապես չասաց. «Լավ, Աստված, ամեն ինչ Դու արա»։ Փոխարենը պատրաստեց մարդկանց իրենց մասն անելու համար։ Նրանք պահում էին սուրեր և պայքարի այլ պարագաներ, մինչդեռ միևնույն ժամանակ կառուցում էին պարիսպը։ Հրեաները Նեեմիայի առաջնորդության ներքո տեղի չտվեցին վախին, այլ փոխարենը համարձակ կանգնեցին ինքնապաշտպանվելու համար։ Նեեմիան խրախուսում էր ժողովրդին, հավատում նրանց ուժերին, համագործակցում նրանց հետ և նրանց տալիս գործելու պատասխանատվություն։ Նա լիազորում էր նրանց անել գործը, երբ բաշխում և նշանակում էր պատասխանատվությունները։ Նեեմիան պարզապես մարդկանց չէր ասում ինչ անել և գնում ու թաքնվում էր իր սենյակում։ Նա կանգնում էր նրանց կողքին ու անում էր այն բարդ աշխատանքը, որը պետք է արվեր։

Աստվածաշնչում կան դեպքեր, երբ Աստված հրամայել է ժողովրդին հանգիստ սպասել և դիտել, թե ինչպես է Ինքը պատերազմում, սակայն կան նաև շատ օրինակներ, երբ Աստված ասել է. «Պատրաստ եղեք գործելու, և Ես հաղթանակ կտամ ձեզ»։ Մենք պետք է մեր մասն անենք, եթե ուզում ենք տեսնել Աստծո ազատագրումն ու օրհնությունները։

«Նեեմիային իրենց իշխանությանը ենթարկելու նրա թշնամիների ձախողման պատճառը վերջինիս ամուր նվիրվածությունն էր Աստծո գործին և նրա հավասարապես ամուր վստահությունը Նրա հանդեպ։ Թեթևամիտ անձը հեշտությամբ է գայթակղության զոհ դառնում, իսկ այն կյանքը, որում կա ազնիվ նպատակ, գրավիչ մտադրություն, չարի համար հեշտ թիրախ չէ: Անընդհատ առաջ ընթացող մարդու հավատը չի թուլանում, քանի որ ամենուր նա ճանաչում է անսահման Սիրուն, Ով ամեն բան անում է իրագործելուԻր բարի նպատակները։ Աստծո ճշմարիտ ծառաներն աշխատում են չթուլացող վճռականությամբ, որովհետև շնորհի գահն է նրանց մշտական վստահությունը»։ Էլեն Ուայթ, Մարգարեներ և թագավորներ, էջ 660։

Եվ, ի վերջո, Նեեմիան քաջալերվում էր Աստծո իրական լինելու և Նրա զորության գիտակցումից։ Եվ ինչպես տեսանք, Աստծո մասին նրա գիտությունն ստիպեց նրան գործել իր հավատի համաձայն։

`Թեև համատեքստը տարբեր է, սակայն այն, ինչը մենք տեսանք Նեեմիայի մեջ, ինչպե՞ս է արտացոլում հետևյալ համարը. «Բայց մեկը կասի, թե դու հավատ ունես, և ես գործ ունեմ։ Ցույց տուր ինձ քո հավատը գործերից, և ես էլ ցույց կտամ քեզ իմ հավատն իմ գործերից» (Հակոբոս 2.18)։`