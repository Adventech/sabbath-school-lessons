---
title:  Խոնարհություն և համառություն
date:  26/12/2019
---

`Կարդացե՛ք Եզրաս 8.21–23, 31, 32 համարները։ Թագավորի հետ չխոսելու նրա որոշումը համարում եք հիմա՞ր, թե՞ համարձակ։ Ինչպե՞ս Եզրասն ու ժողովուրդը խոնարհություն դրսևորեցին։`

Որոշ ժամանակ անց Նեեմիան ընդունեց պաշտպանության համար թագավորի առաջարկած ուղեկցումը։ Բայց Եզրասը, իր վերադարձի պարագայում, հավատաց, որ Աստված լավագույնս կհատուցի, եթե իրենք թագավորից ոչինչ չխնդրեն։ Հետո, երբ անվնաս Հուդա հասան, այդ հաջողությունը վերագրեցին իրենց Աստծուն։ Միգուցե որոշ իրավիճակներում մենք ավելի շատ ապավինում ենք այլ մարդկանց և ոչ բավականաչափ Աստծո՝ Իր հնարավորությունները ցույց տալուն։ Այս իրավիճակում Եզրասն ընտրեց թույլ տալ Աստծուն անել գործը և ապացուցեց թագավորին, որ Աստված իրապես զորավոր Աստված է։

Սակայն Եզրասն անմտածված չէր գործում։ Նա ժողովրդին հավաքեց մեկտեղ, և նրանք աղոթեցին ու ծոմ պահեցին այս իրավիճակի համար։ Նրանք չնախաձեռնեցին իրենց ճամփորդությունը նախքան Աստծո հետ լուրջ ժամանակ անցկացնելը։ Նրանք Աստծո մոտ եկան խոնարհաբար՝ խնդրելով, որ Նրա պաշտպանությունը դառնա Նրա զորության նշան, և Աստված պատասխանեց։

`Կարդացե՛ք Նեեմիա 5.14–19 համարները։ Ինչպե՞ս Նեեմիան խոնարհություն ցույց տվեց։`

Իրական առաջնորդները պետք է պատրաստակամորեն խոնարհեցնեն իրենց և դառնան ծառաներ։ Իրավասու առաջնորդները չեն պահանջում և նրանց հարկավոր չէ «տիտղոս»՝ պատիվ վաստակելու համար։ Նեեմիայի դռները մշտապես բաց էին, և նա առատաձեռնորեն տալիս էր մարդկանց։ Նա ցույց էր տալիս առ Աստված ունեցած իր հավատը, և նրա անհավատալի նվիրվածությունն Աստծուն մարդկանց համար օրինակ էր ծառայում։ Նա ուներ ուժեղ անհատականություն և գործնական խառնվածք, բայց նա իրեն ոչ ոքից բարձր չէր դասում։ Այդ ժամանակներում նա ուներ հրեա ազգի մեջ ամենաբարձր պաշտոնը և մնում էր շատ առատաձեռն։ Իր կյանքում նա ի ցույց էր դնում Հիսուսի կյանքն ու վարդապետությունը, Ով մեզ սովորեցրեց, որ առաջնորդելու լավագույն ճանապարհն ուրիշներին ծառայելն էր։ Հիսուսն արեց այդ, ուստի մենք ևս, անկախ մեր զբաղեցրած դիրքից, պետք է անենք դա։

`«Եվ Նա նստեց տասներկուսին կանչեց և ասաց նրանց. Եթե մեկն ուզում է առաջին լինել, թող ամենից հետին և ամենի ծառա լինի» (Մարկոս 9.34)։ Ի՞նչ են Հիսուսի այս խոսքերը սովորեցնում մեզ այն մասին, թե ինչ ասել է լինել ճշմարիտ առաջնորդ Աստծո աչքում։`