---
title:  Երգելով Տիրոջ երգերը
date:  01/12/2019
---

`Կարդացե՛ք Նեեմիա 12.27–29 համարները։ Նկատե՛ք որոշ բանալի բառեր, որոնք բացահայտում են, թե ինչպիսին էր նրանց երկրպագությունն ու գովքը։ Ինչպե՞ս կնկարագրեք այն։`

Իսրայել ազգը հանձնարարել էր ղևտացիների հատուկ դասի լինել երգիչներ և երաժիշտներ տաճարի ծառայությունների համար։ Աստված ղեկավարում էր գործընթացը և ցուցումներ տալիս ծառայության համար, որովհետև տաճարում իրականացվող երկրպագությունը պետք է լիներ գեղեցիկ և իրականացվեր բարձր մակարդակով։

Դավիթ թագավորն այս արարողակարգը դարձրեց ավելի նրբագեղ և հիասքանչ, քան այն նախկինում եղել էր։ Ուստի Ասափի սերունդները, ում Դավիթը կարգել էր որպես տաճարի երկրպագության առաջնորդներ, դեռևս նշանակված էին որպես երգեցողներ, «որ Աստծո տան գործի վրա էին» (Նեեմիա 11.22)։

`Կարդացե՛ք Ա Մնացորդաց 25.6–8 համարները։ Ի՞նչ է սա մեզ սովորեցնում այն մասին, թե որքան կարևոր ու առանցքային էր երաժշտությունը նրանց երկրպագության և «Տիրոջ երգերը» երգելու համար։`

Երգիչները ղևտացիներ էին, այսինքն պաշտոնապես նշանակված էին որպես տաճարի ծառայողներ։ Սա նշանակում է, որ տաճարում երաժշտական ծառայությունն ապահովելը նրանց վճարովի աշխատանքն էր։ Դավիթ թագավորի ժամանակներում կազմավորվեց լիարժեք երաժշտական ակադեմիա, որը ղեկավարում էր թագավորն անձամբ։ Այնտեղ կային երիտասարդ և տարիքն առած ուսուցիչներ և աշակերտներ, ովքեր հերթափոխով աշխատում էին տաճարում՝ ապահովելով երաժշտական ծառայությունը։ Ոմանք գործիքներ էին նվագում, ոմանք՝ երգում, իսկ մյուսներն էլ հոգ էին տանում ծառայության ծամանակ օգտագործվող գործիքների և հանդերձների մասին։ Ո՞րն էր նման արհեստավարժ կազմակերպվածության նպատակը։ Այն օգնում էր զարգացնել տաղանդ և երկրպագության մեջ գերազանցություն։ Գերազանցությունը մշտապես պետք է լինի նպատակակետ երկրպագության մեջ։ Փառաբանությունը պետք է բխի սրտից և արտահայտվի լավագույն ձևով, որպեսզի մարդիկ հոգևորապես վերելք ապրեն։ Կարելի է ենթադրել, որ տաճարում երկրպագության ծառայությունն իրականացնող երաժիշտներն ու երգիչներն ընտրվում էին ամենայն բծախնդրությամբ:

`Ի՞նչ կերպ եք երկրպագության ուրախությունն զգացել երաժշտության միջոցով։ Ինչո՞ւ է դա կարևոր ձեզ համար։`