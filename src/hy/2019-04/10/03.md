---
title:  Մաքրագործում
date:  02/12/2019
---

Երբ Սուրբ Գիրքը խոսում է պարսպի նվիրաբերման, հետո երգիչների հավաքվելու մասին, հաջորդ՝ Նեեմիա 12.30 համարը խոսում է սրբագործման մասին։ «Եվ քահանաներն ու ղևտացիները սրբվեցին, և սրբեցին ժողովրդին և դռները և պարիսպը»։

Եբրայերեն «սրբվել» բառի արմատը՝ թըր, նշանակում է լինել մաքուր, լինել անարատ, և այն օգտագործվում է հինկտակարանյան բազմաթիվ համատեքստերում, ներառյալ Աստծո առաջ բարոյապես մաքուր ու անարատ լինելու իմաստը։

`«Բայց եթե լույսի մեջ ման գանք ինչպես Նա է լույսի մեջ, հաղորդություն ունենք իրար հետ, և Նրա Որդի Հիսուս Քրիստոսի արյունը մեզ սրբում է ամեն մեղքից։ Եթե ասենք թե մեղք չունենք, մեր անձերը խաբում ենք և ճշմարտությունը չկա մեզանում։ Ապա թե մեր մեղքերը խոստովանենք, Նա հավատարիմ է և արդար, որ մեր մեղքերը թողի մեզ, և սրբի մեզ ամեն անիրավությունից» (Ա Հովհաննես 1.7–9)։ Ի՞նչ է մեզ սովորեցնում այս համարը 1) մարդկային բնույթի, 2) Աստծո ներողամտության և 3) մեր կյանքում Աստծո զորության մասին։`

Տաճարն ու ծառայությունները հին Իսրայելի կրոնի անկյունաքարային բաղադրիչներն էին։ Բայց տաճարն ու դրա ծառայությունները ոչ թե նպատակ էին, այլ միջոց։ Եվ այդ նպատակը, իհարկե, ժողովրդին իրենց ուխտի Աստծո՝ Տեր Հիսուս Քրիստոսի հետ փրկարար հարաբերությունների տանելը և Նրա մաքրագործող զորությունն իրենց կյանքում ճանաչելն էր։ Եվ մեզ դրդում է Աստծուն սիրել և Նրան երկրպագել այն բանի գիտակցումը, թե ինչ է Աստված արել, ինչից է Տերը մեզ փրկել։ Դա պատճառներից մեկն է, որ հին Իսրայելում մարդիկ մշտապես պատմում էին, թե Աստված ինչ է արել իրենց անցյալում։ Դա նաև օգնում էր նրանց գիտակցել Աստծո բարությունն ու սերը. դրանք շատ կարևոր էին ուրախության և երախտագիտության համար, որ պետք է տարածվեին նրանց երկրպագության փորձառության վրա։

Մեզ համար այսօր մեղքի ներման զգացումն ու գնահատումը պետք է երախտագիտություն առաջացնի առ Աստված, ինչպես նաև հույսի և ուրախության զգացողություն։ Հետո հեշտանում է Տիրոջը փառաբանելը և Նրա բնավորության գեղեցկության համար գնահատանքի խոսքեր արտահայտելը։ Եվ Աստծո բնավորության ուրիշ ի՞նչ ավելի մեծ հայտնություն կարող ենք ունենալ, քան Հիսուսին խաչի վրա տեսնելը, Ով կրում է մեր մեղքերի պատիժը, որպեսզի մենք ինքներս այդ պատիժը չկրենք։

`Անկախ ձեր անցյալի մեղքերից կամ ներկայիս բնավորությունից, խաչի մոտ կարող եք լիակատար ներում գտնել, և հենց այս պահին։ Ինչո՞ւ չընդունել այն ներումը, որը Հիսուսն առաջարկում է ձեզ հենց հիմա։`