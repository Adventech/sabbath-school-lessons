---
title:  Հետագա ուսումնասիրության համար
date:  06/12/2019
---

Կարդացե՛ք Էլեն Ուայթի Քայլեր դեպի Քրիստոս գրքի 83-95 էջերի «Աճելով Քրիստոսում» գլուխը։

«Քրիստոսի խաչը փրկվածների ուսումնասիրության առարկան ու փառաբանության երգն է լինելու ամբողջ հավերժության ընթացքում: Փառավորյալ Քրիստոսի մեջ նրանք տեսնելու են խաչյալ Քրիստոսին: Երբեք չի մոռացվի, որ Նա, ով Իր զորությամբ ստեղծել ու պահել էր անսկիզբ ու անծայր տիեզերքի անհամար աշխարհները, Աստծո Սիրելին, երկնքի Վեհափառությունը, Նա, Ում քերովբեներն ու լուսաշող սերովբեները հիացմունքով երկրպագում էին, խոնարհեցրեց Իրեն` վեհացնելու ընկած մարդուն, որ Նա կրեց մեղքի պատիժն ու ամոթը, և Հայրը երեսը ծածկեց Իրենից, մինչև որ կորած աշխարհի վշտերը փշրեցին Նրա սիրտը և խլեցին Նրա կյանքը Գողգոթայի խաչի վրա: Այն, որ բոլոր աշխարհների Ստեղծողը, բոլոր ճակատագրերի Դատավորը մի կողմ դրեց Իր փառքը, և մարդու հանդեպ սիրուց դրդված` խոնարհեցրեց Իր անձը, ընդմիշտ առաջացնելու է տիեզերքի զարմանքն ու հիացմունքը: Նայելով իրենց Փրկչին ու Նրա դեմքին տեսնելով Հոր հավերժական փառքը, տեսնելով Նրա գահը, որ հաստատված է հավիտյանս հավիտենից, և իմանալով, որ Նրա թագավորությանը վերջ չի լինելու, փրկվածների ժողովուրդը հիասքանչ օրհներգ է թնդացնում. «Արժանի է, արժանի է Գառը, որ մորթվեց և փրկագնեց մեզ Աստծուն Իր ամենաթանկ արյունով»»։ Էլեն Ուայթ, Մեծ պայքար, էջ 651, 652։

**Հարցեր քննարկման համար**

`Դասարանում խոսե՛ք երկրպագության ժամանակ ակնածանքի և ուրախության միջև ճիշտ հավասարակշռությունը գտնելու մասին։ Կամ խորհե՛ք այս հարցի շուրջ՝ այնուամենայնիվ, ակնածանքն ու ուրախությունն իրար բացառո՞ւմ են։`

`Իսրայելացիները Երուսաղեմի պարիսպը հանձնեցին Աստծո պաշտպանությանը նավակատիքի արարողությամբ և այդպիսով ընդունեցին, որ պարիսպն անօգուտ է, եթե Աստված չի պաշտպանում այն։ Սողոմոնը հրաշալի կերպով արտահայտել է այդ միտքը. «Եթե Տերը չշինի տունը, զուր են աշխատում նրա շինողները։ Եթե Տերը չպահպանի քաղաքը, զուր է անքուն լինում պահապանը» (Սաղմոս 127․1)։ Ի՞նչ պետք է սա մեզ ասի Տիրոջ համար կատարած մեր ձեռնարկումների մասին։`

`Ի՞նչ դեր ունի երաժշտությունը ձեր տեղական եկեղեցու երկրպագության փորձառության մեջ։`

`Սուրբ Գիրքը հստակ է՝ Հիսուսը մեր Քահանայապետն է երկնային սրբարանում։ Հատկապես ի՞նչ է Նա անում այնտեղ մեզ համար։ Երկրային տաճարում քահանաների ծառայությունը ի՞նչ կարող է մեզ սովորեցնել այն մասին, թե ինչ է անում Հիսուսը մեզ համար երկնային տաճարում։`