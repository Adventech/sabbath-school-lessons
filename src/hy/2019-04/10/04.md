---
title:  Գոհություն երգողների երկու մեծ խումբ
date:  03/12/2019
---

`Կարդացե՛ք Նեեմիա 12.31–42 համարները։ Ինչո՞ւ էր երաժշտությունն այս տոնակատարության այդքան կարևոր մաս։`

Նեեմիայի ժամանակներում երկրպագության ծառայության մաս էին կազմում երկու երգչախմբեր, որոնք իրենց երաժշտական գործիքներով շրջում էին Երուսաղեմում՝ երախտագիտության երգեր երգելով։ Նրանք սկսում էին միևնույն վայրից, հետո բաժանվում էին. ամեն մեկը գնում էր տարբեր ուղղությամբ, բայց քայլում էր քաղաքի պարսպի շուրջը։ Մի խմբի ղեկավարը Եզրասն էր, ով գնում էր առջևից, իսկ մյուս խմբի հետևից գնում էր Նեեմիան։ Երկու երգչախմբերը կրկին հանդիպում էին Ձորի դռան մոտ և այնտեղից ուղևորվում դեպի տաճար։ Փողերը փչող քահանաները համալրում էին յուրաքանչյուր շքերթ։ Հենց երգչախմբերը մտնում էին տաճար, նրանք կանգնում էին միմյանց դեմ-հանդիման։ Դա գերազանցորեն կազմակերպված երթ և երկրպագության ծառայություն էր։

Որպեսզի պատասխանենք այն հարցին, թե ինչու է երաժշտությունը տոնակատարության և երկրպագության ծառայության այդքան կարևոր մաս կազմում, պետք է դիտարկենք դրա իմաստը տաճարի ենթատեքստում։ Երաժշտությունը տաճարում համերգ չէր, որը մարդիկ գալիս էին ըմբոշխնելու, ինչպես գնում են լսելու համերգասրահում ներկայացված Բեթհովենի 4-րդ սիմֆոնիան։ Այլ երբ երաժիշտներն սկսում էին նվագել և երգել, մարդիկ խոնարհվում էին աղոթք անելու։ Դա նրանց երկրպագության մի մասն էր կազմում։

Տաճարի և երկրպագության գլխավոր գործողությունը վերաբերում էր զոհաբերություններին, որն ինքնին բավականին տհաճ երևույթ է։ Ի վերջո նրանք անում էին ոչ այլ ինչ, քան անմեղ կենդանիների կոկորդները կտրելը։ Այդպիսի գեղեցիկ երաժշտության առկայությունը, բացի մարդկանց մտքերը դեպի երկինք ուղղելը, շատ կերպերով օգնում էր ամբողջ երկրպագության փորձառությունն ավելի հաճելի դարձնել։

`Աստվածաշնչում գտե՛ք այնպիսի օրինակներ, երբ երաժշտությունը եղել է երկրպագության կարևոր մաս։ Խորհե՛ք հատկապես Ելից 15.1, Բ Մնացորդաց 20.21, 22 և Հայտնություն 15.2–4 համարների շուրջ։`

Ե՛վ երկրի վրա, և՛ երկնքում երաժշտությունը երկրպագության փորձառության մաս է կազմում։ Նկատե՛ք, որ վերը նշված տեքստերում բոլոր երգերը նվիրված են նրան, թե ինչ է Տերն արել Իր ժողովրդի համար, ներառյալ նրանց «գազանի դեմ» հաղթանակ շնորհելը (ի վերջո ուրիշ ի՞նչ կերպ նրանք կարող էին ստանալ այդ հաղթանակը)։ Դա հնչում էր որպես փառաբանություն առ Աստված Նրա փրկության համար։

`Թվարկե՛ք մի քանի բան, որոնք Աստված արել է ձեզ համար, և որոնք հիանալի պատճառ են Նրան փառաբանություն երգելու համար։`