---
title:  Քահանաներն ու ղևտացիները որպես երկրպագության մաս
date:  05/12/2019
---

`Կարդացե՛ք Նեեմիա 12.44–47 համարները։ Ինչո՞ւ Հուդան ուրախացավ «քահանաների և ղևտացիների վրա, որ կանգնել էին»։ Ինչո՞ւ էին նրանք կարևոր։`

`Ի՞նչ էր խորհրդանշում քահանաների (ովքեր ղևտացիներ էին) գործը։ Տե՛ս Եբրայեցիս 9.1–11 համարները։`

«Քրիստոսի բարեխոսությունը մարդու համար վերին սրբարանում նույնքան էական է փրկության ծրագրում, որքան Նրա մահը խաչի վրա: Իր մահով Նա սկսեց այն գործը, որն Իր հարությունից հետո գնաց ավարտելու երկնքում: Մենք պետք է հավատով մտնենք «վարագույրի ներսի կողմը, ուր որ մեզ համար առաջնորդ մտավ Հիսուսը» (Եբրայեցիս 6.20)»։ Էլեն Ուայթ, Մեծ պայքար, էջ 489։

Եվ կրկին, թեև այն ժամանակ մարդկանց, անկասկած, բացված չէր այնքան լույս, որքան բացված է մեզ, միևնույնն է, նրանք հասկանում էին, որ ղևտացիների գործը (միայն ովքեր կարող էին ծառայել տաճարում) շատ կարևոր էր։ Նրանք ուրախ էին, որ Աստծո գործը պետք է կատարվի նրանց միջոցով։

Ազգն Աստծո հետ ժամանակ էր անցկացնում Նրա խոսքը կարդալով, աղոթելով, երկրպագելով և իրեն Աստծուն վերանվիրաբերելով։ Այս ամենի մեջ նրանք գիտակցեցին, որ տաճարի ծառայողներն անուշադրության են մատնվել, և նրանց պետք է վերականգնել։ Այժմ, երբ նրանք նորից հաստատվեցին, ժողովուրդը ցնծում էր այն կարևոր գործի համար, որ ղևտացիները պետք է անեին իրենց համար։ Աստված ցույց տվեց ազգին, որ տաճարի ծառայողներն Իր նախանշած երկրպագության մաս են կազմում։

Ցավոք, ծառայողներին, Խոսքի ուսուցիչներին և երաժիշտներին հաճախ պատշաճ ուշադրություն չի դարձվում։ Նույնիսկ Նեեմիայի ժամանակներում ղևտացիների վճարը երբեմն եղել է բավարար, երբեմն՝ շատ քիչ։ Ղևտացիները շատ ժամանակ ստիպված են եղել անցնել այլ գործերի՝ իրենց ընտանիքներն ապահովելու համար, որովհետև մարդիկ դադարել էին տասանորդ և ընծա տալ։

Առանց տասանորդների և ընծաների համաշխարհային եկեղեցին գոյություն ունենալ չի կարող։ Եթե ուզում ենք, որ մեր ծառայողները շարունակեն ծառայել եկեղեցում, ապա պետք է աջակցենք նրանց դրամական օգնությամբ այնպես, ինչպես բանավոր գնահատանքով։ Եկեղեցին կարող է երբեք կատարյալ չդառնալ, սակայն դա չպետք է նսեմացնի Աստծուն ընծայելը, որպեսզի Նրա գործն առաջ գնա ամբողջ աշխարհում։