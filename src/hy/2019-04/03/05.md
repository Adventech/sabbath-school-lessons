---
title:  Աստծո ընտրությունը
date:  16/10/2019
---

Շատ է խոսվում Աստծո՝ մի բան անելու համար մեզ ընտրելու մասին։ Մարդիկ տարբեր կերպ են պատկերացնում այդ ընտրությունը։ Ի՞նչ է Աստվածաշունչն ասում մեր ընտրվելու մասին։

`Կարդացե՛ք Հռոմեացիս 8.28, 29 համարները։ Ի՞նչ անելու է Աստված մեզ կանչում։ Ինչի՞ համար է Նա մեզ ընտրում։`

Այս հատվածում հատկապես նշվում է, որ Աստված նախատեսել էր, որ մարդիկ նման լինեին Իր Որդու պատկերին։ Չի ասվում, թե Աստված ոմանց համար նախատեսել է փրկություն, ոմանց համար՝ դատապարտություն, և որ մենք այս հարցում ընտրություն չունենք։ Այլ խոսքերով, ընտրությունը մեզ վերափոխելու նպատակով է կատարվում։ Մենք պետք է վերափոխվենք, որպեսզի արտացոլենք Աստծո Որդուն։ Այս վերափոխման խոստումը տրված է հաջորդ համարում (Հռոմեացիս 8.30), որտեղ Պողոսը՝ հեղինակը, հաստատում է, որ նրանց, ում Աստված կանչում է, նաև արդարացնում է (մեզ արդար է դարձնում) և փառավորում է (սրբագործում է)։ Այսպիսով, մեզ վերափոխելու հարցում մենք մենակ չենք թողնված, այլ Աստված խոստանում է իրականացնել դա Իր զորությամբ։

`Կարդացե՛ք Հռոմեացիս 9-րդ գլուխը։ Աստծո ի՞նչ ընտրություն կամ կանչ է նկարագրված այս գլխում։`

Հռոմեացիս 9-րդ գլխում Պողոսը քննարկում է յուրահատուկ առաջադրանքի համար Աստծո կողմից ընտրվելը։ Իսրայելացիներն ընտրվել էին Աստծո մասին բարի լուրն աշխարհին տանելու համար։ «Հակոբին սիրեցի և Եսավին ատեցի» (Հռոմեացիս 9.13) արտահայտությունը սովորաբար սխալ է հասկացվում. իբր Աստված սիրում էր եղբայրներից միայն մեկին։ Սակայն այս համարի ենթատեքստում Պողոսն ասում է, որ Հակոբն ընտրված էր, իսկ Եսավը՝ ոչ։ Ինչի՞ համար էր ընտրված Հակոբը. լինելու Իսրայել ազգի հայրը։ Այսպիսով, կա Աստծո կողմից ընտրվելու երկու տեսակ։ Առաջինը, Աստված ընտրում է յուրաքանչյուրիս փրկության համար և ուզում է, որ մենք վերափոխվենք Հիսուսի պատկերով։ Երկրորդ, Աստված ընտրում է տարբեր մարդկանց յուրահատուկ հանձնարարության համար։

`Ինչո՞ւ է խրախուսական իմանալ, որ դուք նախասահմանվել եք փրկության համար։ Ինչո՞ւ, այնուամենայնիվ, դա չի նշանակում, որ ձեր ընտրությունները չեն կարող Աստծո առաջարկած փրկությունը կորցնելու պատճառ դառնալ։`