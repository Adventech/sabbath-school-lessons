---
title:  70 շաբաթները և 2300 օրերը
date:  15/10/2019
---

Դանիել 9.24 համարի «Յոթանասուն յոթնյակ է վճռված» արտահայտության մեջ տեղ գտած «վճռված» բառը տառացիորեն նշանակում է «կտրված» (յոթանասուն յոթնյակ է կտրված)։ Թեև «վճռված» թարգմանված բառն այլևս ոչ մի տեղ չի հանդիպում Աստվածաշնչում, այն հանդիպում է հրեական գրականության մեջ և նշանակում է «կտրել» ավելի երկար ինչ-որ բանից։ Քանի որ Դանիել 8-րդ գլուխը ներկայացնում է 2.300 տարիների մարգարեությունը, որի սկիզբը նշված չէ Դանիել 8-րդ գլխում, տրամաբանական է կարծել, որ երբ հաջորդ գլուխը (Դանիել 9) խոսում է «վճռված» կամ «կտրված» 490 տարիների մասին, ապա դրանք կարող են «կտրվել» միայն նախորդ գլխում նշվող 2.300 մարգարեական տարիներից։ Ի վերջո, ուրիշ էլ ինչի՞ց կարող էր այս ժամանակահատվածը «կտրվել», եթե ոչ մեկ այլ, ավելի երկար մարգարեական ժամանակահատվածից։

`Կարդացե՛ք Դանիել 8-րդ գլուխը։ Ո՞րն էր տրված տեսիլքի չբացատրված մասը (տե՛ս հատկապես Դանիել 8.14, 26, 27)։`

Կան մի քանի պատճառներ, թե ինչու են փոխկապակցված Դանիել 9.24–27 համարների 70 շաբաթվա մարգարեությունը և Դանիել 8.14 համարի 2.300 երեկոների ու առավոտների մարգարեությունը.

1. երկուսն էլ ժամանակին վերաբերող մարգարեություններ են,
2. «տեսիլք» և «հասկանալ» յուրահատուկ եզրույթները միավորում են դրանք (տե՛ս Դանիել 8.26, 27 և 9.23),
3. երկու մարգարեությունների մեկնաբանություններն էլ տրվում են Գաբրիելի կողմից (տե՛ս Դանիել 8.16 և 9.21),
4. Դանիել 8-րդ գլխում տեսիլքի միակ չբացատրված մասը 14 համարի 2.300 երեկոների և առավոտների մասն էր (որոնք երբեմն թարգմանվում են «օրեր»),
5. Դանիել 8-րդ գլուխը պարունակում է տեսիլքը և դրա մասնակի բացատրությունը, մինչդեռ Դանիել 9-րդ գլուխը պարունակում է միայն բացատրություն, այս դեպքում Դանիել 8-րդ գլխի միակ չբացատրված մասի բացատրությունը, որը 14 համարում ներկայացված 2.300 օրվա մարգարեությունն էր, տեսիլքի միակ մասն է, որը Դանիելը չէր հասկացել (տե՛ս Դանիել 8.27)։

Եզրաս գրքում մեզ տրված տեղեկությունը լրացնում է Դանիել գրքի մարգարեական կանխատեսումների բաց մասերը, մասնավորապես, թե երբ կարող ենք սկսել պատմության մեջ հաշվարկել Քրիստոսի ծառայության և մեզ համար արված աշխատանքի կարևորագույն հատվածներին վերաբերող մարգարեական ժամանակը։

<img style="max-width:100%" src="https://sabbath-school-stage.adventech.io/api/v1/hy/quarterlies/2019-04/lessons/03/days/prophecy.png" />