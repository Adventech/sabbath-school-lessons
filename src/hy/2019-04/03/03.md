---
title:  Մարգարեական ժամանակ
date:  14/10/2019
---

Այս եռամսյակի առաջին դասում մենք ուսումնասիրեցինք, թե ինչպես Աստված կանչեց Զորաբաբելին (մոտավորապես ՔԱ 538թ.) և Եզրասին (ՔԱ 457թ.) յուրահատուկ ծառայության։ Երկրորդ դասում մենք տեսանք Աստծո կանչը Նեեմիայի համար (ՔԱ 444 թ.)։ Պետք է գիտակցենք, որ այս կանչերը ներդաշնակ են եղել Աստծո կանխատեսության հետ։ Օրինակ, Զորաբաբելն Աստծուց յուրահատուկ առաջադրանք անելու հուշում ստացավ ի պատասխան 70 տարիների գերության ավարտի, որի մասին Երեմիան մարգարեացել էր։

`Ո՞ր տարում Եզրասը ծառայության կանչվեց։ Դա նույն տարին էր, երբ Արտաշես թագավորը հրովարտակ հրապարակեց։ Ինչո՞վ է նշանավոր այդ տարին մարգարեության մեջ։ Կարդացե՛ք նաև Դանիել 9.24–27 համարները։`

Դանիել 9.25 համարն ասում է, որ «Երուսաղեմը դարձյալ շինելու համար հրամանը դուրս գալուց մինչև Մեսիա իշխանը յոթը յոթնյակ և վաթսուներկու յոթնյակ կա»։ Այս մարգարեության վերջին շաբաթը նշված է 27-րդ համարում։ Քանի որ մեկ շաբաթն ունի յոթ օր, նշանակում է, որ մարգարեական շաբաթը հավասար է 7 տարվա (Թվոց 14.34, Եզեկիել 4.5, 6)։ Այսպիսով, այս մարգարեությունը խոսում է 70 շաբաթի մասին, որը հավասար է 490 տարվա։ Պատասխան ակնկալող հարցն է՝ ո՞րն է 70 շաբաթ տևող մարգարեության սկիզբը։ Համաձայն նշված տեքստի՝ այն կսկսվի Երուսաղեմը վերակառուցելու հրամանը տալով։

Ընդամենը երեք հրաման է տրվել, որոնք վերաբերել են հրեա ազգի վերականգնմանը։ Կյուրոսը, Դարեհը և Արտաշեսն արձակել են վերակառուցման հրամաններ։ Սակայն միայն Արտաշեսի տված հրամանն է պարունակում հենց Երուսաղեմ քաղաքին վերաբերող մտահոգություն, և միայն այս հրամանն է կապակցվում Աստծուն՝ Իր միջամտության համար փառաբանությանը (Եզրաս 7.27, 28)։

Յոթանասուն շաբաթվա մարգարեության սկիզբը հաշվում ենք ՔԱ 457թ. սկսած, որը, ինչպես նշված է Եզրաս 7.7–26 համարներում, Արտաշես Ա արքայի թագավորության յոթերորդ տարին էր։ Ի հավելումն, քանի որ ՔԱ 457թ.-ը նաև Դանիել 8.14 համարի 2.300 օր տևող մարգարեության սկիզբն է (տե՛ս վաղվա դասը), այս հրամանը հանդիսանում է այդ երկու մարգարեությունների սկիզբ։ Յոթանասուն շաբաթն ավարտվում է 34թ., երբ Ավետարանի քարոզչությունն ընդարձակվում և հասնում է ընդհուպ մինչև հեթանոսներին (որ նշանավորվեց վաղ եկեղեցու հալածանքով և Ստեփանոսի նահատակությամբ)։ Վերջին շաբաթվա կեսը համարվում է 31թ.-ը, որը Հիսուսի՝ խաչի վրա մահանալու տարին է։

`Նորից կարդացե՛ք Դանիելի գրքի 9.24–27 համարների մարգարեությունը։ Ապշեցուցիչ ճշգրտությամբ ինչպե՞ս է այն բացահայտում Հիսուսի ծառայությունը։ Ինչպե՞ս պետք է այսպիսի մարգարեությունն օգնի ամուր հաստատել մեր հավատը։`