---
title:  Եզրասի և Նեեմիայի կանչվելը
date:  13/10/2019
---

Մենք կարող ենք ասել, որ Եզրասն ընտրվեց տարբեր պատճառներով. (1) նա պատրաստակամ էր գնալ, (2) նա առաջնորդ էր, և (3) նա հմուտ դպիր և ուսուցիչ էր։ Կան ևս շատ պատճառներ, որոնք կարող ենք նշել։ Սակայն կա մի համար, որը լավագույնս նկարագրում է, թե ինչու Եզրասին տրվեց այս առաջադրանքը։

`Ի՞նչ է Եզրաս 7.10 համարն ասում Եզրասի մասին։ Ինչպե՞ս կարող էր Եզրասը «պատրաստել» կամ «ուղղել» իր սիրտն «Աստծո օրենքը» խնդրելու և կատարելու համար։`

«Պատրաստել» կամ «ուղղել» բառը եբրայերենում «կուն» բառն է։ Այն կարող է թարգմանվել «պատրաստել, ուղղել, ամուր լինել, հաստատուն կերպով հիմնել, կայուն կամ ապահով լինել»։ Ուստի այս հատվածի ճշմարիտ նշանակությունն է, որ Եզրասն իր սիրտը պատրաստեց կամ իր սրտում հստակ կերպով դրեց որոնել Աստծուն։

Երուսաղեմ ժամանելուց հետո Եզրասը ձևավորեց Աստծուն նվիրված լինելու օրինակ և Երուսաղեմում 13 տարի սովորեցրեց Աստծո Խոսքը։ Նրան կարող էր թվալ, թե այդ 13 տարիների ընթացքում ոչինչ չի փոխվել, սակայն երբ պարիսպը վերակառուցվեց, մարդիկ ժողով արեցին. ոչ այն պատճառով, որ որևէ մեկը նրանց ստիպել էր, այլ որովհետև իրենք էին ցանկացել։ Եզրասից լսած Աստծո Խոսքը նրանց սրտում արմատներ էր գցել։

`Ինչո՞ւ Նեեմիան ընտրվեց։ Կարդացե՛ք Նեեմիա 1.1–11 համարները։`

Նեեմիայի սիրտը նվիրված էր Աստծուն և ժողովրդին։ Նա անհանգիստ էր, երբ իմացավ, որ Երուսաղեմի աշխատանքը կանգ է առել։ Նեեմիան նախանձախնդիր էր այդ գործի համար և, ինչպես Եզրասը, նա կամովին նվիրվել էր այդ գործին։ Աստված պատասխանեց նրանց աղոթքներին և ցանկություններին։ Երբեմն մենք կարծում ենք, թե եթե ինչ-որ բան սիրում ենք, ապա դա Աստծուց չէ, որովհետև Աստված տալիս է միայն բարդ առաջադրանքներ, որոնք դժկամորեն կկատարեինք։ Սակայն եթե մենք Աստծո հետ ենք քայլում, սիրած գործով զբաղվելու ցանկությունները հաճախ Աստծուց են տրված։ Աստված ուզում է, որ մենք եռանդով և սիրով անենք այն, ինչ անում ենք Իր համար։

`Ի՞նչ կերպ եք զգացել այն իրականությունը, որ Աստված կանչում է ձեզ Իր համար անելու այն, ինչը դուք սիրում եք։`