---
title:  Աստծո կանչը
date:  12/10/2019
---

### Այս շաբաթվա ուսումնասիրության համար կարդացե՛ք.
Եզրաս 7.10, Նեեմիա 1.1–11, Դանիել 9.24–27, Դանիել 8, Հռոմեացիս 8.28, 29, Հռոմեացիս 9, Ելից 3, 4։

> <p>Հիշելու համարը.<p>
> «Օրհնյալ լինի մեր հայրերի Տեր Աստվածը, որ այսպիսի միտք դրեց թագավորի սրտում Երուսաղեմում եղող Տիրոջ տունը փառավորելու» (Եզրաս 7․27)։

Արդյոք Աստված ամեն մի մարդու կանչո՞ւմ է յուրահատուկ առաջադրանքի համար։ Կա՞ն արդյոք չափանիշներ, որոնք մեկին ավելի հարմար են դարձնում որոշակի առաջադրանքի համար, քան մյուսին։ Արդյո՞ք այդ չափանիշները մարդիկ այլ կերպ են տեսնում, Աստված՝ այլ։ Մեզանից շատերն ամենայն հավանականությամբ կպատասխանեին «այո» հատկապես վերջին երկու հարցերին։ Կան ժամանակներ, երբ Աստված կրթության կամ փորձառության միջոցով պատրաստում է մեզ որոշակի առաջադրանքի համար, մեկ ուրիշ ժամանակ Նա ընտրում է մեզ պարզապես ծառայելու համար, քանի որ մենք պատրաստակամ ենք և խոնարհ։ Սակայն ոչ միշտ է հեշտ հասկանալ, թե որն է Աստծո կանչը մեր կյանքում, այնպես չէ՞։ Այդուհանդերձ, Աստվածաշունչը լի է այն մարդկանց օրինակներով, ում Աստված ընտրում է յուրահատուկ հանձնարարության համար։

Հետաքրքրական է, որ Եզրասն ու Նեեմիան Աստծո կողմից կանչվել էին յուրահատուկ առաջադրանքի՝ ավերակները վերակառուցելու համար։ Այնուամենայնիվ այս դեպքում վերակառուցումը ներառում էր տարբեր առաջադրանքներ։ Նրանք պետք է Իսրայելի ժողովրդին առաջնորդեին դեպի Երուսաղեմ և վերակառուցեին տաճարն ու քաղաքը։ Միևնույն ժամանակ, պետք է ժողովրդին սովորեցնեին Աստծո մասին և, ամեն ինչից վեր, առաջնորդեին նրան Աստծո հետ հավատարիմ հարաբերությունների։ Խոսե՛ք Աստծո կողմից կանչվածության, ինչպես նաև այլ կարևոր բաների մասին։