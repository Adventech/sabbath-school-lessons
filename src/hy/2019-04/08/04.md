---
title:  Ուխտի կառուցվածքը
date:  19/11/2019
---

Աստվածաշունչն ուսումնասիրող գիտնականները ընդունում  են, որ աստվածաշնչյան ուխտերն ունեն յուրահատուկ կառուցվածք, որը երևում է նույնիսկ հին քետացիների արած ուխտերում։ Սա նշանակում է, որ Աստված հաղորդակցվում է մարդկանց հետ այնպիսի լեզվով, որ մարդիկ, հաշվի առնելով իրենց մշակույթը, հասկանան այն։

Հին Իսրայելի ժամանակների ուխտերն ունեին հետևյալ մասերը՝ ներածություն (ով է Աստված), պատմական նախաբան (մեկնաբանում էր նախորդ հարաբերությունները), պայմաններ ու օրենքներ, օրհնություններ ու անեծքներ, վկայություններ, հատուկ դրույթներ կամ ուխտի նշան։ Ուստի չպետք է զարմանալի լինի, որ այն ժամանակներում Աստված Իր ժողովրդի հետ հաղորդակցվելու համար նմանատիպ մի բան օգտագործեց։ Նա օգտագործեց այն, ինչին այդ մարդիկ ծանոթ էին։

Օրինակ, ամբողջ Երկրորդ Օրինաց գիրքը գրված է ուխտի ձևաչափով, որովհետև Մովսեսն Աստծո ժողովրդին հրավիրում է իրենց Աստծո հետ նոր ուխտի հարաբերությունների մեջ մտնել։ Այն արտահայտում է ուխտը հետևյալ կերպ՝ (1) Ներածություն (Երկրորդ Օրինաց 1.1–5), (2) Պատմական նախաբան (Երկրորդ Օրինաց 1.6–4.43), (3) Պայմաններ կամ օրենքներ (Երկրորդ Օրինաց 4.44–26.19), (4) Օրհնություններ և անեծքներ (Երկրորդ Օրինաց 27–30), (5) Վկայություններ (Երկրորդ Օրինաց 30.19), և վերջապես՝ (6) Հատուկ դրույթ (Երկրորդ Օրինաց 31.9–13)։

`Կարդացե՛ք Հեսու 24-րդ գլուխը։ Ինչպե՞ս է ուխտի այս օրինակը բացահայտվում այդ գլխում ևս։`

Նույն սկզբունքը մնում է ուխտի նորոգման դեպքում, որը ներկայացնում է Հեսուն։

Նախ, տրվում է ներածություն, որտեղ Աստված ներկայացնում է Իրեն որպես «Իսրայելի Տեր Աստված» (Հեսու 24.2)։ Հետևում է երկար պատմական նախաբան, որտեղ Հեսուն հիշեցնում է ժողովրդին, թե անցյալում Աստված ինչ է արել նրանց համար (Հեսու 24.2–13)։ Այս պատմությունից հետո, թվարկվում են պայմանները կամ օրենքները (Հեսու 24.14, 15, 23), այնուհետև նշվում են օրհնություններն ու անեծքները (Հեսու 24.19, 20), սահմանվում վկայությունները (Հեսու 24.22, 27), և նշվում է հատուկ դրույթը (Հեսու 24.25, 26)։ Այստեղ ևս կիրառվում է ուխտի հիմնական ձևաչափն Իսրայելի հետ հաղորդակցվելու և նրան ցույց տալու ոչ միայն Աստծո առաջնորդությունն իր անցյալում, այլ նաև այն, թե ինչ է իրենից պահանջվում ուխտը մինչև վերջ պահելու համար։

`Կարդացե՛ք Հեսու 24.15 համարը։ Ի՞նչ սկզբունք կա այստեղ, որը կարող ենք կիրառել մեզ վրա այսօր։`