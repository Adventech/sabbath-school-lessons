---
title:  Ուխտերը պատմության մեջ
date:  18/11/2019
---

Ջրհեղեղից հետո Աստված նորից սկսեց, այժմ արդեն Նոյի և նրանից հետո եկող մարդկանց միջոցով։ Նրանց հետ ևս Աստված որոնեց մի հարաբերություն, և այդ հարաբերության գլխավոր գաղափարն ուխտն էր։ Աստվածաշունչն առանձնացնում է յոթ մեծ ուխտեր, որ Աստված արել է մարդկանց հետ.

- 1-ին Ուխտ – Ադամ (Ծննդոց 1–3)
- 2-րդ Ուխտ – Նոյ (Ծննդոց 6–9)
- 3-րդ Ուխտ – Աբրահամ (Ծննդոց 12.1–3)
- 4-րդ Ուխտ – Մովսես և Իսրայել ազգ (հայտնի է որպես Սինայի կամ Մովսիսական Ուխտ, Ելից 19–24)
- 5-րդ Ուխտ – Փենեհես (Թվոց 25.10–13)
- 6-րդ Ուխտ – Դավիթ (Բ Թագավորաց 7.5–16)
- 7-րդ Ուխտ – Նոր Ուխտ (Երեմիա 31.31–34)

`Կարդացե՛ք հետևյալ համարները։ Ի՞նչ նկատի ունեն դրանք «հավիտենական ուխտ» ասելով։ (Ծննդոց 9.16, 17.7, Եսայիա 55.3, Եբրայեցիս 13.20)։`

Աստվածաշունչը «հավերժական ուխտ» եզրույթն օգտագործում է տասնվեց անգամ, որոնցից տասներեքը հատկապես կիրառվում է Աբրահամի, Սինայում Իսրայելի և Դավիթի հետ ունեցած ուխտերի համար։ Վերը նշված ուխտերից յուրաքանչյուրը, թեև եզակի, կրում էր «հավերժական ուխտի» կնիքը։ Ճիշտ այնպես, ինչպես հավերժական ավետիքն է առաջին անգամ նշվում Ծննդոց 3.15 համարում, հետո մշտապես բացահայտվում ողջ Աստվածաշնչում, նույնը կիրառվում է նաև հավերժական ուխտի համար։ Յուրաքանչյուր հաջորդ ուխտ ծառայում է սիրո հավերժական ուխտի մեր ընկալումը պարզեցնելու և խորացնելու համար, որը հնարավորինս լիարժեքորեն բացահայտվում է փրկության ծրագրում։ Նոր և Հին Ուխտերը, ինչպես դրանք հաճախ տարբերակվում են, պարունակում են միևնույն բաղադրիչները։

- Սրբագործում. «Իմ օրենքը պիտի դնեմ նրանց ներսում, և նրանց սրտի վրա պիտի գրեմ այն» (Երեմիա 31.33, համեմատե՛ք Եբրայեցիս 8.10 համարի հետ)։
- Հաշտեցում. «Ես պիտի լինեմ նրանց Աստված, և նրանք պիտի ինձ համար ժողովուրդ լինեն» (Երեմիա 31.33, Եբրայեցիս 8.10)։
- Առաքելություն. «Եվ այլևս մեկ մարդ իր ընկերին և մեկ մարդ իր եղբորը պիտի չսովորեցնի ասելով, թե ճանաչեք Տիրոջը, որովհետև նրանք ամենքը պիտի ճանաչեն Ինձ, նրանց փոքրերից մինչև նրանց մեծերը» (Երեմիա 31.34, Եբրայեցիս 8.11)։
- Արդարացում. «Ես պիտի ներեմ նրանց անօրենությունները և նրանց մեղքերը այլևս պիտի չհիշեմ» (Երեմիա 31.34, Եբրայեցիս 8.12)։