---
title:  Ուխտի գաղափարը
date:  17/11/2019
---

`Կարդացե՛ք Նեեմիա 10.1–29 համարները (վերհիշե՛ք նաև Նեեմիա 9.36–38 համարները)։ Ո՞վ է անում այս ուխտը, և ինչո՞ւ են նրանք մտնում դրա մեջ։`

Թեև միայն առաջնորդները ստորագրեցին փաստաթուղթը, համարում ակնհայտորեն նշվում է, որ բոլոր «մնացած ժողովուրդը» «անեծքով երդում արին, որ գնան Աստծո օրենքով» (Նեեմիա 10.28, 29)։ Ի՞նչն էր այդքան նշանակալից այդ ուխտի մեջ, որ նրանք բոլորը ցանկանում էին Աստծո հետ համաձայնության մեջ մտնել։ Այս հարցին պատասխանելու համար մենք պետք է հետ գնանք դեպի ամենասկիզբ և հասկանանք ուխտի աստվածաշնչյան գաղափարը։

Ուխտը կարևոր էր, որովհետև այն մեղավոր մարդկանց հետ Աստծո շփման պատմության մի մասն էր և ի ցույց էր դնում մարդկանց հետ հարաբերություններ կերտելու Աստծո փափագը։ Այն նաև թույլ էր տալիս մարդկանց դրսևորել Աստծուն նվիրվելու իրենց փափագը։

Ծննդոց 1-ին և 2-րդ գլուխներում ներկայացված արարման աստվածաշնչյան պատմությունը ոչ միայն ներկայացնում է առաջին մարդկանց արարումը, այլ նաև նրանց և Աստծո, ինչպես նաև միմյանց միջև եղած հարաբերությունը։ Այնուամենայնիվ, մեղքը ներխուժեց և քայքայեց այդ բոլոր հարաբերությունները։ Մեղքն արարման հակադրույթն է, որը մահ է բերում։

Ադամի սերունդն ի վերջո պառակտվում է, քանի որ Կայենն ընտրում է չարը (Ծննդոց 4.8–19), իսկ Սեթը նվիրվում է Աստծուն (Ծննդոց 5.3–24)։ Կայենի սերնդի մեջ չարի ընտրությունը հասնում է իր գագաթնակետին Ղամեքի ժամանակ (Ծննդոց. 4.17–19), ով Ադամից հաշված յոթերորդ սերունդն էր, և ով ներմուծեց բազմակնությունը։ Կայենի կողմի խախտումներն ու վրեժը կանգնած են Սեթի սերունդների հավատարմության կողքին։ Սեթի սերունդը ևս հաշվվում է, և յոթերորդն այս շարքում Ենովքն էր, ով «Աստծո հետ վարվեց» (Ծննդոց 5.24) և կենդանի երկինք վերցվեց։

Ցավոք, աշխարհն ավելի շատ չարին տրվեց, քան Աստծուն, և հասավ մի պահ, երբ հավատարիմների սերունդը շատ քչացավ, և շուտով չէր լինելու նույնիսկ մի ընտանիք, ում միջոցով Աստված կարող էր իրականացնել Իր խոսքը՝ ուղարկելով խոստացված Սերմը մարդկությանը փրկելու համար։ Այդ ժամանակ Աստված միջամտեց ջրհեղեղով։ Թեև ջրհեղեղը քայքայում էր, փոփոխություն և կյանքի կործանում, այնուամենայնիվ Աստված կործանեց միայն այն, ինչ մարդիկ արդեն կործանել էին (Ծննդոց 6.11–13)։

`Ինչպե՞ս եք անձամբ զգացել մեղքի քայքայիչ ուժի իրական լինելը։ Ո՞րն է մեղքի դեմ միակ զորությունը, և ինչպե՞ս ենք մենք օգտվում դրանից։`