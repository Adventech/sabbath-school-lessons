---
title:  Տաճարը
date:  21/11/2019
---

`Նորից կարդացե՛ք Նեեմիա 10.32–39 համարները։ Ինչո՞ւ էին տաճարի ծեսերը կարևոր իսրայելացիների համար, ինչպես ցույց է տրվում «մեր Աստծո տունը չձգենք» (Նեեմիա 10.39) նախադասության մեջ։ Ինչո՞ւ էր տաճարն առհասարակ այդքան կարևոր հավատի համար (տե՛ս նաև Եբրայեցիս 8.1–7)։`

Իսրայելացիները խոստացան, որ հոգ կտանեն տաճարի մասին։ Թեև նրանք մի փոքրիկ խումբ էին՝ ֆինանսապես կեղեքված թագավորների կողմից, նրանք որոշում կայացրեցին, որ պետք է տան նույնիսկ փոքրիկ եկամուտից, որպեսզի տաճարը բարգավաճի, ոչ թե միայն գոյատևի։ Ուստիև որոշեցին ամեն տարի իրենց ունեցվածքի մեկ երրորդը տալ տաճարի ծառայությունների համար, ինչպես օրենքն էր պահանջում, և չսպասել մարդահամարին։ Ազգը տեսավ, որ կարիք կա անել ավելին, քան պահանջվում է։ Բացի այդ, նրանք տրամադրեցին խորանի փայտի այրման պատասխանատվությունը հատուկ ընտանիքների, քանի որ գիտակցեցին, որ առանց կազմակերպման արարողակարգը կթուլանա։

Երախայրիները, անասունների առաջնեկները և տասանորդներն ու ընծաները տաճարի ծառայության այն մասն էին, որոնք ապահովում էին քահանաների և ղևտացիների ծառայությունը։ Ամեն ինչի տասներորդ մասը հատկացվում էր ղևտացիներին։ Անասունների առաջնեկների փոխարեն երբեմն գումար էր տրվում, որն ավելացվում էր ղևտացիների ստացած գումարին։ Այնուամենայնիվ, ղևտացիների տասներորդ մասի տասներորդ մասը բաժին էր հասնում քահանաներին։

Տաճարը ծառայում էր որպես Իսրայել ազգի զարկերակ։ Այն այնքան կարևոր էր նրանց հավատի համար, որ երբ Նաբուգոդոնոսոր թագավորը կործանեց տաճարն ու տարավ սուրբ անոթները, ազգը մեծագույն ողբերգություն ապրեց։

Երբ տաճարը պատշաճ կերպով ղեկավարվում էր, այն ազգին տալիս էր առույգ հոգևոր կյանք, որովհետև ժողովրդին ցույց էր տալիս մեղքի խնդրի լուծման միակ տարբերակը, որը գառի մահվան միջոցով էր միայն։ Երբ Հիսուսը մեռավ խաչի վրա, այդ լուծումը գտնվեց (Հռոմեացիս 5.5–10)։ Ավելին, Քավության օրվա ամենամյա ծառայության միջոցով մարդիկ սովորում էին, որ Աստված ունի ծրագիր չարից և մեղքից ազատվելու համար։ Այլ խոսքերով, տաճարը ծառայում էր որպես միջոց մարդկանց բացահայտելու փրկության ողջ ծրագիրը։ Այն դասերը, որոնք կարող ենք քաղել տաճարի ծառայություններին նայելով, մեծ են և անհրաժեշտ. դրանք մեզ ավելի մեծ պատկերացում են տալիս Աստծո բնավորության մասին և նկարագրում են փրկության ծրագիրը։

`«Ճշմարիտ է այս խոսքը և ամեն ընդունելության արժանի, որ Քրիստոս Հիսուսն աշխարհ եկավ մեղավորներին փրկելու, որոնց առաջինը ես եմ» (Ա Տիմոթեոս 1.15)։ Ո՞րն էր Պողոսի հույսը, և ինչպե՞ս կարող ենք այն նաև մեր սեփականը դարձնել։`