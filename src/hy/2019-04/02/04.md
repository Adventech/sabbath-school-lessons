---
title:  Նեեմիան խոսում է
date:  08/10/2019
---

Նեեմիա 1.11 համարն ասում է, որ Նեեմիան թագավորի մատռվակն էր։ Սա մեզ կարող է անշուք մի պաշտոն թվալ, սակայն մատռվակները հզոր ազդեցություն ունեցող մարդիկ էին, քանի որ մշտական և սերտ կապ ունեին թագավորի հետ։ Մատռվակները համտեսում էին թագավորին մատուցվող խմիչքները՝ վերջինիս հիվանդությունը կամ մահը կանխելու նպատակով։ Հերոդոտոսը նշում է, որ պարսիկները մատռվակներին մեծագույն պատվի էին արժանացնում, քանի որ վարջիններս համարվում էին բարձրաստիճան պաշտոնյաներ։ Օրինակ, Ասորեստանի Ասորդան թագավորի մատռվակը նաև թագավորության գլխավոր նախարարն էր։ Այսպիսով, Նեեմիան արքունիքում բարձր դիրք է զբաղեցնում. թագավորին մոտ գտնվելով՝ նա աղաչում է Աստծուն օգտագործել իրեն Հուդայի իրավիճակի մասին թագավորի հետ խոսելու համար։

`Կարդացե՛ք Նեեմիա 2.1–8 համարները։ Ի՞նչ պատահեց Նեեմիայի աղոթքի և ծոմի արդյունքում։`

Աղոթքը պատասխանվում է Նիսան ամսին, որը կոպիտ հաշվարկով ՔԱ 444թ. ապրիլ ամիսն էր։ Չորս ամիս է անցել այն պահից ի վեր, երբ Անանին և հրեաները Նեեմիային հայտնեցին Երուսաղեմի մասին տհաճ լուրը։ Չորս ամիս շարունակ Նեեմիան աղոթում էր և ծոմ պահում, և ամեն օր նրան կարող էր թվալ, թե Աստված չի պատասխանում։ Բայց Աստծո ժամանակները միշտ կատարյալ են։ Աստված պատրաստում էր թագավորին Նեեմիային լսելուն և բարեհաճ պատասխան տալուն։

Հին ժամանակներում ամեն օր չէին հանդիպում այնպիսի իրադարձություններ, որ թագավորության մատռվակը որոշակի ժամանակով ազատվեր իր պարտավորություններից և ուղարկվեր մի ուրիշ երկիր այնտեղ կառավարիչ լինելու համար։ Աստված խոսեց Նեեմիայի միջոցով և դիպավ պարսիկ թագավոր Արտաշես Ա-ի սրտին, ով համաձայնեց Նեեմիային Հուդայի երկրում կառավարիչ նշանակել։ Թագուհու ներկայության մասին նշումը ցույց է տալիս, որ հավանաբար տեղի ունեցողը մասնավոր հավաքույթ էր, քանի որ սովորաբար թագուհին ներկա չէր լինում պաշտոնական հավաքույթներին։ Նեեմիան միանգամից չի նշում Երուսաղեմի մասին, որպեսզի թագավորին զերծ պահի կանխակալ մտքերից, այլ թագավորին ուղղված իր խոսքը ներկայացնում է որպես անձնական խնդրանք։ Մինչև հատուկ վայրի անունը կնշվեր, թագավորն արդեն տեղի էր տվել։

`Ի՞նչ զուգահեռներ կարող ենք տեսնել այս արքունիքում Նեեմիայի դիրքի և Բաբելոնի արքունիքում Դանիելի դիրքի միջև։ Ի՞նչ է ասում Նեեմիայի բնավորության մասին այն փաստը, որ թագավորն այդքան դրական է տրամադրված նրա նկատմամբ։`