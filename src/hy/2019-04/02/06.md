---
title:  Նեեմիան նախապատրաստվում է իր հանձնառությանը
date:  10/10/2019
---

Կասկած չկա, որ Տերն էր կանչել Նեեմիային այս առաջադրանքն իրագործելու և պիտի տրամադրեր նրան անհրաժեշտ ամեն ինչ։ Զինված Աստծո խոստումների գիտությամբ և Աստծո կողմից կանչված լինելու վստահությամբ՝ Նեեմիան շարունակեց գործը։ Սակայն նա առաջ էր գնում զգուշությամբ և աղոթքով։ Այլ խոսքերով, չնայած նա գիտեր, որ Աստված իր հետ է, չէր դադարում խորհել իր անելիքների շուրջ։

`Կարդացե՛ք Նեեմիա 2.11–20 համարները։ Ի՞նչ է անում Նեեմիան պարիսպը վերակառուցելու ծրագրին նախապատրաստվելու համար։`

`Առաջնորդության դասեր.`

Դաս 1. Նեեմիան ոչ ոքի չի պատմում, թե «Աստվածն ինչ է դրել իմ սրտում, որ Երուսաղեմին անեմ» (Նեեմիա 2.12)։ Նա ոչ միայն չի պատմում թշնամուն, այլ թաքցնում է նաև հրեա առաջնորդներից։ Նա տեղեկություններ է հավաքում, թե ինչ պետք է արվի։

Դաս 2. Նախքան որևէ բան ներկայացնելը Նեեմիան կատարում է իր աշխատանքը և ծրագրում է այն ամենը, ինչ պահանջվում է։

Դաս 3. Երբ Նեեմիան խոսում է այս առաջադրանքի մասին, առաջին հերթին ընդգծում է այն, թե Աստված մինչև հիմա ինչ է արել այս արշավն առաջ տանելու համար, հետո ավելացնում է թագավորի խոսքերը։ Նախքան համախոհություն խնդրելը, նա խրախուսում է։ Սա ոչ այլ ինչ է, քան հրաշք, որ հրեաներն այսքան բարեհաճորեն են պատասխանում և որոշում են կառուցել ի հեճուկս վերահաս ընդդիմության։ Նեեմիայի աղոթքների և ծոմի միջոցով Աստված պատրաստեց ոչ միայն թագավորին, այլ նաև հրեա ազգին, որպեսզի նրանք համարձակ և խիզախորեն պատասխանեն։

`Կարդացե՛ք Նեեմիա 2.19, 20 համարները։ Ի՞նչ են մեզ ասում այս տեքստերը Նեեմիայի հավատի մասին։ Ինչպե՞ս կարող էին Երկրորդ Օրինաց 7.9, Սաղմոս 23.1–6 և Թվոց 23.19-ի պես համարներն օգնած լինել Նեեմիային։`

Մեր խոսակցությունները ցույց են տալիս, թե ով ենք մենք և ինչի ենք իրապես հավատում։ Նեեմիան հակված է խրախուսող բառեր ասել։ Նա չի վախենում Աստծուն ներառել իր յուրաքանչյուր ասելիքում, ինչպես նաև փառաբանել Նրան, նույնիսկ երբ մարդիկ ծաղրուծանակի են ենթարկում իրեն։ Չնայած այն փաստին, որ Նեեմիան գիտի իր և իր ազգի նկատմամբ թշնամու քամահրանքը, նա չի մեղմացնում իր խոսքերն ու չի մոռանում Աստծուն իր խոսակցություններում։ Ինչպես Հովսեփը Եգիպտոսում շատ տարիներ առաջ, Նեեմիան չի վախենում ներկայացնել իր Աստծուն մի ժողովրդի մեջ, ով չի հավատում Նրան։