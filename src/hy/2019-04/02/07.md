---
title:  Հետագա ուսումնասիրության համար
date:  11/10/2019
---

Կարդացե՛ք Էլեն Ուայթի Մարգարեներ և թագավորներ գրքի 628–634 էջերի «Հնարավորությունների մարդը» գլուխը։

Նեեմիան աղոթքի մարդ էր. «Նեեմիան հաճախ էր հոգին թափել Աստծո առաջ իր ժողովրդի համար։ Բայց հիմա, աղոթքի ընթացքում, մի սուրբ ծրագիր ձևավորվեց նրա գլխում։ Նա վճռեց, որ եթե հնարավոր լինի ստանալ թագավորի համաձայնությունը և անհրաժեշտ օգնությունը գործիքներ և շինանյութ ձեռք բերելու համար, ինքն անձամբ կնախաձեռնի Երուսաղեմի պատերը վերակառուցելու և Իսրայելի ազգային ուժը վերականգնելու գործը։ Եվ նա խնդրեց Տիրոջը, որ իր ծրագիրն իրագործելու համար Նա իրեն շնորհի արժանացնի թագավորի առաջ։ «Եվ հաջողություն տուր այսօր քո ծառային,- թախանձեց նա,- և ինձ ողորմություն գտնել տուր այս մարդի առաջ»: Իր խնդրանքը թագավորին ներկայացնելու համար Նեեմիան չորս ամիս սպասեց բարենպաստ հնարավորության»: Էլեն Ուայթ, Մարգարեներ և թագավորներ, էջ 629, 630։

**Հարցեր քննարկման համար**

`Պատասխանելով չորեքշաբթի օրվա դասին՝ ի՞նչ է նշանակում այն, որ ողջ Աստվածաշնչում՝ ինչպես Հին, այնպես էլ Նոր Կտակարաններում, Աստծո կողմից կանչվածները հանդիպել են սարսափելի ընդդիմության։ Իրականում, ի՞նչ է նշանակում, որ նրանք ընդդիմության էին հանդիպում համարյա ամեն մի գործի ժամանակ։ Միգուցե ավելի ճիշտ կլինի հարցնել, թե ո՞ւմ կարող ենք օրինակ բերել, ով կանչվել է Աստծո կողմից Նրա կամքը կատարելու և չի հանդիպել ընդդիմության։ Ի՞նչ է սա մեզ ասում այն մասին, թե ինչու չպետք է հուսահատվենք, երբ նույնիսկ Աստծո կամքը կատարելիս հանդիպում ենք մեծ խոչընդոտների, որոնք դժվարացնում են այն ծրագրի իրականացումը, որը մենք հավատում ենք, որ Աստծո կանչն է։`

`Կարդացե՛ք Նեեմիա 2.18 համարը։ Ի՞նչ է սա մեզ ասում անձնական վկայության ուժի մասին, և թե որքա՞ն կարևոր էր այն դրական պատասխան ստանալու համար, որը Նեեմիան ստացավ իր եղբայր հրեաներից։`

`Ո՛չ Եզրասը, ո՛չ Նեեմիան ոչինչ իրականացնել չէին կարող առանց թագավորի օգնության։ Այլ խոսքերով, Աստծո այս մարդիկ համագործակցում էին քաղաքական հեղինակությունների հետ, ովքեր հեթանոսներ էին։ Ի՞նչ դաս կարող ենք քաղել սրանից այն մասին, թե որպես եկեղեցի՝ երբ և որտեղ կարող ենք համագործակցել քաղաքական ուժերի հետ, ով էլ որ նրանք լինեն։ Միևնույն ժամանակ, այդ համագործակցության մեջ ինչո՞ւ եկեղեցին պետք է շատ զգույշ լինի։`

`Դասարանում կարդացե՛ք Նեեմիայի աղոթքը (Նեեմիա 1.1–11)։ Ի՞նչ կարող եք քաղել դրանից, ինչը կօգնի խորացնել ձեր հարաբերություններն Աստծո հետ։ Ի՞նչ է դա սովորեցնում Աստծուն հանձնվելու, խոստովանության և խոստումներ պահանջելու մասին։`