---
title:  Նեեմիան վատ լուր է ստանում
date:  06/10/2019
---

Նեեմիայի գրքի սկիզբը փոքր-ինչ նման է Դանիելի գրքի սկզբնամասին (կարդացե՛ք Դանիել 1.1, 2), և դա վատ լուր է։ Այո, շատերն են վերադարձել իրենց նախնիների հայրենիքը, սակայն նրանց գործերն այնքան էլ լավ չէին ընթանում այնտեղ։

`Կարդացե՛ք Նեեմիա 1.1–4 համարները։ Ինչո՞ւ էր Նեեմիան այդքան մտահոգված։ Ո՞րն էր ստացած վատ լուրին տված նրա պատասխանը։`

Ավելի վաղ գերեվարված հրեա ժողովրդի մի մասը բերվեց Շուշան՝ Պարսկական կայսրության չորս վարչական կենտրոններից մեկը, որտեղ Նեեմիան թագավորական պալատում ծառայում էր որպես մատռվակ։ «Իմ եղբայրներից մեկը՝ Անանին» նախադասությունն ամենայն հավանականությամբ վերաբերում է արյունակից եղբորը, քանի որ Նեեմիա 7.2 համարում տեսնում ենք նմանատիպ, սակայն ավելի ընտանեկան հղում Անանիին, թեև դա կարող է լինել հղում պարզապես ընկեր իսրայելացու։ Անանիի հետ խոսակցությունն ըստ ամենայնի տեղի է ունեցել ՔԱ 445թ. նոյեմբերի կեսից մինչև դեկտեմբերի կեսն ընկած ժամանակահատվածում՝ Եզրասի՝ Երուսաղեմ վերադառնալուց մոտ 13 տարի անց։ Անանին տեղեկացնում է, որ Երուսաղեմում իրավիճակը զարհուրելի է։ Ժողովուրդն ի վիճակի չի եղել վերակառուցել Երուսաղեմը, իսկ թշնամին ոչնչացրել է քաղաքի պարիսպները՝ թողնելով այն անպաշտպան և լքված։

Միգուցե Նեեմիան լսել էր լուրեր սամարացիների՝ քաղաքի պարիսպները քանդելու մասին, սակայն հստակ պատասխան չէր ունեցել մինչ այդ պահը։ Դրանից հետո Արտաշես թագավորը փշրեց վերադարձածների հույսը՝ դադարեցնելով շինարարության ընթացքն այն բանից հետո, երբ գետի այն կողմում գտնվող մարդիկ սկսեցին գանգատվել (Եզրաս 4)։

Ուստի Նեեմիան ինքնաբերաբար դիմում է Աստծուն։ Նա չի բողոքում, թե Հուդայի ժողովուրդը հավատի պակաս ունի, չի նսեմացնում նրան որպես վախկոտ, ոչ էլ ընդունում է իրավիճակը որպես ստատուս քվո։ Նեեմիան պարզապես ծնկի է գալիս, սկսում է աղոթել ու ծոմ պահել։

`Այդ վատ լուրի պատճառով Նեեմիան լացեց, ծոմ պահեց և աղոթեց։ Ի՞նչ պետք է սա ասի մեզ այն մասին, թե ինչպես պետք է դիմենք Աստծուն, հատկապես փորձության ժամերին։`