---
title:  Նեեմիայի աղոթքը
date:  07/10/2019
---

`Կարդացե՛ք Նեեմիայի աղոթքը Նեեմիա 1.5–11 համարներում։ Որո՞նք են այս աղոթքի բաղկացուցիչ մասերը։ Ինչո՞ւ է նա իրեն ներառում այդ աղոթքում որպես մեկը, ով մեղավոր է։`

Նեեմիայի աղոթքը հիասքանչ պատմություն է Աստծո ահեղության, իրենց մեղավորության մասին. այն եզրափակվում է օգնության աղաղակով։ Այս աղոթքը նմանվում է Դանիելի աղոթքին՝ արձանագրված համանուն գրքի 9-րդ գլխում, և հնարավոր է՝ Նեեմիան ծանոթ էր այդ աղոթքին։ Ուշագրավ է, որ Նեեմիան չի սկսում օգնության աղաղակով, այլ նախ նշում է Աստծո էության ճշմարտությունը՝ Մեծ և Ահեղ։ Նա նաև նշում է, որ Աստված պահում է Իր ուխտը և ողորմություն անում նրանց, ովքեր սիրում են Իրեն։ Սրանով նա կարծես հիշեցնում է Աստծուն, որ Նա միշտ հավատարիմ է եղել և այժմ այլ տարբերակ չի կարող լինել։

Աղոթքն ունի հատուկ կառուցվածք (նկարագրված վերևում), որի կենտրոնը 8-րդ համարն է, որտեղ Նեեմիան թվարկում է Աստծո խոստումները։ Նեեմիան ասում է՝ Հիշիր։ Այլ խոսքերով, նա ասում է. Աստված, հիշիր, որ Դու խոստացել ես, որ մեզ ցիրուցան կանես, եթե անհավատարիմ լինենք, սակայն Դու նաև խոստացել ես մեզ վերադարձնել և ամեն ինչ վերականգնել։ Քանի որ առաջինը տեղի է ունեցել, այժմ ժամանակն է իրականացնել մյուսը, որովհետև մենք դառնում ենք դեպի Քեզ։ Նեեմիան չի վախենում պահանջել Աստծո խոստումները և հիշեցնել դրանք Աստծուն։ Իհարկե, հարցն այն չէ, թե Աստված չգիտի կամ չի հիշում սեփական խոստումները։ Հակառակը, Աստված հաճույքով է նայում նրան, որ մենք պահանջում ենք Իր խոստումները։ Նա ուզում է, որ մենք հավատանք դրանց և բարձրաձայնենք դրանք Իր մոտ։ Արտաբերելով այն, ինչ Աստված մեզ խոստացել է՝ մենք կարող ենք ամրանալ այդ խոստումներին վստահելու մեր որոշման մեջ, հատկապես այն ժամանակ, երբ ամեն ինչ անհույս է թվում։

`Աստծո ո՞ր խոստումները կարող եք պահանջել ձեզ համար հենց հիմա։ Ինչո՞ւ է կարևոր երբեք չդադարել պահանջել այդ խոստումները (ի վերջո, եթե դադարեք, ի՞նչ է մնում)։`