---
title:  Նեեմիան ուղարկվում է
date:  09/10/2019
---

Թագավորը Նեեմիայի հետ նամակներ է ուղարկում Սանաբաղատ Որոնացուն և Ամմոնացի Տուբիային, ովքեր գետի այն կողմի տարածաշրջանների բարձրաստիճան պաշտոնյաներն էին, որպեսզի նրանք պատրաստեին այն ճանապարհը, որը Նեեմիան պետք է իրականացներ։ Թագավորը նաև հրամայեց իր պարտեզի տեսուչ Ասափին տրամադրել քաղաքի, պարիսպների և տաճարի դարպասների վերակառուցման համար Նեեմիային անհրաժեշտ ողջ փայտանյութը։

`Կարդացե՛ք Նեեմիա 2.9, 10 համարները։ Ի՞նչ են մեզ ասում այս տեքստերն այն ընդդիմության մասին, որին պիտի բախվեին Նեեմիան և հրեաներն ընդհանրապես։`

Նեեմիան Երուսաղեմ է ժամանում մոտավորապես ՔԱ 445/444թթ.։ Ընդդիմությունը գլուխ է բարձրացնում նույնիսկ նախքան Նեեմիայի որևէ քայլ ձեռնարկելը, քանի որ կառավարիչներին ուղղված խնդրանքը խնդիրներ է հարուցում։ Թեև Տուբիան հրեական անուն է, որը նշանակում է «Տերը բարի է» (նրա որդի Յոհանանը ևս կրում էր հրեական անուն, որը նշանակում էր «Տերը շնորհաշատ է»), նա ծառայում էր որպես Ամմոնի կառավարիչ։ Այսպիսով Երուսաղեմը շրջապատված էր թշնամիներով. հյուսիսում Սամարիայի կառավարիչ Սանաբաղատն էր, արևելքում՝ Ամմոնի կառավարիչ Տուբիան, իսկ հարավում՝ Արաբացի Գեսամը (Նեեմիա 2.18, 19), ով գերիշխում էր Եդովմի և Մովաբի վրա։ Ցավալի է, բայց այդ տարածաշրջանների առաջնորդները խուսափում էին Նեեմիայից, քանի որ նա մտահոգվում էր կեղեքվածների բարօրությամբ։ Կռվարարները չեն ուրախանում նրանց հաջողությամբ, ում ճնշում են։

Նեեմիայի՝ «զինվորների ուղեկցությամբ .... ժամանումը Երուսաղեմ ցույց էր տալիս, որ նա եկել է կարևոր առաքելությամբ, և դա առաջ բերեց քաղաքի շուրջը բնակվող հեթանոս ազգերի նախանձը, որոնք այնքա՜ն հաճախ էին թշնամություն դրսևորել հրեաների հանդեպ՝ նրանց վնասներ և անարգանք պատճառելով։ Այս չարագործություններում հիմնականում ներգրավված էին որոշ ցեղապետեր՝ Որոնացի Սանաբաղատը, Ամմոնացի Տուբիան և Արաբացի Գեսամը։ Առաջին իսկ օրվանից այս առաջնորդները քննադատաբար էին նայում Նեեմիայի անցուդարձին՝ փորձելով իրենց իշխանության տակ եղած ամեն միջոցներով խափանել նրա ծրագրերը և խոչընդոտել աշխատանքը»։ Էլեն Ույաթ, Մարգարեներ և թագավորներ, էջ 635։

`Ուրիշ ի՞նչ աստվածաշնչյան պատմություններ կարող եք գտնել, որոնք ցույց են տալիս, թե ինչպես են ընդդիմության բախվում նրանք, ում Աստված կանչում է կատարելու Իր կամքը։ Շաբաթ օրը ձեր պատասխանը քննարկե՛ք դասարանում։`