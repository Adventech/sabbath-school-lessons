---
title:  Հավատուրաց ժողովուրդը
date:  07/12/2019
---

### Այս շաբաթվա ուսումնասիրության համար կարդացե՛ք.
Նեեմիա 13.1–9, Երկրորդ Օրինաց 23.3–6, Նեեմիա 13.10–14, Թվոց 18.21–24, Նեեմիա 13.15–22, Հովհաննես 5.5–16։

> <p>Հիշելու համարը.<p>
> «Եվ ղևտացիներին հրամայեցի, որ սրբվեն ու գան դռներում պահապանություն անեն, շաբաթ օրը սրբելու համար։ Սա էլ հիշիր ինձ համար, ով իմ Աստված, և ինձ ողորմիր Քո մեծ ողորմության համեմատ» (Նեեմիա 13.22)։

12-րդ և 13-րդ գլուխների միջև ընկած ժամանակահատվածում Նեեմիան վերադառնում է Բաբելոն։ Թեև մենք չգիտենք, թե որքան ժամանակ է նա մնում այնտեղ, այնուամենայնիվ, երբ վերադառնում է (հավանաբար մոտավորապես ՔԱ 430–425թթ.), ժողովուրդն զբաղված էր հավատուրացությամբ։ Նրանք ուխտ էին կապել Աստծո հետ հետևյալ հարցերում. առաջին՝ նրանք չպետք է ամուսնանային կռապաշտ ազգերի հետ, երկրորդ՝ պետք է զգուշությամբ պահեին շաբաթը, և երրորդ՝ հոգ տանեին տաճարի և դրա անձնակազմի մասին տասանորդով և ընծաներով (Նեեմիա 10), սակայն խախտել էին բոլոր երեք խոստումները։

Իր վերադարձին Նեեմիան գտավ, որ մարդկանց նվիրվածությունն առ Աստված թուլացել է։ Մարդիկ դադարել էին տասանորդ ու ընծաներ վերադարձնել, սկսել էին տաճարի սրահներն այլ նպատակների համար օգտագործել, դադարել էին շաբաթը պատշաճ կերպով պահել և նույնիսկ վերադարձել էին իրենց շարջապատող ազգերի հետ ամուսնություններին։ Ամենավատն առաջնորդներն էին, ում նա իրենից հետո թողել էր, ովքեր էլ նպաստում էին Աստծո հետ հարաբերություններում իսրայելացիների անկմանը։ Զարմանալի չէ, որ Նեեմիան սարսափած էր, երբ բացահայտեց, թե որքան բան է փոխվել։ Այնուամենայնիվ, դա ընդունելու փոխարեն, ևս մեկ անգամ, ինչպես պահանջում էր նրա բնավորությունը, նա գործեց ի փառս Աստծո։