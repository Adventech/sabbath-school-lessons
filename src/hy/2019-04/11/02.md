---
title:  Տաճարի խեղաթյուրված առաջնորդությունը
date:  08/12/2019
---

Նեեմիա 13-րդ գլուխն սկսվում է իրենց մեջ գտնվող ամմոնացի և մովաբացի օտարականների/կռապաշտների մասին մտահոգությամբ (Նեեմիա 13.1–3)։ Այս տեքստերում խոսվում է ոչ թե Աստծուն հետևող այլ ազգերի կամ ռասաների ներկայացուցիչներին իրենցից առանձնացնելու, այլ նրանց հեռացնելու մասին, ովքեր հետևում էին այլ հավատի, դարձի եկածներ չէին, այլ կռապաշտներ (տե՛ս նաև Երկրորդ Օրինաց 23.3–6)։

`Կարդացե՛ք Նեեմիա 13.1–9 համարները։ Ովքե՞ր էին Եղիասիբն ու Տուբիան։ Ինչո՞ւ էր նրանց արածն անընդունելի։ Աչքի՛ անցկացրեք Նեեմիա 2.10, 19, 3.1, 12.10, 22, 13.28 համարները։`

Ե՛վ Եղիասիբը, և՛ Տուբիան հայտնի դեմքեր են Նեեմիայի գրքում։ Եղիասիբն ազգի քահանայապետն էր, ինչպես նաև պատասխանատվություն էր կրում տաճարի համար։ Տուբիան նշվում է որպես Նեեմիայի ամմոնացի թշնամի, ով բուռն կերպով ընդդիմանում էր Երուսաղեմում իրականացվող նրա աշխատանքներին։ Եղիասիբի և Տուբիայի միջև դաշինքը ենթադրում է ամուսնությամբ հաստատված հարաբերություն։

Թեև ամուսնական կապի մասին գրառումներ չեն պահպանվել, մենք գիտենք, որ Տուբիան հրեական անուն է (որը նշանակում է «Տերը բարի է»), և ամենայն հավանականությամբ նա ուներ հրեական ծագում։ Համարվում է, որ նրա կնոջ ընտանիքը, որ Արահի սերնդից էր, թեև չճանաչված, կապ ուներ Եղիասիբի ընտանիքի հետ։ Բացի այդ, Նեեմիայի մյուս ընդդիմադիրը՝ Սանաբաղատ Որոնացին, ուներ դուստր, ով ամուսնացած էր Եղիասիբի թոռան հետ։ Ուստի Նեեմիայի շուրջ պտտվող բանսարկությունները պետք է որ շատ ճնշող լինեին, քանի որ երկրի բարձրաստիճան պաշտոնյաները բարեկամական կապեր էին հաստատել և դուրս եկել Նեեմիայի առաջնորդության դեմ։

Կառավարչի բացակայության ժամանակ քահանայապետը Տուբիային տվել էր տաճարի սրահներից մեկը, որը նախատեսված էր տասանորդը, նվերներն ու ընծաները պահելու համար։ Տուբիային տրվել էր մշտական բնակության իրավունք տաճարում, և սրանով նա հաստատվել էր որպես ազգի առաջնորդներից մեկը։ Նեեմիայի թշնամիները վերջապես հասել էին իրենց ուզածին՝ հեռացնել Նեեմիային և կառավարել անձամբ։ Բարեբախտաբար Նեեմիան չէր պատրաստվում ձեռքերը ծալած սպասել։

`Աստծո ժողովուրդը՝ թե՛ հրեաները հին Իսրայելում, թե՛ քրիստոնյաները, ովքեր հաջորդեցին նրանց նորկտակարանյան ժամանակների ընթացքում և դրանից հետո, ինչո՞ւ էր սուրբ պատմության ողջ ընթացքում այդքան հեշտությամբ շեղվում ճանապարհից։ Ինչպե՞ս կարող ենք մենք խուսափել նրանց սխալից։`