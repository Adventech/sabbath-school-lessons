---
title:  Ղևտացիներն ագարակներում
date:  09/12/2019
---

`Կարդացե՛ք Նեեմիա 13.10–14 համարները։ Ի՞նչ է այստեղ փորձում վերականգնել Նեեմիան։`

Երգիչները, դռնապանները և տաճարի մյուս ծառայողները ստիպված վերադարձել էին իրենց հողերում աշխատելուն, որպեսզի կարողանան կերակրել իրենց ընտանիքները, որովհետև Աստծո գործը չէր ֆինանսավորվում։ Տասանորդների և ընծաների ողջ համակարգը, որն այդքան մեծ եռանդով էր հիմնադրվել, այժմ քայքայվել էր։ Նեեմիան պետք է նորից սկսեր։ Սենյակից ամեն ինչ դուրս շպրտելը հուսահատություն է ցույց տալիս։

«Ոչ միայն տաճարն էր պղծվել, այլ նաև ընծաներն էին սխալ օգտագործվել։ Սա նպատակաուղղված էր խաթարելու ժողովրդի նվիրատվության հոգին։ Նրանք կորցրել էին իրենց նվիրվածությունն ու եռանդը, և դժկամությամբ էին վերադարձնում իրենց տասանորդները։ Տիրոջ տան գանձատները վատ էին մատակարարվում, երգիչներից շատերը և տաճարի այլ ծառայողներ, չստանալով բավարար վարձատրություն, թողել էին Աստծո գործն այլ տեղ աշխատելու համար»։ Էլեն Ուայթ, Մարգարեներ և թագավորներ, էջ 670։

Հետաքրքիր է տեսնել, որ ողջ Հուդան նորից միաբանվեց և կառուցեց այն, ինչը քանդվել էր։ Ժողովուրդը Նեեմիայի կողմն էր՝ ընդդեմ Տուբիայի և Եղիասիբի, որովհետև նրանք գիտակցել էին, որ Նեեմիան արել էր իր ուժերի սահմաններում ամեն ինչ իրենց օգտի համար։ Բացի այդ, Նեեմիան վստահում էր տաճարի վերակացուների պաշտոնն այնպիսի մարդկանց, ում հավատարիմ և վստահելի էր համարում։ Նրանց հանձնարարված էր հավաքել տասանորդներն ու ընծաները, հավաստիանալ, որ դրանք պատշաճորեն պահված են, և այդ միջոցները բաժանվում են համապատասխան կողմերին։ Այլ խոսքերով, Նեեմիան եկավ և ասես մեկ հարվածով արմատախիլ արեց առաջնորդության կոռումպացված համակարգը։

Թեև Նեեմիան հավատարիմ մարդկանց էր նշանակել տաճարի կառավարման վրա, կոռումպացված քահանայապետը՝ Եղիասիբը, շարունակում էր պաշտոնավարել, որովհետև այն փոխանցվել էր Ահարոնի սերունդների միջոցով։ Նրա գործունեությունը տաճարում կարող էր տուժել, քանի որ Նեեմիան այլ մարդկանց էր նշանակել քահանայապետի որոշ պատասխանատվությունների վրա, սակայն նա շարունակում էր մնալ քահանայապետը։

`Նեեմիան աղոթեց. «Ով Աստված իմ, հիշիր ինձ սրա համար, և մի՛ ջնջիր իմ բարեգործությունները, որ արի իմ Աստծո տանը և նրա ծառայությունում» (Նեեմիա 13.14)։ Ի՞նչն էր այդքան մարդկային այս աղոթքում։`