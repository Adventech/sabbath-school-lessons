---
title:  Խաղողի ճմռումը շաբաթ օրը
date:  11/12/2019
---

`Կարդացե՛ք Նեեմիա 13.15, 16 համարները։ Ի՞նչ խնդրի է անդրադառնում Նեեմիան այստեղ։`

Հեշտ չէ Աստծո կողմում կանգնել, երբ փոքրամասնություն եք կազմում։ Քանի որ Աստված ասել էր, որ շաբաթը պետք է սուրբ օր լինի, երբ ոչ ոք ոչ մի գործ չպետք է աներ, Նեեմիան մտադրվել էր հավաստիանալ, որ այս պատվիրանին հետևում են Երուսաղեմում։ Կասկած չկա, որ նա բարոյական պարտականություն էր զգում իր ստանձնած պաշտոնի և դրա իրավասության շրջանակներում գործելու համար։

Շաբաթն արարվեց որպես արարման շաբաթի գագաթնակետ, որովհետև այն յուրահատուկ օր էր, երբ յուրաքանչյուր մարդ պետք է նորոգվեր և վերստին արարվեր՝ ժամանակ անցկացնելով Աստծո հետ այնպես, ինչպես չի կարող, երբ խորասուզված է իր զբաղմունքներում և աշխարհային գործերում։

Ասվել է, որ «Շաբաթն ավելի շատ պահեց Իսրայելին, քան Իսրայելը՝ շաբաթը»։ Իմաստն այն է, որ յոթերորդ օր շաբաթը եղել և մնում է հավատը կենդանի պահելու հզոր միջոց այն մարդկանց մոտ, ովքեր Աստծո շնորհով փորձում են պահել այն և վայելել հոգևոր և ֆիզիկական առավելությունները, որոնք առաջարկում է շաբաթը։

`Կարդացե՛ք Նեեմիա 13.17–22 համարները։ Ի՞նչ է անում Նեեմիան շաբաթ օրն առնելն ու ծախելը դադարեցնելու համար։`

Քանի որ Նեեմիան Հուդայի կառավարիչն է, նա իր դերը տեսնում է որպես կանոններն ուժի մեջ մտցնող։ Եվ քանի որ Հուդայի կանոնների հիմքն Աստծո օրենքն էր, նա դառնում է այդ օրենքի, ներառյալ շաբաթի, պահապան։ Միգուցե եթե Հուդայի ազնվականները դեմ կանգնեին այն այլասերություններին, որոնք մտցվել էին քահանայապետի ձեռքով, Նեեմիան այս իրավիճակում չհայտնվեր։ Այնուամենայնիվ, կառավարիչներն ու ազնվականները, հնարավոր է, արդեն նեղացած էին Նեեմիայից, որ նախկինում նա ստիպել էր աղքատներին վերադարձնել իրավամբ նրանց պատկանող ունեցվածքը, և այժմ կարծես թե դեմ չէին Եղիասիբի և Տուբիայի կատարած փոփոխություններին։

Նեեմիան նախ հանդիմանում է ազնվականներին, հետո հրամայում, որ դարպասները փակվեն, և պահակներ է կարգում դրանք հսկելու համար։ Երբ շուկան այդպիսով քաղաքի ներսից տեղափոխվում է քաղաքից դուրս, նա ձեռք է առնում ավելի վճռական միջոցներ և սպառնում է ձեռք բարձրացնել առևտրականների վրա, եթե վերջիններս հաջորդ շաբաթ հայտնվեն։ Նեեմիան պետք է որ իր խոսքի տեր մարդու համբավ ունեցած լիներ, որովհետև առևտրականները լուրջ են վերաբերվում նրա խոսքին և այլևս այդ կողմերում չեն երևում։