---
title:  Չէ՞ որ ձեր հայրերն էլ այդպես արին
date:  12/12/2019
---

Շաբաթ օրվա նկատմամբ Նեեմիայի ունեցած նախանձախնդրությունը հիացմունքի է արժանի։ Նեեմիան այնքան էր ցանկանում, որ շաբաթը պատշաճ կերպով պահվեր, որ նույնիսկ խոստանում է «ձեռք բարձրացնել» այլազգի առևտրականների վրա։ Այլ խոսքերով, նա անձամբ կմիջամտեր, եթե նրանց շաբաթ օրը նորից բռներ քաղաքում կամ դարպասի մոտ։ Որպես կառավարիչ՝ նա պաշտոնական պատասխանատվություն էր կրում՝ ապահովելու այս պատվիրանին պատշաճ հետևելը։

«Նեեմիան համարձակությամբ հանդիմանեց նրանց իրենց պարտականություններն անտեսելու համար։ «Սա ի՞նչ չար բան է, որ դուք անում եք և շաբաթ օրը պղծում եք»,- խստորեն հարցրեց նա։ «Չէ՞ որ ձեր հայրերն էլ այդպես արին, և մեր Աստվածը մեզ վրա և այս քաղաքի վրա բերեց այս բոլոր չարիքը, և դուք բարկություն եք ավելացնում Իսրայելի վրա շաբաթը պղծելով»։ Ապա նա հրամայեց, որ «երբ որ մթնում էր Երուսաղեմի դռներում՝ շաբաթից առաջ», դրանք փակվեն և չբացվեն մինչև շաբաթի ավարտը, և առավել վստահելով իր ծառաներին, քան նրանց, ում Երուսաղեմի դատավորները կարող էին նշանակել, տեղակայեց նրանց դարպասների մոտ՝ իր հրամանների կատարումը հսկելու նպատակով»։ Էլեն Ուայթ, Մարգարեներ և թագավորներ, էջ 671, 672։

Շաբաթը պղծելու Նեեմիայի նախազգուշացումն այն խախտելու մյուս նախազգուշացումների հետ մեկտեղ ակնհայտորեն փոխանցվել է դարեդար՝ ընդհուպ մինչև Հիսուսի ժամանակները։ Մենք սա գիտենք, որովհետև Ավետարանը նորից ու նորից ներկայացնում է Հիսուսին շաբաթը պատշաճ պահելու շուրջ կրոնական առաջնորդների հետ վիճելիս։

`Կարդացե՛ք Մատթեոս 12.1–8, Մարկոս 3.1–6, Ղուկաս 6.6–11 և Հովհաննես 5.5–16 համարները։ Ո՞րն էր խնդիրն այստեղ, և ինչպե՞ս է հին Իսրայելի պատմության ընկալումն օգնում հասկանալ, թե ինչու հակամարտությունը ծագեց։`

Իրենց նախանձախնդրությունից դրդված, թեև սխալ ուղու վրա, շաբաթը «պղծելուց» ապահովագրելու համար այս կրոնական առանջնորդները Հիսուսին՝ «Շաբաթի Տիրոջը» (Ղուկաս 6.5) մեղադրեցին այն խախտելու մեջ։ Խոսե՛ք նույնիսկ բարի բանի չափերն անցնելու մասին։ Հեգնանքն այն է, որ թեև այս մարդկանցից շատերը խորը մտահոգություն էին արտահայտում օրենքի նկատմամբ, նրանք մոռացել էին օրենքի «ծանր-ծանր բաները՝ դատաստանը և ողորմությունը և հավատքը» (Մատթեոս 23.23)։

`Ինչպե՞ս կարող ենք մենք որպես անհատներ և որպես եկեղեցի զգուշանալ նույն սխալն անելուց, որը թույլ տվեցին այս մարդիկ, լինի դա շաբաթի հետ կապված, թե մեկ այլ բանի, որն, ըստ մեզ, կարևոր է հավատի համար։`