---
title:  Տասանորդ և ընծաներ
date:  10/12/2019
---

Տաճարի ծառայություններում Նեեմիայի արած բարեփոխումները ներառում էին նաև տասանորդների և ընծաների համակարգի իրականացումը։

`Կարդացե՛ք Թվոց 18.21–24, Մաղաքիա 3.10, Մատթեոս 23.23, Ա Կորնթացիս 9.7–14, Բ Կորնթացիս 9.6–8 և Եբրայեցիս 7.1, 2 համարները։ Ի՞նչ են սովորեցնում մեզ այս տեքստերը տասանորդի և ընծաների կարևորության մասին, ոչ միայն տաճարի ծառայության համար, այլ նաև այսօր։`

Առանց տասանորդների և ընծաների տաճարը չէր կարող գործել։ Երբ դադարեցին տասանորդ վերադարձնել, տաճարի ծառայություններն անկանոն դարձան, և ամբողջ երկրպագության համակարգը վտանգի տակ էր։ Քանի որ տաճարի անձնակազմն այլ գործ էր փնտրում սեփական ընտանիքը կերակրելու համար, նրանք չէին կարող հոգ տանել տաճարի մասին։ Հետևանքը եղավ այն, որ Աստծո երկրպագությունը թուլացավ։

«Տասանորդների համակարգը գեղեցիկ է իր պարզության մեջ։ Դրա արդարությունը բացահայտվում է հարուստների և աղքատների նկատմամբ դրա համաչափ պահանջի մեջ։ Մենք Աստծուն պետք է տասանորդ վերադարձնենք մեզ օգտագործման հանձնված Իր սեփականության համապատասխան։

Երբ Աստված տասանորդ տալու կոչ է անում (Մաղաքիա 3.10), Նա չի վկայակոչում երախտագիտությունը կամ առատաձեռնությունը։ Թեև երախտագիտությունը պետք է լինի առ Աստված ունեցած մեր բոլոր դրսևորումների մասը, այնուամենայնիվ, մենք տասանորդ վերադարձնում ենք, որովհետև Աստված է այդպես պատվիրել։ Տասանորդը պատկանում է Աստծուն, և Նա պահանջում է, որպեսզի մենք այն Իրեն վերադարձնենք»։ ՅՕԱ հավատամք... (2-րդ հրատարակչություն) (Բոյսե, Այդահո, Խաղաղօվկիանոսյան հրատարակչություն® կազմակերպություն, 2005թ.), էջ 304։

Ճիշտ այնպես, ինչպես պատահեց իսրայելացիների տաճարի հետ, մեր եկեղեցին ևս ցիրուցան կլինի առանց անդամների տասանորդների և ընծաների։ Մեր եկեղեցիների ծառայությունները չեն շարունակվի առանց այն մարդկանց, ովքեր վճարվում են Աստծո եկեղեցու որակյալ ծառայության, Նրա ծրագրերի և ղեկավարման մեջ ժամանակ ներդնելու համար։ Աստծո երկրպագության որակը ևս անկում կապրի։ Սակայն, ինչն ամենակարևորն է, առանց տասանորդների և ընծաների ավետարանչություն գոյություն չի ունենա։

Ավելին, մենք տասանորդ տալիս ենք, որովհետև Աստված Իր Խոսքում հիմնադրել է այդ համակարգը։ Կան բաներ, որոնք Աստված չպետք է բացատրի, թե ինչու է սահմանել։ Նա ակնկալում է, որ մենք կվստահենք, որ Ինքն ամեն ինչ վերահսկում է։ Մենք պետք է պարզենք և տեղեկացված լինենք, թե ինչպես է գործում համակարգը, բայց դրանից հետո հանձնենք այն Նրա ձեռքը։

`Ինչո՞ւ է տասանորդն այդքան կարևոր մեր սեփական հոգևորության, ինչպես նաև առ Աստված ունեցած մեր վստահության չափի համար։`