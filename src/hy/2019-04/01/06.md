---
title:  Կրթության կարևորությունը
date:  03/10/2019
---

`Կարդացե՛ք Եզրաս 7.6 համարը և 10-րդ գլուխը։ Ի՞նչ են այս տեքստերը սովորեցնում պատշաճ կրոնական դաստիարակության կարևորության մասին։`

Եզրասի անմնացորդ նվիրվածությունն Աստծուն, և նրա որոշումը՝ ուսումնասիրել, կիրառել և սովորեցնել Աստծո Խոսքը (Եզրաս 7.6, 10) նախապատրաստեցին նրան ավելի մեծ ծառայության Իսրայելում։ Աստվածաշնչյան տեքստը հստակորեն ասում է, որ նա իրեն նվիրել էր Տիրոջ Օրենքն ուսումնասիրելուն, կատարելուն և սովորեցնելուն։

Էլեն Ուայթը կարևոր մի միտք է արտահայտում. «Լինելով Ահարոնի որդիների սերնդից՝ Եզրասն ստացել էր քահանայական կրթություն, նա նաև ծանոթ էր Մարապարսկական թագավորության կախարդների, աստղագուշակների և մոգերի գրվածքներին։ Սակայն նրան չէր գոհացնում իր հոգևոր վիճակը։ Նա ձգտում էր կատարյալ ներդաշնակություն ունենալ Աստծո հետ՝ որոնելով աստվածային կամքը կատարելու իմաստություն։ Այդպես նա «պատրաստել էր իր սիրտը, որ Տիրոջ օրենքը խնդրի և կատարի» (Եզրաս 7․10)։ Սա մղեց նրան ջանասիրաբար ուսումնասիրելու մարգարեների և թագավորների գրքերում գրի առնված Աստծո ժողովրդի պատմությունը։ Նա քննեց Աստվածաշնչի պատմական և բանաստեղծական գրքերը՝ իմանալու, թե ինչու էր Տերը թույլ տվել Երուսաղեմի ավերումն ու Իր ժողովրդի գերեվարումը հեթանոսական երկիր»։ Մարգարեներ և թագավորներ, էջ 608։

«Աստվածաշնչի ուսումնասիրության նկատմամբ հետաքրքրության վերականգնմանն ուղղված Եզրասի ջանքները հարատևեցին իր ողջ կյանքի ընթացքում՝ բնութագրվելով Սուրբ Գրքերը պահպանելու և տարածելու անշեղ ձգտմամբ։ Նա հավաքեց Օրենքի բոլոր օրինակները, որոնք հնարավոր եղավ գտնել, որոնք և կրկնօրինակվեցին ու տարածվեցին։ Իրական Խոսքը, որ բազմացվեց և հասանելի դարձավ բազմաթիվ մարդկանց, նրանց շնորհեց անգնահատելի արժեքավոր գիտություն»։ Էջ 609։

Նկատեք, որ թեև Եզրասը սովորել էր հեթանոսներից, նա տեսնում էր, որ նրանք ճիշտ չեն, ուստիև ջանում էր իմանալ ճշմարտությունն անմիջական աղբյուրից, որն Աստծո Խոսքն էր ու «Տիրոջ օրենքը»։ Նա պետք է հետ վարժվեր աշխարհային ուսումնական հաստատություններում իր սովորածի մեծ մասից, որովհետև, անկասկած, դրանց սովորեցրածի մեծ մասը սխալ էր։ Եվ, ի վերջո, ի՞նչ օգուտ էին նրան տալու «գուշակների և աստղագուշակների գրվածքները»։

`Ի՞նչ կերպ այսօր մենք պետք է մոռանանք շատ բաներ, որոնք մեզ սովորեցրել է աշխարհը։`