---
title:  Գերեվարվածների առաջին վերադարձը
date:  29/09/2019
---

`Կարդացե՛ք Երեմիա 25.11, 12, 29.10 և Դանիել 9.1, 2 համարները։ Ե՞րբ էր գերեվարվածների առաջին վերադարձը։ Այդ վերադարձը ո՞ր մարգարեության իրականացումն էր։`

Աստված ազդեց Կյուրոսի վրա, և նա թույլ տվեց առաջին վերադարձը, որը և դարձավ Երեմիայի 70-ամյա մարգարեության իրականացումը։ Երեմիան գրել էր, որ Հուդայի երկիրը 70 տարի ամայացած կլինի Բաբելոնի գերիշխանության ներքո (ինչը տեղի ունեցավ ՔԱ 606/605թթ. մինչև ՔԱ 537/536թթ.), սակայն հետո Աստված կբացի դռները գերեվարվածների վերադարձի համար։ Երբ Դանիելն ուսումնասիրեց Երեմիայի գրվածքները, հասկացավ, որ եկել է այդ խոստացված վերադարձի ժամանակը։

Դանիել 9-րդ գլխում հեղինակը տրտմած է, քանի որ 70 տարվա ժամանակը մոտեցել էր իր ավարտին առանց տեսանելի փոփոխության, և այժմ իշխանության էր եկել նոր Պարսկական կայսրությունը։ Նա սգում էր և դիմում Աստծուն՝ աղաչելով ողորմություն և Նրա խոստումների իրականացում։ Նույն գլխում (Դանիել 9.24–27), Աստված հավաստիացնում է Դանիելին, որ վերահսկում է ամեն ինչ և ծրագրավորել է ապագան՝ նախատեսելով Ազատագրիչ, Ով կմահանա մարդկանց համար՝ քավելով նրանց մեղքերը, բերելով արդարություն և իրականացնելով զոհաբերական համակարգը։ Ըստ էության, Աստված Դանիելին ասում էր. «Դանիե՛լ, մի՛ անհանգստացիր, քանի որ իրական Ազատագրիչը (Հիսուսը) հաստատ գալու է, Ես հիմա ևս ձեզ համար ազատագրիչ կուղարկեմ»։ Կարճ ժամանակ անց, Աստված դիպավ Կյուրոսի՝ Պարսկաստանի թագավորի սրտին, և նա տվեց գերիներին ազատագրելու հրամանը։ Աստված միշտ հավատարիմ է Իր խոստումներին (տե՛ս Դանիել 10-րդ գլուխը, թե ինչպես Աստված միջամտեց՝ ապահովելու Իր ժողովրդի բարգավաճումն իրենց հայրենիքում)։

Եզրաս 1-ին գլխում նկարագրված է Կյուրոս թագավորի հռչակագիրն այն մասին, որ Իսրայելի ժողովուրդն ազատ է վերադառնալ Երուսաղեմ և կառուցել Տիրոջ տունը։ Հռչակագիրը տրվել է ՔԱ 539–537թթ. ընթացքում։ Կյուրոսը ոչ միայն նրանց թույլ է տալիս գնալ, այլև նրանց վերադարձն ապահովում է նվերներով և ընծաներով՝ ներառյալ տաճարի բնօրինակ անոթները, որոնք գողացել էր Նաբուգոդոնոսորը։ Այս իրադարձությունը մեզ հիշեցնում է շատ տարիներ առաջ իսրայելացիների՝ Եգիպտոսից դուրս գալը, երբ Աստված կրկին դիպավ մարդկանց սրտերին, և վերջիններս նրանց հրաժեշտի ընծաներ տվեցին։ Հուդա վերադարձող առաջին խումբը կազմում էր մոտ 50.000 մարդ, որն ամենայն հավանականությամբ ներառում էր այլ տարածքներից կանանց և երեխաների։

`Ուրիշ ի՞նչ պատմական մարգարեություններ են իրականացել ճիշտ այնպես, ինչպես խոստացվել է Խոսքում, և ինչպե՞ս կարող ենք դրանցից մխիթարություն ստանալ, որ Աստված գիտի ապագան, և որ մենք կարող ենք վստահել Նրա՝ մեզ տված խոստումներին։`