---
title:  Արտաշեսի հրամանագիրը
date:  02/10/2019
---

`Կարդացե՛ք Եզրաս 7.11–28 համարները։ Որո՞նք էին թագավորի հրամանագրի բաղադրիչները։ Ինչո՞ւ էին այդ ցուցոմները կարևոր Իսրայելի ժողովրդի համար։`

Արտաշեսի հրամանագիրը նման է Կյուրոսի առաջին հրամանագրին։ Թագավորը խորհուրդ է տալիս բոլոր ցանկացողներին, հատկապես քահանայական գծի ժառանգներին, վերադառնալ Երուսաղեմ։ Թեև համաձայն Մուրաշու պատմական փաստաթղթերի՝ հրեաների մեծամասնությունն ի վերջո մնաց Պարսկաստանում (ինչպես ցուցադրված է Եսթերի պատմության մեջ), այնուամենայնիվ, կային մարդիկ, ովքեր սպասել էին իրենց նախնիների հայրենիքում նոր կյանք սկսելու հնարավորությանը։ Թագավորն իր ուղերձի մեծ մասն ուղղեց անդրեփրատյան տարածաշրջանների գանձապետներին։ Նրանք Եզրասին պետք է տրամադրեին անհրաժեշտ ամեն ինչ քաղաքը վերականգնելու և «Տիրոջ տունը փառավորելու» (Եզրաս 7.27) համար։ Վերջում թագավորը հանձնարարեց Եզրասին պատշաճ կերպով պահել Աստծո և երկրի օրենքը՝ դատական համակարգ ստեղծելու միջոցով։ Այն կարգն ու կազմակերպվածությունը, որոնք կբխեին այս հրամանից, կարևոր տեսանկյուններ են յուրաքանչյուր հասարակության համար։ Ավելին, թագավորը հեշտացրեց Եզրասի և իսրայելացիների՝ իրենց հայրենիքը վերականգնելու գործը։

Արդյո՞ք քաղաքի և տաճարի վերակառուցման մասին անհանգստությունը խոսում է այն մասին, թե նա սկսեց հավատալ Եզրասի Աստծուն։ Արտաշեսն Աստծո մասին խոսում է. «Իսրայելի Աստծուն, որի բնակությունը Երուսաղեմում է» (Եզրաս 7.15)։ Այն եզրույթները, որոնք թագավորն օգտագործում է Իսրայելի Աստծո մասին խոսելիս, մատնացույց են անում, որ նա Աստծուն ընդունում էր որպես ևս մեկ տեղական աստվածություն, ում պետք է փառաբանեին նվերներով։ Նա չէր ցանկանում, որ այս տեղական աստվածը բարկանա իր և իր որդիների վրա (Եզրաս 7.23)։ Ավելին, մենք պետք է նշենք, որ ՔԱ 457թ. նաև եգիպտական ապստամբության տարին է ընդդեմ պարսկական կառավարության, ուստի հավանական է, որ թագավորի այս քայլերը նպատակ ունեին շահելու Հուդայի նահանգի հավատարմությունը։

Ցավոք, ի հեճուկս այն հարաբերությունների, որ թագավորն ուներ Եզրասի և Նեեմիայի հետ, նա չհավատաց Աստծուն։ Գոնե համարներում ոչինչ չի խոսվում նրա հավատացյալ դառնալու մասին, ինչը նշանակում է, որ Տերը կարող է օգտագործել նույնիսկ դարձի չեկած մարդկանց երկրի վրա Իր կամքը կատարելու համար։

`Նույնիսկ այդքան շատ ցավի ու տառապանքի մեջ ինչպե՞ս կարող ենք սովորել վստահել Աստծո գերագույն իշխանությանը ողջ աշխարհում, ինչը երևում է այստեղ։`