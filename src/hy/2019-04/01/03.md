---
title:  Թագավորների հաջորդականությունը. իրադարձությունների ամփոփում
date:  30/09/2019
---

Վերադարձողների առաջին խումբն ստացավ Աստծո տաճարը վերակառուցելու հանձնարարությունը։ Տաճարի կառուցմանն ուղեկցող ընդդիմության մասին կուսումնասիրենք հետագա դասերի ընթացքում։ Այժմ կուսումնասիրենք պարսից թագավորների հաջորդականությունը տաճարի երկարաձգված կառուցման և Երուսաղեմի վերակառուցման ընթացքում։ Կարևոր է իմանալ պատմությունը Եզրասի և Նեեմիայի պատումներից անկախ, քանի որ դա նրանց լուրի ավելի խորն ըմբռնում է տալիս։

`Կարդացե՛ք Եզրաս 4.1–7 համարները։ Ի՞նչ տարբեր թագավորներ են նշված, ում թագավորության տարիներին ծառացավ տաճարը կառուցելու ընդդիմությունը։`

- Կյուրոս Բ «Մեծ» (ՔԱ 559–530թթ.)
- Կամբիզ Բ (ՔԱ 530–522թթ.)
- Դարեհ Ա (ՔԱ 522–486թթ.)
- Քսերքսես Ա (ՔԱ 485–465թթ.) (Եսթեր գրքից հայտնի է նաև որպես Ասվերոս)
- Արտաշես Ա (ՔԱ 465–424թթ.)

Այս գրքերն ուսումնասիրելիս շատ կարևոր է իմանալ, որ Եզրաս գրքում այս թագավորներն ի հայտ չեն գալիս ժամանակագրական կարգով։ Օրինակ Եզրաս 4.6–24 համարները գրված են 5-րդ գլխից առաջ, որը շարունակում է տաճարի կառուցմանն ուղղված ընդդիմության պատմությունը։ Հետևաբար, Քսերքսես Ա-ի (Ասվերոս) և Արտաշես Ա-ի մասին պատմող նամակներում նկարագրված իրադարձությունները (Եզրաս 4-րդ գլ.) տեղի են ունեցել 5-րդ և 6-րդ գլուխներում արձանագրված Դարեհ Ա-ի հետ կապված իրադարձություններից հետո։ Ընթերցողին այս հերթականությունը կարող է շփոթեցնող թվալ, այն կարող է լինել նաև այն շփոթության պատճառը, որը մարդիկ դարեր շարունակ ունեցել են՝ կապված այս գրքերի հետ։ Այս դասերն ուսումնասիրելիս կբացահայտենք իրադարձությունների ժամանակագրությունը, ինչը կօգնի մեզ ավելի լավ հասկանալ Եզրասի և Նեեմիայի լուրը։

`Որքա՞ն հաճախ եք Աստվածաշնչում ձեզ շփոթեցնող բաներ գտել։ Ինչպե՞ս կարող եք սովորել վստահել Աստծուն և Նրա Խոսքին, նույնիսկ երբ հանդիպում եք բաների, որոնք ձեզ անիմաստ են թվում։ Ինչո՞ւ է կարևոր, որ այդպես անեք (տե՛ս Եսայիա 55.8, 9.)։`