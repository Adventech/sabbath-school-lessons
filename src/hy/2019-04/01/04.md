---
title:  Գերեվարվածների երկրորդ վերադարձը
date:  01/10/2019
---

Եզրաս 7.1–10 և 8.1–14 համարներում տեսնում ենք, որ Արտաշես Ա թագավորը թույլ է տալիս Եզրասին վերադառնալ Երուսաղեմ (ՔԱ 457թ.) և իր հետ վերցնել բոլոր վերադառնալ ցանկացողներին։ Եզրասի և թագավորի հարաբերությունների մասին շատ բան հայտնի չէ, հայտնի չէ նաև՝ Եզրասն աշխատո՞ւմ էր արքունիքում, թե՞ ոչ։ Եզրաս 8-րդ գլխում թվարկվում են այն ընտանիքները, որոնք վերադառնում են։ Թվարկումն սկսվում է քահանայական ընտանիքներից, հետևում է արքայական գիծը, վերջում՝ հասարակ ժողովուրդը։ Առանձնահատուկ կերպով նշված են տասներկու ընտանիքներ՝ ստեղծելով այնպիսի տպավորություն, որ սա Իսրայելի տասներկու ցեղերի մասին հուշում է։

Հատվածում ներկայացված է մոտ 1.500 տղամարդ. սա հավասար է մոտավորապես 5.000-6.000 մարդու՝ կանանց ու երեխաներին միասին վերցրած։ Այս խումբն անհամեմատ ավելի փոքր էր, քան առաջինը, որը վերադարձավ Զորաբաբելի և Հեսուի հետ։

`Կարդացե՛ք Եզրաս 7.1–10 համարները։ Ի՞նչ են դրանք մեզ սովորեցնում Եզրասի մասին։`

Եզրասը քահանայական արմատներով դպիր է։ Որպես քահանա՝ նա Մովսեսի եղբայր Ահարոնի սերնդից է, ով Իսրայել ազգի առաջին քահանան էր։ Եզրասի գրքում, ինչպես նաև հրեա ազգի ավանդույթներում արձանագրված պատմությունների շնորհիվ Եզրասի անունը մինչ օրս մեծ պատիվ է վայելում։ Ծառայո՞ւմ էր արդյոք Եզրասն Արտաշես թագավորի արքունիքում որպես դպիր, հայտնի չէ, ուստի Եզրասի նկարագրությունը որպես դպիր վերաբերում է կա՛մ նրա նախկին պատասխանատվություններին, կա՛մ նրա կարողություններին, որոնք նա սկսում է կիրառել Հուդա ժամանելուն պես։ Այնուամենայնիվ, Եզրասը պետք է որ աշխատած լիներ թագավորին շատ մոտ կանգնած որևէ պաշտոնում, որպեսզի թագավորը նրան ուղարկեր որպես խմբի առաջնորդ։

Եզրաս 7.6 և 10 համարներում նա որակվում է որպես «ժիր» և նվիրված դպիր կամ ուսուցիչ։ «Ժիր» բառը տառացիորեն նշանակում է «արագաշարժ»՝ ցույց տալով տվյալ մարդու ընկալունակությունն ու մտքի ճկունությունը։ Եզրասը սթափ միտք ուներ. նա հայտնի էր Աստծո օրենքի իր իմացությամբ և այն ընկալելու խորաթափանցությամբ։ Ավելին, այն փաստը, որ թագավորն ընտրում է Եզրասին որպես իսրայելացիների խումբը Հուդա տանելու առաջնորդ, վկայում է Եզրասի քաջության և առաջնորդ լինելու ունակությունների մասին։

`Նկատե՛ք, որ Եզրասը պատրաստել էր իր սիրտը, որ «Տիրոջ օրենքը» խնդրի (Եզրաս 7.10)։ Ինչպե՞ս կարող ենք այս սկզբունքը կիրառել մեր կյանքում այսօր։`