---
title:  Նեեմիան քայլեր է ձեռնարկում (ՔԱ 444թ.)
date:  23/10/2019
---

`Կարդացե՛ք Նեեմիա 4-րդ գլուխը։ Ի՞նչ արեցին հրեաները Նեեմիայի առաջնորդության ներքո ընդդիմությանը դիմակայելու համար։ Ինչո՞ւ էր նրանց համար կարևոր նախաձեռնել պայքարի պատրաստվել, քան ոչինչ չանել՝ հավատալով, որ Աստված կպաշտպանի։`

Սկիզբներից ու դադարներից հետո մարդիկ նորից սկսեցին աշխատել։ Հրեաներն աղոթում էին, իսկ Նեեմիան ակտիվ վերահսկողություն սահմանեց։ Մարդիկ հերթափոխով գիշեր ու ցերեկ հսկում էին, որպեսզի պատրաստ լինեն ցանկացած գաղտնի հարձակման։ Նեեմիան նաև պարսպի շուրջն ապրող մարդկանց մատակարարեց զենքով, որպեսզի յուրաքանչյուր ընտանիք պատրաստ լինի պաշտպանվելու։ Դրանից բացի, նա իր ծառաներին բաժանեց երկու խմբի. առաջին խումբն աշխատում էր, երկրորդը՝ զենք կրում։ Պարսպի վրա բոլոր աշխատողները յուրահատուկ կերպով էին մատակարարվում, քանի որ նրանք ամենամոտն էին կանգնած վտանգին։ Կառուցողներից յուրաքանչյուրը մի ձեռքով սուր էր կրում, իսկ մյուսով աղյուս, քար ու շաղախ էր ավելացնում պարսպի վրա։ Նրանք պատրաստ էին դիմակայել ընդդիմությանը։ Նրանք արեցին իրենց մասը, իսկ Աստված արեց մնացածը։ Աստծո պաշտպանության նկատմամբ Նեեմիայի ունեցած հավատը ոգեշնչող է։ Այնուամենայնիվ, նա չնստեց թախտին և չսպասեց, որ Աստված անի ամեն ինչ։ Նրանք պատրաստվեցին իրենց ուժերի ներածի չափով։

Հետևյալ երկու մեջբերումները՝ «Նրանց երեսից մի՛ վախեցեք, հիշե՛ք մեծ և ահեղ Տիրոջը և պատերազմեք ձեր եղբայրների, ձեր որդիների, ձեր աղջիկների, ձեր կանանց և ձեր տների համար» (տե՛ս Նեեմիա 4.13, 14), և «Մեր Աստվածը պատերազմելու է մեզ համար» (տե՛ս Նեեմիա 4․19, 20), Աստվածաշնչում տեղ գտած ամենաոգեշնչող պնդումներից են։

Հրեաները կարող էին ևս մեկ անգամ դադարեցնել շինարարությունը համառ ընդդիմության պատճառով, սակայն այս անգամ, վախենալու փոխարեն, նրանք կառչեցին այն խոստմանը, որ Աստված կպատերազմի իրենց համար։ Երբ Աստծո անունի, մեր հավատամքի կամ Աստծո գործի համար ընդդիմության ենք հանդիպում, պետք է հիշենք, որ «Աստված պատերազմելու է մեզ համար»։

Ի վերջո հրեաները գիտակցեցին, որ Տերը կանգնած էր իրենց գործի հետևում, և դա նրանց առաջ գնալու ուժ տվեց։

`Ինչո՞ւ է այդքան կարևոր իմանալ, որ այն, ինչ անում եք, Աստծո կամքն է։ Ուստի կարևոր հարց է. Ինչպե՞ս եմ իմանում, որ այն, ինչ անում եմ, Աստծո կամքն է։`