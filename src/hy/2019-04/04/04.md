---
title:  Գործի կասեցումը
date:  22/10/2019
---

`Ի՞նչ արեցին «թշնամիներն» ըստ Եզրաս 4.6–24 համարների՝ Երուսաղեմում աշխատանքին խոչընդոտելու համար։`

«Երկրի ազգերը» մեղադրական նամակներ գրեցին հրեաների և նրանց ծավալած գործունեության դեմ նախ Դարեհ թագավորին (Եզրաս 5 և 6), հետո Քսերքսես (Ասվերոս) թագավորին, ինչպես նաև Արտաշեսին։ Նրանք իրենց ուժերի սահմաններում անում էին ամեն ինչ՝ կանգնեցնելու Երուսաղեմի գործը։

Շրջակա տարածքների ժողովուրդները հայտարարում էին, թե եթե քաղաքը վերակառուցվի, թագավորը կկորցնի իր գերիշխանությունը, որովհետև անցյալում Երուսաղեմը միշտ եղել է ապստամբության և խնդիրների օջախ։ Ցավոք, Արտաշես թագավորը հակված էր հավատալու, որ հրեաները վերակառուցում են միայն որովհետև ցանկանում են հետ ստանալ իրենց անկախությունը, ուստիև դիմադրություն հարուցել։ Նա հրամայեց գործը դադարեցնել և բանակ ուղարկեց՝ կանխելու քաղաքի հետագա կառուցումը։ Այս ազդեցիկ մոտեցումը կանգնեցրեց Աստծո գործը։

`Կարդացե՛ք Եզրաս 4.23, 24 համարները։ Ինչո՞ւ հրեաները դադարեցրին շինարարությունը։ Չգիտեի՞ն, որ Աստված ցանկանում է, որ վերակառուցեն քաղաքը։ Ի՞նչն էր խանգարում։`

Ակնհայտ է, որ հրեաները գիտակցում էին, որ Աստված նրանց կանչել է քաղաքն ու տաճարը վերակառուցելու, սակայն նրանք վախեցան ուժգին ընդդիմությունից։ Միգուցե նրանք առաջ քաշեցին նման պատճառաբանություններ. «Հիմա ճիշտ ժամանակը չէ», «Եթե սա ճշմարտապես լիներ այն, ինչ Աստված ուզում է, որ մենք անենք, Նա մի ճանապարհ կբացեր», և կամ՝ «Միգուցե չպետք է ընդհանրապես հետ դառնայինք այստեղ»։ Երբ ընդդիմություն է հանդիպում այն գործի ճանապարհին, ինչը մենք հավատում ենք, որ Աստված է մեզ կանչել անելու, մեր մեջ դիտվում է Աստծո առաջնորդությունը կասկածի տակ առնելու միտումը։ Մենք կարող ենք հեշտությամբ համոզել ինքներս մեզ, որ սխալվել ենք։ Վախն ի զորու է կաթվածահար անել մեր ողջամտությունը, իսկ մեր մտքերը կարող են շեղվել հուսալքության և անհուսության կողմը՝ Աստծո զորության վրա կենտրոնանալու փոխարեն։

`Երբևէ նման բան զգացե՞լ եք, երբ վստահ եք եղել, որ Աստված կանչել է ձեզ անել ինչ-որ բան, սակայն սկսել եք կասկածել, երբ գործը գնալով բարդացել է։ (Խորհե՛ք, օրինակ, Հովհաննես Մկրտչի մասին)։ Ի՞նչ եք սովորել այդ փորձառությունից։`