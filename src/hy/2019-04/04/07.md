---
title:  Հետագա ուսումնասիրության համար
date:  25/10/2019
---

Կարդացե՛ք Էլեն Ուայթի Մարգարեներ և թագավորներ գրքի 635-660 էջերի «Պարիսպը կառուցողները», «Հանդիմանություն ընդդեմ շորթման» և «Հեթանոսների դավադրությունները» գլուխները։

«Բացահայտ թշնամիների կողմից ցուցաբերվող դիմադրությունը և բարեկամ ձևացնողների կողմից հրահրվող հուսալքությունը, որոնց կառուցողները հանդիպում էին Նեեմիայի օրերում, բնորոշ է նաև նրանց գործին, ովքեր այսօր աշխատում են Աստծո դաշտում։ Քրիստոնյաները փորձվում են՝ դիմակայելով ոչ միայն թշմանիների բարկությանը, արհամարհանքին և դաժանությանը, այլ նաև իրենց ընկերներ և օգնականներ ձևացնողների ծուլությանը, հեղհեղուկությանը, անտարբերությանն ու դավաճանությանը»։ Էլեն Ուայթ, Մարգարեներ և թագավորներ, էջ 644։

«Նեեմիային իրենց իշխանությանը ենթարկելու նրա թշնամիների ձախողման պատճառը վերջինիս ամուր նվիրվածությունն էր Աստծո գործին և նրա հավասարապես ամուր վստահությունն առ Աստված։ Թեթևամիտ անձը հեշտությամբ է գայթակղության զոհ դառնում, իսկ այն կյանքը, որում կա ազնիվ նպատակ, գրավիչ մտադրություն, չարի համար հեշտ թիրախ չէ: Անընդհատ առաջ ընթացող մարդու հավատը չի թուլանում, քանի որ ամենուր նա ճանաչում է անսահաման Սիրուն, Ով ամեն բան անում է Իր բարի նպատակների իրագործման համար։ Աստծո ճշմարիտ ծառաներն աշխատում են չթուլացող վճռականությամբ, որովհետև շնորհի գահն է նրանց մշտական վստահությունը»։ Էջ 660։

**Հարցեր քննարկման համար**

`Դրե՛ք ձեզ Զորաբաբելի, Հեսուի և այլ առաջնորդների տեղը, երբ այն մարդիկ եկան օգնություն առաջարկելու նրանց։ Հիմա հետ հայացք նետելով՝ մենք կարող ենք տեսնել, որ նրանք ճիշտ վարվեցին՝ նրանց օգնությունը մերժելով։ Որպես ադվենտիստներ՝ ինչպե՞ս կարող ենք իմանալ՝ երբ համագործակցել անհավատների հետ, և երբ՝ ոչ ։ Ինչպե՞ս ենք որոշում՝ դա ճի՞շտ է, թե՞ սխալ։ Ի՞նչ չափանիշների կարող ենք հետևել։`

`Ամբողջ Աստվածաշնչում մենք տեսնում ենք հավատի հարցում աշխարհի հետ փոխզիջման գնալու վտանգները։ Եվ իսկապես, հին Իսրայելի ողջ պատմությունը, ընդհուպ մինչև բաբելոնյան գերությունը, այս փոխզիջման հզոր օրինակ է։ Միևնույն ժամանակ, ի՞նչ է պատահում, երբ մարդիկ այդ վտանգից խուսափելու համար ծայրահեղության մեջ են ընկնում։ Երբ Իրեն՝ Հիսուսին մեղադրեցին շաբաթը խախտելու մեջ (տե՛ս Հովհաննես 9.14-16), արդյոք մենք այստեղ չե՞նք տեսնում Նրան մեղադրողների՝ այդ ծայրահեղության մեջ ընկնելու հզոր օրինակ։ Ինչպե՞ս կարող ենք գտնել ճիշտ հավասարակշռությունը։`