---
title:  Զբաղված «մեծ գործով»
date:  24/10/2019
---

`Կարդացե՛ք Նեեմիա 6.1–13 համարները։ Ինչո՞ւ է Նեեմիան Երուսաղեմում իր կատարած գործը համարում «մեծ գործ» (Նեեմիա 6.3)։ Որո՞նք էին նրան կանգնեցնելու փորձերն այս դեպքում։`

Նեեմիա 6-րդ գլուխը նկարագրում է Նեեմիայի կյանքի նկատմամբ կատարված բազմաթիվ մահափորձեր։ Սանաբաղատն ու Գեսամը շարունակում էին Նեեմիային նամակներ ուղարկել հանդիպման պատրվակով, որպեսզի նա իրենց հետ հանդիպման գնար։ Սակայն այդ հանդիպումը Ովնովի դաշտում էր, որը թշնամու տարածք էր, ուստի մատնում էր հրավերի իրական նպատակը։ Սանաբաղատը, Տուբիան և Գեսամը հնարավորության մի փոքրիկ հույս էին տեսնում մինչև այն պահը, երբ պարիսպը կվերակառուցվեր, և դարպասները կփակվեին։ Հրեաներն ունեին պարսից թագավորի պաշտպանությունը, ուստի նրանց թշնամիները չէին կարող նվաճել նրանց՝ բացահայտ ճակատային հարձակման գնալով։ Սակայն եթե ազատվեին առաջնորդից, կկանգնեցնեին գործընթացը և միգուցե մեկընդմիշտ կանգնեցնեին հրեաներին։ Նրանք չէին ցանկանում զենքերը վայր դնել։ Նույնիսկ այն պարագայում, երբ Նեեմիան չէր պատասխանում, նրանք շարունակում էին փորձել։ Պետք է որ Նեեմիայի համար տհաճ լիներ ամեն քայլափոխի ընդդիմության հանդիպել։ Նա նրանց պատասխանում է՝ ասելով. «Ես մեծ գործով եմ զբաղված» (Նեեմիա 6.3)։

Աշխարհի չափանիշներով Նեեմիան մեծ գործ էր անում որպես թագավորի մատռվակ, որը հեղինակավոր պաշտոն էր, բարձրագույն պաշտոններից մեկն այն երկրում, որտեղ նա ծառայում էր որպես թագավորի խորհրդական։ Իսկ ավերակ դարձած մի քաղաքի վերակառուցո՞ւմը, որը ոչ մի ակնհայտ աշխարհային նշանակություն չուներ։ Սա՞ է այն գործը, որը նա մեծ է անվանում։ Նեեմմիան Աստծո գործը «մեծ» ու անհամեմատ ավելի կարևոր էր համարում, քանի որ գիտակցում էր, որ Աստծո անվան պատիվն է վտանգված Երուսաղեմում։

Երբ Աստված նախատեսեց սրբարանի ծառայությունները, Նա հաստատեց քահանայությունը։ Մարդկանց մտքերում սրբարանը սուրբ ու հատուկ պահելու համար Նա միայն քահանաներին էր թույլ տալիս իրականացնել տաճարի ծառայությունները։ Ինքնուրույն մեզ համար բարդ է Աստծո սրբությունը տեսնելը, սակայն Աստված օգնեց իսրայելացիներին գալ Աստծո ներկայության մեջ ակնածանքով։ Նեեմիան գիտեր, որ տաճարի բակը բոլորի համար է, սակայն ոչ ներսի սենյակները։ Տաճարի ներսում հանդիպելու մասին ասված իր խոսքերով Սեմայիան ոչ միայն ցույց է տալիս իր կեղծ մարգարե լինելը՝ առաջարկելով մի բան, որը հակասում է Աստծո ցուցումներին, այլ նաև մատնում է իր դավաճան լինելը։

`Ինչպե՞ս մենք այսօր՝ առանց երկրային սրբարանի, կարող ենք մեր առջև պահել Աստծո սրբության զգացողությունը։ Ինչպե՞ս է Աստծո սրբության գիտակցումը, ի հակադրություն մեր մեղավորության, բերում մեզ խաչի մոտ։`