---
title:  Մարգարեները խրախուսում են
date:  21/10/2019
---

Ցավոք, Եզրասի գրքի 4–6-րդ գլուխներում նկարագրվող հրեաների նկատմամբ ցուցաբերած շրջակա ազգերի ընդդիմությունը վախեցրեց նրանց, և նրանք չցանկացան շարունակել տաճարի վերակառուցման գործը։

Ինչպես նշվեց նախկինում, Եզրաս 4.6–6.22 համարները գրված չեն ժամանակագրական կարգով։ Ուստիև մենք նախ կնայենք 5-րդ գլուխը, հետո՝ 4-րդը։

`Կարդացե՛ք Եզրաս 5.1–5 համարները։ Ինչո՞ւ Աստված հրեաներին ուղարկեց Անգե և Զաքարիա մարգարեներին։ Ո՞րն է նրանց մարգարեանալու արդյունքը։`

Հրեաները դադարեցին կառուցել, որովհետև վախենում էին։ Բայց Աստված նրանց Հուդա էր ուղարկել, որպեսզի վերակառուցեն քաղաքն ու տաճարը, և Նա ծրագիր ուներ։ Քանի որ նրանք վախենում էին, Աստված պետք է մի բան աներ նրանց խրախուսելու համար։ Այդ պատճառով Նա երկու մարգարեների կանչեց։ Մարդկային ընդդիմությունը չի կանգնեցնում Աստծուն. նույնիսկ եթե հրեաներն իրենք էին իրենց արարքներով նպաստել ընդդիմությանը, Աստված չլքեց նրանց։ Նա աշխատեց մարգարեների միջոցով հրեաներին քաջալերել և նորից գործի դնել։

`Կարդացե՛ք Անգե 1-ին գլուխը։ Ո՞րն է նրանց ուղղված լուրը, և ի՞նչ կարող ենք քաղել սրանից մեզ համար։`

«Ճգնաժամին դիմակայելու համար կանչվեցին Անգե և Զաքարիա մարգարեները: Այս կանչված պատգամաբերները հուզիչ վկայություններով ժողովրդին բացահայտում էին վերջինիս խնդիրների պատճառը: Մարգարեները հայտարարեցին, որ նյութական բարեկեցության բացակայությունն Աստծո շահերն առաջին տեղում դնելը մերժելու հետևանքն է: Եթե իսրայելացիները պատվեին Աստծուն՝ համապատասխան հարգանք և պատիվ ցուցաբերելով Նրա հանդեպ, Նրա տան կառուցումը դարձնելով առաջին գործը, նրանք կհրավիրեին Նրա ներկայությունը և կստանային օրհնությունները»։ Էլեն Ուայթ, Մարգարեներ և թագավորներ, էջ 573, 574։