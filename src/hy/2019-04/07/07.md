---
title:  Հետագա ուսումնասիրության համար
date:  15/11/2019
---

Կարդացե՛ք Էլեն Ուայթի Քայլեր դեպի Քրիստոս գրքի 45-51 էջերի «Խոստովանություն» գլուխը։

Նեեմիա 9.25 համարում հրեաները խոսում են այն մասին, թե ինչպես իրենց նախնիները «զվարճացան» Աստծո մեծամեծ բարիքներով։ Այս բառի արմատը նույնն է, ինչ Եդեմ անունը «Եդեմի պարտեզ» բառակապակցության մեջ (Ծննդոց 2.15)։ Հավանաբար, ամենալավ թարգմանությունը կլիներ «նրանք եդեմանում էին», եթե եդեմանալ բայ գոյություն ունենար։

Ամեն ինչից զատ, Ավետարանը հարաբերությունների վերականգնում է, և ի՞նչ լավագույն խորհրդանիշ կարող է լինել, եթե ոչ Եդեմը՝ ցույց տալու համար, թե ուր ենք մենք գնալու այդ վերականգնումից հետո։ Աստված վեր հանեց հրեա ազգին և բերեց նրանց հին աշխարհի խաչմերուկներ, որպեսզի ստեղծեր Եդեմի ամենալավ արտացոլումը, որը կարող էր գոյություն ունենալ ընկած աշխարհում։ Նույնիսկ գերությունից և վերադարձից հետո նրանք դեռևս այդ նպատակն իրականացնելու ներուժ ունեին։ «Որովհետև Տերը պիտի միխիթարի Սիոնին, պիտի մխիթարի նրա բոլոր ավերակները, և նրա ամայի տեղը դրախտի պես պիտի շինի» (Եսայիա 51.3)։

Այո, մարդիկ վայելում էին նյութական օրհնությունները, որոնք Տերը խոստացել էր նրանց, օրհնություններ, որոնք, որքան որ հնարավոր է ընկած աշխարհում, ներկայացնում էին Եդեմի պարտեզի լիությունը։ Եվ դա հրաշալի էր։ Դրանք տրվում էին մարդկանց վայելելու համար։ Աստված արարեց ֆիզիկական աշխարհը ճիշտ այն կերպ, որ մարդիկ կարողանային վայելել այն, և հին Իսրայելը, օրհնված Աստծո կողմից, ևս վայելում էր աշխարհի բարիքները։ Նրանց մեղքը ոչ թե «եդեմանալն» էր Աստծո մեծամեծ բարիքներով, այլ Տիրոջը մոռանալը (Եզեկիել 23.35), Ում տված բարիքները վայելում էին։ Օրհնությունները դարձան նպատակ՝ միջոց ծառայելու փոխարեն, իսկ նպատակն իրենց շրջակա ազգերին Աստծուն բացահայտելն էր։

**Հարցեր քննարկման համար**

`Հիսուսն ասաց.«Եվ փշերի մեջ սերմածը նա է, որ խոսքը լսում է, և այս աշխարհի հոգսերը և հարստության խաբեբայությունը խեղդում են այն խոսքը և անպտուղ է լինում» (Մատթեոս 13.22)։ Ի՞նչ նկատի ունի Հիսուսը «հարստության խաբեբայությունը» ասելով, և ի՞նչ կերպ է այն առնչվում այս շաբաթ մեր ուսումնասիրած խոստովանության աղոթքի հետ։`

`Կրկին խորհե՛ք արարման վարդապետության շուրջ։ Նկատե՛ք, որ Նեեմիա 9-րդ գլխի աղոթքում նրանք համարյա անմիջապես խոսեցին Տիրոջ մասին որպես Արարիչ և Պահպանող։ Ի՞նչ է դա մեզ ասում այն մասին, թե որքան հիմնաքարային է այս վարդապետությունը մեր հավատի համար։`

`Ինչպե՞ս ենք պահում ճիշտ հավասարակշռությունը մեր ժառանգական մեղավորությունն ընդունելու և միևնույն ժամանակ այն դիրքորոշման միջև, որ թույլ չտանք սատանային այդ մեղավորությունն օգտագործել այնպիսի կերպերով, որ մենք հուսալքվենք և ամբողջությամբ թողնենք մեր հավատը։`