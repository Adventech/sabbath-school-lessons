---
title:  Աղոթքի սկիզբը
date:  11/11/2019
---

Աստվածաշնչի ընթերցմանը ժողովրդի պատասխանը երկար աղոթքն էր, որը պատմում էր Աստծո բարության մասին՝ ի հակադրություն Իսրայելի անհավատության պատմության։ Կարելի է նկատել, որ պատասխանն ավելի նման է քարոզի, քան աղոթքի, որովհետև համարյա ամեն մի համար Աստվածաշնչի որևէ տեղում զուգահեռ ունի։

`Կարդացե՛ք Նեեմիա 9.4–8 համարները։ Որո՞նք են հիմնական թեմաները, որոնց վրա կենտրոնանում են աղոթքի այս սկզբնական տեքստերը և ինչո՞ւ։`

Աղոթքի առաջին մասում ժողովուրդն օրհնում է Աստծուն, հատկապես Նրա անունը։ Եբրայական մշակույթում անունը միայն այն չէ, ինչով մարդիկ կոչում են որևէ մեկին. այն մարդուն նաև հաղորդում է նրա ինքնությունը։ Ուստի Աստծո անվան փառաբանությունը կարևոր է, որովհետև այն աշխարհին ցույց է տալիս, որ այդ անունն արժանի է պատվի և փառաբանության։ Սա տիեզերքի Արարչի անունն է։ Աղոթքն սկսվում է Աստծո երկրպագությամբ՝ որպես Մեկի, Ով Արարիչն է և,«պահում է» ամեն բան (Նեեմիա 9.6, տե՛ս նաև Կողոսացիս 1.16, 17)։ «Պահել» բառը գալիս է եբրայերեն բայից, որը նշանակում է «կենդանի պահել»։

Մեկը, Ով ստեղծել էր ամեն բան, այն Մեկն է, Ով ընտրեց Աբրահամին՝ մարդ արարածին, ով ոչ մի յուրահատուկ բան չուներ իրենում, բացի նրանից, որ «նրա սիրտը հավատարիմ գտնվեց»։ Կարող է թվալ, թե Աբրահամը շատ դեպքերում հավատի պակաս է դրսևորել, սակայն երբ նրան հանձնարարվեց տալ իր որդուն, նա չվարանեց (տե՛ս Ծննդոց 22)։ Նա սովորեց դառնալ հավատարիմ ոչ թե մեկ գիշերվա, այլ Աստծո հետ իր երկարատև շփման ընթացքում։ Եբրայական մտածողության մեջ «սիրտը» վերաբերում է մտքին։ Այլ խոսքերով, Աբրահամը զարգացրեց հավատարմություն մտքում և գործողության մեջ ու դրա շնորհիվ ընդունվեց Աստծո կողմից։

Աղոթքի առաջին երկու արտահայտությունները կենտրոնանում են Աստծո վրա որպես (1) Արարիչ, (2) Պահպանող և (3) Խոստում պահող։ Մարդիկ առաջին հերթին իրենք իրենց հիշեցնում են, թե Ով է Աստված. Նա է այն Հավատարիմը, Ով ստեղծել է մեզ, պահպանում է մեզ և մշտապես պահում է Իր խոստումները։ Այս ամենը մեր մտքում ունենալը մեզ օգնում է պահել մեր սեփական կյանքը տեսադաշտում և սովորել վստահել Նրան նույնիսկ ամենաբարդ իրավիճակներում, երբ կարող է թվալ, թե Նա հեռու է մեզանից և չի անհանգստանում մեր խնդիրների մասին։

`Ինչո՞ւ է Աստծո՝ մեր Արարիչը լինելու դավանաբանական կետն այդքան կարևոր մեր հավատի համար։ Ի վերջո, համեմատած այս կետի հետ, ուրիշ ի՞նչ կետ է այդքան կարևոր, որում Աստված մեզ հրահանգում է մեր շաբաթական կյանքի մեկ յոթերորդ մասն անցկացնել Իրեն որպես մեր Արարիչ հիշելով։`