---
title:  Օրենքն ու մարգարեները
date:  13/11/2019
---

`Կարդացե՛ք Նեեմիա 9.23–31 համարները։ Ինչպե՞ս են նկարագրվում իսրայելացիներն ի հակադրություն Աստծո «մեծամեծ բարիքների» (Նեեմիա 9.25)։`

Աղոթքի/քարոզի այս հաջորդ մասը կենտրոնանում էր Քանանում կյանքի վրա, երբ իսրայելացիները տիրացան այն երկրին, որն Աստված տվել էր նրանց։ Նրանց տրվել էին հողեր, քաղաքներ, խաղողի այգիներ և դաշտեր՝ պատրաստ օգտագործման, բայց նրանք այդ ամենն ընդունել էին որպես սովորական երևույթ։ 25-րդ համարի վերջում մեզ ասվում է, որ «նրանք կերան, կշտացան և պարարտացան»։ «Պարարտացան» արտահայտությունն Աստվածաշնչում հանդիպում է միայն մի քանի անգամ (Երկրորդ Օրինաց 32.15 և Երեմիա 5.28), և յուրաքանչյուր անգամ այն բացասական իմաստ ունի։

Մարդիկ «զվարճացան Քո մեծամեծ բարիքներով», սակայն նրանք չէին ուրախանում Աստծով, փոխարենը ուրախանում էին իրենց ունեցածով։ Ակնհայտ է, որ ամեն ինչ ունենալը չի մոտեցնում Աստծուն։ Մենք շատ անգամներ ենք մտածում. «Եթե միայն ունենայի այս կամ այն բանը, ապա երջանիկ կլինեի»։ Ցավոք, մենք տեսնում ենք, որ իսրայելացիներն Աստծուց ստացել էին ամեն ինչ, սակայն նրանց «երջանկությունն» այդ ամենով նրանց ավելի քիչ նվիրված էր դարձնում Աստծուն։ Շատ հաճախ մեզ համար ավելի հեշտ է կենտրոնանալ պարգևների վրա և մոռանալ Պարգևողին։ Սա ճակատագրական մոլորություն է։

Իհարկե, սա չի նշանակում, թե մենք չենք կարող ուրախանալ այն ամենով, ինչ Աստված մեզ տվել է։ Նա կամենում է, որ մենք ուրախանանք Իր տված պարգևներով, սակայն այս ուրախությունը չի երաշխավորում Աստծո հետ ամուր հարաբերություններ։ Իրականում, եթե մենք չզգուշանանք, մեր ունեցած ամեն բան կարող է գայթակղություն դառնալ։

Այնուամենայնիվ, այս գլխում ներկայացվում է, որ առաջնորդներն այժմ խոստովանեցին այն ճանապարհները, որոնցում անհավատարիմ են եղել Աստծուն։ Երբ հայացք նետեցին իրենց պատմության վրա, հատկապես անվանեցին այն օրինախախտությունները, որոնք արել էին որպես ազգ։ Մի քանի տեսանկյուններ են ի հայտ գալիս որպես հատկապես կարևորներ, որովհետև դրանք կրկնվում են. (1) Իսրայելը դեն է նետում Աստծո օրենքը, և (2) նրանք հալածում են մարգարեներին։

Այլ խոսքերով, նրանք գիտակցեին, որ Աստծո օրենքն ու Նրա մարգարեները կարևոր են իրենց զարգացման համար որպես բարեպաշտ ազգ և անհատներ։ Աղոթքն ընդգծում է այս եզրահանգումը՝ հաստատելով, որ եթե «մարդը կատարի» Աստծո պատվիրանները, «նրանցով կապրի» (Նեեմիա 9.29, ուղղակի մեջբերում Ղևտացոց 18.5 համարից), նաև ընդգծելով, որ Հոգին էր, որ խոսում էր մարգարեների միջոցով։ Աստված մեզ տվել է Իր պատվիրանները լիարժեք կյանքի համար և ուղարկում է Իր մարգարեներին, որպեսզի մեզ առաջնորդեն Իր ճշմարտությունները հասկանալու հարցում։ Թե ինչ ենք մենք անում այս պարգևների հետ, առանցքային հարց է մեզ բոլորիս համար։