---
title:  Ծոմ և երկրպագություն
date:  10/11/2019
---

`Կարդացե՛ք Նեեմիա 9.1–3 համարները։ Ինչո՞ւ էր ժողովուրդն առանձնանում օտարազգիներից։`

Թեև Նեեմիան փափագում էր հավաստիանալ, որ ժողովուրդն այս ժամանակն անց է կացնում ուրախությամբ, այժմ նա ժողովքին ծոմի կոչ էր անում։ Նրանք իրենց խոնարհեցրին Աստծո առաջ և քուրձ հագնելով մոխիր էին լցնում իրենց գլուխների վրա։ Քանի որ օտարերկրացիներն Իսրայելի ժողովրդի մեղքերի մեջ բաժին չունեին, իսրայելացիներն առանձնացան նրանցից, որովհետև հրեաները գիտեին, որ իրենց մեղքերն են, որ ներման կարիք ունեն։ Նրանք ընդունեցին իրենց ազգի մեղքերը, որոնք իրենց աքսորի էին հասցրել։

Նրանց միասնական աղոթքներն ու խոստովանությունը ցույց էին տալիս մեղքի բնույթի՝ նրանց խորը գիտակցումը։ Իսրայելացիները կարող էին բարկանալ, որ իրենց նախնիները մեղանչել և իրենց ողջ ազգին գերության էին հասցրել։ Կամ նրանք կարող էին ժամանակ ծախսել բողոքելով իրենց առաջնորդների ընտրություններից և նախորդ սերունդների կողմից ցուցաբերված բարեպաշտության պակասից, որոնք նրանց հասցրել էին այն վիճակին, որն այժմ ունեին՝ վերադարձել էր ընդամենը մի սակավաթիվ խումբ։ Այնուամենայնիվ, ատելությանն ու դժգոհությանը հագուրդ տալու փոխարեն՝ նրանք դարձան դեպի Աստված խոնարհությամբ և ապաշխարությամբ։

Նեեմիա 9.3 համարն ասում է, որ մարդիկ կարդում էին Օրենքի Գիրքն օրվա մեկ քառորդ մասը, իսկ մնացած ժամանակ խոստովանում էին իրենց մեղքերն ու երկրպագում Աստծուն։ Սա Թորայի երրորդ ընթերցումն է։ Թորայի ընթերցումը կարևոր է խոստովանության համար, որը պետք է հիմնված լինի Աստծուց բխող ճշմարտության վրա։ Երբ մենք կարդում ենք Աստվածաշունչը, Աստված մոտենում է մեզ, և Սուրբ Հոգին կարող է խոսել մեզ հետ և սովորեցնել մեզ։ Նրա Խոսքի ճշմարտությունը ձևավորում է մեր մտածելակերպը և ընկալումը, քաջալերում և խրախուսում է մեզ։ Իսրայելացիները վշտանցան և լաց եղան նաև այն պատճառով, որ Աստծո սուրբ ներկայությամբ ժամանակ անցկացնելը մեզ տեղյակ է դարձնում Նրա գեղեցկության և բարության մասին և ցույց տալիս, թե որքան հիանալի է, որ տիեզերքի Արարիչն ուզում է մեզ հետ լինել՝ հակառակ մեր անարժանության։ Այսպիսով, մենք գիտակցում ենք, որ առանց Աստծո ոչնչով չենք տարբերվում մեր հոգևոր նախնիներից և ոչ մեկից։ Միայն եթե Աստված աշխատի մեզանում, մենք կարող ենք լինել այն, ինչ պետք է լինենք։

`Կարդացե՛ք Դանիել 9.4–19 համարները։ Ի՞նչ կերպ է նրա աղոթքն այսօր կիրառելի մեզ համար։ Ի՞նչ պետք է այդ կիրառության իրականությունն ասի մեզ անհատապես և որպես եկեղեցի։`