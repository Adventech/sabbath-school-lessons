---
title:  Գովաբանություն և աղերսանք
date:  14/11/2019
---

`Կարդացե՛ք Նեեմիա 9.32–38 համարները։ Ո՞րն է խոստովանության աղոթքի եզրահանգման շեշտադրումը։`

Եվս մեկ անգամ աղոթքը փառաբանում է Աստծուն Նրա բնույթի համար. մեծ, հզոր և ահեղ, Մեկը, Ով ուխտ և ողորմություն է պահում։ Նրանք անկեղծ են թվում իրենց նկատմամբ Աստծո բարության ընդունման հարցում։

Նրանք իրենց զղջումը ներկայացնում են նաև Աստծո հետ ուխտ անելու ձևով, որը մանրամասնորեն նկարագրվում է 10-րդ գլխում։ Ո՞րն է նրանց աղերսանքը։

«Եվ արդ ով մեր Աստված, մեծ, զորավոր և ահեղ, ուխտ և ողորմություն պահող Աստված, թող Քո առաջ քիչ չերևան այն ամեն նեղությունները, որ պատահեցին մեզ» (Նեեմիա 9.32)։

Համայնքը պետք է հարկ վճարի այն թագավորներին, ովքեր գերիշխում են իր վրա։ Ամեն կողմից եկող ճնշումը համաճարակի պես վարակում է իսրայելացիների փոքրիկ խումբը, և նրանք հոգնել են դրանից։ Նրանք դիմացել էին մի բռնակալության մյուսի հետևից և ազատագրման հույս էին փայփայում։

Զարմանալին այն է, որ նրանք իրենց «ծառաներ» են անվանում։ Իրենց ազգի անհավատարմությունն ընդգծելուց հետո, նրանք ավարտում են իրենց այդ բառով անվանելով։ Ծառաները, իհարկե, հնազանդվում են նրանց, ովքեր իշխում են իրենց վրա։ Այս եզրույթի գործածումը ենթադրում է, որ նրանք գիտակցում են, որ կարիք ունեն Տիրոջը հնազանդվելու այնպես, ինչպես իրենցից առաջ եկող սերունդները չեն հնազանդվել։ Սա Տիրոջը և Նրա պատվիրաններին հավատարիմ լինելու նրանց ցանկության արտահայտում է։ Եվ որպես Աստծո ծառաներ՝ նրանք Նրան խնդրում են միջամտել իրենց օգտին։

Եզրասի և Նեեմիայի համայնքն իր ներկայիս փորձառությունը նկարագրում է որպես «մեծ նեղության» մեջ լինել (Նեեմիա 9.37), որը կարող է համեմատվել այն դժվարությունների հետ, որոնց Իսրայելը հանդիպեց Եգիպտոսում (Նեեմիա 9.9)։ Նրանց աղոթքը փառաբանում է Աստծուն Եգիպտոսում իրենց տառապանքը տեսնելու և այն չարհամարհելու համար։ Համայնքն այժմ խնդրում է Աստծուն միջամտել այնպես, ինչպես անցյալում, նույնիսկ եթե իրենք դրան արժանի չեն, որովհետև ոչ ոք՝ ո՛չ թագավորները, ո՛չ իշխանները, ո՛չ քահանաներն ու մարգարեները, ո՛չ էլ իրենց հայրերը հավատարիմ չեն եղել։ Ուստի նրանք ապավինում են բացառապես իրենց նկատմամբ Աստծո շնորհին և ողորմությանը, ոչ թե իրենց կամ իրենց նախնիների գործերին՝ հուսալով, որ Տերն օգնության կգա իրենց։

`Կարդացե՛ք Հռոմեացիս 5.6–8 համարները։ Ինչպե՞ս են այս տեքստերն արտացոլում այն, ինչ իսրայելացիները խնդրում էին Աստծուց։ Ինչպե՞ս կարող ենք մխիթարվել՝ իմանալով, թե ինչ էին խնդրում իսրայելացիները, և ինչ է ասում Պողոսը Հռոմեացիս թղթում։`