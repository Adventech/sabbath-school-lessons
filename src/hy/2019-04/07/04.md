---
title:  Դասեր անցյալից
date:  12/11/2019
---

`Կարդացե՛ք Նեեմիա 9.9–22 համարները։ Ինչո՞վ է աղոթքի այս մասը տարբերվում առաջին մասից։`

Աղոթքն Աստծուն Իր հավատարմության համար փառաբանելուց անցնում է իսրայելացիների հակադրվող անհավատարմության ընդունումը Եգիպտոսի և անապատի փորձառություններում։ Այն ընդգծում է այն տարատեսակ բաները, որոնք Աստված տվել է իսրայելացիներին, բայց, ցավոք, «հայրերի» պատասխանն այդ պարգևներին եղել է հպարտությունը, կամակորությունը և իրենց մեջ Աստծո շնորհալի գործերի նկատմամբ արհամարհանքը։

Մարդկային ձախողման և Աստծո հանդեպ ճշմարիտ նվիրվածության պակասի ընդունումը կարևոր քայլ է խոստովանության և ապաշխարության հարցում։ Եվ թեև այս տեքստերում պատմվում է մեզանից շատ վաղ անցյալում ապրող մարդկանց մասին, ոչ ոք չի կարող հերքել, որ մեզանից յուրաքանչյուրը խնդիր ունի այդ նույն հարցերի հետ։

Հենց այստեղ է, որ մեզ, ինչպես նաև նրանց, օգնության է գալիս Ավետարանը։ Մեր մեղքերի խոստովանությունը մեզ չի փրկում, միայն մեզ համար արված Քրիստոսի զոհն է փրկում։ Խոստովանությունն ապաշխարության հետ շատ կարևոր է մեր իսկ գիտակցման համար, որ մենք կարող ենք արդարացվել միմիայն Քրիստոսի կողմից։ «Երբ ապաշխարության և հավատի միջոցով մենք ընդունում ենք Քրիստոսին որպես մեր Փրկիչ, Տերը ներում է մեր մեղքերը և չեղյալ է համարում օրենքի խախտման համար նախատեսված պատիժը։ Այնուհետև մեղավորը կանգնում է Աստծո առաջ որպես արդար մարդ, նա վայելում է Երկնքի բարեհաճությունը և Հոգու միջոցով հաղորդակցվում է Հոր և Որդու հետ»։ Էլեն Ուայթ, Ընտիր լուրեր, գիրք 3, էջ 191։

Միևնույն ժամանակ, քանի որ Աստծո քաղցրությունը պատճառ է դառնում, որ մենք խոստովանենք մեր մեղքերն ու ապաշխարենք, մենք պետք է վճռենք Աստծո զորությամբ թողնել այդ մեղքերը։

Վերջում ասվում է, որ Իսրայելը կամակոր է եղել, իսկ Աստված՝ սիրող։ Հետհայացք նետելն այն ամենի վրա, ինչ Աստված արել է Իսրայել ազգի համար, հիշեցնում է մարդկանց, որ քանզի Աստված այդքան շատ բան է արել իրենց համար անցյալում, Նա կշարունակի նրանց մասին հոգ տանել ներկայում և ապագայում։ Ահա թե ինչու էր այդքան կարևոր մարդկանց համար մշտապես հիշել, թե ինչպես էր Աստված գործել պատմության ընթացքում։ Նրանք խնդիրների մեջ էին հայտնվում, երբ մոռանում էին այդ ամենը։

`Խորհե՛ք անցյալի այն ժամանակների մասին, երբ վստահ էիք, որ Աստված գործում է ձեր կյանքում։ Ինչպե՞ս կարող եք դրանից մխիթարություն ստանալ հետագա ժամանակներում, երբ պայքարի հանդիպեք։ Ինչպե՞ս կարող եք սովորել ավելի շատ վստահել Աստծո բարությանն այնպիսի ժամանակներում, երբ միանգամայն հուսալքված եք, ընկճված և վախենում եք ապագայից։`