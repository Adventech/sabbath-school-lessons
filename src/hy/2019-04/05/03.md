---
title:  Օրենքի հոգուն դեմ
date:  28/10/2019
---

`Կարդացե՛ք Նեեմիա 5.6–8 համարները (տե՛ս նաև Ելից 21.2–7)։ Ինչո՞ւ է Նեեմիան բարկացած արձագանքում։`

Որքան էլ որ դժվար է մեզ համար այսօր հասկանալ, ստրկությունը հին աշխարհի մշակութային նորմերից էր։ Ծնողը կարող էր կա՛մ ինքը դառնալ ստրուկ, կա՛մ ստրկության վաճառել իր երեխային։ Սոցիալապես և իրավաբանորեն ծնողներն իրավունք ունեին վաճառելու իրենց որդիներին և դուստրերին։ Այնուամենայնիվ, քանի որ Աստված տալիս է ազատություն, Նա կարգավորեց այս գործընթացն Իսրայելում՝ պահանջելով պարտատերերից ազատել իրենց ստրուկներին ամեն յոթերորդ տարին։ Այսպես Աստված պաշտպանում էր մարդկանց մեկընդմիշտ ստրուկներ դառնալուց և ցույց էր տալիս Իր ցանկությունը, որ նրանք ազատ ապրեն։

Թեև պարտք տալն օրենքով թույլատրվում էր, սակայն դրա դիմաց տոկոսադրույք գանձելը չէր թույլատրվում (վաշխառության դեմ աստվածաշնչյան կանոնների համար տե՛ս Ելից 22.25–27, Ղևտացոց 25.36, 37, Երկրորդ Օրինաց 23.19, 20)։ Եվ սակայն տոկոսադրույքը, որն առաջնորդները գանձում էին, նույնիսկ չէր կարելի համեմատել այն տոկոսադրույքի հետ, որը նրանց շրջապատող ազգերն էին գանձում։ Նրանցից պահանջում էին վճարել ամսական մեկ տոկոս այն դեպքում, երբ 7-րդ դարի Միջագետքի գրվածքները խոսում էին արծաթի դիմաց տարեկան 50 տոկոս և հացահատիկի դիմաց տարեկան 100 տոկոս տոկոսադրույքի մասին։ Այնուամենայնիվ, համեմատած Միջագետքի երկրների հետ՝ տարեկան 12 տոկոսը շատ փոքր տոկոսադրույք էր։ Սակայն, ընդհանուր առմամբ, համաձայն Աստծո Խոսքի՝ միակ սխալ բանը, որը պարտատերերն անում էին, տոկոսադրույք գանձելն էր (Նեեմիա 5.10), և հետաքրքրական է, որ ժողովուրդը դա նույնիսկ չի նշում իր բողոքի մեջ։ Մնացած ամեն ինչ սոցիալական նորմերի և օրենքի շրջանակներում էր։ Այդ դեպքում ինչո՞ւ է Նեեմիան «շատ նեղացած»։ Զարմանալի է, որ նա անմիջապես միջոցներ ձեռք չի առնում, այլ այս հարցի շուրջ լրջորեն մտորում է։

Այն փաստը, որ Նեեմիան խնդրի հետ այդքան վճռականորեն է վարվում, հիացմունք է առաջացնում։ Նա աչք չի փակում բողոքի վրա միայն այն պատճառով, որ այն տեխնիկապես չի խախտում օրենքը կամ սոցիալապես ընդունելի է, նույնիսկ «ավելի լավը»` համեմատած երկրի այլ կանոնների հետ։ Օրենքի հոգին էր, որ խախտվել էր այս իրավիճակում։ Հատկապես տնտեսական դժվարությունների ժամանակաշրջանում մարդկանց պարտականությունն էր օգնել միմյանց։ Աստված կեղեքվածների և կարիքավորների կողմում է, և Նա պետք է հանձնարարեր մարգարեներին խոսել ընդդեմ աղքատների նկատմամբ կատարվող չարիքի և բռնության։

`Որո՞նք են այն ճանապարհները, որոնցով, նույնիսկ ոչ միտումնավոր, մենք կարող ենք հետևել օրենքի տառին, սակայն խախտել դրա հետևում գտնվող հոգին (տե՛ս Միքիա 6.8.)։`