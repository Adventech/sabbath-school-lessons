---
title:  Ժողովրդի բողոքը
date:  27/10/2019
---

`Կարդացե՛ք Նեեմիա 5.1–5 համարները։ Ի՞նչ է նկարագրվում այստեղ։ Ինչի՞ դեմ են աղաղակում մարդիկ։`

Հրեական համայնքը, թվում է, միաբանվել է Նեեմիայի առաջնորդության ներքո արտաքին կեղեքիչների դեմ։ Սակայն ամեն ինչ այնքան էլ հարթ չէ այն ազգի ներսում, որը կանգնած է հալածանքից և օտար հարձակումներից իրեն պաշտպանելու խնդրի առաջ։ Ի հեճուկս արտաքին և թվացյալ ամրության ու թշնամու դեմ համախմբված ջանքերի՝ համայնքը քայքայված է ներքուստ։ Առաջնորդներն ու հարուստներն օգտագործում են աղքատներին ու չքավորներին իրենց սեփական շահի համար, և իրավիճակն այնքան է վատթարացել, որ ընտանիքներն ազատագրում են աղաղակում։ Որոշ ընտանիքներ ասում էին, որ իրենց երեխաներին կերակրելու համար նույնիսկ ուտելու բան չունեն, ոմանք աղաղակում էին, որ սովի պատճառով գրավադրել են իրենց սեփականությունը՝ հող, գույք, ստացվածք, և այժմ ոչինչ չունեն, իսկ ոմանք բողոքում էին, որ ստիպված են գումար պարտք վերցնել պարսկական հարկերը վճարելու համար, և նույնիսկ երեխաներն էին արդեն ստրկության լծի տակ։

Պարզվում է, որ խնդրի հիմնական պատճառը սովն ու հարկերն էին, որ աղքատ ընտանիքներին ստիպում էին օգնություն հայցել իրենց հարևաններից։ Պարսկական կառավարությունը Հուդայի նահանգից տարեկան 350 տաղանդ արծաթի հարկ էր պահանջում (տե՛ս Նեեմիա 5.1–5 նշումները Էնդրյուսի ուսուցման Աստվածաշնչում, էջ 598)։ Եթե մարդը չէր կարողանում վճարել պարտադիր հարկի իր մասնաբաժինը, ընտանիքը սովորաբար գրավադրում էր իր սեփականությունը կամ էլ նախ գումար պարտք անելու փորձ էր անում։ Սակայն, այնուամենայնիվ, եթե նրանք չէին կարողանում վաստակել գումարը հաջորդ տարի, ապա պետք է ինչ-որ լուծում գտնեին իրենց պարտքի վճարման համար։ Սովորաբար հաջորդ քայլը պարտքի դիմաց ստրկացումն էր։ Իրենց հողը կորցնելով՝ նրանք այժմ պետք է ընտանիքից ինչ-որ մեկին ուղարկեին՝ պարտատիրոջ տանը ծառայելու և պարտքը մարելու համար. սովորաբար քավության նոխազ էին դառնում երեխաները:

Կյանքում լինում են պահեր, երբ մենք խնդիրների ենք բախվում որպես մեր քայլերի հետևանք, սակայն, իհարկե, լինում են դեպքեր, երբ հայտնվում ենք հիվանդության ճիրաններում կամ ֆինանսապես աղետալի վիճակում՝ դրանում մեղքի բաժին չունենալով։ Վերը նշված պատմությունը ներկայացնում է մի ժամանակաշրջան, երբ կառավարության վարած քաղաքականությունը վնասում էր ժողովրդին՝ տանելով հարաճուն աղքատության։ Մարդիկ հայտնվել էին խորացող աղքատության գալարներում և դրանից դուրս գալու ճանապարհ չէին գտնում։

`Որքան զարմանալի է, որ այն ժամանակ, ինչպես այժմ, մարդիկ պայքարում էին տնտեսական կեղեքման դեմ։ Ի՞նչ լուր պետք է քաղենք այն փաստից, որ սա մի թեմա է, որին Աստվածաշունչը հաճախ է անդրադառնում։`