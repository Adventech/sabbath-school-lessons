---
title:  Երդում
date:  30/10/2019
---

`Կարդացե՛ք Նեեմիա 5.12, 13 համարները։ Ինչո՞ւ է Նեեմիան անեծք հնչեցնում այն մարդկանց դեմ, ովքեր չեն կատարում պայմանավորվածության իրենց մասը։`

Թեև առաջնորդները համաձայնում են վերադարձնել բռնագանձված ամեն ինչ, Նեեմիան չի բավարարվում լոկ խոսքերով։ Նրան հարկավոր է հիմնավոր ապացույց, այդ պատճառով նա նրանց երդում անել է տալիս քահանաների առջև։ Այս քայլը գործընթացին հաղորդում է իրավական վավերականություն, եթե հետագայում այս համաձայնությանն անդրադառնալու առիթ լինի։

Սակայն ինչո՞ւ է նա անեծք բարձրաձայնում։ Նեեմիան ցուցադրում է իր հանդերձները հավաքելու խորհրդանշական գործողություն, կարծես ինչ-որ բան է բռնում դրանցում, հետո թափահարում է դրանք ի նշան եղածը կորցնելու։ Այսպիսով, նրանք, ովքեր դեմ կգնային այս երդմանը, ամեն ինչ կկորցնեին։ Ավանդույթի համաձայն՝ անեծք էին բարձրաձայնում, որպեսզի մարդկանց մտքերում տպավորեին որոշակի օրենքի կամ կանոնի կարևորությունը։ Մարդիկ ավելի քիչ դեմ կգնային օրենքին, եթե դրա խախտման հետ որևէ անեծք կապվեր։ Նեեմիան հավանաբար զգաց, որ սա այնքան կարևոր հարց է, որ ինքը պետք է խիստ ազդեցիկ բան աներ դրա հաջողության հավանականությունը բարձրացնելու համար։

`Հին Կտակարանի հետևյալ համարներն ի՞նչ են մեզ սովորեցնում այս մարդկանց համար երդումների սրբության մասին (Թվոց 30.2, Երկրորդ Օրինաց 23.21–23, Ժողովող 5.4, 5, Ղևտացոց 19.12, Ծննդոց 26.31)։`

Ի վերջո, խոսքը հզոր պարգև է, որն Աստված շնորհել է մարդկանց, այն կենդանիների ունեցածից արմատապես տարբերվող մի երևույթ է։ Եվ մեր բառերում զորություն կա, ընդհուպ մինչև կենաց և մահու զորություն։ Ուստիև մենք պետք է շատ զգույշ լինենք, թե ինչ ենք խոսում, ինչ ենք խոստանում անել և ինչ բանավոր պարտավորվածություններ ենք ստանձնում։ Շատ կարևոր է նաև, որ մեր գործերը համապատասխանեն մեր խոսքերին։ Որքան մարդիկ են հետ դարձել քրիստոնեությունից այն մարդկանց պատճառով, ում խոսքերը քրիստոնեական են, սակայն արարքները՝ ոչ։

`Խորհե՛ք այն մասին, թե որքան մեծ ազդեցություն են ունենում ձեր խոսքերն ուրիշների վրա։ Ինչպե՞ս կարող ենք սովորել շատ զգույշ լինել, թե ինչ ենք ասում, երբ ենք ասում և ինչպես ենք ասում։`