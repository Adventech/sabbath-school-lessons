---
title:  Նեեմիան գործում է
date:  29/10/2019
---

Հավանաբար ազնվականներին և կառավարիչներին ուղղված հանդիմանությունը՝ «դուք ամեն մեկդ վաշխ եք առնում ձեր եղբայրներից» (Նեեմիա 5.7), ցանկալի արդյունք չբերեց։ Ուստի Նեեմիան կանգ չառավ և շարունակեց պայքարել իրենց մեջ գտնվող կեղեքվածների համար։ Նա կարող էր պարզապես ասել, որ փորձել էր սովորեցնել ազնվականներին և կառավարիչներին, սակայն ապարդյուն, և այդ պատճառով ստիպված է եղել թողնել այդ գործը։ Ի վերջո, այդ մարդիկ, ում դեմ նա դուրս էր գալու, երկրի հարուստներն ու հզորներն էին։ Սակայն նա չգոհացավ, մինչև այդ խնդրին լուծում չգտնվեր, նույնիսկ եթե ճանապարհին հզոր թշնամիներ ձեռք բերեր։

`Կարդացե՛ք Նեեմիա 5.7–12 համարները։ Որո՞նք են Նեեմիայի փաստարկները նրա դեմ, ինչ կատարվում է։ Ի՞նչ է նա օգտագործում` մարդկանց համոզելու ուղղել սխալը։`

Նեեմիան մեծ ժողով է հավաքում. Իսրայելի ողջ ժողովուրդը հրավիրվում է լուծում տալու այս հարցին։ Նա, ամենայն հավանականությամբ, հույսը դնում է այն հնարավորության վրա, որ երբ ամբողջ ժողովուրդը ներկա լինի, առաջնորդները կամաչեն, միգուցե նաև վախենան շարունակել իրենց կեղեքումները։

Նեեմիայի սկզբնական փաստարկը կենտրոնանում է ստրկության վրա։ Հրեաներից շատերը, ըստ ամենայնի, նաև ինքը՝ Նեեմիան, գնել էին այլ հրեաների ազատությունը, ովքեր ծառայում էին օտարականներին։ Այժմ նա հարցնում է ազնվականներին և կառավարիչներին, թե արդյոք ընդունելի՞ են համարում սեփական ժողովրդին գնելն ու վաճառելը։ Արդյոք իսրայելացիների համար իմաստ ունե՞ր գնել և ազատություն տալ իրենց եղբայրներին միայն որպեսզի նրանք հետագայում դառնային իրենց սեփական ժողովրդի ստրուկները։

Առաջնորդները ոչինչ չեն պատասխանում, որովհետև գիտակցում են այս փաստարկի ողջախոհությունը, ուստի Նեեմիան շարունակում է։ Նա նրանց հարցնում է. «Մի՞թե պիտի մեր Աստծո երկյուղով չգնաք, որ մեր թշնամի ազգերի առաջ խայտառակ չլինենք» (Նեեմիա 5.9)։ Հետո Նեեմիան ընդունում է, որ ինքը ևս մարդկանց փող և հացահատիկ է փոխ տվել։ Հայտարարելով «եկեք այս պարտքը նրանց շնորհենք» (Նեեմիա 5.10)՝ նա հաստատում է այն օրենքը, որն արգելում էր այս բանը եղբայր հրեաների հետ, և ցույց տալիս, որ ցանկանում է իր կառավարության ներքո մարդկանց տեսնել համերաշխ ու հոգատար միմյանց նկատմամբ։ Զարմանալիորեն պատասխանը միաձայն է լինում։ Առաջնորդները համաձայնում են ժողովրդին վերադարձնել ամեն ինչ։

`Ինչ-որ մեկի հետ սխալ վարվե՞լ եք։ Մեզանից շատերը, եթե անկեղծ պատասխան տային, ապա կասեին՝ այո։ Ի՞նչն է ձեզ հետ պահում հենց հիմա ամեն ինչ վերականգնելուց, ինչքանով որ դա հնարավոր լինի։`