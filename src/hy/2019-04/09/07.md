---
title:  Հետագա ուսումնասիրության համար
date:  29/11/2019
---

Կարդացե՛ք Էլեն Ուայթի Քայլեր դեպի Քրիստոս գրքի 70-82 էջերի «Աշակերտության քննությունը» գլուխը։

«Կան մարդիկ, ովքեր ճաշակել են Քրիստոսի ներողամիտ սերը և անկեղծորեն ցանկանում են Աստծո զավակները լինել, սակայն, գիտակցելով, որ իրենց բնավորությունն անկատար է, իրենց կյանքը` սխալական, պատրաստ են կասկածելու, թե իրո՞ք իրենց սրտերը նորոգված են եղել Սուրբ Հոգով: Այդպիսիներին ես կասեի. «Հուսահատված հետ մի՛ քաշվեք»: Մենք հաճախ ստիպված կլինենք խոնարհվելու և արտասվելու Հիսուսի ոտքերի մոտ մեր թերությունների ու սխալների համար, բայց չպետք է վհատվել: Նույնիսկ եթե հաղթվել ենք թշնամուց, Աստծո կողմից թողնված, լքված ու մերժված չենք: Ո՛չ, Քրիստոսն Աստծո աջ կողմն է, որ բարեխոսի մեզ համար: … Նա ուզում է վերադարձնել ձեզ Իր մոտ, Իր մաքրությունն ու սրբությունն արտացոլված տեսնել ձեզանում: Ու եթե միայն հանձնվեք Նրան, Նա, ով այդ բարի գործն սկսեց ձեզանում, առաջ կտանի այն մինչև Հիսուս Քրիստոսի օրը: Ավելի ջերմեռանդ աղոթք արեք, ավելի խորապես հավատացեք: Չվստահելով մեր սեփական ուժերին` եկեք վստահենք մեր Փրկչի զորությանը, և կփառավորենք Նրան, Ով մեր դեմքի պայծառությունն է»։ Էլեն Ուայթ, Քայլեր դեպի Քրիստոս, էջ 64։

**Հարցեր քննարկման համար**

`Խորհե՛ք Դանիել գրքի 2-րդ գլխի մասին, և թե ինչպես Դանիելը, հազարավոր տարիներ առաջ, այդքան ճշգրտորեն կանխագուշակեց կայսրությունների վերելքն ու անկումը՝ նույնիսկ նկարագրելով (շատ ճշգրտորեն) ժամանակակից Եվրոպայի ոչ միաբան լինելը։ Ինչպե՞ս կարող ենք մխիթարվել այս մարգարեությունից, որն այսքան հզոր կերպով մեզ ցույց է տալիս, նույնիսկ աշխարհի քաոսի մեջ, որ Աստված տեղյակ է այն ամենից, ինչ կատարվում է, և նույնիսկ կանխագուշակել է այդ ամենը։`

`Աստված գիտի ամեն ինչ մեր մասին։ Սա մխիթարող լուր է և մեզ վստահություն ու հավաստիացում է տալիս, որ մենք Նրա խնամքի տակ ենք։ «Եվ հիմա այսպես է ասում Տերը՝ քո Ստեղծողը, ով Հակոբ, և քո Արարիչը, ով Իսրայել, մի վախեցիր, որովհետև Ես քեզ փրկել եմ, քո անունով կանչել եմ, թե դու Իմն ես» (Եսայիա 43․1)։ Ինչպե՞ս կարող եք վստահեցնել ուրիշներին Աստծո ներկայության և հոգատարության մեջ, երբ նրանք հանդիպում են հուզական, սոցիալական, ֆինանսական կամ հարաբերությունների ճգնաժամի։`

`Խորհե՛ք չորեքշաբթի օրվա դասում ներկայացված խնդիրների շուրջ, երբ Եզրասը չէր ցանկանում խնդրել թագավորի օգնությունը, որովհետև վախենում էր, որ դա կարժեզրկի Աստծո պաշտպանության մասին իր խոսքերը։ Օրինակ մենք գիտենք, որ Աստված բժշկում է։ Արդյոք սա նշանակո՞ւմ է, որ մենք հավատի պակաս ենք ցուցաբերում, երբ դիմում ենք բժշկի։ Քննարկե՛ք այս հարցը դասարանում։`