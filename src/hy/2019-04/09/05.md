---
title:  Խոնարհված Աստծո առաջ
date:  27/11/2019
---

`Կարդացե՛ք Երկրորդ Օրինաց 30.1–6 համարները։ Ի՞նչ խոստում էր տրված այստեղ հրեա ժողովրդին։ Այս խոստումը, այլոց հետ մեկտեղ, ի՞նչ պետք է նշանակեր այնպիսի մարդկանց համար, ինչպիսիք էին Եզրասն ու Նեեմիան։`

Եզրասն ու Նեեմիան գիտեին մարգարեությունները։ Նրանք գիտեին, որ Աստված մարդկանց հետ է դարձնելու գերությունից։ Մենք տեսանք Նեեմիա 9-րդ գլխում, որ նրանք հասկացան իրենց պատմությունն ու իրենց խնդիրների պատճառը։ Միևնույն ժամանակ, նրանք գիտեին, որ չնայած իրենց մեղքերին, Աստված ողորմած է և առաջնորդում է իրենց:

Ուստի նրանք վստահեցին Տիրոջը, որ Նա գերութունից վերադառնալը կհաջողի։ Սակայն այդ խոստումները չէին նշանակում, որ նրանք ճանապարհին բազմաթիվ դժվարությունների չէին հանդիպելու։ Մինչև հիմա այս եռամսյակի դասերում մենք ուսումնասիրել ենք փորձություններն ու նեղությունները, որոնց նրանք հանդիպել են՝ նույնիսկ Աստծո խոստումներն ունենալով։

`Կարդացե՛ք Եզրաս 8.16–23 համարները։ Ո՞րն էր մարտահրավերն այստեղ, և ինչպե՞ս նրանք պատասխանեցին դրան։`

Չնայած խոստումներին՝ Եզրասը շատ լավ էր պատկերացնում, թե որքան վտանգավոր էր ճամփորդությունը։ Ուստի ծոմն ու Աստծո առաջ խոնարհումը միջոցներ էին, որոնցով նրանք ընդունում էին, թե որքան են իրենք կախված իրենց Տիրոջից հաջողության համար։ Միևնույն ժամանակ, իրենց առջև ունենալով այդքան շատ վտանգներ՝ գոնե Եզրասի գլխում ծագեց թագավորից օգնություն և պաշտպանություն խնդրելու գաղափարը։ Սակայն վերջում նա որոշում է դա չանել՝ ի տարբերություն Նեեմիայի (Նեեմիա 2.9), ում ուղեկցում էր պահակախումբը։ Եզրասն ակնհայտորեն զգաց, որ եթե օգնություն խնդրի, Տիրոջը կանարգի, որովհետև արդեն թագավորին ասել էր. «Մեր Աստծո ձեռքը բոլոր Նրան խնդրողների վրա է բարության համար, իսկ Նրա զորությունը և բարկությունն այն ամենի վրա, որ թողնում են Նրան» (Եզրաս 8.22)։ Այս պարագայում այս որոշումն աշխատեց նրանց համար, քանի որ հետագայում Եզրասը գրում է (Եզրաս 8.31), որ Տերը պաշտպանեց իրենց, և իրենք ապահով հասան նշանակված վայր։

`Իհարկե, մենք պետք է Աստծուն վստահենք ամեն ինչում։ Սակայն, միևնույն ժամանակ, որո՞նք են այն առիթները, երբ մենք դիմում ենք օգնության նրանց, ովքեր մեր հավատից չեն։ Շատ դեպքերում, ինչո՞ւ դա սխալ չէ, այլ գուցեև պատեհ։`