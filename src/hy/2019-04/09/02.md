---
title:  Պատմության Աստվածը
date:  24/11/2019
---

`Կարդացե՛ք Եզրաս 1.9–11 և Դանիել 1.1, 2 համարները։ Ինչպե՞ս են Դանիելի տեքստերն օգնում մեզ հասկանալ, թե ինչի մասին էր խոսում Եզրասը։`

Նկատե՛ք, թե ինչպես են Եզրաս գրքում նկարագրվում մանրամասները, մինչդեռ Դանիել գրքում ներկայացվում է մի մեծ ընդհանուր պատկեր։ Սակայն այդ համարները միասին ցույց են տալիս, որ Տերը վերահսկում է։

«Ազգերի պատմությունն այսօր էլ խոսում է մեզ հետ: Յուրաքանչյուր ազգ և ամեն անհատ իր համար որոշած տեղ ունի Աստծո մեծ ծրագրում: Այսօր մարդիկ և ազգերը փորձվում են Նրա ձեռքի չափիչով, Ով չի սխալվում: Յուրաքանչյուրն ինքն է ընտրում իր ճակատագիրը, իսկ Աստված կառավարում է բոլորին՝ իր ծրագրերն իրականացնելով»։ Էլեն Ուայթ, Մարգարեներ և թագավորներ, էջ 536։

`Կարդացե՛ք Դանիել 5-րդ գլուխը։ Ի՞նչ են այս համարները սովորեցնում մեզ Բաղդասարի վրա կատարված դատաստանի մասին։`

Բաբելոնի կայսրությունն անկում ապրեց ՔԱ 539թ., երբ Մարա-պարսկական բանակի թագավոր Կյուրոսը նվաճեց այն։ Ապավինելով իր շինծու հաջողությանը, ճոխությանն ու համբավին՝ Բաղդասարն այնքան էր մեծամտացել, որ մի գիշեր կազմակերպեց մի վայրենի ճաշկերույթ, որն ավարտվեց իր սպանությամբ։ Աստվածային ձեռքը պալատի պատի վրա գրեց, որ նրա օրերը հաշվված են և մոտենում են ավարտին։ Թեև նա ծանոթ էր հզոր թագավոր Նաբուգոդոնոսորի ճակատագրին և դարձի պատմությանը, սակայն դրանից դաս չէր քաղել։ Միշտ ողբերգական ավարտ է ունենում այն, որ մենք ականջալուր չենք լինում Աստծո զգուշացումներին և չենք հետևում Նրա ցուցումներին։

Դանիել մարգարեն միշտ ներկա էր, բայց թագավորը նրան արհամարհում էր։ Երբ մենք կորցնում ենք Աստծո սրբության և մեր կյանքում Նրա ներկայության զգացողությունը, քայլում ենք մի ուղով, որը լի է բարդություններով, խնդիրներով և ողբերգություններով, որոնք ի վերջո հանգեցնում են մահվան։

`Թագավորին Նաբուգոդոնոսորի պատմությունը պատմելուց հետո Դանիելն ասաց. «Եվ դու, նրա որդի Բաղդասար, չխոնարհեցրիր քո սիրտը, թեև այս ամենը գիտեիր» (Դանիել 5.22)։ Ինչպե՞ս կարող ենք վստահ լինել, որ մենք մեր սեփական հանգամանքներում չենք կրկնում Բաղդասարի սխալը։ Ինչպե՞ս պետք է խաչի իրականությունը մշտապես մեզ խոնարհ պահի Աստծո առաջ։`