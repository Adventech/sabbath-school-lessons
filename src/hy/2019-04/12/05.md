---
title:  Եզրասը գործում է
date:  18/12/2019
---

`Կարդացե՛ք Եզրաս 10-րդ գլուխը։ Ինչպե՞ս Եզրասն ու առաջնորդները լուծեցին խառնամուսնությունների հարցը։`

Ամբողջ ժողովուրդը միասին որոշում կայացրեց օտարերկրացի կանանց հետ ուղարկել։ Զարմանալի էր, որ նույնիսկ օտարերկրացի կանանց հետ ամուսնացած տղամարդիկ համաձայնեցին այս ծրագրին, բացի այն չորս տղամարդկանցից, ում անունները նշված են Եզրաս 10.15 համարում։ Հրեաները խոստացան իրենց կանանց հետ ուղարկել, և այս ծրագիրն ավարտին հասցնելը տևեց երեք ամիս։ Ի վերջո, 113 հրեա տղամարդիկ իրենց կանանց հետ ուղարկեցին (Եզրաս 10.18–43)։ Զարմանալի է, որ վերջին համարում (Եզրաս 10.44) նշվում է, որ այս խառնամուսնություններից մի քանիսի արդյունքում արդեն երեխաներ էին ծնվել։ Մեզ ողջախոհ և ճիշտ չի թվում երեխաներ ունեցող ընտանիքներից մայրերին հեռացնելը։ Այդուհանդերձ, մենք պետք է հիշենք, որ սա այն բացառիկ անգամն էր, երբ Աստված նորից սկսեց հրեա ազգի հետ և որոշ իմաստով նրանք էլ՝ Նրա հետ։ Աստծուն լիարժեքորեն հետևելն արմատական միջոցառումներ է պահանջում։

Եզրաս 10.11, 19 համարներում օգտագործվող յուրահատուկ բառերը՝ «ջոկվեք» (բադալ) և «արձակեն» (յաթզա) ոչ մի ուրիշ տեղ Աստվածաշնչում չեն օգտագործվում բաժանության համատեքստում։ Եզրասը հաստատ ծանոթ էր սովորաբար բաժանություն մատնանշող բառապաշարին, սակայն նա չի օգտագործել դրանք։ Սա ակնհայտորեն նշանակում է, որ նա այդ ամուսնությունները վավերական չի համարել այն բանից հետո, երբ բացահայատել է, որ դրանք խախտում էին Հնգամատյանի պատվիրանը։ Այլ խոսքերով, ամուսնություններն անվավեր համարվեցին, որովհետև դրանք հակասում էին օրենքին։ Գործընթացն անվավեր ամուսնությունների չեղարկում էր։ Սակայն մեզ տեղեկություն չի տրվում, թե ինչ եղավ այն կանանց և երեխաների հետ, և ինչ ազդեցություն ունեցավ այս քայլը համայնքի վրա։ Այն ժամանակների սովորույթների համաձայն՝ նախկին ամուսինը պետք է հոգար նախկին կնոջ և երեխաների տեղափոխության հոգսերը։ Սա նշանակում է, որ հավանաբար կանայք վերադարձել են իրենց հայրական տներ։

Սակայն, ժամանակի ընթացքում, որոշ հրեա տղամարդիկ նորից սկսեցին ամուսնանալ անհավատների հետ, և, հնարավոր է, ոմանք վերադարձան հետ ուղարկած կանանց մոտ։ Լուծման անցողիկ բնույթը կարող է վերագրվել մարդկային բնույթին և առ Աստված ունեցած մեր վերելքներով և անկումներով լի նվիրվածությանը։ Նույնիսկ նրանք, ովքեր իրենց համարում են ամուր հավատացյալներ, պետք է ընդունեն, որ անցել են Աստծուն ավելի քիչ նվիրվածություն ցուցաբերելու փուլերով, երբ նրանց հարաբերությունն Աստծո հետ կարող էր ճշգրտորեն նկարագրվել որպես թերի։ Ցավոք, մարդկությունն ընդդիմանում է Աստծուն առաջին տեղում դնել։

`«Աստծուն ավելի քիչ նվիրման» ժամանակների ինչպիսի՞ փորձառություն եք ունեցել։ Ի՞նչ եք սովորել այդ փորձառություններից։`