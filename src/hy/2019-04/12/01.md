---
title:  Բախվելով վատ որոշումների
date:  14/12/2019
---

### Այս շաբաթվա ուսումնասիրության համար կարդացե՛ք.
Նեեմիա 13.23–25, Երկրորդ Օրինաց 7.3, 4, Բ Կորնթացիս 6.14, Եզրաս 9, 10, Ա Կորնթացիս 7.10–17։

> <p>Հիշելու համարը.<p>
> «Եվ ասացի. Ով իմ Աստված, ես ամաչում եմ և չեմ համարձակվում երեսս դեպի Քեզ բարձրացնելու, ով իմ Աստված, որովհետև մեր անօրենությունները մեր գլխից վեր բարձրացան, և մեր հանցանքը մեծ է մինչև երկինք» (Եզրաս 9.6)։

Եզրասն ու Նեեմիան կարգվեցին այնպիսի համայնքի առաջնորդներ, որտեղ ոչ իսրայելացիների հետ ամուսնությունները դարձել էին նորմ։ Երկու առաջնորդներն էլ խիստ մտահոգված էին այս հարցով, որովհետև ցանկանում էին ազգին մոտեցնել Աստծուն։ Նրանք ծանոթ էին այն բացասական ազդեցությանը, որ ոչ հավատացյալները կամ կռապաշտները կարող էին ունենալ Իսրայելի ժողովրդի վրա, քանի որ տեսել էին պատմության ընթացքում տեղի ունեցած սարսափելի հետևանքները։ Քանանացիների կրոնը տարածվեց Իսրայելում այնքան, մինչև որ Բահաղին ու Աստարովթին պաշտում էին ամեն մի բարձրավանդակում։ Ավելին, այն ազդեցությունը, որ հեթանոս կանայք ունենում էին իսրայելական ընտանիքներում, կործանարար էր։ Բաղաամը խորհուրդ տվեց մովաբացիներին իրենց կանանց ուղարկել իսրայելացիներին, և վստահ էր, որ վերջիններս հետ կդառնան Աստծուց, քանի որ կսիրահարվեն այդ կանանց։ Ցավոք, նա ճիշտ էր։ Կանայք ոչ միայն ազդեցին իրենց ամուսինների վրա, այլ նաև նրանց երեխաների հավատը խարխլվեց։

Ի՞նչ պետք է անեին Եզրասն ու Նեեմիան Իսրայելի խառնամուսնությունների իրավիճակը հարթելու համար։ Նրանք դա այդպես կթողնեի՞ն, թե՞ դեմ կկանգնեին դրան։ Այս շաբաթ կուսումնասիրենք այն ճանապարհները, թե ինչպես երկու առաջնորդները մոտեցան այս հարցին։