---
title:  Նեեմիայի հանդիմանությունը
date:  16/12/2019
---

`Կարդացե՛ք Նեեմիա 13.26, 27 համարները։ Ի՞նչ է սա ցույց տալիս այն մասին, թե որքան կարևոր է աստվածաշնչյան պատմությունը ճշմարիտ ճանապարհից շեղվելու վտանգների մասին մեզ տեղեկացնելու հարցում։`

Սողոմոնն ավելի խորը մեղքի մեջ ընկավ իր կատարած ընտրությունների պատճառով։ Ճիշտ կլինի ասել, որ Սողոմոնը դարձավ իր սեփական կործանման պատճառը՝ չհնազանդվելով Իսրայելի թագավորի համար Աստծո տված պատվիրանին. «Նաև իր կանանց չշատացնի (թագավորը), որ սիրտը չխոտորվի» (Երկրորդ Օրինաց 17.17)։ Սողոմոնի կյանքը բերվում է որպես բացասական օրինակ. նա ոչ միայն ամուսնացավ մեկից ավելի կանանց հետ, այլև, ինչպես ընդգծում է Նեեմիան, և ինչը շատ կարևոր է, ընտրեց կանանց, ովքեր չէին պաշտում Աստծուն։

`Ինչո՞ւ էր Նեեմիան ճիշտ հեթանոսների հետ ամուսնության համար ազգին հանդիմանելիս։ Ծննդոց 6.1–4, Ծննդոց 24.3, 4, Ծննդոց 28.1, 2, Երկրորդ Օրինաց 7.3, 4 և Բ Կորնթացիս 6.14։`

Խառնամուսնություններից խուսափելու պատվիրանը վերաբերում էր ոչ թե ազգություններին, այլ կռապաշտությանը։ Աստվածաշնչում տեսնում ենք իսրայելացիների, ովքեր ամուսնանում են այլազգիների հետ՝ Մովսեսն ամուսնացավ Սեպփորայի՝ մադիանացի կնոջ հետ, Բոոսն ամուսնացավ մովաբացի Հռութի հետ։ Սակայն այս պատվիրաններում խառնամուսնությունների խնդիրը վերաբերում է այլ հավատ ունեցող կամ ընդհանրապես հավատ չունեցող մեկի հետ ամուսնությանը։ Խնդիրն այն էր, որ Եզրասի և Նեեմիայի ժամանակներում մարդիկ չէին ընտրում ամուսնանալ Աստծուն հավատացող մեկի հետ։ Ռիչարդ Դևիդսոնը Յահվեի կրակը գրքում (Փիբոդի, Մասաչուսեթս, Հենդրիկսոն փաբլիշերս, 2007թ.) նշում է. «Ամուսնության եդեմական ծրագիրը .... միտված էր երկու զուգընկերոջ հոգևոր հավատի, ինչպես նաև այլ կարևոր արժեքների ներդաշնակ ամբողջությանը», էջ 316։ Այս պատմության մեջ հեթանոս կանայք չէին ցանկանում հրաժարվել իրենց կռապաշտական երկրպագությունից։ Հետևաբար, Նեեմիան հավանաբար ավելի շատ տխրել էր, քան բարկացել մարդկանց սխալ ընտրության համար, քանի որ դրա մեջ տեսնում էր Աստծուն իրական նվիրվածության պակաս։

Աստվածաշունչը մեզ տալիս է բանաձևեր, որոնք օգնում են հաստատուն մնալ Աստծո հետ և նախատեսված են առավելագույնին հասցնել մեր երջանկությունը։ Այդ կերպ, նույն լծակից կողակից ընտրելու պատվիրանը նախատեսված է օգնելու մեզ վարել ավելի լավ կյանք և խրախուսելու փոխադարձ նվիրվածություն առ Աստված։

`Ի՞նչ սկզբունքներ կարող ենք քաղել այս պատություններից այսօր, որոնք կօգնեն մեզ պաշտպանել մեր և մեր ընտանիքի հավատը։`