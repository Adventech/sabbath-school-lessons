---
title:  Եզրասն արձագանքում է
date:  17/12/2019
---

`Կարդացե՛ք Եզրաս 9-րդ գլուխը։ Ի՞նչ է Եզրասը պատասխանում՝ լսելով իսրայելացիների խառնամուսնությունների մասին։ Եզրաս 9.1 և 2 համարները փաստում են, որ մարդիկ «չեն ջոկվել»։ «Ջոկվել» բառն օգտագործվում է նաև հետևյալ համարներում. Ղևտացոց 10.10, 11.47, Ելից 26.33, Ծննդոց 1.4, 6, 7, 14, 18։ Ի՞նչ է ենթադրում այս բառի կիրառումը հավատացյալի՝ անհավատի հետ ամուսնության խնդրի վերաբերյալ։`

Ժողովուրդն ինքը մոտեցավ Եզրասին խառնամուսնությունների հարցով։ Այն բառապաշարը, որը նրանք օգտագործում էին թվարկելու համար այն ազգերին, որոնք ներգրավված էին այդ զզվելի երևույթի մեջ, ի ցույց էր դնում Թորայի նրանց իմացությունը, քանի որ այդ ցուցակը վերցված էր հենց աստվածաշնչյան պատմություններից։ Զարմանալին այն է, որ քաղաքական առաջնորդները Եզրասին տեղեկացրեցին, որ նույնիսկ ազգի հոգևոր առաջնորդները՝ քահանաներն ու ղևտացիներն էին մեղավոր այս օրինախախտության մեջ։

«Բաբելոնյան գերության պատճառները քննելիս Եզրասը բացահայտել էր, որ հեթանոս ազգերին խառնվելը մեծապես նպաստել էր Իսրայելի ուրացությանը։ Նա նկատել էր, որ եթե իսրայելացիները հնազանդվեին Աստծո հրամանին և հեռու մնային շրջակա ազգերից, զերծ կմնային շատ դառը տառապանքներից ու նվաստացումներից։ Այժմ, երբ նա իմացավ, որ ի հեճուկս անցյալի դասերի՝ անվանի մարդիկ համարձակվել էին խախտել այն օրենքները, որոնք տրվել էին որպես երաշխիք ընդդեմ ուրացության, սրտնեղեց։ Նա մտածեց Աստծո բարության մասին, Ով կրկին Իր ժողովրդին հնարավորություն տվեց հատատվել հայրենի երկրում, և արդարացիորեն վրդովվեց ու տխրեց նրանց ապերախտության պատճառով»։ Էլեն Ուայթ, Մարգարեներ և թագավորներ, էջ 620։

«Ջոկվել» բառն օգտագործվում է էություններ հակադրելու համար։ Իրականում այն արտահայտում է լիարժեք հակադրություն։ Այս պնդմամբ ժողովուրդը ձեռք բերեց կեղծ կրոններից հեռու մնալու Աստծո պատվիրանի առաջնային ըմբռնում ու գիտակցում։ Նրանք հասկացան, որ ոչ ոք չի կարող ասել, որ իր կողակցի այլ հավատամքը չի ազդի իրենց ամուսնական հարաբերությունների կամ երեխաների դաստիարակության վրա։ Նրանք գիտակցեցին, թե որքան էր լրջացել իրավիճակը։

`Ի՞նչ կարող ենք անել՝ փորձելու մեր տներում և ընտանիքներում հավատը կենդանի պահել, եթե նույնիսկ սխալ որոշում ենք կայացրել անցյալում։`