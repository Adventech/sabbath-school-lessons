---
title:  Ամուսնությունն այսօր
date:  19/12/2019
---

Նրանից, ինչ տեսանք Եզրասի ու Նեեմիայի գրքերում խառնամուսնությունների այս խնդրի վերաբերյալ, պարզ է դառնում, որ Աստված լրջորեն է վերաբերվում ամուսնությանը, և որ մենք ևս պետք է նմանապես վարվենք։ Մեզ անհրաժեշտ է աղոթքով դիտարկել հավանական թեկնածուին և ներառել Աստծուն որոշում կայացնելու մեջ։ Եվ պետք է որոշում կայացնենք հավատարիմ լինել Աստծո սկզբունքներին, ինչը կարող է պաշտպանել մեզ շատ տխրություններից ու թշվառություններից։

`Տեսե՛ք, թե ինչպես է Պողոսը վարվում այն հարցի հետ, երբ քրիստոնյան անհավատ կին կամ ամուսին է ունենում։ Ուշադրությամբ ուսումնասիրե՛ք Ա Կորնթացիս 7.10–17 համարները։ Ինչպե՞ս պետք է վերաբերվենք այսօր այն ամուսնություններին, որոնք նույն լծակից չեն։`

Քանի որ Աստվածաշնչում չկա ոչ մի հստակ պատվեր այն մասին, թե ինչպես վարվել տարբեր հավատներ ունեցող մարդկանց ամուսնությունների հետ, խիստ ոչ իմաստուն, ինչպես նաև համարի մտքին ու սկզբունքներին հակառակ կլինի պնդելը, թե անհավատ կողակցից բաժանվելը ամենաճիշտ մոտեցումն է: Եվ հիմնվելով Եզրաս գրքում տրված այս պատմության վրա՝ ամենևին էլ ողջունելի չէ խորհուրդ տալ հենց ա՛յդ մոտեցումը։ Եզրասի ու Նեեմիայի իրավիճակը մեկանգամյա իրադարձություն էր, որը տեղի ունեցավ Աստծո կամքի համաձայն (Եզրաս 10.11), որովհետև վտանգի տակ էին հայտնվել ողջ իսրայելական համայնքի ապագան և երկրպագության համակարգը։ Նրանք կորցնում էին իրենց ինքնությունը որպես կենդանի Աստծուն երկրպագող ազգ։

Մենք գիտենք, որ Եգիպտոսում Էլեֆանտինի հրեական համայնքի բնակեցման ժամանակ (Եզրասի և Նեեմիայի ժամանակակից) առաջնորդները թույլ տվեցին խառնամուսնություններ և զարգացրեցին խառը կրոն Յահվեի և Նրա հեթանոս կնոջ Անատ աստվածուհու հետ։ Բացի այդ, մեսիական գիծն էր վտանգի տակ։ Ուստի այս մեկանգամյա իրադարձությունը չպետք է վերցնել որպես կանոն ամուսնություններ և ընտանիքներ քանդելու համար, երբ հավատացյալն ամուսնանում է անհավատի հետ։ Ընդհակառակը, այս պատմությունն իրապես ի ցույց է դնում այն մեծ արժեքը, որն Աստված վերագրում է միևնույն հավատի շրջանակներում կատարված ամուսնությանը։ Սատանան երջանկանում է, երբ մենք ի վերջո ամուսնանում ենք մի մարդու հետ, ով չի քաջալերում մեր նվիրվածությունն առ Աստված, որովհետև նա գիտի, որ եթե երկուսն էլ ունենում են միևնույն հավատամքը, ավելի ուժեղ են լինում Աստծո գործն առաջ տանելու մեջ, քան եթե ընդամենը մեկն է հավատարիմ։

Ճիշտ է, Աստվածաշունչը հստակ կերպով խոսում է այլախառն լծակից ամուսնությունների դեմ (Բ Կորնթացիս 6.14), բայց մենք հանդիպում ենք նաև համարների, որտեղ մեծ շնորհ է ցուցաբերվում նրանց նկատմամբ, ովքեր այլ ընտրություն են արել։ Աստված զորություն է տալիս անհավատների հետ ամուսնացածներին հավատարիմ լինելու Իրեն և իրենց կողակիցներին։ Աստված մեզ չի լքում, նույնիսկ երբ մենք կատարում ենք Նրա կամքին հակառակ ընտրություն, և եթե Նրանից օգնություն ենք խնդրում, Նա օգնում է։ Սա իհարկե չի նշանակում, որ մենք կարող ենք անել այն, ինչ ուզում ենք, և ակնկալել, որ Աստված, միևնույնն է, մեզ կօրհնի, այլ նշանակում է, որ երբ մենք Նրա մոտ ենք գալիս կարիքով և խոնարհ սրտով, Նա միշտ լսում է։ Առանց Աստծո շնորհի հույս չէր լինի ոչ մեկիս համար, որովհետև մենք բոլորս մեղավորներ ենք։