---
title:  Հետագա ուսումնասիրության համար
date:  21/07/2023
---

Եփեսացիներին ուղղված նամակի հիմքում ընկած է մի պատմություն, որը հաճախ մասամբ կրկնվում կամ ակնարկվում է դրանում։ Պատմության գլխավոր իրադարձություններն են՝

1. Աստծո՝ մարդկանց ընտրելն «աշխարհի ստեղծումից առաջ» (Եփեսացիներին 1.4, 5, 11)։

2. Նրանց անցյալ, կորած գոյությունը (Եփեսացիներին 2.1–3, 11, 12, Եփեսացիներին 4.17–19, 22, Եփեսացիներին 5.8)։

3. Քրիստոսի միջոցով Աստծո միջամտությունը նրանց փրկելու համար (Եփեսացիներին 1.7, 8, Եփեսացիներին 2.4–6, 13–19, Եփեսացիներին 4.1, 20, 21, Եփեսացիներին 5.2, 8, 23, 25, 26)։

4. Ավետարանի ընդունումը նրանց կողմից (Եփեսացիներին 1.12, 13 և այլ տեղերում)։ Նրանք մի ժամանակ «հույս չունեին» (Եփեսացիներին 2.12), սակայն այժմ ունեն այն «մեկ հույսը», դեպի որն ընթանում են հավատացյալները (Եփեսացիներին 4.4, համեմատե՛ք Եփեսացիներին 1.18 համարի հետ)։

5. Հասցեատերերի ներկայիս կյանքը որպես աշակերտներ։ Թեև նրանք ապրում են վտանգներով և չար ուժերի հակազդեցությամբ լի ժամանակներում, սակայն կարող են օգտվել իրենց բարձրացված Տիրոջ առաջարկած ռեսուրսներից (Եփեսացիներին 1.15–23, Եփեսացիներին 2.6, Եփեսացիներին 3.14–21, Եփեսացիներին 4.7–16, Եփեսացիներին 6.10–20)։

6. Պատմության եզրափակիչ փուլում իրագործվում է Հոգու դերը որպես «գրավական» (Եփեսացիներին 1.13, 14) կամ «կնիք» (Եփեսացիներին 4.30)։ Թագադրման այս պահին հասցեատերերը կպարգևատրվեն իրենց հավատարմության համար՝ լիիրավ տեր դառնալով Քրիստոսով իրենց արդեն տրված «ժառանգությանը» (Եփեսացիներին 2.7, Եփեսացիներին 6.8, 9), և Քրիստոսի հանդեպ ունեցած իրենց հավատի միջոցով նրանց տեղ կշնորհվի գալիք դարաշրջանում, որի կենտրոնում Քրիստոսն է (Եփեսացիներին 1.21, Եփեսացիներին 2.7, 19–22, Եփեսացիներին 4.13, 15, Եփեսացիներին 5.27)։

**Հարցեր քննարկման համար**

`Եփեսացիներին թղթի լեյտմոտիվը (տե՛ս վերևում) պարզապես առաջին դարի հավատացյալների մասին պատմող պատմություն չէ։ Այն մեր սեփական պատմությունն է։ Այդ պատմության հիմնական քայլերից կամ փուլերից հատկապես ո՞րն է ձեզ առավելագույն հույսը տալիս հենց այս պահին։`

`Ըստ ձեզ՝ ինչո՞ւ է Պողոսն այդքան հաճախ անդրադառնում իր լսարանի մեղսավոր անցյալին՝ կոչ անելով նրանց խորհել դարձից առաջ իրենց կյանքի մասին։`

`Համեմատե՛ք Ավետարանի՝ Պողոսի ամփոփումները Եփեսացիներին 2.8–10 և ավելի վաղ Հռոմեացիներին 1.16, 17 համարներում։ Ի՞նչ ընդհանուր թեմաներ եք նկատում։ Իսկ ի՞նչ տարբերություններ կան։`

`Թեև հավատացյալների բարի գործերը նրանց փրկագնման մեջ ոչ մի դեր չունեն, այն իմաստով, որ այդ գործերը մարդուն Աստծո առաջ երբեք փրկության արժանիքներ չեն հաղորդի, այդուհանդերձ, այդ բարի գործերն ի՞նչ կարևոր դեր են խաղում հավատացյալների համար Աստծո նախագծած ծրագրում։ Տե՛ս Եփեսացիներին 2.10։`