---
title:  Այժմ հավիտենապես օրհնված շնորհով
date:  19/07/2023
---

`Համեմատե՛ք Աստծո կողմից փրկության պլանավորումը, որը նկարագրված է Եփեսացիներին 1.3, 4 համարներում Եփեսացիներին 2.7 համարում նկարագրված այդ պլանավորման հավերժական արդյունքների հետ։ Որո՞նք են Աստծո «փրկության ծրագրի» կարևոր բաղադրիչներն ու նպատակները։`

Ավարտական արարողությունը գեղեցիկ տոն է՝ լինի դա մանկապարտեզը, թե ասպիրանտուրան ավարտելիս։ Ավարտական արարողությունը նշանավորում է կարևոր ձեռքբերում՝ անցում կյանքի և կարիերայի մեկ այլ փուլի։ Շատ կարևոր է, որ մենք՝ որպես հավատացյալներ, հասկանանք Ավետարանի խորագույն ճշմարտությունը՝ շնորհը մեզ համար երբեք չի ավարտվում։ Երբեք չի գա այն պահը, երբ մենք դադարենք ունենալ դրա կարիքը։

Պողոսը հաստատում է այս ճշմարտությունը Եփեսացիներին 2.7 համարում՝ շեշտադրելով այն ընդարձակ ժամանակագրությամբ։ Աստված նախօրոք գործել է Քրիստոսի միջոցով՝ մեզ փրկագնելու համար՝ այդպիսով նույնականացնելով մեզ Իր Որդու՝ Հիսուս Քրիստոսի հետ, որ մենք այժմ լինենք Նրա հարության, համբարձման և բարձրացման մասնակիցները (Եփեսացիներին 2.4–6)։ Աստծո ծրագիրը, սակայն, չի ավարտվում շնորհներով լի անցյալով և ողորմությամբ լի ներկայով։ Աստծո ծրագիրը, որն արմատավորված է աստվածային խորհրդում անհիշելի ժամանակներից ի վեր (Եփեսացիներին 1.4), ձգվում է դեպի անվերջ ապագա։ Այն ներառում է բոլոր «գալիք դարերը» (Եփեսացիներին 2.7)։ Հավիտենական ապագայի Նրա ծրագիրը հիմնված է միևնույն սկզբունքի վրա, ինչ Նրա գործողությունները անցյալում և ներկայում՝ շնորհի սկզբունքի վրա։ «Գալիք դարերում» Աստված ակնկալում է ցույց տալ «Իր շնորհի գերազանց մեծությունը Քրիստոս Հիսուսով մեր հանդեպ ունեցած քաղցրությամբ» (Եփեսացիներին 2.7)։

Պողոսն Աստծո շնորհը համարում է անըմբռնելի արժեք ունեցող գանձ և հարստություն (համեմատե՛ք Եփեսացիներին 1.7, Եփեսացիներին 3.8 համարների հետ), որը հավատացյալները կարող են օգտագործել ցանկացած կարիք հոգալու համար։ Աստծո այս մեծ առատաձեռնությունը մեր հանդեպ դառնում է Նրա շնորհի պերճախոս, հավերժական և տիեզերական դրսևորումը։

«Բնակվելով մեզ հետ` Հիսուսը պետք է բացահայտեր Աստծո էությունը թե՛ մարդկանց և թե՛ հրեշտակներին: … Սակայն միայն Իր երկրային զավակներին չէր տրված այս հայտնությունը: Մեր փոքրիկ աշխարհը տիեզերքի դասագիրքն է: Աստծո շնորհի հրաշալի նպատակը` փրկարար սիրո խորհուրդը, այն թեման է, «որի մեջ հրեշտակները ցանկանում են տեսնելով թափանցել», և դա նրանց ուսումնասիրության առարկան է լինելու անվերջանալի դարերի ընթացքում: Ինչպես փրկվածները, այնպես էլ չընկած էակները Քրիստոսի խաչի մեջ կգտնեն իրենց գիտությունն ու երգը: Պարզ կդառնա, որ Հիսուսի դեմքին փայլող փառքն անձնազոհ սիրո փառքն է»։ Էլեն Ուայթ, Դարերի փափագը, էջ 19, 20։