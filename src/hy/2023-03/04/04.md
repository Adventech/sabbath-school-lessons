---
title:  Հարություն առած, համբարձված և բարձրացված Քրիստոսի հետ
date:  18/07/2023
---

«Բայց Աստված, որ հարուստ է ողորմությամբ, Իր առատ սիրո համար, որով մեզ սիրեց» (Եփեսացիներին 2.4)։ Այստեղ, երկու հզոր բառի («բայց Աստված») միջոցով Պողոսն իր լսարանի անցյալ կյանքի տխուր տեսարանից (Եփեսացիներին 2.1–3) անցում է կատարում դեպի նոր, հույսով լցված իրողություն, որը հատկանշական է դառնում նրանց կյանքի համար որպես հավատացյալներ (Եփեսացիներին 2.4–10)։

`Ի՞նչ իմաստով են հավատացյալները մասնակից դառնում Քրիստոսի հարությանը, համբարձմանը և բարձրացմանը։ Ե՞րբ է տեղի ունենում այս մասնակցությունը։ Տե՛ս Եփեսացիներին 2.6, 7։`

Արդեն նշել ենք, որ Եփեսացիներին թուղթը Քրիստոսով լցված նամակ է, որն ընդգծում է հավատացյալների միասնությունը Քրիստոսի հետ։ Եփեսացիներին 2.5, 6 համարներում Պողոսը ընդլայնում է այս թեման՝ գործածելով երեք բարդ բայեր՝ ներկայացնելու զարմանահրաշ ճշմարտությունն այն մասին, որ Աստծո նախաձեռնությամբ հավատացյալներն անձամբ մասնակցում են փրկության պատմության կարևոր իրադարձություններին, որոնց կենտրոնը Մեսիան է՝ Հիսուսը։

Հավատացյալները (1) կյանք են ստացել Քրիստոսի հետ, (2) հարություն են առել Քրիստոսի հետ (ինչը Պողոսը հավանաբար օգտագործում է, որպեսզի ցույց տա հավատացյալների մասնակցությունը Քրիստոսի համբարձմանը երկինք), (3) Քրիստոսի հետ նստած են «երկնային վայրերում», ինչը նշանակում է, որ հավատացյալները մասնակցում են տիեզերքի գահի վրա Քրիստոսի «նստելուն»։ Նրանք բարձրացվում են Քրիստոսի հետ։

Պողոսի փաստարկի կշիռը գնահատելու համար մենք պետք է վերհիշենք Եփեսացիներին 1.19–23 համարները և մտաբերենք, որ սեփական մահվան, հարության, համբարձման և բարձրացման միջոցով Քրիստոսը հաղթանակ է տանում բոլոր չար հոգևոր ուժերի նկատմամբ, հենց այն ուժերի, որոնք մի ժամանակ գերիշխում էին հավատացյալների կյանքում։ Հիսուսի հարությամբ, համբարձմամբ և բարձրացմամբ այս ուժերը վերջնականապես ջախջախվեցին, թեև դեռևս շարունակում են գործել և սպառնալ մարդու գոյությանը։ Տիեզերքում շրջադարձ տեղի ունեցավ։ Իրականությունը փոփոխվեց։ Հավատացյալները այս իրադարձությունների հանդիսատեսը չեն, այլ անձամբ ներգրավված են դրանցում։ Այն, որ մենք Հիսուսի հետ միասին հարություն ենք առել, համահամբարձվել ենք և բարձրացվել, մեր առջև հնարավորությունների մի ամբողջ նոր շարք է բացում։ Մենք իրավունք ենք ստանում դիվական տիրապետության տակ գտնվող կյանքից դառնալ հոգևոր առատության և զորության կյանքի, որը մեզ է տրվում Քրիստոսի միջոցով (Բ Տիմոթեոսին 1.7)։

`«Որովհետև Աստված մեզ երկչոտության հոգի չտվեց, այլ զորության, սիրո և ողջամտության» (Բ Տիմոթեոսին 1.7)։ Այն տեքստերը, որոնց այսօր անդրադարձանք, ինչպե՞ս են օգնում մեզ հասկանալ, թե ինչ է ասում Պողոսն այստեղ։`