---
title:  Ինչպես է Աստված փրկում մեզ
date:  15/07/2023
---

### Այս շաբաթվա ուսումնասիրության համար կարդացե՛ք.
Եփեսացիներին 2.1–10, Եփեսացիներին 5.14, Հռոմեացիներին 5.17, Եփեսացիներին 5.6, Բ Տիմոթեոսին 1.7։

> <p>Հիշելու համարը.<p>
> «Բայց Աստված, որ հարուստ է ողորմությամբ, Իր առատ սիրո համար, որով մեզ սիրեց, մինչ մեռած էինք մեղքերի հետևանքով, մեզ Քրիստոսի հետ կյանք տվեց» (Եփեսացիներին 2.4, 5)։

1987թ. հոկտեմբերի 14-ին տասնութ ամսական Ջեսիկա Մաքքլուրը մորաքրոջ բակում խաղալիս ընկնում է մոտ 7մ խորություն ունեցող լքված ջրհորը։ Տեխասի Միդլենդ քաղաքում տեղի ունեցած այս դեպքը գրավեց ողջ աշխարհի լրատվամիջոցների ուշադրությունը։ Ամբողջ աշխարհն էր հետևում, թե ինչպես է «փոքրիկ Ջեսիկան» լալիս և կանչում իր մորը, թե ինչպես են շտապօգնության աշխատակիցները խողովակներով մաքուր օդ մատակարարում նրան։

Վերջապես, դեպքից հիսունութ ժամ անց, աշխարհն ականատես եղավ, թե ինչպես են Ջեսիկային դուրս բերում ջրհորից, որտեղ նա անց էր կացրել ավելի քան երկու օր։ Սքոթ Շոուի՝ Պուլիցերյան մրցանակի******* դափնեկիր լուսանկարը անմահացրել է պահը. Ջեսիկայի փրկարարները տագնապահար նայում են վիրակապված փոքրիկին, որն այս դրամայի գլխավոր հերոսն է։

Չկա ավելի գրավիչ բան, քան փրկության գեղեցիկ պատմությունը, և Պողոսը Եփեսացիներին 2.1–10 համարներում մեզ մանրամասն պատկերացում է տալիս բոլոր ժամանակների ամենահիասքանչ, ամենալայնամասշտաբ փրկարար առաքելության՝ մարդկությանը փրկագնելու Աստծո ջանքերի մասին։ Պատմության դրամատիզմն ավելի է ուժգնանում, երբ գիտակցում ենք, որ դառնում ենք ոչ թե ուրիշի, այլ մեր իսկ փրկության վկաները։