---
title:  Մի ժամանակ մարմնական ցանկություններին գերի
date:  17/07/2023
---

«Նրանց (ապստամբների) թվում նաև մենք բոլորս մի ժամանակ ապրում էինք մեր մարմնական ցանկություններով՝ մարմնի ու մտքի կամքը կատարելով, և էությամբ բարկության արժանի որդիներ էինք մյուսների պես» (Եփեսացիներին 2.3)։

Եթե մարդն իր կյանքն ապրում է առանց Աստծո, ապա նրա կյանքում գերիշխում են ոչ միայն Եփեսացիներին 2.2 համարում նշված արտաքին ուժերը, այլև ներքին ուժեր. «Մեր մարմնական ցանկություններով՝ մարմնի ու մտքի կամքը կատարելով» (Եփեսացիներին 2.3, համեմատե՛ք Հակոբոս 1.14, 15, Ա Պետրոս 1.14 համարների հետ)։

`Ի՞նչ նկատի ունի Պողոսը, երբ իր լսարանին ասում է, որ մի ժամանակ «էությամբ բարկության արժանի որդիներ էինք մյուսների պես» (Եփեսացիներին 2.3)։ Համեմատե՛ք Եփեսացիներին 2.3 և Եփեսացիներին 5.6 համարները։`

Կորած կյանքի իրականությունը ներկայում բավականին տխուր է, սակայն հավիտենության համար դրա հետևանքներն անհամեմատ ավելի սարսափելի են։ Այն մարդիկ, որոնք իրենց «էությամբ բարկության արժանի որդիներ են մյուսների պես» (Եփեսացիներին 2.3), ժամանակների վերջում կկանգնեն Աստծո դատաստանի սպառնալիքի ներքո։

«Էությամբ բարկության արժանի որդիներ» արտահայտությունը մատնանշում է մեկ այլ սարսափելի իրողություն։ Շարունակելով կրել Աստծո պատկերը՝ մենք գիտակցում ենք, որ մեր մեջ արմատապես խեղաթյուրված ինչ-որ բան կա։ Քրիստոնեական կյանքով ապրելը միայն մեկ-երկու վատ սովորություն կամ մեր կյանքում առկա «հանցանքները և մեղքերը» (Եփեսացիներին 2.1) հաղթահարելը չէ։ Մենք պայքարում ենք ոչ միայն մեղքերի, այլև մեղքի դեմ։ Մենք հակված ենք Աստծո դեմ ապստամբության և ինքնաոչնչացման։ Մարդու բնական վարքագիծը ինքնակործանիչ և մեղսավոր է, քանի որ նա հետևում է սատանայի թելադրանքին (Եփեսացիներին 2.2) և սեփական բնածին, մեղսավոր ցանկություններին (Եփեսացիներին 2.3)։ Մի ժամանակ հավատացյալները «էությամբ բարկության արժանի որդիներ» էին։

Ուշադրության է արժանի այն, որ Պողոսն այս մասին խոսում է անցյալ ժամանակով. Մենք «էությամբ բարկության արժանի որդիներ էինք» (Եփեսացիներին 2.3)։ Սա չի նշանակում, որ հավատացյալների կյանքում չարի նկատմամբ բնածին հակումները ի չիք են դառնում։ Ընդհակառակը, Պողոսն իր նամակի զգալի մասը (Եփեսացիներին 4.17–5.21) տրամադրում է նախազգուշացնելուն, որ մեղսավոր բնույթից ծնունդ առնող մեղքերը շարունակում են մնալ սպառնալիք քրիստոնյաների համար։ Սակայն այն, որ նա խոսում է անցյալ ժամանակով, նշանակում է, որ այս «հին ընթացքն ունեցող մարդն» այլևս չպետք է գերիշխի հավատացյալի կյանքում, որը Քրիստոսի զորությամբ կարող է հանել իր վրայից «հին ընթացքն ունեցող մարդուն» և հագնել «նոր մարդո՛ւն … որ Աստծու պատկերի համաձայն է ստեղծված՝ ճշմարտությամբ և սրբությամբ, որ արդարությունից է» (Եփեսացիներին 4.22–24)։

`Ո՞վ չի զգացել, թե որքան այլասերված է մեր բնույթը, նույնիսկ երբ մենք հանձնվել ենք Հիսուսին։ Ի՞նչ պետք է սա մեզ սովորեցնի այն մասին, թե որքան կարևոր է մեր կյանքում ամեն ակնթարթ Նրան կառչած լինելը։`