---
title:  Այժմ փրկված Աստծո կողմից
date:  20/07/2023
---

`Նորից կարդացե՛ք Եփեսացիներին 2.1–10 համարները՝ ուշադրություն դարձնելով Պողոսի եզրափակմանը 8–10 համարներում։ Ի՞նչ կետեր է նա ընդգծում այստեղ։`

Եփեսացիներին 2.1–3 համարներում Պողոսը փաստում է, որ Եփեսոսի հավատացյալների փրկությունը նրանց բարի վարքի կամ գրավիչ հատկանիշների շնորհիվ չէ։ Պատմության սկզբում նրանք ներկայացված են որպես հոգևորապես մեռածներ։ Նրանցում չկա կյանքի կամ արժեքավոր լինելու կայծ անգամ (Եփեսացիներին 2.1)։ Նրանց ամբողջապես նվաճել է մեղքը (Եփեսացիներին 2.1)։ Նրանք չեն դրսևորում սեփական նախաձեռնություն, այլ լիովին կառավարվում են սատանայի և իրենց իսկ մարմնական ցանկությունների ու մտավոր մոլորությունների դրդմամբ (Եփեսացիներին 2.2, 3)։

Իրենք էլ չգիտակցելով այդ՝ նրանք անհամեմատ ավելի վատ վիճակում են, քան պարզապես հոգևոր կյանքի կամ առաքինությունների բացակայությունն է։ Համախմբվելով համայն մարդկության հետ՝ նրանք դարձել են կենդանի ու ճշմարիտ Աստծո թշնամին և մոտենում են Աստծո դատաստանի օրվան։ Նրանք «էությամբ բարկության արժանի որդիներ» են «մյուսների պես» (Եփեսացիներին 2.3)։

Նրանց փրկության հիմքը ոչ թե իրենց սեփական հատկություններն են, այլ Աստծո անբացատրելի սերը, որը չի որոշվում այդ սիրո առարկայի արժեքով։ Ողորմությամբ և սիրով Աստված գործում է նրանց անունից Քրիստոս Հիսուսի մեջ (Եփեսացիներին 2.4)՝ հարություն տալով նրանց հոգևոր մահից։ Աստծո միջամտության շնորհիվ նրանք անցնում են Հիսուսի անցած զարմանալի ուղին։ Լիակատար հոգևոր մահվան և հալածիչ ստրկության խորխորատներից նրանք հարություն են առնում և տեղափոխվում «երկնային վայրեր» և Քրիստոսի հետ նստում տիեզերական գահին (Եփեսացիներին 2.5, 6)։ Կայծակի նմանվող այս աստվածային միջամտությունը, սակայն, անցողիկ երևույթ չէ։ Այն օժտված է իրական, մնայուն զորությամբ, հավերժական տևականությամբ, քանի որ Աստված մտադիր է ցույց տալ Իր շնորհը նրանց հանդեպ Քրիստոս Հիսուսի միջոցով ողջ հավերժության ընթացքում (Եփեսացիներին 2.7)։

Որպես եզրահանգում՝ Եփեսացիներին 2.8–10 համարներում Պողոսը վերադառնում է այս թեմային՝ ցանկանալով հաստատել, որ իր տեսակետն անփոփոխ է՝ հավատացյալների փրկությունը ոչ թե մարդկանց, այլ Աստծո գործն է։ Այն ծնունդ է առնում ոչ թե մեզանից, այլ Աստծո պարգևից։ Ոչ մեկը չի կարող պարծենալ, որ վաստակել է այն (Եփեսացիներին 2.8, 9)։ Հավատացյալները, որ ունեն Աստծո շնորհը, Նրա շնորհի և միայն Նրա շնորհի ապացույցն են։ Մենք գլուխգործոցներ ենք՝ ստեղծված Աստծո կողմից «Քրիստոս Հիսուսով» (Եփեսացիներին 2.10)։

`Ինչո՞ւ է այդքան կարևոր հասկանալ, որ մեր փրկությունն Աստծուց է, այն մեր սեփական արժեքի կամ ջանքերի արդյունքը չէ։`