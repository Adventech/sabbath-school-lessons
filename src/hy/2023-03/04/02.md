---
title:  Ժամանակին մեռած և մոլորված սատանայի կողմից
date:  16/07/2023
---

`Կարդացե՛ք Եփեսացիներին 2.1–10 համարները։ Ի՞նչ կարևոր գաղափար է Պողոսը մեզ տալիս այս տեքստերում այն մասին, թե ինչ է Հիսուսն արել մեզ համար։`

Պողոսն արդեն նկարագրել է քրիստոնյաներին տրված փրկությունը (Եփեսացիներին 1.3–14, 15–23) և հակիրճ ներկայացրել Եփեսոսի հավատացյալների պատմությունը (Եփեսացիներին 1.13)։ Եփեսացիներին 2.1–10 համարներում նա այժմ պատմում է նրանց դարձի պատմությունն ավելի մանրամասնորեն, ավելի անձնական շեշտադրմամբ։ Պողոսը նրանց անցյալի մեղսավոր կյանքը (Եփեսացիներին 2.1–3) հակադրում է Աստծո փրկության օրհնություններին, որոնք նա ներկայացնում է Քրիստոսի հարությանը, համբարձմանը և բարձրացմանը մասնակից լինելու տեսքով (Եփեսացիներին 2.4–7), ինչպես նաև փառաբանում է Աստծո շնորհը և արարչագործությունը որպես այդ փրկության հիմք (Եփեսացիներին 2.8–10)։

Այս երեք գաղափարները ամփոփ կերպով ներկայացված են Եփեսացիներին 2.5 համարում՝ (1) «մեռած էինք մեղքերի հետևանքով», (2) Աստված «մեզ Քրիստոսի հետ կյանք տվեց» և (3) «դուք շնորհով եք փրկված»։

Եփեսացիներին 2.1, 2 համարներում Պողոսն ընդգծում է այն տխուր իրականությունը, որ նախքան դարձի գալն իր լսարանը մեռած էր հանցանքների և մեղքերի մեջ, դա նրա կյանքի սովորույթն էր (Եփեսացիներին 2.1), և սատանան իշխում էր նրան (Եփեսացիներին 2.2)։ Քանի որ Պողոսը գրում է կենդանի մարդկանց, նա նրանց անվանում է երբեմնի «մեռած» փոխաբերական իմաստով (համեմատե՛ք Եփեսացիներին 5.14 համարի հետ)։ Այդուհանդերձ, նրանց դեպքն ավելի քան իրական ու սարսափելի էր, քանի որ նրանք բաժանված էին Աստծուց՝ կյանքի Աղբյուրից (համեմատե՛ք Կողոսացիներին 2.13, Հռոմեացիներին 5.17, Հռոմեացիներին 6.23 համարների հետ)։

Իր լսարանի անցյալ կյանքի մասին խորհելիս Պողոսն առանձնացնում է երկու արտաքին ուժ, որոնք գերիշխում էին այս մարդկանց կյանքում։ Առաջին ուժը «աշխարհի սովորությունն» է (Եփեսացիներին 2.2)՝ Եփեսոս քաղաքի ընդհանուր ավանդույթներն ու հասարակության վարքագիծը, որոնք մարդու կյանքը վերածել էին Աստծո նկատմամբ ապստամբության։

Որպես նրանց նախկին կյանքի վրա ազդող երկրորդ արտաքին ուժ՝ սատանան նկարագրված է երկու կերպ։ Նա «օդային տարածության իշխանն է» (Եփեսացիներին 2.2), քանի որ «օդը» (կամ «երկնային վայրերը») գերբնական ուժերի, այդ թվում՝ չարերի գտնվելու վայրն է (համեմատե՛ք Եփեսացիներին 1.3, Եփեսացիներին 3.10, Եփեսացիներին 6.12 համարների հետ)։ Նա ակտիվ է նաև երկրի վրա, քանի որ այն ոգին է, «որ այժմ ներգործում է ապստամբ որդիների մեջ» (Եփեսացիներին 2.2)։

`Այս տեքստերն ի՞նչ են սովորեցնում մեծ պայքարի իրական լինելու մասին։ Միևնույն ժամանակ ինչպե՞ս կարող ենք մխիթարություն և հույս ստանալ այն գիտակցումից, որ Հիսուսը հաղթանակ է տարել, և որ մենք արդեն կարող ենք մասնակից լինել Նրա հաղթանակին։`