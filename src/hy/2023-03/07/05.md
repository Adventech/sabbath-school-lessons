---
title:  Բարձրացված Հիսուսի պարգևները
date:  09/08/2023
---

`Հիմք ընդունելով Սաղմոս 68.18 համարը՝ Պողոսը նկարագրում է հարություն առած, բարձրացված, հաղթանակած Հիսուսին որպես Իր ժողովրդին ի վերուստ պարգևներ տվողի։ Ի՞նչ «պարգևներ» է տալիս բարձրացված Հիսուսը և ի՞նչ նպատակով։ Եփեսացիներին 4.11–13։`

Պողոսն առանձնացնում է «շնորհալի» մարդկանց չորս խումբ՝ որպես բարձրացված Հիսուսի գանձարանի մաս, որը Նա պարգևում է Իր եկեղեցուն. 1) առաքյալներ, (2) մարգարեներ, (3) ավետարանիչներ, (4) հովիվներ և վարդապետներ (հունարեն արտահայտության քերականական կառուցվածքը ցույց է տալիս, որ վերջին երկուսը մեկ խումբ են)։ Քրիստոսն այս պարգևները տալիս է կարևոր աշխատանք կատարելու համար. «Կատարելագործելու սրբերին ծառայության գործում՝ Քրիստոսի մարմնի շինության համար» (Եփեսացիներին 4.12) և «մինչև ամենքս հասնենք հավատի միության և Աստծու Որդու ճանաչողության՝ որպես հասուն և կատարյալ մարդ Քրիստոսին չափանիշ ունենալով» (Եփեսացիներին 4.13)

Այս վերջին կետն առանձնահատուկ նշանակություն ուներ վաղ ադվենտիստների համար, որոնք խորհում էին Էլեն Ուայթի հոգևոր պարգևների մասին։ Արդյո՞ք Աստվածաշունչը հավաստում է մարգարեության պարգևի առկայությունը եկեղեցում միայն առաքյալների օրոք։ Թե՞ այդ պարգևը կշարունակի գոյություն ունենալ մինչև Քրիստոսի վերադարձը։ Վաղ ադվենտիստներն իրենց հարցի պատասխանը գտան Եփեսացիներին 4.13 համարում և կիսվեցին դրանով մի նավապետի մասին պատմությամբ, որը պարտավոր էր հետևել ճամփորդության համար տրված հրահանգներին։ Երբ նավը մոտեցավ նավահանգստին, նավապետը պարզեց, որ հրահանգներն իրեն տեղեկացնում էին լոցմանի՝ նավ բարձրանալու մասին, ով կօգնի իրեն կառավարել նավը։ Սկզբնական հրահանգներին հավատարիմ մնալու համար նա պետք է թույլ տա լոցմանին նավ բարձրանալ և ենթարկվի հետագա ցուցումներին։ «Ո՞վ է իրականում կատարում սկզբնական հրահանգները։ Նրա՞նք, ովքեր թույլ չեն տալիս լոցմանին ստանձնել նավի կառավարումը, թե՞ նրանք, ովքեր ընդունում են նրան, ինչպես գիրքն է իրենց հրահանգում։ Ինքնե՛րդ դատեք»։ Ուրիա Սմիթ, «Արդյո՞ք մենք մերժում ենք Աստվածաշունչը՝ հավանություն տալով տեսիլքներին», Ռևյու ընդ հերալդ, 1863թ. հունվարի 13, էջ 52։

Հարկավոր է զգույշ լինել, երբ փորձում ենք հասկանալ, թե ովքեր են «հովիվները», «ուսուցիչները» և «ավետարանիչները», քանի որ նրանց դիտարկում ենք մեր սեփական համատեքստում և ժամանակում։ Որքանով հնարավոր է հասկանալ, Պողոսի օրերում նրանք բոլորն աշխարհիկ պաշտոններ զբաղեցնողներ առաջնորդներ էին, որոնք ծառայում էին Եփեսոսի տնային եկեղեցիներում (համեմատե՛ք Ա Պետրոս 2.9, Գործք առաքելոց 2.46, Գործք առաքելոց 12.12)։

`Կարդացե՛ք Եսայի 5.4 համարները. «Էլ ի՞նչ կար անելու իմ այգուն, որ ես չեմ արել նրանում»։ Մտածե՛ք այս տեքստի մասին այն համատեքստում, թե ինչ է Աստված տվել մեզ Էլեն Ուայթի ծառայությամբ։ Ինչպե՞ս է այն կիրառելի։`