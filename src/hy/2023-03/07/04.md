---
title:  Բարձրացված Քրիստոսը՝ պարգևներ Տվողը
date:  08/08/2023
---

`«Բայց մեզ՝ յուրաքանչյուրիս, Քրիստոսի պարգևի չափով շնորհ է տրված։ Դրա համար ասում է. «Ելավ բարձունքները, գերիներ տարավ և մարդկանց պարգևներ տվեց»։ Ի՞նչ է նշանակում «ելավ», եթե ոչ՝ որ նախ երկրի ստորին կողմերն իջավ։ Այն իջնողը նույն ինքն է, որ բոլոր երկինքներից ավելի վեր ելավ, որպեսզի ամեն ինչ լցնի» (Եփեսացիներին 4.7–10)։ Ի՞նչ է կատարվում այստեղ, և ի՞նչ միտք է ներկայացնում Պողոսն այս տեքստերում։`

Պողոսն այստեղ մեջբերում է Սաղմոս 68.18 համարը, որտեղ ասվում է. «Վեր ելար բարձր տեղերը, գերեվարեցիր գերությունը, պարգևներ առար մարդկանց համար և ապստամբների համար էլ»։ Սաղմոս 68.18 համարը Տիրոջը՝ Յահվեին, ներկայացնում է որպես հաղթող զորավարի, ով, հաղթելով Իր թշնամիներին, Իր շքախմբում կռված գերիների հետ բարձրանում է այն բլուրը, որի վրա կառուցված է Իր մայրաքաղաքը (տե՛ս Սաղմոսներ 68.1, 2)։ Այնուհետև Նա հարգանքի տուրք է ստանում («պարգևներ առար») Իր կողմից պարտության մատնված թշնամիներից (Պողոսն այս պատկերը հարմարեցնում է բարձրացված Քրիստոսի «պարգևներ տալուն»՝ հիմնվելով Սաղմոսի ավելի լայն համատեքստի վրա, տե՛ս Սաղմոսներ 68.35)։

Ըստ Սաղմոս 68.18 համարի հերթականության՝ նախ տեղի է ունենում վերելքը՝ Քրիստոսի համբարձումը երկինք (Եփեսացիներին 1.21–23), որին հաջորդում է իջնելը, երբ հարություն առած, բարձրացված Հիսուսը պարգևներ է տալիս և լցնում ամեն ինչ։ Սա Սուրբ Հոգու պենտեկոստալ հեղման Պողոսի ուրույն նկարագիրն է (տե՛ս Գործք առաքելոց 2)։ Այս տեսակետը հաստատում են Եփեսացիներին 4.11, 12 համարները, որտեղ բարձրացված Հիսուսի տված պարգևները ներկայացվում են որպես Հոգու պարգևներ։

«Քրիստոսը վեր ելավ բարձր տեղերը, գերեվարեց գերությունը և պարգևներ տվեց մարդկանց։ Երբ Քրիստոսի համբարձումից հետո Հոգին իջավ, ինչպես և խոստում էր տրվել, սրընթաց, ուժեղ քամու պես՝ լցնելով ամբողջ այն վայրը, որտեղ հավաքվել էին աշակերտները, ո՞րը եղավ արդյունքը։ Հազարավոր մարդիկ դարձի եկան մեկ օրում»։ Էլեն Ուայթ, Դուք կստանաք զորությունը, էջ 158։

`Որքան էլ խորը լինեն Եփեսացիների այս մի քանի տեքստերը, ինչպե՞ս կարող ենք սովորել մխիթարվել այն ամենից, ինչ Քրիստոսն արել է մեզ համար և դեռ կանի, հատկապես, երբ Նա լցնի «ամեն ինչ … ամեն ինչում» (Եփեսացիներին 1.23)։`