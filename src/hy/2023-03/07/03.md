---
title:  Լինել մեկ
date:  07/08/2023
---

`Ի՞նչ յոթ «մեկեր» է Պողոսը մեջբերում՝ հօգուտ եկեղեցու միասնության թեմայի։ Ի՞նչ միտք է նա ուզում տեղ հասցնել այդ թվարկության օգնությամբ (Եփեսացիներին 4.4–6)։`

Պողոսի յոթը «մեկերի» ցանկը բանաստեղծական շունչ ունի և համահունչ է Եփեսոսում օգտագործվող օրհներգին։ Թվարկությունը բացում են երկու «մեկերը»՝ «Մեկ մարմին» (նկատի ունի եկեղեցին որպես Քրիստոսի մարմին, Եփեսացիներին 4.12, 16, Եփեսացիներին 1.23, Եփեսացիներին 5.23, 29, 30) և «մեկ Հոգի» (Եփեսացիներին 4.4)։ Երրորդը՝ «մեկ է հույսը, որին կանչված եք» (Եփեսացիներին 4.4, համեմատե՛ք Եփեսացիներին 4.1 համարի հետ)։

Թվարկումը շարունակում են ևս երեք կետեր՝ «մեկ Տեր» (հղում Քրիստոսին), «մեկ հավատ» (քրիստոնյաների հավատի բուն էությունը, բովանդակությունը, Եփեսացիներին 4.13, Կողոսացիներին 1.23, Կողոսացիներին 2.7, Գաղատացիներին 1.23, Ա Տիմոթեոսին 4.1, 6) և «մեկ մկրտություն» (համեմատե՛ք Եփեսացիներին 5.26)։ Այնուհետև ներկայացվում է Աստծո համապարփակ նկարագրությունը. «Մեկ Աստված ու բոլորի Հայր, որ բոլորի վրա է, բոլորի հետ ու բոլորի մեջ է» (Եփեսացիներին 4.6):

Ի՞նչ է ուզում ասել Պողոսը Հայր Աստծո այս բանաստեղծական նկարագրությամբ։ «Բոլորի Հայրը» լինելու շնորհիվ Աստված Արարիչն է։ Նախադասության մնացած մասը նկարագրում է, թե ինչպես է աշխարհն արարելուց հետո Աստված վերաբերվում «ամեն բանի», այն ամենին, ինչ Նա արարել է։ Պողոսը չի սնուցում պանթեիզմի******** կամ պանթեիզմի******** հերետիկոսությունները, այլ հռչակում է Աստծո գերազանցությունը («որ բոլորի վրա է»), ներկայիս իշխանությունը («բոլորի հետ … է») և մեզնից անբաժան լինելը («որ ... բոլորի մեջ է»)։

Ուշադությո՛ւն դարձրեք եկեղեցու միասնությանը վերաբերող երկու գաղափարի (Եփեսացիներին 4.1–6)։ Նախ, միասնությունը հոգևոր գործոն է՝ արմատացած այս յոթ «մեկերի» մեջ. սա փառաբանության արժանի իրողություն է (Եփեսացիներին 4.4–6)։ Երկրորդ, այս միասնությունը սնուցելու և աճեցնելու համար պահանջվում է մեր եռանդը (Եփեսացիներին 4.3)։ Մենք հաճախ ենք տխրելու այս միասնությունը կյանքի կոչելու մեր ձախողումների համար։ Այդուհանդերձ, անկախ մեր թերացումներից՝ պետք է ուրախանանք Քրիստոսի միջոցով Աստծո իրականացրած աշխատանքով, որը միտված է եկեղեցու միասնությանը։ Պետք է ուրախանանք «Հոգու միության» աստվածաբանական իրողությամբ (Եփեսացիներին 4.3)։ Սա մեզ կխրախուսի վերադառնալ այդ միասնությունն առաջ տանելու դժվարին գործին, սակայն նոր համոզմունքով, որ դրանով մենք կատարում ենք Աստծո գործը։

`Կրկի՛ն կարդացեք Եփեսացիներին 4.4–6 համարները։ Ի՞նչ եք զգում։ Ի՞նչ պետք է զգաք՝ իմանալով, թե ինչ է այն ասում մեր միասնության մասին Աստծո մեջ և Նրա հետ Քրիստոսի միջոցով։`