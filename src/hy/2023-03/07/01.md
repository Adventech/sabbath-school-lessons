---
title:  Քրիստոսի միավորված մարմինը
date:  05/08/2023
---

### Այս շաբաթվա ուսումնասիրության համար կարդացե՛ք.
Եփեսացիներին 4.1–16, Փիլիպպեցիներին 2.3, Սաղմոսներ 68.18, Գործք առաքելոց 2, Ա Կորնթացիներին 12.4–11, 27–30, Եսայի 5.4։

> <p>Հիշելու համարը.<p>
> «Եվ Նա ոմանց տվեց առաքյալներ լինելու, ոմանց՝ մարգարեներ, ոմանց՝ ավետարանիչներ, ոմանց՝ հովիվներ ու վարդապետներ՝ կատարելագործելու սրբերին ծառայության գործում՝ Քրիստոսի մարմնի շինության համար» (Եփեսացիներին 4.11, 12)։

Եզոպոսի առակներից մեկը կոչվում է «Փորն ու ոտքերը»։ Պատմությունը հետևյալն է։ Փորն ու ոտքերը վիճում էին իրենց կարևորության մասին, և երբ ոտքերը պնդում էին, թե իրենք այնքան ուժեղ են, որ նույնիսկ փորին են տանում, վերջինս պատասխանեց. «Բայց, իմ լա՛վ ընկերներ, եթե ես սնունդ չստանամ, դուք ոչինչ չեք կարողանա տանել»։ Լլոյդ Ու. Դեյլի, Եզոպոսն առանց խրատների (Նյու Յորք, Թոմաս Յոսելոֆ, 1961), էջ 148։

Այդուհանդերձ, Պողոսը հենց մարդկային մարմնի օրինակով է բացատրում ներկայացվող հոգևոր միտքը։ Ըստ Պողոսի՝ մարդկային մարմինը (ինչպես նաև եկեղեցին՝ որպես Քրիստոսի մարմին) բաղկացած է տարատեսակ կարողություններով տարբեր մասերից, և այս բոլորի համատեղ աշխատանքը կենսական նշանակություն ունի մարմնի առողջության համար։ Եփեսացիներին 4.1–16 համարներում Պողոսը կրկին կիրառում է մարմնի փոխաբերությունը, որն այնքան հաջող կերպով օգտագործել էր ավելի վաղ (Հռոմեացիներին 12.3–8, Ա Կորնթացիներին 12.12–31)։ Քրիստոսն այժմ մարմնի Գլուխն է, և մարմնին տալիս է «պարգևներով» օժտված մարդկանց, որոնք նպաստում են մարմնի միասնությանը։ Մարմնի յուրաքանչյուր մաս՝ եկեղեցու յուրաքանչյուր անդամ, իր կարողություններն է ներդնում ամբողջ մարմնի աշխատանքում։

Առողջ և միաբան անդամներով մարմնի նկարագրությունն օգնում է հասկանալ Աստծո նպատակը մեզ համար՝ լինել Քրիստոսով միավորված արգասաբեր եկեղեցու անդամներ։