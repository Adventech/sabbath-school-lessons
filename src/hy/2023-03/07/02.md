---
title:  Հոգու միությունը
date:  06/08/2023
---

`Կարդացե՛ք Եփեսացիներին 4.1–16 համարները։ Ինչպե՞ս է Պողոսը խրախուսում հավատացյալներին՝ նպաստելու եկեղեցու միասնությանը։`

Պողոսը Եփեսացիներին թղթի երկրորդ մասն (գլուխներ 4–6) սկսում է միասնության հուզիչ կոչով, որը բաժանում է երկու հիմնական մասերի։ Առաջին, Եփեսացիներին 4.1–6 համարներում նա խնդրում է հավատացյալներին նպաստել «Հոգու միությանը»՝ դրսևորելով միասնություն կերտող առաքինություններ (Եփեսացիներին 4.1–3), և այս կոչը նա հաստատում է յոթ «մեկերի» բանաստեղծական ցանկով (Եփեսացիներին 4.4–6)։ Երկրորդ, Եփեսացիներին 4.7–16 համարներում Պողոսը ներկայացնում է հաղթանակած, բարձրացված Հիսուսին որպես շնորհի Աղբյուր այն մարդկանց մեջ, որոնք Ավետարանի քարոզիչներ են (Եփեսացիներին 4.7–10) և նկարագրում է, թե ինչպես են նրանք եկեղեցու բոլոր անդամների հետ միասին նպաստում Քրիստոսի մարմնի առողջությանը, աճին և միությանը (Եփեսացիներին 4.11–16)։

Գլխի հենց սկզբում Պողոսը քրիստոնյաներին հորդորում է այս խոսքերով՝ «որ այնպես ընթանաք, ինչպես վայել է այն կոչմանը, որի մեջ կանչվել եք» (Եփեսացիներին 4.1)։ «Ընթանալ» բայը նա կիրառում է փոխաբերական իմաստով՝ նկատի ունենալով վարվել կամ ապրել (տե՛ս Եփեսացիներին 2.2, 10, Եփեսացիներին 4.17, Եփեսացիներին 5.2, 8, 15)։ Անդրադառնալով նրանց կոչմանը՝ Պողոսը նկատի ունի կոչ առ քրիստոնեական հավատ (Եփեսացիներին 1.18, Եփեսացիներին 2.4–6, 13)։ Պողոսը հորդորում է հավատացյալներին դրսևորել միաբանող վարքագիծ, որն արտացոլում է Աստծո վերջնական ծրագիրը (Եփեսացիներին 4.9, 10), և կոչ է անում կյանքում կիրառել առաքինություններ, որոնք տանում են միասնության (Եփեսացիներին 4.1–3), օրինակ՝ խոնարհություն, հեզություն և համբերատարություն։

Եկե՛ք դիտարկենք յուրաքանչյուրն առանձին։

Պողոսը մեկ այլ տեղ բացատրում է Եփեսացիներին 4.2 համարում իր օգտագործած «խոնարհություն» բառը՝ «մեկը մյուսին թող իր անձից ավելի լավ համարի» (Փիլիպպեցիներին 2.3)։ Հետևաբար, «խոնարհությունը» բացասական իմաստ չունի և չի նշանակում ինքնանվաստացում (տե՛ս Կողոսացիներին 2.18, 23), այն ունի դրական իմաստ և նշանակում է գնահատել և ծառայել ուրիշներին։

«Հեզությունը» կարելի է բացատրել որպես «սեփական անձի կարևորությունը չգերագնահատելու հատկություն», ինչպես նաև «քաղաքավարություն, ուրիշների նկատմամբ ուշադրություն, մեղմություն»։ Ֆրեդերիկ Դանքեր, Նոր Կտակարանի և այլ վաղ քրիստոնեական գրականության հունարեն-անգլերեն բառարան, 3-րդ հրատարակչություն (Չիկագո, Չիկագոյի համալսարանի հրատարակչություն, 2000), էջ 861։

Եվ «համբերատարություն», որը սադրանքներին կամ փորձություններին դիմակայելու ունակությունն է։ Այսպիսով, այս բոլոր հատկությունների ընդհանրությունն այն է, որ դրանք ենթադրում են հրաժարում սեփական անձի կարևորությունից և գնահատում են ուրիշների արժեքը։

`Խոնարհություն, հեզություն, համբերատարություն։ Խորհե՛ք այն մասին, թե ինչպես այս հատկանիշները կօգնեն մեզ միավորվել որպես ժողովուրդ։ Ինչպե՞ս ենք սովորում զարգացնել այս առաքինությունները։`