---
title:  Աճել Քրիստոսի մեջ
date:  10/08/2023
---

`Ի՞նչ վտանգ է սպառնում եկեղեցու՝ քրիստոսանման հասունությանը։ Եփեսացիներին 4.14։`

Պողոսը զգուշանում է այն իրավիճակից, որը բավականին նման է մերին, որտեղ տարբեր գաղափարներ՝ «ամեն վարդապետության քամի» և «մարդկանց խաբեբայություններ», խորամանկությամբ մոլորեցնում են հավատացյալներին։ Նա օգտագործում է երեք պատկեր՝ նկարագրելու քմահաճ աստվածաբանության վտանգները. (1) մանկության անհասունությունը՝ «որպեսզի այլևս չլինենք երեխաներ», (2) վտանգ բաց ծովում՝ «քշվում ու տատանվում են ամեն վարդապետության քամուց», (3) մոլորեցվում են խելացի մարդկանց կողմից, որոնք, ինչպես խաղամոլները, ձեռքի ճարպկություն են գործադրում։ Պողոսը փոխաբերական իմաստով օգտագործում է հունարեն կուբեյա («զառախաղ») բառը՝ նկատի ունենալով «խորամանկ» կամ «ճարպիկ»։

Պողոսը կարծում է, որ պառակտությունը սխալի կարևոր ազդանշան է. այն, ինչը սնուցում ու աճեցնում է մարմինը և նպաստում է դրա անդամների միասնությանը, լավ է, մինչդեռ այն, ինչը սպառում և բաժանում է, չար է։ Պառակտող ուսմունքից դառնալով դեպի փորձված ու վստահելի ուսուցիչների ուսմունքին (Եփեսացիներին 4.11)՝ նրանք կհասնեն ճշմարիտ քրիստոնեական հասունության և արդյունավետ դեր կխաղան Քրիստոսի մարմնի իրականացրած գործում (Եփեսացիներին 4.12, 13, համեմատե՛ք Եփեսացիներին 4.15, 16 համարների հետ)։

`Ինչպե՞ս է առողջ եկեղեցին գործում ինչպես առողջ մարմին։ Եփեսացիներին 4.15, 16։`

Եփեսացիներին 4.1–16 համարներում Պողոսը հանդես է գալիս որպես եկեղեցու միասնության ջատագով և կոչ է անում իր լսարանին ակտիվորեն խթանել այդ միասնությունը։ Թեև միասնությունը աստվածաբանական փաստ է (Եփեսացիներին 4.4–6), դրա իրագործումը պահանջում է մեր ջանադիր աշխատանքը (Եփեսացիներին 4.3)։ Այս միասնությանը նպաստելու ճանապարհներից մեկը Քրիստոսի մարմնի ակտիվ «մաս» լինելն է (Եփեսացիներին 4.7–16)։ Մեզանից յուրաքանչյուրը մարմնի մաս է և պետք է նպաստի դրա առողջությանն ու աճին (Եփեսացիներին 4.7, 16)։ Մենք բոլորս պետք է նաև օգուտ քաղենք առաքյալների, մարգարեների, ավետարանիչների և հովիվ-ուսուցիչների աշխատանքից (Եփեսացիներին 4.11)։ Սրանք, ինչպես կապանները, ջլերը և «բոլոր հոդերը» (Եփեսացիներին 4.16), ունեն միավորող գործառույթ և օգնում են մեզ միասին աճել Քրիստոսի մեջ, որը մարմնի գլուխն է (Եփեսացիներին 4.13, 15)։

`Ի՞նչ «վարդապետության քամիներ» են այսօր փչում մեր եկեղեցում, և ինչպե՞ս կարող ենք դիմակայել դրանց։ Ձեր պատասխանը քննարկե՛ք շաբաթ օրը դասարանում։`