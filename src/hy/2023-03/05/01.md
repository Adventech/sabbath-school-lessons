---
title:  Հորիզոնական հաշտություն. խաչն ու եկեղեցին
date:  22/07/2023
---

### Այս շաբաթվա ուսումնասիրության համար կարդացե՛ք.
Եփեսացիներին 2.11–22, Հռոմեացիներին 3.31, Հռոմեացիներին 7.12, Եսայի 52.7, Եսայի 57.19, Հովհաննես 14.27, Ա Կորնթացիներին 3.9–17։

> <p>Հիշելու համարը.<p>
> «Բայց հիմա Հիսուս Քրիստոսի միջոցով դուք, որ մի ժամանակ հեռու էիք, Քրիստոսի արյամբ մերձավոր դարձաք։ Նա՛ է մեր խաղաղությունը, որ երկուսին մեկ դարձրեց» (Եփեսացիներին 2.13, 14)։

Ենթադրենք հեթանոս ես, հույն, ով դարձել է հրեաների Աստծուն։ Թողել ես բազմաթիվ աստվածների երկրպագությունն ու ընդունել Միակ ճշմարիտ Աստծուն։ Երբ անցնում ես Երուսաղեմի տաճարի գեղեցիկ բակով և խոյակազարդ սյուների կողքով, երկրպագության ելևէջները քեզ մոտ ևս փառաբանելու ցանկություն են առաջացնում։ Սակայն հենց այդ պահին գիտակցում ես, որ մոտ մեկուկես մետր բարձրությամբ քարե պատնեշի առջև ես։ Ամեն մի քանի ոտնաչափը******** մեկ լատիներեն և հունարեն փորագրված է. «Ոչ մի օտարական չի կարող անցնել այս պատնեշն ու տաճարի շուրջը գտնվող պարիսպը։ Այդպես վարվող ցանկացած ոք պետք է մեղադրի բացառապես իրեն իր վերահաս մահվան համար»։ Այդ պահին քեզ զգում ես փակված, օտարացած և հեռացած։

Եփեսացիներին 2.11–22 համարներում Պողոսը տեսնում է, որ նման պատնեշներ ու պատեր քանդելու հարցում Քրիստոսի խաչը արմատական դեր ունի։ Ուղղահայաց հարթությունում խաչը վերացնում է օտարացումը՝ հաշտեցնելով մարդկանց Աստծո հետ։ Հորիզոնական հարթությունում այն հաշտեցնում է մարդկանց միմյանց հետ։ Խաչը վերացնում է թշնամությունը և խաղաղություն է բերում հրեաների և հեթանոսների միջև՝ նրանցից կերտելով «մեկ նոր մարդ» (Եփեսացիներին 2.15)։ Նրանք միասին դառնում են նոր տաճար՝ «Աստծու բնակարան Հոգու միջոցով» (Եփեսացիներին 2.22)։

Ի՞նչ է նշանակում այս ճշմարտությունը մեզ համար այսօր։