---
title:  Կոտրելով բաժանիչ պատը
date:  25/07/2023
---

`Ըստ Պողոսի՝ ի՞նչ քայլեր ձեռնարկեց Քրիստոսը «հրահանգների և պատվիրանների օրենքի» նկատմամբ։ Ինչո՞ւ Նա արեց դա (տե՛ս Եփեսացիներին 2.14, 15)։`

Հավանաբար Պողոսն այստեղ ակնարկում է Հերովդեսի տաճարում Իսրայելի պալատները շրջապատող ճաղաշարերը կամ ցանկապատը, որոնք մահվան սպառնալիք էին ներկայացնում դրանք անցնող հեթանոսների համար։ Պողոսը պատկերացնում է, որ այս պատը քանդվում է, և հեթանոսներին տրվում է Աստծուն երկրպագելու լիարժեք հնարավորություն (Եփեսացիներին 2.18)։ Պողոսն ասում է, որ ոչ մի նման պատ չի կարող դիմակայել խաչին։ Որովհետև միայն խաչի մոտ ենք մենք գիտակցում, որ այս երկու ժողովուրդները՝ հրեաներն ու հեթանոսները, իսկապես մեկ են։

Ոմանք կարծում են, թե Եփեսացիներին 2.14, 15 համարների իմաստն այն է, որ Տասը պատվիրանները, ներառյալ շաբաթի պատվիրանը, «վերացվում» կամ «ջնջվում են» խաչի միջոցով։ Այդուհանդերձ, Եփեսացիներին թղթում Պողոսը խորը հարգանք է ցուցաբերում Տասը պատվիրանների հանդեպ՝ որպես քրիստոնեական կյանքի ձևավորման աղբյուրի։ Նա մեջբերում է հինգերորդ պատվիրանը (Եփեսացիներին 6.2, 3) և անդրադառնում մյուսներին ևս (օրինակ՝ յոթերորդը՝ Եփեսացիներին 5.3–14, 21–33, ութերորդը՝ Եփեսացիներին 4.28, իններորդը՝ Եփեսացիներին 4.25, տասներորդը՝ Եփեսացիներին 5.5)։ Սա համընկնում է օրենքի մասին Պողոսի նախկին պնդումների հետ (Հռոմեացիներին 3.31, Հռոմեացիներին 7.12)։ Նա բարձրացնում է օրենքի չարաշահման հարցը, սակայն պատվում է օրենքը և ընդունում դրա շարունակական լինելը։ Հետևաբար, օգտագործել այս հատվածները՝ Տասը պատվիրաններն առ ոչինչ համարելու նպատակով, հատկապես՝ հաշվի առնելով օրենքի հավերժության մասին Աստվածաշնչում տրված բոլոր մյուս տեքստերը, նշանակում է ակնհայտորեն սխալ մեկնաբանել Պողոսի միտքը։

Ընդհակառակը, հրեաների և հեթանոսների միջև սեպ խրելու և հատկապես հեթանոսներին Աստծո ժողովրդի հետ լիակատար ընկերակցությունից և երկրպագության հասանելիությունից բացառելու նպատակով օրենքի ցանկացած կիրառում Պողոսի նկատմամբ մեղադրանք է և օրենքի ստեղծման Աստծո մտադրության չարաշահում։ Եփեսացիներին 2.14, 15 համարների «օրենքը» վերաբերում է կա՛մ օրենքի ծիսական կողմին, որը բաժանում էր հրեային հեթանոսից, որը Պողոսը ներկայացնում է բարդ արտահայտությամբ՝ «հրահանգների և պատվիրանների օրենք», կա՛մ վերաբերում հինկտակարանյան ողջ օրենսդրական համակարգին, որը սխալ մեկնաբանման և չարաշահման հետևանքով դարձել է հրեաներին հեթանոսներից բաժանող սեպ։

`Յոթերորդ օրվա ադվենտիստների կամ ավելի լայն քրիստոնեական համայնքի անդամների միջև ի՞նչ լարվածություն կա, որը հարկավոր է հաղթահարել։ Ինչո՞ւ պետք է Քրիստոսի հանդեպ մեր ընդհանուր սերը բավարար լինի այս լարվածությունը հաղթահարելու համար։`