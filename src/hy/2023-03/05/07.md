---
title:  Հետագա ուսումնասիրության համար
date:  28/07/2023
---

Ուսումնասիրե՛ք քննարկման հարցերի ստորև բերված ներածականը՝

Ո՞րն է Եփեսացիներին 2.11–22 համարների կոնկրետ համատեքստը, երբ Պողոսը նկարագրում է խաչի ահռելի ազդեցությունը մարդկային հարաբերությունների վրա։ Նա անդրադառնում է հրեա և հեթանոս հավատացյալների հարաբերություններին, որոնք միևնույն եկեղեցու անդամներ են։ Պողոսն ակնհայտ մտահոգություն է հայտնում, քանի որ կամենում է, որ նրանք հասկանան և ապրեն իրենց կյանքը որպես Աստծո ընտանիքի հաշտ անդամներ (Եփեսացիներին 2.19)։ Այդուհանդերձ, ընդհանուր նամակի համատեքստում Պողոսը ներկայացնում է լայն և հեռահար նպատակ։ Նրա թեման Քրիստոսի մեջ ամեն բան միավորելու Աստծո մեծագույն վերջնական ծրագիրն է (Եփեսացիներին 1.9, 10), որում ներառված է «երկնքում ու այս երկրի վրա եղող ամեն ծնունդ» (Եփեսացիներին 3.15)։

Կարևոր է նաև այն, որ եկեղեցու անդամների միասնության թեման (որին հեղինակն անդրադառնում է Եփեսացիներին 2.11–22 համարներում) ավելի լայն նպատակ ունի, որը Պողոսը մանրամասնում է Եփեսացիներին 3.10 համարում. «Որպեսզի այժմ եկեղեցու միջոցով երկնային իշխանություններին և պետություններին հայտնվի Աստծու բազմատեսակ իմաստությունը (եկեղեցին հրեաներից ու հեթանոսներից կառուցելիս)»։ Խաչի վրա Քրիստոսի նվաճած միասնությունը կյանքի կոչելով՝ հավատացյալները պետք է ազդարարեն, որ Քրիստոսի մեջ ամեն բան միավորելու Աստծո վերջնական ծրագիրն ընթացքի մեջ է։ Նրանց հաշտեցումն ազդարարում է Աստծո ծրագրի իրականացումը Քրիստոսով միավորված տիեզերքի համար։ Ուստի տեղին կլինի Եփեսացիներին թղթի ընդհանուր համատեքստում դիտարկել Եփեսացիներին 2.11–22 համարները որպես այսօրվա արդիական թեմա՝ մարդկանց խմբերի կամ ռասաների միջև փոխհարաբերությունների վերաբերյալ աստվածաշնչյան մոտեցում։

**Հարցեր քննարկման համար**

`Էթնիկ փոխհարաբերությունների վերաբերյալ աստվածաշնչյան ի՞նչ սկզբունքներ են տրված Եփեսացիներին 2.11–22 համարներում։ Ինչպե՞ս են այս տեքստերը ներկայացնում առանձնահատուկ, քրիստոսակենտրոն մոտեցում այն թեմային, թե ինչպես պետք է մեկ էթնիկ խմբի անդամները վերաբերվեն մյուսին։`

`Հաշվի առնելով մարդկության ապագայի համար պատրաստած Աստծո ծրագիրը (Եփեսացիներին 1.9, 10, Եփեսացիներին 2.11–22)՝ որքա՞ն կարևոր է, որ եկեղեցին լուծի իր ներսում առկա ռասաների միջև եղած խնդիրներն ու հակամարտությունները։`

`Էթնիկ խմբերի միջև ի՞նչ արդիական խնդիրներ կան ձեր համայնքում, որոնք շատ հաճախ թաքցվում կամ անտեսվում են։ Ձեր եկեղեցին ի՞նչ դրական դեր կարող է ունենալ խաչի վրա Քրիստոսի՝ արդեն իսկ իրականացրած միավորման գործը կյանքի կոչելու հարցում։ Ինչպե՞ս կարող եք դուք անձամբ մասնակցություն ունենալ այդ աշխատանքին։`