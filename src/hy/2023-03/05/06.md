---
title:  Եկեղեցին՝ որպես սուրբ տաճար
date:  27/07/2023
---

`Եփեսացիներին 2.11–22 համարներում Պողոսն ի՞նչ պատկերավոր լեզու է օգտագործում՝ եկեղեցում հրեաների և հեթանոսների միասնությունը նկարագրելու համար։`

Ընթերցելով Եփեսացիներին 2-րդ գլուխը՝ նկատում ենք, որ 1–10 համարները սովորեցնում են, որ մենք ապրում ենք համերաշխության մեջ Հիսուսի հետ, իսկ 11–22 համարներում ասվում է, որ մենք ապրում ենք համերաշխության մեջ միմյանց հետ՝ որպես Նրա եկեղեցու մաս։ Հիսուսի մահվամբ մեզ հնարավորություն տրվեց հաստատել մեր հարաբերություններն Աստծո հետ (Եփեսացիներին 2.1–10), ինչպես նաև ամրապնդել մեր հարաբերությունները միմյանց հետ (Եփեսացիներին 2.11–22)։ Խաչի միջոցով Հիսուսը քանդում է այն ամենը, ինչը բաժանում է հեթանոս հավատացյալներին հրեաներից, ներառյալ օրենքի չարաշահումը, որն ավելի էր խորացնում անդունդը (Եփեսացիներին 2. 11–18)։ Հիսուսը նաև կառուցում է զարմանահրաշ մի նոր տաճար՝ կազմված հավատացյալներից։ Հեթանոսները, որոնց մի ժամանակ չէր թույլատրվում մասնակցել տաճարում իրականացվող երկրպագությանը, այժմ միանում են հրեա հավատացյալներին՝ ստեղծելով նոր տաճար։ Մենք բոլորս դառնում ենք Աստծո եկեղեցու մասը՝ «Տիրոջով սուրբ տաճար» (Եփեսացիներին 2.19–22) և արտոնություն ունենք ապրելու Հիսուսի և Քրիստոսի միջոցով մեր եղբայրներն ու քույրերը դարձած մարդկանց հետ համերաշխության պայմաններում։

`Եփեսացիներին 2.19–22 համարներում Պողոսի կողմից եկեղեցու վերաբերյալ տաճարի փոխաբերության կիրառումն ի՞նչ ընդհանուր բան ունի հետևյալ տեքստերում դրա կիրառման հետ։ Ա Կորնթացիներին 3.9–17, Բ Կորնթացիներին 6.14–7.1, Ա Պետրոս 2.4–8։`

Պողոսը եկեղեցու վերաբերյալ կիրառում է տաճարի փոխաբերությունը՝ որպես հեթանոսներին եկեղեցում լիարժեքորեն ընդունելու լավագույն նկարագիր։ Մի ժամանակ նրանք տաճարում ընթացող երկրպագությանն անգամ մասնակցելու իրավունք չունեին, իսկ այժմ ոչ միայն ստանում են այդ իրավունքը (Եփեսացիներին 2.18), այլև անձամբ դառնում են նոր տաճարի կառուցման շինանյութը, որը նախատեսված է «իբրև Աստծու բնակարան Հոգու միջոցով» (Եփեսացիներին 2.22)։

Նորկտակարանյան հեղինակներն օգտագործում են տաճարի փոխաբերությունը՝ եկեղեցու սրբությունը՝ Աստծո դերը եկեղեցու հիմնադրման և զարգացման գործում և եկեղեցու ներսում հավատացյալների համերաշխությունն ավելի պատկերավոր դարձնելու համար։ Փոխաբերությունը հիմնվում է կենսաբանական լեզվի վրա (տե՛ս Եփեսացիներին 2.21, տաճարն «աճում է»), և հաճախ շեշտադրվում է շինարարության գործընթացը (տե՛ս Եփեսացիներին 2.22, «դուք էլ նրա հետ կառուցվում եք»)։ Եկեղեցին չի ներկայացվում որպես անշարժ մի պատկեր, այն ներկայացնում է իր ինքնությունը որպես «կենդանի Աստծու տաճար» (Բ Կորնթացիներին 6.16)։