---
title:  Հաշտեցում՝ Աստծո պարգևը խաչի վրայից
date:  24/07/2023
---

«Նա՛ է մեր խաղաղությունը, որ երկուսին մեկ դարձրեց ու միջնորմ պատը՝ թշնամությունը, վերացրեց Իր մարմնով … որպեսզի … Իր խաչով երկուսին մեկ մարմնով Աստծու հետ հաշտեցնի» (Եփեսացիներին 2.14–16)։

`Ինչպե՞ս է Պողոսը նկարագրում խաչի և Քրիստոսի աշխատանքի ազդեցությունը Եփեսացիներին թղթի այս հատվածներից յուրաքանչյուրում։ Ինչպե՞ս կամփոփեիք խաչի և դրա՝ մեր հարաբերությունները փոփոխելու վերաբերյալ Պողոսի ասածը (տե՛ս Եփեսացիներին 1.7, 8, Եփեսացիներին 4.32, Եփեսացիներին 2.13, 14, Եփեսացիներին 2.16, Եփեսացիներին 5.2, 25)։`

Եփեսացիներին 2.11–22 համարների համատեքստում խաչը հավատացյալներին տալիս է երեք մեծագույն առավելություններ. (1) հեթանոսները, որ մի ժամանակ «հեռու» էին, այժմ «մերձավոր դարձան» (Եփեսացիներին 2.13)՝ դառնալով Աստծո որդիներն ու դուստրերը և հրեա հավատացյալների եղբայրներն ու քույրերը (Եփեսացիներին 2.19), (2) հրեա և հեթանոս հավատացյալների միջև «թշնամությունը» (հունարեն էխթրա «թշնամություն», էխթրոս «թշնամի» բառից) «սպանվում» է (Եփեսացիներին 2.16)։ Քրիստոսի խաչը վերացնում է հարատև թշնամանքն ու պատերազմը երբեմնի երդվյալ ախոյաններ հրեաների ու հեթանոսների միջև (Եփեսացիներին 2.17), (3) թշնամությանը փոխարինում է հաշտությունը։ Քրիստոսի նպատակն էր, որ «Իր խաչով երկուսին մեկ մարմնով Աստծու հետ հաշտեցնի» (Եփեսացիներին 2.16, համեմատե՛ք Կողոսացիներին 1.19–22)։

Ինչպե՞ս է տեղի ունենում հաշտեցումը։ Ի՞նչ զգացողություն է առաջացնում հաշտությունը։ Պատկերացրե՛ք մոր և դստեր միջև տարիների ընթացքում գոյացած օտարության մեծ խորխորատ։ Եվ որ այս չարիքը հօդս է ցնդում շնորհի և ներման պարուրող ալիքների մեջ, և երկուսը վերամիավորվում են։ Սա է հաշտեցումը։ Հաշտեցումը տեղի է ունենում այն պահին, երբ եկեղեցու անդամներից մեկն անտեսում է իրեն մյուս անդամից բաժանող խնդիրը և ընդունում է տվյալ անդամին որպես սիրելի եղբայր կամ քույր, ով իր հերթին ընդունում է իրեն առաջարկված հաշտեցումը։ Հաշտեցումը ոչ թե իրավական, այլ միջանձնային եզրույթ է, որի շնորհիվ վերականգնվում են խզված հարաբերությունները։ Պողոսը համարձակվում է պատկերացնել, որ Քրիստոսի զորեղ աշխատանքը խաչի վրա ազդում է ոչ միայն անհատների, այլև մարդկանց խմբերի միջև փոխհարաբերությունների վրա։ Ըստ Պողոսի՝ այն ներթափանցում է մեր կյանք և վերացնում բաժանումները, հօդս ցնդեցնում վեճերը և նոր շունչ հաղորդում միմյանց ընդունելուն ու փոխըմբռնմանը։

`Ինչպե՞ս կարող եք կիրառել այստեղ նկարագրված սկզբունքները՝ ինչ-որ մեկի հետ հաշտվելու համար։ Ինչպե՞ս եք պատրաստվում անել դա։`