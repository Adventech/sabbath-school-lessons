---
title:  Հիսուսը՝ խաղաղության քարոզիչը
date:  26/07/2023
---

`Եփեսացիներին 2.17, 18 համարներում ինչպե՞ս է Պողոսն ամփոփում Քրիստոսի ծառայությունը։`

Եփեսացիներին թղթում շատ կարևոր է խաղաղության գաղափարը. նամակն սկսվում և ավարտվում է «Աստծուց՝ մեր Հորից, ու Տեր Հիսուս Քրիստոսից» տրվող խաղաղության օրհնություններով (Եփեսացիներին 1.2, համեմատե՛ք Եփեսացիներին 6.23 համարի հետ)։ Եփեսացիներին 2.11–22 համարներում Պողոսը պնդում է, որ Քրիստոսը անձնավորում է խաղաղությունը, քանի որ «Նա՛ է մեր խաղաղությունը», և որ Նրա խաչով մենք այն ստացանք (Եփեսացիներին 2.14–16)։ Քրիստոսը ոչ միայն կործանում է հրեայի և հեթանոսի միջև հարատևող թշնամությունը (Եփեսացիներին 2.14, 15), այլև ստեղծում է նոր մարդկություն, որի գլխավոր հատկանիշը հաշտության և խաղաղության հարաբերություններն են (Եփեսացիներին 2.15–17)։ Նման խաղաղությունը նշանավորվում է ոչ միայն հակամարտության բացակայությամբ, այլև բացատրվում է եբրայական շալոմ գաղափարով, որը ցույց է տալիս ինչպես Աստծո (Հռոմեացիներին 5.1), այնպես էլ միմյանց հետ հարաբերությունների ամբողջականությունն ու առողջությունը։

`Ըստ Պողոսի պատկերացման՝ ինչպե՞ս են հավատացյալները մասնակցում Հիսուսի խաղաղության պատգամը տարածելուն։ Եփեսացիներին 4.3, Եփեսացիներին 6.14, 15։ Հռոմեացիներին 10.14, 15 համարները համեմատե՛ք Եփեսացիներին 2.17–19, Եսայի 52.7, Եսայի 57.19 համարների հետ։`

Ավետարանները Հիսուսին ներկայացնում են նաև որպես խաղաղության քարոզչի։ Աշակերտներին ուղղված Իր հրաժեշտի ուղերձներում Նա նրանց և մեզ խոստանում է. «Խաղաղություն եմ թողնում ձեզ, Իմ խաղաղությունն եմ տալիս ձեզ» (Հովհաննես 14.27)։ Այնուհետև եզրափակում է. «Այս բաներն ասացի ձեզ, որպեսզի Ինձնով խաղաղություն ունենաք։ Աշխարհում նեղություն պիտի ունենաք, բայց քաջալերվե՛ք, որովհետև Ես հաղթել եմ աշխարհին» (Հովհաննես 16.33)։ Հարությունից հետո, երբ Նա հայտնվում է աշակերտներին, շարունակ ասում է նրանց. «Խաղաղությո՜ւն ձեզ» (Հովհաննես 20.19, 21, 26)։

Եփեսացիներին 2.17, 18 համարներում Պողոսն ընդգծում է, որ Քրիստոսի խաղաղության քարոզչությունը հատել է Նրա երկրային ծառայության ժամանակային սահմանը։ Նա «խաղաղություն է քարոզել» և՛ «հեռուներին» (հեթանոս հավատացյալներին՝ նախքան վերջիններիս դարձի գալը), և՛ «մոտիկներին» (հրեա հավատացյալներին, համեմատե՛ք Եփեսացիներին 2.11–13 համարների հետ): Ընդունելով այս կոչը՝ բոլոր հավատացյալները մեծ օրհնություն են ստանում։

`Ինչպե՞ս կարող ենք սովորել լինել խաղաղության քարոզիչներ, ոչ թե հակամարտություններ հրահրողներ։ Ինչպիսի՞ իրավիճակներ կարող եք հենց հիմա շտկել։`