---
title:  Մերձավոր դարձած Քրիստոսի միջոցով
date:  23/07/2023
---

`Համեմատե՛ք Եփեսացիներին 2.1–3 համարները, որտեղ Պողոսը նկարագրում է իր լսարանի նախկին՝ հեթանոս կյանքը, Եփեսացիներին 2.11, 12 համարների հետ։ Այս մարդկանց անցյալի այս նոր նկարագրության մեջ ի՞նչն է շեշտադրում Պողոսը։`

Հեթանոսները, որոնք այժմ հավատում են Քրիստոսին և Նրա «մարմնի»՝ եկեղեցու անդամներն են, մի ժամանակ լիովին բաժանված էին Իսրայելից և Աստծո առաջարկած փրկությունից։ Պողոսը կարևոր է համարում, որ նրանք «հիշեն» (Եփեսացիներին 2.11) այս անցյալը։ Նրանք այն ժամանակ «առանց Քրիստոսի»՝ Օծյալի, առանց Իսրայելի Մեսիայի էին։ Նրանք «Իսրայելի ժողովրդից (նաև պետությունից) անջատված» և «խոստումով տրված ուխտերից օտարացած» էին՝ անտեսելով փրկության խոստումը, որն Աստված տվել էր փրկության պատմության ընթացքում։ Իսրայելից և նրա միջոցով տրված փրկությունից օտարանալը նշանակում էր, որ այս մարդիկ մի ժամանակ «հույս չունեին» և «աշխարհում անաստված» էին (Եփեսացիներին 2.12)։

Բացի այդ, նախկինում՝ դարձի գալուց առաջ, հեթանոսները մեծ թշնամանքի մեջ էին հրեաների հետ։ Պողոսը բացատրում է այս խորապես արմատացած ատելության զգացումը՝ հղում անելով դրա ախտանիշներից մեկին՝ վիրավորական անուններով իրար դիմելուն։ Հրեաները հեթանոսներին ծաղրանքով անվանում էին «անթլփատներ», իսկ հեթանոսները համարժեք քամահրանքով հրեաներին անվանում էին «թլփատվածներ» (Եփեսացիներին 2.11)։

Սակայն Եփեսացիներին 2.13 համարում այժմ արմատապես տարբեր մի այլ բան է ներկայացված։ Պողոսը գրում է. «Բայց հիմա Հիսուս Քրիստոսի միջոցով դուք, որ մի ժամանակ հեռու էիք, Քրիստոսի արյամբ մերձավոր դարձաք»։

Երբ Պողոսն ասում է, որ ներկայիս հավատացյալները մի ժամանակ «հեռու» էին, նա օգտագործում է Եսայի 57.19 համարի բառապաշարը. «Խաղաղություն, խաղաղություն թող լինի հեռավորներին ու մերձավորներին,- ասում է Տերը,- ու Ես բժշկելու եմ նրան» (համեմատե՛ք Եփեսացիներին 2.17, 18 համարների հետ)։ Քրիստոսի և Նրա խաչի միջոցով հեթանոսները, որ հավատացին, մոտեցան այն ամենին, ինչից ժամանակին բաժանված էին՝ Աստծուն, հույսին և իրենց հրեա եղբայրներին ու քույրերին։ Ահա թե ինչ հզոր բարի լուր է ենթադրում Պողոսի նկարագրությունը. Քրիստոսի խաչը կարող է բուժել հրեաների և հեթանոսների միջև առաջացած խորխորատը, բոլոր թշնամություններն ու բաժանումները կարող են ի չիք դառնալ խաչի մոտ։ Այս բարի լուրը կոչ է անում մեզ խորհելու մեր իսկ կյանքում և եկեղեցում առկա բաժանումների, ինչպես նաև դրանք վերացնելու խաչի զորության շուրջ։

`Ի՞նչ իրավիճակից է Հիսուսը փրկել ձեզ։ Ինչո՞ւ է կարևոր պարբերաբար հիշել, թե որտեղ էիք, երբ Հիսուսը գտավ ձեզ, և թե որտեղ կլինեիք, եթե Նա չգտներ ձեզ։`