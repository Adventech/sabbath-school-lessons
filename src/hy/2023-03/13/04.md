---
title:  Կոշիկներ՝ եկեղեցին խաղաղություն է տարածում
date:  19/09/2023
---

Մարտի նախապատրաստվող հռոմեացի զինվորը հագնում էր ամուր, զինվորական սանդալներ։ Բազմաշերտ ներբանի վրա երևում էին կոշտ մեխերը, որոնք օգնում էին զինվորին ամուր մնալ և «հաստատուն կանգնել» (Եփեսացիներին 6.11, 13, 14)։ Այստեղ Պողոսն օգտագործում է Եսայի 52.7 համարի բառապաշարը, երբ սուրհանդակը լուր է բերում այն մասին, որ Յահվեն Իր ժողովրդի անունից հաղթել է ճակատամարտը (Եսայի 52.8–10), և այժմ խաղաղություն է տիրում. «Ի՜նչ գեղեցիկ են լեռների վրա ավետաբերի ոտքերը, որ խաղաղություն է հռչակում, բարիք ավետում, փրկություն քարոզում» (Եսայի 52.7)։

`Ուշադրությո՛ւն դարձրեք այն ութ անգամներին, երբ Պողոսն ընդգծում է խաղաղություն բառը Եփեսացիներին թղթում։ Ինչո՞ւ է նա այդքան մանրամասնորեն նկարագրում ռազմական իրողությունները, երբ միակ բանը, որ նրան հետաքրքրում է, խաղաղությունն է։ Եփեսացիներին 1.2, Եփեսացիներին 2.14, 15, 17, Եփեսացիներին 4.3, Եփեսացիներին 6.15, 23։`

Պողոսը փառաբանում է խաղաղությունը որպես Քրիստոսի գործ՝ Նա խաղաղություն է քարոզում «ձեզ, որ հեռու էիք Նրանից, և՛ ձեզ, որ մոտ էիք Նրան» (Եփեսացիներին 2.14–17)՝ մոտեցնելով հրեային և հեթանոսին միմյանց՝ որպես «մեկ նոր մարդ» (Եփեսացիներին 2.15)։ Անընդհատ հիշեցնելով Քրիստոսի փրկության պատմությունը և խաղաղության Նրա գործը, տոնելով Նրա հաղթական անցյալը և նայելով դեպի ապագա հաղթանակը՝ հավատացյալները հագել են իրենց կոշիկները և պատրաստ են կռվի։ Ինչպես Եսայի 52.7 համարում նկարագրված սուրհանդակը, հավատացյալները Քրիստոսի հաղթանակն ու Նրա խաղաղությունն ավետող սուրհանդակներ են։

Պողոսը, սակայն, չի կամենում, որ մենք իր զենքի կոչն ընկալենք որպես մեր թշնամիների դեմ զենք վերցնելու կոչ։ Ահա թե ինչու է նա հավատացյալներին նկարագրում որպես «խաղաղության Ավետարանը» քարոզողներ (Եփեսացիներին 6.15)։ Նա նաև չի ցանկանում, որ հավատացյալները կռվեն միմյանց հետ, քանի որ կարևորում է միասնությունը, շինություն բերող խոսքը և քնքշությունը (տե՛ս հատկապես Եփեսացիներին 4.25–5.2)։ Եկեղեցին պետք է «խաղաղություն քարոզի»՝ ներդնելով Ավետարանի քրիստոնեական առաքինությունների զինանոցը (խոնարհություն, համբերություն, ներողամտություն և այլն) և սովորույթները (աղոթք, երկրպագություն)։ Սրանք ռազմավարական քայլեր են և տանում են դեպի Աստծո մեծ ծրագիրը՝ բովանդակելու ամեն բան Քրիստոսի մեջ (Եփեսացիներին 1.9, 10)։

`Ինչպե՞ս է հետևյալ տեքստն օգնում մեզ հասկանալ, թե ինչ նշանակություն պետք է ունենա Պողոսի ռազմական նկարագրությունը մեր՝ հավատացյալներիս կյանքում։ «Աստված կոչ է անում մեզ հագնել զրահը։ Մենք ուզում ենք ոչ թե Սավուղի զրահը, այլ Աստծո սպառազինությունը։ Այնուհետև մենք կարող ենք աշխատանքի անցնել՝ քնքշությամբ, կարեկցանքով և սիրով լի սրտերով»։ Էլեն Ուայթ, Ավստրալական-Ասիական բաժանմունքի համաժողովի արձանագրություն, 1899թ. հուլիսի 28։`