---
title:  Վահան, սաղավարտ և սուր
date:  20/09/2023
---

`Հավատացյալները՝ որպես մեծ պայքարի մարտիկներ, ե՞րբ և ինչպե՞ս պետք է օգտագործեն վահանը, սաղավարտը և սուրը։ Եփեսացիներին 6.16, 17։`

Պողոսը նկատի ունի հռոմեացի լեգեոների մեծ, ուղղանկյունաձև վահանը։ Պատրաստված փայտից և պատված կաշվով՝ դրա ծայրերը թեքված են դեպի ներս՝ պաշտպանվելու կողքից հասնող հարվածներից։ Թաց վահանները հանգցնում էին «կրակոտ նետերը», որոնք թաթախվում էին խեժի մեջ և հրկիզվում։ «Հավատի վահանի» նկարագրությունը արտացոլում է Հին Կտակարանի վահանի օգտագործումը որպես Աստծո խորհրդանիշ, Ով պաշտպանում է Իր ժողովրդին (Ծննդոց 15.1, Սաղմոսներ 3.3)։ «Հավատի վահանն» առնելը (Եփեսացիներին 6.16) նշանակում է տիեզերական ճակատամարտ մտնել՝ վստահելով Աստծուն, Ով կռվում է հավատացյալների անունից (Եփեսացիներին 6.10), մատակարարում է ամենալավ զենքը (Եփեսացիներին 6.11, 13) և ապահովում է հաղթանակը։

Հռոմեական մարտական սաղավարտը պատրաստվում էր երկաթից կամ բրոնզից։ Գլուխը պաշտպանող հիմնական մասին ավելացվում էին հատուկ դետալներ պարանոցը, ականջները, ճակատն ու այտերը պաշտպանելու համար։ Հաշվի առնելով սաղավարտի պաշտպանական գործառույթը՝ «փրկության սաղավարտը» (Եփեսացիներին 6.17) խորհրդանշում է հավատացյալների ներկայիս փրկությունը հարություն առած, համբարձված և բարձրացված Քրիստոսի հետ միասնության շնորհիվ (Եփեսացիներին 2.6–10)։ «Փրկության սաղավարտը» հագնել, նշանակում է անտեսել ժամանակին այդքան տարածված հոգևոր ուժերի հանդեպ վախը և վստահել Քրիստոսի գերագույն զորությանը (համեմատե՛ք Եփեսացիներին 1.15–23, Եփեսացիներին 2.1–10 համարների հետ)։

Սպառազինության վերջին բաղադրիչն է «Հոգու սուրը, որ Աստծու խոսքն է» (Եփեսացիներին 6.17)։ Պողոսը նկատի ունի հռոմեացի լեգեոների կարճ, երկսայրի սուրը։ Մարտի ժամանակ երկու նիզակ էին նետում (Պողոսը դրանց չի անդրադառնում) և այնուհետև հանում սուրը և հարձակվում։ Հավատացյալների սուրը «Հոգու սուրն» է, քանի որ այն լցված է Հոգով և նույնականացվում է «Աստծո խոսքի» հետ։ Պողոսը ներկայանում է որպես գեներալ և զենքի կոչ է անում՝ հույսի և հաղթանակի խոստումներ տալով Աստծո՝ գլխավոր հրամանատարի կողմից։ Եփեսացիներին 6.10–20 համարներում տրված հենց այս խոստումներն են, որ կազմում են «Աստծո խոսքը»՝ որպես չարի դեմ պայքարում ամենակարևոր զենք։ Այսպիսով, «Աստծո խոսքը» վերաբերում է այն բոլոր խոստումներին, որոնք մենք գտնում ենք Աստվածաշնչում։

`Նույնիսկ եթե մեզ դուր չգան այս բոլոր ռազմական մեջբերումները, ի՞նչ պետք է մեզ սովորեցնի այս նկարագրությունը այն մասին, թե իրականում որքան իրական է մեծ պայքարը և որքան լուրջ պետք է վերաբերվենք դրան:`