---
title:  Գոտի և լանջապանակ
date:  18/09/2023
---

`Ըստ Պողոսի նկարագրության՝ ինչպե՞ս են հավատացյալներն սկսում չարի դեմ մղվելիք իրենց պայքարի նախապատրաստությունը։ Եփեսացիներին 6.14, տե՛ս նաև Ա Պետրոս 4.1, Ա Պետրոս 5.8, Հռոմեացիներին 8.37–39։`

Անողորմ ճակատամարտի մասին Պողոսի նախազգուշացումը (Եփեսացիներին 6.13) պատրաստում է ընթերցողներին դիմադրելու կոչին (համեմատե՛ք Եփեսացիներին 6.11, 13 համարների հետ) և մանրամասնորեն ներկայացնում է այդ կոչը (Եփեսացիներին 6.14–17)։ Պողոսը նկարագրում է «մեջքը գոտևորելը» (համեմատե՛ք Եսայի 11.5)։ Հին ժամանակներում լայն հանդերձները հարկավոր էր կապել մեջքին աշխատանքից կամ մարտից առաջ (համեմատե՛ք Ղուկաս 12.35, 37, Ղուկաս 17.8)։ Պողոսը նկարագրում է հավատացյալին հռոմեացի լեգեոների պես սպառազինված և կաշվե գոտին մեջքին։ Գոտուց հաճախ կախված էին լինում մի քանի կաշվե ժապավեններ՝ պատված մետաղական թիթեղներով, որոնք «գոգնոցի» տեսք էին ստանում և մատնանշում էին կրողի կոչումը։ Դրա հիմնական գործառույթը հանդերձը կապելը և սպառազինության մյուս դետալներն ամուր պահելն էր։

Ճշմարտությունը հավատացյալներինը չէ, այն Աստծո պարգևն է (համեմատե՛ք փրկությունը Եփեսացիներին 2.8 համարում)։ Այդուհանդերձ, այն չպետք է մնա հեռավոր և վերացական արժեք, այլ պետք է վերափոխող ազդեցություն ունենա նրանց կյանքում։ Նրանք պետք է «հագնեն» Աստծո ճշմարտությունը՝ այս աստվածային պարգևը վերապրելու և օգտագործելու համար։ Ոչ այնքան նրանք են տիրապետում Աստծո ճշմարտությանը, որքան Աստծո ճշմարտությունն է տիրապետում և պաշտպանում նրանց։

Այնուհետև Պողոսը հորդորում է հավատացյալներին հագնել «արդարության զրահը» (համեմատե՛ք Ա Թեսաղոնիկեցիներին 5.8 համարի հետ)։ Ճշմարտության գոտու նման այն աստվածային ծագում ունի՝ լինելով Յահվեի սպառազինության մաս, երբ մարտիկի դերում Նա պատերազմի է պատրաստվում (Եսայի 59.17)։ Պողոսի օրերում զինվորները կրում էին օղազրահներ (պատրաստված մանր, միահյուսված երկաթե օղակներից), թիթեղազրահներ (բրոնզից կամ երկաթից մանր, իրար վրա ամրացվող թեփուկանման թիթեղիկներ) կամ ամբողջական զրահներ։ Այս զրահները թշնամու հարվածներից պաշտպանում էին կենսական նշանակության օրգանները։ Հավատացյալները պետք է նույն կերպ հոգևորապես պաշտպանվեն Աստծո արդարության պաշտպանիչ պարգևի միջոցով։ Եփեսացիներին թղթում Պողոսը արդարությունը կապում է սրբության, բարության և ճշմարտության հետ (Եփեսացիներին 4.24, Եփեսացիներին 5.9)՝ այն համարելով ուրիշների, հատկապես եկեղեցու անդամների հետ արդար և լավ վարվելու հատկանիշ։

`Ինչպե՞ս եք զգացել այն գաղափարի ճշմարտացիությունը, որ բարությունը, սրբությունը և ճշմարտությունը կարող են պաշտպանություն լինել։`