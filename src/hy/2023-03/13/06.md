---
title:  Աղոթք մարտի դաշտում
date:  21/09/2023
---

Ավարտելով մարտական կոչը՝ Պողոսը հորդորում է հավատացյալներին մասնակցել վճռորոշ, հարատև աղոթքին «բոլոր սրբերի» (Եփեսացիներին 6.18), ինչպես նաև իր համար՝ որպես բանտարկված պատգամավորի (Եփեսացիներին 6.19, 20)։ Աղոթքի այս կոչը կարելի է դիտել որպես ռազմական մարտավարության շարունակություն, քանի որ աղոթքով Աստծուն (կամ աստվածներին) դիմելը սովորական երևույթ էր հին ժամանակների մարտի դաշտում: Ահա աստվածաշնչյան օրինակ. Հազիելի մարտական կոչից հետո Հոսափատը կոչ է անում, որ «ամբողջ Հուդայի և Երուսաղեմի բնակիչներն» ընկնեն «Տիրոջ առաջ, որ երկրպագեն Տիրոջը» (Բ Մնացորդաց 20.18)։ Թեև աղոթքը ներկայացված չէ որպես սպառազինության յոթերորդ բաղադրիչ, այն Պողոսի մարտական կոչի և ռազմական փոխաբերությունների անբաժանելի մասն է:

Երկու աղոթքներից առաջինում Պողոսը խնդրում է հավատացյալներին մասնակցել ջերմեռանդ, հրատապ և հարատև աղոթքին «բոլոր սրբերի համար» (Եփեսացիներին 6.18): Եթե եկեղեցին ցանկանում է հաջողություն ունենալ չարի ուժերի դեմ պայքարում, ապա պետք է Հոգով ներշնչված հարատև աղոթք բարձրացնի առ Աստված։

Պողոսի երկրորդ աղոթքի խնդրանքն իր համար է. «ինձ համար էլ» (Եփեսացիներին 6.19)։ Նա խնդրում է աղոթել, որ Աստված իրեն ճիշտ խոսքեր տա («ինձ խոսք տրվի») ճիշտ ժամանակին («իմ բերանը բաց անելիս»), որոնք կարտասանվեն պատշաճորեն («համարձակ հայտնեմ»), և այս ամենում ամենակարևոր բաղկացուցիչը «Ավետարանի խորհուրդն» է (Եփեսացիներին 6.19)։ Այս վերջին արտահայտությամբ նա նկատի ունի այն, ինչը մենք կարող ենք անվանել Աստծո միջամտության «բաց խորհուրդ» Քրիստոսի միջոցով՝ փրկագնել հեթանոսներին հրեաների հետ միասին (տե՛ս Եփեսացիներին 3.1–13)՝ ստեղծելով «մեկ նոր մարդ» (Եփեսացիներին 2.15, տե՛ս նաև Եփեսացիներին 2.11–22)՝ որպես Քրիստոսի մեջ «ամեն բան բովանդակելու» (Եփեսացիներին 1.10) համընդհանուր ծրագրի խորհրդանիշ։

`Կարդացե՛ք Նոր Կտակարանի հետևյալ մարտական կոչերը։ Ո՞րն է ձեզ ամենաշատը ոգեշնչում։ Ինչո՞ւ։ Ղուկաս 18.1–8, Փիլիպպեցիներին 4.6, Կողոսացիներին 4.2, Ա Թեսաղոնիկեցիներին 5.16–18։`

Ինչո՞ւ է հավատացյալներին այդքան հաճախ ջերմեռանդ և հարատև աղոթքների մասնակցելու կոչ արվում: Պողոսի ռազմական փոխաբերությունը երկու բացատրություն է տալիս. 1) գերբնական թշնամիների մեծաթիվ բանակի դեմ հոգևոր ճակատամարտի սպառնալիքը սարսափելի է և իրական, 2) հոգևոր զորության և հաղթանակի մասին Աստծո խոստումները պատկերված են Պողոսի ռազմական փոխաբերության միջոցով (Եփեսացիներին 6.10–17)։ Ջերմեռանդ և հարատև աղոթքը մեզ հնարավորություն է տալիս ուշադիր լսելու այս խոստումները, գոհանալու դրանց համար և փառաբանելու Աստծուն Իր շնորհի համար: