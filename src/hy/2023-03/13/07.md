---
title:  Հետագա ուսումնասիրության համար
date:  22/09/2023
---

«Մարտի դաշտում կանգնած բանակը շփոթված և թուլացած կլինի, եթե զինվորները համերաշխ ու համաձայնեցված չգործեն: Եթե զինվորները կյանքի կոչեն սեփական պոռթկուն գաղափարները՝ առանց միմյանց դիրքերն ու պատասխանատվությունները հաշվի առնելու, կնմանվեն անկախ ատոմների հավաքածուի և ի զորու չեն լինի կազմակերպված մարմնի աշխատանք կատարել։ Քրիստոսի զինվորներին ևս պատշաճում է ներդաշնակորեն գործել։ Նրանք չպետք է միայն սեփական անձի մասին հոգ տանեն: Հակառակ դեպքում Տիրոջ ժողովուրդը կատարյալ ներդաշնակության, մեկ մտքի, մեկ մեծ նպատակի ծառայելու փոխարեն՝ կունենա ընդամենը ապարդյուն ջանքեր և վատնված ժամանակ ու տաղանդներ: Միությունը ուժ է։ Դարձի եկած մի քանի հոգին, որոնք գործում են ներդաշնակորեն մեկ մեծ նպատակի համար, ենթարկվում են մեկ Տիրոջ, միմիայն հաղթանակներ կգրանցեն»։ Էլեն Ուայթ, Սպոդլինգ ու Մագան հավաքածու, էջ 121։

Ինչո՞ւ է Պողոսն իրեն բնորոշում իբրև «կապանքների մեջ» եղած պատգամավոր (Եփեսացիներին 6.20)։

Պատերազմի ժամանակ պատգամաբերներին հաճախ ամենաբարդ դերն էր բաժին հասնում, ուստի այս ինքնանկարագրությունը համապատասխանում է ռազմական փոխաբերության համատեքստին: Այս պաշտոնյաներին հարկավոր էր հարգանքով վերաբերվել՝ նրանց ուղարկող անձին կամ երկրին հարիր կերպով: Բայց մենք կտրուկ հակադրություն ենք տեսնում Պողոսի՝ տիեզերքի Գերագույն տիրակալի պատգամավորի կարգավիճակի և նրան կապանքներում պահելու բացարձակ անհարգալից վերաբերմունքի միջև: Այդուհանդերձ, քանի որ պատգամավորները կրում էին «պաշտոնական կապանքներ», Պողոսի «կապանք» բառի հիշատակումը կարող է «համեմված լինել հեգնանքով», որտեղ նա իր կապանքները համարում է «զարդ, որը պետք է կրել պատվով»։ Դեյվիդ Ջ. Ուիլյամս, Պողոսի փոխաբերությունները, դրանց համատեքստը և բնույթը (Փիբոդի, Մասաչուսեթս, Հենդրիքսոն, 1999), էջ 152։

**Հարցեր քննարկման համար**

`Պառակտված և պատերազմող աշխարհի ձեր անկյունում ի՞նչ է նշանակում ձեզ և ձեր համայնքի համար «խաղաղություն տարածել»։ Ինչպե՞ս կարող ենք խաղաղության գործակալներ լինել մի աշխարհում, որը բնութագրվում է հարաճուն ագրեսիայով և բռնությամբ։`

`Ի՞նչ «կրակոտ նետեր» են նետվում ձեր ուղղությամբ: Ինչպե՞ս կարող եք վստահ լինել, որ «հավատի վահանն» ունեք դրանք հանգցնելու համար:`

`Մենք երբեմն խոսում ենք «աղոթքի մարտիկների» մասին։ Ինչպե՞ս կարող ենք «աղոթքի ծառայությունը» վարել Եփեսացիներին 6.18–20 համարների օրինակով։`

`Ինչպե՞ս պետք է վարվենք մեծ պայքարի մարտի դաշտում վիրավորվածների հետ։ Ինչպե՞ս պետք է վարվենք քրիստոնյա հավատացյալի հետ, որը մարտի թեժ պահին վախից փախչում է կամ բացահայտորեն հանձնվում թշնամուն։`