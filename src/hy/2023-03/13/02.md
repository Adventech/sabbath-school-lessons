---
title:  Եկեղեցին որպես միասնական բանակ
date:  17/09/2023
---

`Կարդացե՛ք Եփեսացիներին 6.10–20 համարները։ Ի՞նչ է ասում Պողոսն այն պատերազմի մասին, որին մասնակցում է եկեղեցին։ Պողոսի նկարագրությունը վերաբերում է չարի դեմ հավատացյալի անհատական հոգևոր պայքարի՞ն, թե՞ եկեղեցու ընդհանուր պատերազմին։`

Հունական և հռոմեական պատերազմներում հաղթանակը կախված էր զինվորների համագործակցությունից և հատկապես մարտի թեժ պահին միմյանց աջակցելուց։ Անհատական շահ հետապնդելը մարտերում դիտվում էր բարբարոսություն, ինչն ի վերջո այդ կերպ վարվող մարտիկին պարտության էր տանում։

Կարևոր պատճառներ կան պնդելու այն գաղափարը, որ Պողոսը, վկայակոչելով ռազմարվեստի այս պարզ տրամաբանությունը, հիմնականում անդրադառնում է չարի դեմ եկեղեցու ընդհանուր պայքարին Եփեսացիներին 6.10–20 համարներում։ 1 Այս հատվածը ամբողջությամբ եկեղեցու մասին պատմող նամակի եզրափակումն է։ Տարօրինակ կլիներ, եթե Պողոսն իր նամակը եզրափակեր անհատ քրիստոնյա մարտիկի նկարագրությամբ, որը կռվում է խավարի ուժերի դեմ։ 2. Հատվածի վերջում՝ իր աղոթքի կոչում, Պողոսն ընդգծում է քրիստոնեական ընկերակցությունը «բոլոր սրբերի համար» (Եփեսացիներին 6.18–20)։ 3. Եվ վերջապես, ավելի վաղ չարի զորությունները քննարկելիս Պողոսը դրանք դնում է եկեղեցու, ոչ թե անհատ հավատացյալի դեմ. «Որպեսզի այժմ եկեղեցու միջոցով երկնային իշխանություններին և պետություններին հայտնվի Աստծու բազմատեսակ իմաստությունը» (Եփեսացիներին 3.10)։

Այսպիսով, Եփեսացիներին 6.10–20 համարները չեն ներկայացնում չարին դիմակայող միայնակ, անհատ մարտիկի։ Պողոսը՝ որպես զորավար, դիմում է իր բանակին՝ եկեղեցուն։ Նա կոչ է անում ոտքից գլուխ սպառազինվել և որպես միասնական բանակ՝ ջերմեռանդորեն ու միասնաբար մղել մարտը։ Եփեսացիներին թղթում Պողոսը եկեղեցին նկարագրում է որպես Քրիստոսի մարմին (Եփեսացիներին 1.22, 23, Եփեսացիներին 4.1–16), Աստծո տաճար (Եփեսացիներին 2.19–22), Քրիստոսի հարսնացու (Եփեսացիներին 5.21–33) և վերջում որոշում է եզրափակել եկեղեցին որպես կենդանի Աստծո բանակ ներկայացնելու փոխաբերությամբ։ Քանի որ մոտենում ենք «չար օրվան» (Եփեսացիներին 6.13)՝ չարի դեմ այսքան երկար տևած պայքարի վերջին փուլերին, մենք Աստծո և միմյանց հանդեպ հավատարմության վրա կասկածելու ժամանակ չունենք։

`Մենք՝ որպես մեկ մարմին, ինչպե՞ս կարող ենք միասին աշխատել մեծ պայքարի համատեքստում՝ օգնելու միմյանց չարի դեմ մեր պայքարում, ինչ ձևով էլ որ դա արտահայտվի։`