---
title:  Օրհնված ենք Քրիստոսի մեջ
date:  24/09/2023
---

Ինչ-որ մեկը Եփեսացիներին ուղղված նամակը ներկայացնում է որպես նորկտակարանյան Ալպերը։ Մեր լեռնագնացության ուղեկցորդ Պողոսն առաջնորդում է մեզ դեպի կտրուկ վերելք Եփեսացիներին 1-ին գլխում։ Մենք միանգամից շնչահեղձ ենք լինում, և հիանում ենք գագաթից բացվող տեսարանով։

`Խորհե՛ք Եփեսացիներին 1-ի գլխի շուրջ։ Հատկապես ո՞ր միտքն է ձեզ ոգեշնչում։ Ինչպիսի՞ գագաթներ եք նշմարում։`

Եփեսացիներին 1.3–14 համարները կարծես քարտեզ լինեն, որոնք մատնանշում են հորիզոնից բացվող գագաթները, քարտեզ, որի օգնությամբ Պողոսը մեզ ցույց է տալիս մեզ հասանելի օրհնված վայրը փրկության ծրագրի գեղեցիկ լանդշաֆտում։ Տեսարանը պատկերում է փրկության պատմությունն ամբողջությամբ. այն սկսվում է հավերժական անցյալից, համալրվում Աստծո շնորհով լցված Քրիստոսի գործերով և ձգվում մինչև հավիտենական ապագա։ Հավատացյալների փրկագնումն արտացոլում է Աստծո՝ «աշխարհի ստեղծումից առաջ» (Եփեսացիներին 1.4) դրսևորած գերբնական նախաձեռնությունը, որի պտուղներն այսօր քաղում ենք մեր կյանքում (տե՛ս Եփեսացիներին 1.7, 8, 13, 14)։ Այս ծրագիրը, որն Աստված սահմանել է արարչագործությունից առաջ, լիովին կիրականանա ժամանակների վերջում (Եփեսացիներին 1.9, 10)։ Ապա, «ամեն բան», ինչ որ «երկնքումն է» և ինչ որ «երկրի վրա է», կմիաբանվի կամ կբովանդակվի Քրիստոսի մեջ, և «ժամանակների լրումի» վերաբերյալ Աստծո ծրագիրը կյանքի կկոչվի (Եփեսացիներին 1.10)։ Այնուհետ մենք լիովին կվերապրենք Աստծո խորհրդավոր ծրագրերը (Եփեսացիներին 1.9)։ Հիմա արդեն կարող ենք վստահ լինել, որ Քրիստոսի միջոցով առաջարկվող փրկությունը, որի շնորհիվ մենք կանք, «ամեն բան» փրկագնելու Աստծո լայնամասշտաբ ծրագրի կարևոր մաս է կազմում։

Լեռան գագաթին ներշնչվում ես երախտագիտությամբ։ Եփեսացիներին 1.15–19 համարներում Պողոսն աղոթում է հավատացյալների համար, որ նրանք ճաշակեն Աստծո՝ իրենց համար պատրաստած փրկությունը, և շնորհակալություն է հայտնում Աստծուն։ Ապա հայտնվում ենք մեկ այլ կտրուկ վերելքի վրա, որտեղ Պողոսը մեր ուշադրությունը հառում է դեպի վեր՝ դեպի հարություն առած, համբարձված, բարձացված Քրիստոսը, Ով իշխում է գոյություն ունեցող բոլոր զորությունների վրա բոլոր ժամանակներում (Եփեսացիներին 1.20–23)։

Հիսուս Քրիստոսի միջոցով դրսևորված Աստծո շնորհով մենք կարող ենք այս օրն ապրել լեռան գագաթին։

`Եփեսացիներին 1.4 համարում ասվում է, որ Քրիստոսը «մեզ Նրա միջոցով ընտրեց աշխարհի ստեղծումից առաջ, որպեսզի մենք սուրբ և անարատ լինենք Նրա առաջ՝ սիրո մեջ»։ Խորհե՛ք սրա իմաստի մասին։ Փաստորեն, մենք ընտրված ենք Քրիստոսի մեջ աշխարհի ստեղծումից առաջ։ Ի՞նչ մեծ հույս է այս ճշմարտությունն առաջարկում Աստծո՝ ձեր փրկության վերաբերյալ ունեցած փափագի մասին։`