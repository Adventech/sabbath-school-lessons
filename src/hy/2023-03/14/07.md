---
title:  Հետագա ուսումնասիրության համար
date:  29/09/2023
---

Ամփոփում ենք՝ խորհելով Եփեսացիներին 6-րդ գլխի շուրջ, որտեղ բացահայտում ենք, որ մենք՝ եկեղեցին, Աստծո խաղաղարար բանակն ենք։

Եփեսացիներին ուղղված նամակում Պողոսը եկեղեցին պատկերում է որպես Աստծո մարմին (Եփեսացիներին 1.22, 23, Եփեսացիներին 4.11–16), որպես Աստծո տաճար (Եփեսացիներին 2.19–22) և որպես Քրիստոսի հարս/կին (Եփեսացիներին 5.21–33)։ Եփեսացիներին 6.10–20 համարներում Պողոսը եկեղեցին ներկայացնում է որպես Աստծո բանակ և սպառազինության վճռական կոչ է անում։ Սա շատ օգտակար, բայց և թյուրըմբռնման վտանգ պարունակող հատված է։

Մենք կարող ենք սխալ ընկալել Պողոսի խոսքերը և կարծել, թե նա կոչ է անում սպառազինվել և մարտականորեն տրամադրվել մարդկանց հետ մեր փոխհարաբերություններում։ Սակայն, իրականում, նա միաբանության, քաղցր խոսքի և մեղմսրտության (տե՛ս հատկապես 4.25–5.2) կոչ է անում։ Նա նկարագրում է Աստծո բարի լուրը որպես «խաղաղության Ավետարան» (Եփեսացիներին 6.15)։ Ռազմական սպառազինության այս վառ փոխաբերությամբ եկեղեցուն բնավ կոչ չի արվում պատերազմել այդ բառի ավանդական իմաստով։ Ընդհակառակը, մենք պետք է խաղաղություն տարածենք չարի դեմ մեր հոգևոր պատերազմում։ Պողոսը ոտք է դնում մեծ պայքարի մարտադաշտ և կոչ է անում մեզ զորակոչվել Աստծո բանակ։

Մենք պետք է այդպես վարվենք՝ տեսադաշտում ունենալով թշնամու ուժերի մասին իրատեսական գնահատական, քանի որ մեր դեմ ուղղված ուժերը թերագնահատելով հաջողության չենք հասնի։ Այստեղ մենք պատերազմում ենք ոչ թե մարկանց դեմ, այլ «խավար աշխարհի տիրակալների դեմ, երկնքում գտնվող չար ոգիների դեմ» (Եփեսացիներին 6.12), որը գլխավորում է չար զորավարը՝ սատանան (Եփեսացիներին 6.11)։ Այդուհանդերձ, մենք չպետք է վախենանք մեր թշնամիներից։ Աստված ներկա է մեզ հետ մեր պատերազմում (Եփեսացիներին 6.10) և մեզ է մատակարարել ամենահզոր զինատեսակները, Իր իսկ սպառազինությունը՝ «Աստծո սպառազինությունը» (Եփեսացիներին 6.11, համեմատե՛ք Եսայի 59.15–17 համարների հետ)։ Նա մեր տրամադրության տակ է դրել ճշմարտությունը, արդարությունը, խաղաղությունը, հավատը, փրկությունը և Հոգին (Եփեսացիներին 6.13–17)։ Աստված գնում է մեր առջևից, իսկ մեզ ոտքից գլուխ սպառազինել է, մենք ձախողել չենք կարող։ Հաղթանակը երաշխավորված է։

**Հարցեր քննարկման համար**

`Թեև մենք չենք փրկվում մեր գործերով, ի՞նչ նկատի ունի Պողոսը, երբ գրում է, որ «Նրա ստեղծագործությունն ենք՝ Քրիստոս Հիսուսով հաստատված բարի գործերի համար, որոնք Աստված նախապես պատրաստեց մեզ համար, որպեսզի դրանցով ընթանանք» (Եփեսացիներին 2.10)։ Այդ դեպքում, ո՞րն է մեր բարի գործերի նպատակը։`

`Պողոսը գրում է. «Բայց Նրան, Ով մեր մեջ ներգործող զորությամբ կարող է առատությամբ ամեն բանից ավելին անել, քանի որ խնդրում ենք ու իմանում» (Եփեսացիներին 3.20)։ Ի՞նչ զորություն է ներգործում մեր մեջ, և ինչպե՞ս պետք է այս զորությունն ի ցույց դրվի մեր կյանքում։`

Աստվածաշնչի ուսումնասիրության ձեռնարկ շաբաթօրյա դպրոցի համար

Ապրիլ, մայիս, հունիս 2023թ.

Ուղերձ Եփեսացիներին

Ջոն Մքվեյ

Գլխավոր խմբագիր` 	Կ. Պապյան

Թարգմանիչ`	Ա. Խաչոյան

Գրական խմբագիր`	Ա. Մադոյան

Վերստուգող`	Լ. Հայրապետյան

Էջադրող` 	Կ. Կակոյան

Թարգմանություն անգլերենից։

Դիտողությունների և առաջարկների համար գրել` kpapyan@esd.adventist.org