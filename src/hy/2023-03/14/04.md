---
title:  Մենք ենք Կենդանի Աստծո եկեղեցին
date:  26/09/2023
---

`Ինչո՞ւ է հավասարապես կարևոր և ուրախալի Աստծո եկեղեցու մաս լինելը։ Եփեսացիներին 3։`

Մենք ոգեշնչվում ենք, երբ լսում ենք եկեղեցու անդամներին եկեղեցու մասին դրական արտահայտվելիս։ Այդուհանդերձ, մեզնից ամենախանդավառվածներն անգամ դժվար թե համապատասխանեն Պողոսի՝ Եփեսացիներին 3-րդ գլխում ներկայացրած եկեղեցու մասին վկայությանը։ Պողոսն սկսում է հատվածը Եփեսոսի հավատացյալների համար իր աղոթքով (Եփեսացիներին 3.1, համեմատե’ք Եփեսացիներին 1.15–23-ի հետ), սակայն կանգ է առնում՝ քննարկելու Աստծո կողմից եկեղեցու ստեղծման հարցը (Եփեսացիներին 3.2–13), ապա շարունակում և եզրափակում է իր աղոթքը (Եփեսացիներին 3.14–21)։ Ընթացքում մեզ բացահայտվում են Աստծո «ծրագրի» կամ «խորհրդի» վերաբերյալ կարևոր ճշմարտություններ։

Հավիտենության մեջ Աստված բացահայտում է եկեղեցու մասին «խորհուրդն» ու «ծրագիրը» (Եփեսացիներին 3.3–5, 9, 11)։

Հիսուսի կյանքի ու մահվան միջոցով երկար ժամանակ ծածկված ծրագիրն իրագործվեց (Եփեսացիներին 3.11, համեմատե’ք Եփեսացիներին 2.11–22)։

Հայտնությամբ Պողոսին բացահայտվում է եկեղեցու մասին «խորհուրդը» և այն ապշեցուցիչ փաստը, որ հեթանոսները լիարժեք մասնակիցներ են եկեղեցում (Եփեսացիներին 3.3–6)։

Պողոսը ձեռնամուխ է լինում տարածելու այս բարի լուրը որպես հեթանոսների ավետարանիչ և ավետելու Քրիստոսի անքննելի հարստությունը (Եփեսացիներին 3.8, 9)։

Շատերին Քրիստոսի համար փրկելով՝ և՛ հրեաներից, և՛ հեթանոսներից բաղկացած եկեղեցին «երկնային իշխանություններին և պետություններին» հայտնում է «Աստծո բազմատեսակ իմաստությունը» (Եփեսացիենրին 3.10) և հայտարարում նրանց վրա եկող դատաստանի մասին (համեմատե’ք Եփեսացիներին 6.10–20)։ Ամեն բան Քրիստոսով միաբանելու ծրագիրն (Եփեսացիներին 1.10) ընթացքի մեջ է, և նրանց քիչ ժամանակ է մնացել։

Եկեղեցու մասին այսպիսի ընկալումը Պողոսին ներշնչում է աղոթել հավատացյալների համար։ Ի՞նչն է խանգարում հավատալ, որ Պողոսը Եփեսացիներին 3.14–21 համարների իր այս սրտագին աղոթքը բարձրացնում է հենց քեզ համար։ Ինչո՞ւ չհավատալ, որ նա հենց քեզ համար է խնդրում, որ դու «լցվես Աստծո ամբողջական լիությամբ» (Եփեսացիներին 3.19) ու մասնակիցը դառնաս միաբանված եկեղեցու հրաշալի, բացահայտվող խորհրդին։

`Ինչպիսի՞ խոչընդոտներ կան հավատացյալների միջև, որոնք տեղ չունեն մեր եկեղեցիներում Պողոս առաքյալի գրվածքի լույսի ներքո։ Ի՞նչպես կարող եք օգնել հեռացնել այդ խոչընդոտները։`