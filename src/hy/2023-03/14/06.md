---
title:  Մենք շնորհի ստացողներ և տվողներ ենք
date:  28/09/2023
---

`Եփեսացիներին 5-րդ գլուխը կարդալիս խորհե՛ք, թե ինչպես է Պողոսը կոչ անում կիրառելու Ավետարանը ուրիշների հետ ունեցած մեր փոխհարաբերություններում։ Նրա նկատառումներից հատկապես որո՞նք են նշանակալից ձեզ համար ։`

Եփեսացիներին 5-րդ գլխում շոշափվող թեմայի ողջ ուժգնությունն զգալու համար հարկավոր է ուսումնասիրությունն սկսել Եփեսացիներին 4.32 համարից, որտեղ Պողոսը հորդորում է՝ «միմյանց հետ քա՛ղցր եղեք, գթած՝ միմյանց ներելով, ինչպես որ Աստված էլ Քրիստոսի միջոցով ձեզ ներեց» (Եփեսացիներին 4.32)։

Որպես հավատացյալներ՝ մարդկանց հանդեպ մեր պահվածքը մենք պետք է կերտենք Աստծո՝ մեր հանդեպ ցուցաբերած ներման և շնորհի օրինակով։ Մենք կոչված ենք կրկնօրինակելու Աստծուն (համեմատե՛ք Մատթեոս 5.43–48 համարների հետ)։

Պողոսը հակադրում է Աստծո սիրո կրկնօրինակման այս կենսաձևը սովորական, հեթանոսական մոտեցմանը։ Աստծո եկեղեցում միմյանց որպես քույրեր ու եղբայրներ փայփայելու փոխարեն՝ մարդիկ հաճախ հակված են օգտագործելու մյուսներին՝ իրենց անբարո ցանկությունները բավարարելու և հետո այդ մասին պարծենալու համար (Եփեսացիենրին 5.3, 4)։ Նա զգուշացնում է, որ այդ մոտեցումը տեղ չի կարող գտնել այն նոր աշխարհում, որն Աստված է ծրագրում (Եփեսացիներին 5.5–7).

Հավատացյալները պետք է հետ դառնան իրենց անցյալի խավար ճանապարհներից և «քայլեն որպես լույսի որդիներ» (Եփեսացիներին 5.8–10)՝ կրկնօրինակելով Հոր սերը։ Պողոսը մեզ նորից է զգուշացնում հեռու մնալ «խավարի գործերից», որոնք «ծածուկ» տեղերում են կատարվում (Եփեսացիենրին 5.11, 12). Դրան հակառակ՝ մենք պետք է ապրենք Քրիստոսի լույսի մեջ (Եփեսացիներին 5.13, 14)։ Մեր կյանքը հարբեցողության վրա ծախսելու փոխարեն մենք պետք է «ճիշտ օգտագործենք ժամանակը»՝ շնորհակալություն հայտնելով Աստծուն Իր սիրո համար (տե՛ս Եփեսացիներին 5.15–21)։

Քրիստոնյա ամուսիններին խորհուրդներ ուղղելիս Պողոսն ընդլայնում է Աստծո սերը կրկնօրինակելու իր թեման։ Եկեղեցու հանդեպ Քրիստոսի անձնազոհ սերը դառնում է օրինակ քրիստոնյա ամուսինների համար (Եփեսացիներին 5.25–33), իսկ եկեղեցու հավատարմությունը Քրիստոսի հանդեպ օրինակ է ծառայում քրիստոնյա կանանց համար (Եփեսացիներին 5.22–24)։ Սեռական հարաբերությունների պարգևը անբարո ու եսասեր ձևով օգտագործելու փոխարեն՝ քրիստոնյա ամուսինն ու կինը պետք է արժևորեն և գնահատեն միմյանց՝ դառնալով «մեկ մարմին» (Եփեսացիներին 5.28–33)։

«Արդ Աստծուն նմանվե՛ք որպես սիրելի որդիներ» (Եփեսացիներին 5.1)։ Աստծո շնորհով այսօր դուք կանչված եք կիրառելու այդ հորդորը՝ ուրիշների հետ ձեր փոխհարաբերություններում։

`Եփեսացիներին 5.2 համարը, որ մեզ կոչ է անում «սիրով վարվել», ինչպե՞ս է օգնում հասկանալ, թե ինչ նկատի ունի Պողոսը Եփեսացիներին 5.1 համարում՝ «Աստծուն նմանվեք» հորդորում։`