---
title:  Հավատի միաբանությունը
date:  27/09/2023
---

`Եփեսացիներին 4-րդ գլխում Պողոսը հավատացյալներին կոչ է անում որոշ բաներ անել, մինչդեռ մյուսներից խուսափել։ Ինչե՞ր է նա թվարկում։`

Եփեսացիներին 4-րդ գլուխն սկսվում և ավարտվում է որպես եկեղեցու անդամներ միմյանց համար հոգ տանելու կոչերով (Եփեսացիներին 4.1–3, 32)։ Այս հրավերներին զուգընթաց Պողոսը խորապես քաջալերում է այն գաղափարը, որ մենք պետք է փայփայենք միաբանություն եկեղեցում։ Նա սկսում է յոթ «մեկեր» թվարկելուց. կա մեկ մարմին, մեկ Հոգի, մեկ հույս, մեկ Տեր (Հիսուս Քրիստոս), մեկ հավատ, մեկ մկրտություն, մեկ Աստված և Հայր (Եփեսացիներին 4.4–6)։ Մենք միաձուլված ենք այս հոգևոր իրականությամբ։ Մենք միաբանված ենք։

Թեև միասնությունը աստվածաբանական տեսանկյունից՝ դե յուրե հաստատ է, մեր կողմից՝ դե ֆակտո, այն քրտնաջան աշխատանք է պահանջում։ Մենք միշտ պետք է «ձգտենք պահպանել Հոգու միասնությունը» (Եփեսացիներին 4.3)։ Յուրաքանչյուրս դա կարող ենք անել Քրիստոսի մարմնի ակտիվ «մաս» լինելով (Եփեսացիներին 4.7–16)։ Յուրաքանչյուր անդամ մարմնի մի շնորհալի անդամ է և պետք է նպաստի նրա առողջությանը (Եփեսացիներին 4.7, 16)։ Եվ բոլորը պետք է օրհնվեն առաքյալների, մարգարեների, ավետարանիչների, հովիվների և ուսուցիչների աշխատանքից (Եփեսացիներին 4.11, 12)։ Նշվածները մարմնի անդամների կապանների ու ջլերի պես ունեն միավորող գործառույթ՝ օգնում են մեզ աճել միասին՝ հասնելով Քրիստոսին, Ով մարմնի գլուխն է (Եփեսացիներին 4.13, 15)։

Միևնույն ժամանակ Պողոսը նրանց հորդորեց. «Այլևս չլինենք երեխաներ, որոնք քշվում ու տատանվում են ամեն վարդապետության քամուց և մարդկանց խաբեությամբ, որոնք խորամանկությամբ մոլորեցնում են» (Եփեսացիներին 4.14)։ Այս բառերը հստակորեն հուշում են, որ վաղ եկեղեցին բախվում էր «մարդկանց խաբեության» խնդրին։

Անցնելով իր վերջին «միմյանց հետ քա՛ղցր եղեք, գթած՝ միմյանց ներելով» (Եփեսացիներին 4.32) կոչին՝ նա խնդրում է հավատացյալներին խուսափել իրենց նախկին կարծրասրտությունից (Եփեսացիներին 4.17–24) և զերծ մնալ բարկությունից ու կոպիտ խոսքերից, այլ դրանց փոխարեն այնպիսի խոսքեր օգտագործել, որոնք կքաջալերեն մարդկանց և շնորհ կտարածեն (Եփեսացիներին 4.25–31)։

Հեշտ է կարդալ միաբանության մասին այս գլուխը, երբ ամեն բան խաղաղ է։ Շատ ավելի դժվար և կարևոր է այն կարդալ, երբ ներգրավված ենք որոշակի կոնֆլիկտի մեջ։ Արդյոք չե՞ք մոռացել այսօր վերապրել Քրիստոսի մարմնի միաբանությունը, այն միաբանությունը, որի համար Նա մահացավ։

`Ինչպե՞ս կարող ենք նպաստել մեր եկեղեցու միաբանությանը թե՛ տեղական, թե՛ համաշխարհային եկեղեցու մակարդակով։ Ինչո՞ւ է կարևոր անել ամեն ինչ մեր ուժերի սահմաններում։`