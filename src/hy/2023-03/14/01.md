---
title:  Եփեսացիները Պողոսի սրտում
date:  23/09/2023
---

### Այս շաբաթվա ուսումնասիրության համար կարդացե՛ք.
Եփեսացիներին 1– Եփեսացիներին 6

> <p>Հիշելու համարը.<p>
> «Շնորհով եք փրկվել հավատի միջոցով, և սա ձեզանից չէ, այլ Աստծու պարգևն է։ Ոչ էլ գործերից է, որպեսզի ոչ ոք չպարծենա։ Քանզի Նրա ստեղծագործությունն ենք՝ Քրիստոս Հիսուսով հաստատված բարի գործերի համար, որոնք Աստված նախապես պատրաստեց մեզ համար, որպեսզի դրանցով ընթանանք (Եփեսացիներին 2.8–10)։

Լոնդոնի այցելուները կարող են բարձրանալ «Լոնդոնի Աչք» կոչվող պտտօղակը և մոտ 138մ բարձրությունից տեսնել Բիգ Բենը, Վեստմինստերյան պալատը և շատ այլ պատմական կառույցներ ու տաճարներ։ Նորկտակարանյան աստվածաբան Նիկոլաս Թոմաս Րայթի նկատառմամբ՝ «Եփեսացիներին ուղղված նամակը, համեմատած Պողոս առաքյալի մյուս նամակների հետ, կարծես «Լոնդոնի Աչքը» լինի։ Այն ամենաերկարը կամ ամենաամբողջականը չէ, եթե համեմատենք մյուս նամակների հետ, բայց առաջարկում է մի հոյակապ տեսարան՝ ընկալելու ամբողջ պատկերը։ Անվի պտտվելուն զուգընթաց` կարծես թռչնի թռիչքի բարձրությունից հնարավոր է դառնում մեկը մյուսի հետևից բացահայտել թեմաները»։ Պողոսը բոլորի համար. նամակներ բանտից (Լոնդոն, Քրիստոնեական գիտելիքին աջակցող հասարակության հրատարակչություն, 2004), էջ 3։

Եփեսացիներին ուղղված նամակում Պողոսը չի կենտրոնանում միայն տեղի եկեղեցուն առնչվող խնդիրների վրա։ Կարդալով նամակը՝ ենթադրում ենք, որ Պողոսն իր ուղերձն ուղղում է բոլոր հավատացյալներին և քրիստոնեական եկեղեցիներին՝ անկախ նրանց գտնվելու վայրից։ Նամակի հավերժական բովանդակությունն է հենց առաջացնում «հոյակապ տեսարանի» զգացողությունը, որով Պողոսը պարուրում է մեր աշխարհն ու միտքը։ Մինչ հերթով կանդրադառնանք նամակի գլուխներին, եկեք չմոռանանք խորհել այս հարցի շուրջ. ի՞նչ կարևոր ճշմարտություններ կան պարփակված Եփեսացիներին ուղղված նամակում, որոնք պետք է շարունակեն այսօր կերտել մեր կյանքերը՝ որպես քրիստոնյաներ։