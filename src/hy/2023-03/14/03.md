---
title:  Մենք փրկված ենք համայնք լինելու համար
date:  25/09/2023
---

`Եփեսացներին 2-րդ գլուխը կարդալիս խորհե՛ք՝ ի՞նչ արեց Աստված մեզ համար Իր Որդու՝ Հիսուս Քրիստոսի միջոցով։`

«Բայց Աստված...» այս երկու բառերը պետք է որ մարդկությանը հայտնի ամենահուսադրող արտահայտությունը լինեն։ Եփեսացիներին 2.1–10 հատվածներում Պողոսը ներկայացնում է իր լսարանի մռայլ անցյալը։ Կիսելով ողջ մարդկության դժբախտությունը՝ նրանք հակված էին ապստամբելու Աստծո դեմ, նրանց կյանքում գերիշխում էին մեղքն ու սատանան (Եփեսացիներին 2.1–3)։ «Բայց Աստված, որ հարուստ է ողորմությամբ...»։ Եվ ի՞նչ արեց Աստված նրանց, ինչպես նաև մեզ համար։ 1. Նա Քրիստոսի հետ մեզ կյանք տվեց. Քրիստոսի հարությունը մեր հարությունն է։ 2. Նա համբարձում շնորհեց մեզ Քրիստոսի հետ. Քրիստոսի համբարձումը մեր համբարձումն է։ 3. Երկնքում նա մեզ Քրիստոսի հետ գահին նստեցրեց. Քրիստոսի թագադրումը մեր թագադրումն է (Եփեսացիներին 2.4–7)։ Մենք Քրիստոսի կյանքի՝ տիեզերքի ճակատագիր փոխող իրադարձությունների պատահական դիտորդները չենք։ Աստված իրականացնում է այս ուշագրավ գործերը ոչ թե մեր ունեցած որևէ արժանիքի, այլ Իր շնորհի համար (Եփեսացիներին 2.8, 9), և Նրա նպատակն է, որ հավատացյալներն ապրեն Հիսուսի հետ համերաշխ՝ կատարելով «բարի գործեր» (Եփեսացիներին 2.10)։

Եփեսացիներին 2.1–10 համարներն ուսուցանում են, որ ապրենք Հիսուսի հետ համերաշխ, Եփեսացիներին 2.11–22 համարները՝ համերաշխ միմյանց հետ՝ որպես Նրա եկեղեցու անդամներ։ Հիսուսի մահն ուղղահայաց առանցքում ամրապնդում է հավատացյալի փոխհարաբերություններն Աստծո հետ (Եփեսացիներին 2.1–10), իսկ հորիզոնականում՝ հաստատում մեր փոխհարաբերությունները միմյանց հետ (Եփեսացիներին 2.11–22)։ Իր խաչի միջոցով Հիսուսը վերացնում է ամենը, ինչ կարող էր բաժանել հեթանոս հավատացյալներին հրեա հավատացյալներից, այդ թվում և՝ օրենքի թյուր կիրառումը, որն ավելի էր մեծացնում երկուսի միջև առաջացած անդունդը (Եփեսացիներին 2.11–18)։ Հիսուսը նաև կառուցում է մի հրաշալի, նոր տաճար՝ կազմված հավատացյալներից։ Հեթանոսները, որ մի ժամանակ զրկված էին տաճարում անցկացվող երկրպագությանը մասնակցելուց, այժմ միանում են հրեա հավատացյալներին՝ դառնալով մեկ։ Մենք նույնպես դառնում ենք Աստծո եկեղեցու մի մասը՝ «սուրբ տաճար Տիրոջով» (Եփեսացիներին 2.19–22)։

Աստծո շնորհով դուք ունեք այս օրը Քրիստոսի ու հավատացյալների հետ համերաշխ ապրելու առավելությունը։

Եփեսացիներին 2.8–10 համարները շատերի համար են դարձի խթան եղել։ Մարտին Լյութերն այս տեքստերում գտավ մի շնորհ, որը դիպավ նրա սրտին, ու նա այդպիսով բացահայտեց այն կարևոր գաղափարները, որ հիմք դրեցին Բարեփոխությանը՝ փրկությունը միայն հավատով է, միայն շնորհով է, միայն Քրիստոսով է, և այն միայն Աստծո փառքին է ծառայում։ 1738 թվականին, Լոնդոնի Օլդերսգեյթ փողոցում դարձի գալուց տասնութ օր անց, Ջոն Ուեսլին քարոզեց Օքսֆորդի համալսարանում՝ ներկայացնելով «սրտից բխող ճիչը» և «նոր շարժման մանիֆեստը»։ Ի՞նչ էր նա քարոզում։ Եփեսացիներին 2.8 համարը (տե՛ս Ա. Սկեվինգթոն Վուդ, «Տարօրինակ կերպով ջերմացած. Ուեսլիները և Ավետարանչական զարթոնքը», Քրիստոնեական պատմություն [ամսագիր], հատոր 5, № 1 [1984])։