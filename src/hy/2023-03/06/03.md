---
title:  Ավետարանի երկար թաքնված խորհուրդը
date:  31/07/2023
---

`Ի՞նչ խորհուրդ է վստահվել Պողոսին։ Տե՛ս Եփեսացիներին 3.1–6։`

Եփեսացիներին 3.1–6 համարներն ուսումնասիրելիս ուշադրությո՛ւն դարձրեք հետևյալին՝

Նախ, նամակի այս հատվածը Պողոսը հասցեագրում է Եփեսոսի տնային եկեղեցիներում հավաքվող հեթանոս հավատացյալներին (Եփեսացիներին 3.1)։

Երկրորդ, Պողոսը պնդում է, որ ստացել է այն, ինչն անվանում է շնորհ՝ «Աստծու ծրագիրն իրականացնելու համար», «որը ձեր (հեթանոս հավատացյալների) օգուտի համար է» (Եփեսացիներին 3.2)։ Տնտեսվարություն կամ շնորհի ծառայություն է Պողոսն անվանում հեթանոսներին Ավետարանը («Աստծո շնորհը») քարոզելու իրեն տրված հանձնարարությունը (համեմատե՛ք Եփեսացիներին 3.7, 8)։

Երրորդ, Պողոսը պնդում է, որ իրեն հայտնվել է մի խորհուրդ՝ «Քրիստոսի խորհուրդը» (Եփեսացիներին 3.3, 4), որի մասին ինքն արդեն գրել է նամակում (տե՛ս հատկապես Եփեսացիներին 1.9, 10, Եփեսացիներին 2.11–22)։ Պողոսը չի կամենում, որ մարդիկ կարծեն, թե ինքն է հորինել բարի լուրը, սակայն պնդում է, որ այդ լուրը հռչակելու ծառայությունն ստացել է Աստծուց։

Չորրորդ, միայն Պողոսը չէ, որ ստացել է այս խորհրդի հայտնությունը։ Հոգին այն հայտնել է նաև Քրիստոսի «սուրբ առաքյալներին և մարգարեներին», և այս հայտնությունը գերազանցում է Աստծո ծրագրի մասին նախորդ սերունդներին տրված հայտնությունները (Եփեսացիներին 3.5)։ Հավանաբար մարգարեներ եզրույթն այստեղ վերաբերում է ոչ թե հինկտակարանյան մարգարեներին, այլ նրանց, ովքեր ունեին մարգարեության պարգև և կիրառում էին այն վաղ քրիստոնեական տնային եկեղեցիներում։ Խորհուրդը, որը մի ժամանակ թաքնված էր, այժմ դարձել է այսպես ասած «բոլորին հայտնի գաղտնիք»։

Եվ վերջապես, այս խորհրդի մասին նա ասում է. «Որ հեթանոսները ժառանգակիցներ են ու Քրիստոսի նույն մարմնի անդամները և մասնակից են Հիսուս Քրիստոսով խոստմանը Ավետարանի միջոցով» (Եփեսացիներին 3.6)։

Պողոսը նախանձախնդիր է Ավետարանի հանդեպ, հատկապես, թե ինչպես է այն արտահայտվում եկեղեցում, որը կազմված է ինչպես հրեաներից, այնպես էլ հեթանոսներից։ Այս երկու խմբերը դարձել են Աստծո նոր համայնքի՝ Նրա ստեղծած նոր մարդկության՝ եկեղեցու շինանյութը (տե՛ս Եփեսացիներին 2.14–16)։ Կարելի է ասել, որ նրանք այժմ թշնամիներից վերածվել են «համաժառանգների», մեկ մարմնի՝ Քրիստոսի մարմնի անդամներն են կազմում և ավետարանի խոստումներն ստացողներն են (տե՛ս Եփեսացիներին 3.6)։

`Ի՞նչ, գուցե և, թաքուն հայացքներ կարող եք ունենալ, որոնք հակասում են Ավետարանի ուսուցանած համապարփակությանը։ Ինչպե՞ս կարող եք ազատվել դրանցից։`