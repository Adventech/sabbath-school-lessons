---
title:  Ավետարանի խորհուրդը
date:  29/07/2023
---

### Այս շաբաթվա ուսումնասիրության համար կարդացե՛ք.
Եփեսացիներին 3, Հոբ 11.5–9, Եզեկիել 43.13–16, Ամովս 7.7, 8, Հայտնություն 11.1, 2։

> <p>Հիշելու համարը.<p>
> «Բայց Նրան, Ով մեր մեջ ներգործող զորությամբ կարող է առատությամբ ամեն բանից ավելին անել, քան որ խնդրում ենք ու իմանում, փառք Նրան եկեղեցու մեջ, որ Քրիստոս Հիսուսով է, սերնդեսերունդ, հավիտյանս հավիտենից։ Ամեն» (Եփեսացիներին 3.20, 21)։

Եփեսացիներին 3-րդ գլխում Պողոսը բացում է մի թեմա, որն ավելի վաղ արդեն շոշափել էր. «Որ հեթանոսները ժառանգակիցներ են ու Քրիստոսի նույն մարմնի անդամները և մասնակից են Հիսուս Քրիստոսով խոստմանը Ավետարանի միջոցով» (Եփեսացիներին 3.6)։ Ու թեև այս փաստը գուցե այնքան էլ զարմանալի չլինի այսօրվա եկեղեցու համար, Պողոսի այն ժամանակվա լսարանի մեծ մասի համար դա արմատապես նոր մի գաղափար էր։

Պողոսը շարունակում է շարադրել իր ներշնչված խոսքերը՝ խորհելով Հիսուսի Ավետարանը հեթանոսներին քարոզելու իր մեծ ցանկության մասին։

Մենք տեղեկանում ենք նաև այն դժվարությունների մասին, որոնց միջով նա անցնում է այդ ծառայությունն իրականացնելիս, այդ թվում և բանտարկությունը Հռոմում։

Տեսնում ենք նաև Պողոսի նվիրվածությունն Ավետարանի հիմքում ընկած այն խորհրդին, որը եկեղեցում հեթանոսներին հավասար է դարձնում նրանց հրեա եղբայրներին և քույրերին։ Զգում ենք նրա ոգևորությունը եկեղեցու և նրա տիեզերական առաքելության համար։ Լսում ենք նրա աղոթքը, որը փառաբանում է Աստծուն եկեղեցու միջոցով Իր շնորհն արտահայտելու համար։

Կարճ ասած՝ Պողոսը մեզ վարակում է Ավետարանի հանդեպ ունեցած իր սիրով և ոգևորությամբ։