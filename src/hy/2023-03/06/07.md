---
title:  Հետագա ուսումնասիրության համար
date:  04/08/2023
---

Կարդացե՛ք Էլեն Ուայթի Մեծ պայքար գրքի 461–478 էջերի «Մեր օրերի արթնացումները» գլուխը։

«Ինչպե՞ս է հնարավոր ներդաշնակեցնել մեր գաճաճ հոգևոր վիճակը շարադրված տեքստի (Եփեսացիներին 3.14–19) հետ, որը նկարագրում է մեր ունեցած գիտելիքի լիությունը։ Ինչպե՞ս կարող է Երկինքը նայել մեզ, որ ունեցել ենք բոլոր հոգևոր և նյութական առավելությունները շնորհում աճելու համար, սակայն չենք բարելավել մեր վիճակը։ Առաքյալը չի գրել այս խոսքերը մեզ չարչարելու, խաբելու կամ մեր ակնկալիքները բարձրացնելու, հետո հիասթափեցնելու համար։ Նա դրանք գրել է ցույց տալու, թե ինչ կարող ենք և պետք է լինենք, եթե դառնանք Աստծո արքայության ժառանգները։ Ինչպե՞ս կարող ենք Աստծո հետ գործակիցներ լինել, եթե հոգևորապես գաճաճ ենք։ Մենք ճանաչում ենք քրիստոնյայի արտոնությունները և պետք է ձգտենք Աստծո գիտության խորը, հոգևոր ըմբռնմանը, որը Տերը կամենում է, որ մենք ունենանք։

Մենք իսկապե՞ս հավատում ենք Աստվածաշնչին։ Իսկապե՞ս հավատում ենք, որ կարող ենք հասնել մեզ այս տեքստում ներկայացված Աստծո գիտությանը։ Հավատո՞ւմ ենք արդյոք Աստծո բերանից դուրս եկած ամեն խոսքի։ Հավատո՞ւմ ենք արդյոք այն խոսքերին, որոնք ասել են մարգարեներն ու առաքյալները, Հիսուս Քրիստոսի ներշնչանքով, որ ողջ լույսի և օրհնությունների Հեղինակն է, և որի մեջ է բնակվում ողջ հարստությունն ու լիությունը։ Իսկապե՞ս հավատում ենք Աստծուն և Նրա Որդուն»։ Էլեն Ուայթ, Ադվենտ ռևյու ընդ սաբաթ հերալդ, 1889թ. հոկտեմբերի 1։

**Հարցեր քննարկման համար**

`Եփեսացիներին 3.20, 21 համարների Պողոսի փառաբանությունը համեմատե՛ք նորկտակարանյան այլ փառաբանությունների հետ՝ Հռոմեացիներին 11.33–36, Հռոմեացիներին 16.25–27, Փիլիպպեցիներին 4.20, Բ Պետրոս 3.18, Հուդա 24, 25։ Ի՞նչ թեմաների կամ գաղափարների են անդրադառնում այս տեքստերը։ Ինչպե՞ս կարող ենք որդեգրել դրանցում ներկայացված փառաբանության և երկրպագության դիրքորոշումը։`

`Համեմատե՛ք Եփեսացիներին թղթում հունարեն պլերոմա («լրում», «լիություն», «կատարյալ») բառերի չորս կիրառումները (Եփեսացիներին 1.10, 23, Եփեսացիներին 3.19, Եփեսացիներին 4.13)։ Ըստ ձեզ՝ ինչո՞ւ է այս գաղափարը կարևոր Պողոսի համար։`

`Աստծո այն բոլոր գործերից, որոնք Պողոսը փառաբանում է Եփեսացիներին 3-րդ գլխում, ո՞րն է ձեզ ամենաշատը ոգեշնչում և ինչո՞ւ։`

`Պողոսը եզրափակում է Եփեսացիներին թղթի առաջին մասն այնպես, ինչպես սկսել էր (Եփեսացիներին 1.3–21)՝ աղոթքի և փառաբանության լեզվով։ Նա ցնծում է Աստծո զորությամբ, որը կա հավատացյալների կյանքում Քրիստոսի և Հոգու միջոցով (Եփեսացիներին 3.16–21)։ Մենք ինչպե՞ս կարող ենք ավելի լավ զգալ այս զորությունը մեր կյանքում։`