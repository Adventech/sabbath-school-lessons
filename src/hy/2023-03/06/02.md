---
title:  Պողոսը՝ հեթանոսների բանտարկված առաքյալը
date:  30/07/2023
---

`Կարդացե՛ք Եփեսացիներին 3-րդ գլուխը։ Առանձնացրե՛ք մեկ կամ երկու հիմնական թեմա։ Պողոսն ի՞նչ կարևոր հարցեր է բարձրացնում։`

Եփեսացիներին 3-րդ գլուխը հետաքրքիր կառուցվածք ունի։ Պողոսը այն սկսում է հետևյալ խոսքերով. «Դրա համար ես՝ Պողոսս, Հիսուս Քրիստոսի բանտարկյալն եմ ձեզ՝ հեթանոսներիդ համար» (Եփեսացիներին 3.1)։ Այնուհետև նա ընդհատում է այս թեման և խոսում որպես հեթանոսների առաքյալ իր աշխատանքի մասին (Եփեսացիներին 3.2–13)։ Թեմայից շեղվելուց հետո նա ազդարարում է վերադարձն իր սկզբնական մտքին՝ կրկնելով «դրա համար» արտահայտությունը (Եփեսացիներին 3.14), իսկ 14–21 համարներում ներկայացնում է իր ընդհատված աղոթքը։

Եփեսացիներին 3.1 համարում Պողոսն իրեն ներկայացնում է որպես «Հիսուս Քրիստոսի բանտարկյալ», ինչով կամենում է ցույց տալ, որ թեև ինքը հռոմեական գերության մեջ է և գուցե թվա, թե գտնվում է Հռոմեական կայսրության իշխանության ներքո, իր կյանքում կա ավելի խորը, աստվածային նպատակ, որն այժմ իրականանում է։ Նա ոչ թե Հռոմի, այլ «Հիսուս Քրիստոսի բանտարկյա՛լն» է (համեմատե՛ք Եփեսացիներին 4.1 համարի հետ)։

Իր «նեղությունների» (Եփեսացիներին 3.13), հետագայում նաև իր «կապանքների» (Եփեսացիներին 6.20) մասին Պողոսի հիշատակումը խոսում է այն մասին, որ նա համեմատաբար հարմարավետ տնային կալանքի տակ չէ (համեմատե՛ք Գործք առաքելոց 28.16 համարի հետ), այլ հենց բանտում։ Առաջին դարում բանտում, այն էլ հռոմեական բանտում լինելը մեծ մարտահրավեր էր։ Հռոմեական կայսրությունում բանտերը չունեին նվազագույն սանիտարական պայմաններ, բանտարկյալներին կանոնավոր կերպով չէին կերակրում։ Իրականում, Հռոմում բանտերի կարիք այնքան էլ չէր զգացվում, քանի որ ազատազրկումը տարածված պատժամիջոց չէր։ Մարդկանց բանտում պահում էին միայն երբ վերջիններս սպասում էին իրենց դատավարությանը կամ մահապատժին։ Ուստի և ակնկալվում էր, որ բանտարկյալների կարիքները պետք է հոգային նրանց հարազատներն ու ընկերները։

Հավանաբար Պողոսին մտահոգում է հավատացյալների վրա իր բանտարկության հուզական ազդեցությունը, քանի որ այն ժամանակվա հասարակության մեջ բանտարկությունը մեծ խայտառակություն էր։ Գուցե նա վախենում է, որ մարդկանց մոտ հարց առաջանա. «Ինչպե՞ս կարող է Պողոսը լինել բարձրացված Քրիստոսի առաքյալն ու պատգամաբերը, միևնույն ժամանակ՝ արհամարհված բանտարկյալ»։ Ուստի նա փորձում է օգնել հավատացյալներին իր բանտարկության մեջ ևս տեսնել Աստծո ծրագրի իրականացումը։ Նա տառապում է նրանց համար, և այն, ինչ թվում է, թե ամոթի աղբյուր է, իրականում նրանց «փառքի» աղբյուրն է դառնալու (Եփեսացիներին 3.13):

`Ինչպե՞ս կարող ենք սովորել վստահել Աստծուն ու Նրա ճանապարհներին նույնիսկ ամենադժվարին հանգամանքներում։`