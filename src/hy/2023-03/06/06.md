---
title:  Փառք եկեղեցու մեջ և Քրիստոս Հիսուսի մեջ
date:  03/08/2023
---

`Իր աղոթքը Պողոսն ավարտում է փառաբանությամբ, Աստծուն գովաբանող հակիրճ բանաստեղծական շարադրանքով։ Ինչի՞ համար է նա փառաբանում Աստծուն։ Եփեսացիներին 3.20, 21։`

Պողոսը գրում էր հավատացյալների համար արված իր աղոթքները (Եփեսացիներին 3.14–19)։ Այժմ նա ուղղակիորեն և հզոր կերպով աղոթում է։ Պողոսի փառաբանությունը երկու հարց է բարձրացնում. 1. Արդյո՞ք այս հատվածը սխալ է, երբ բարձրացվում է եկեղեցին՝ այն դնելով Քրիստոսի հետ հավասար մակարդակում. «Փառք նրան եկեղեցու մեջ, որ Քրիստոս Հիսուսով է» արտահայտությամբ (Եփեսացիներին 3.21)։ Թեև Պողոսը շատ է հետաքրքրված Եփեսացիների եկեղեցով, պարզ է, որ Քրիստոսը եկեղեցու Փրկիչն է, քանի որ Քրիստոսն է, որ բնակվում է հավատացյալների սրտերում (Եփեսացիներին 3.17): Պողոսը փառաբանում է Աստծուն Քրիստոս Հիսուսի միջոցով եկեղեցուն առաջարկված փրկության համար։

2. Արդյո՞ք «սերնդեսերունդ, հավիտյանս հավիտենից» արտահայտությունը (Եփեսացիներին 3.21) նշանակում է, որ եկեղեցուն անվերջանալի երկրային կյանք է սպասվում, իսկ Քրիստոսի վերադարձը հետաձգված է։ Եփեսացիներին թուղթն ի ցույց է դնում ապագայի մեծ սպասում։ Օրինակ՝ Եփեսացիներին 4.30 համարը սպասում է «փրկության օրվան»։ Նաև հավատացյալները կզգան Քրիստոսի անսահման, իշխող զորությունը «հանդերձյալ» աշխարհում (Եփեսացիներին 1.21)։ Պողոսի փառաբանությունը հարկավոր է դիտել որպես հավատացյալների համար գործադրվող Քրիստոսի անվերջ զորության գովերգում։

Հետ նայելով Պողոսի երկրորդ աղոթքին (Եփեսացիներին 3.14–21, համեմատե՛ք Եփեսացիներին 1.15–23 համարների հետ)՝ տեսնում ենք, որ Պողոսն ուժ է գտնում Հոր՝ տիեզերական մասշտաբի հոգատարության (Եփեսացիներին 3.14, 15), Սուրբ Հոգու հասանելիության (Եփեսացիներին 3.16), Քրիստոսի հետ միության (Եփեսացիներին 3.17) և Քրիստոսի սիրո անհունության մեջ (Եփեսացիներին 3.18, 19): Այս ամենն այնքան ճշմարիտ է, որ նա պատկերացնում է, թե ինչպես են հավատացյալները լցված «Աստծու ամբողջական լիությամբ» (Եփեսացիներին 3.19) և փառաբանում է այս հոգևոր իրողությունները՝ կրկին զարմանալով սուրբերին առաջարկվող Աստծո զորության առատության վրա (Եփեսացիներին 3.20, 21)։

Ամեն անգամ խնդիրներից, գայթակղություններից կամ կասկածներից ճնշվելիս կարող ենք ընթերցել Պողոսի աղոթքների այս ուրախալի պատմությունը։ Բանտարկված առաքյալը բարձրացնում է մեր հայացքը դեպի Աստծո նպատակների և շնորհի մեծ հորիզոնը՝ հիշեցնելով, որ անկախ մեր ներկա հանգամանքներից, մենք Աստծո վերջնական ծրագրի մասնակիցներն ենք (Եփեսացիներին 1.9, 10), և Նրա զորությունը գործում է մեր մեջ։

`Աստծո ո՞ր օրհնություններն են հատկապես արժեքավոր ձեզ համար։ Կազմե՛ք փառաբանության աղոթք և փառաբանե՛ք Աստծուն այդ օրհնությունների համար։`