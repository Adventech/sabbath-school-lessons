---
title:  Եկեղեցին՝ Աստծո իմաստության բացահայտողը
date:  01/08/2023
---

`Եփեսացիներին 3.7–13 համարներում Պողոսն ի՞նչ է ասում Աստծո և Աստծո գործերի մասին։`

Պողոսը նորից է խոսում «Աստծու շնորհի պարգևով» «սպասավոր» լինելու մասին (Եփեսացիներին 3.7, համեմատե՛ք Եփեսացիներին 3.1, 2 համարների հետ)։ Այս պարգևը, ինչպես և հենց Ավետարանը, տրվում է ոչ թե ստացողի արժեքավոր լինելու շնորհիվ, այլ Աստծո շնորհով։ Պողոսը շեշտադրում է այս գաղափարը՝ իրեն նկարագրելով որպես «բոլոր սրբերից հետինի» (Եփեսացիներին 3.8)։

Պողոսի ինքնաճանաչողության մեջ հետաքրքիր զարգացում կա, որը նկատելի է նրա նամակներում՝ ըստ դրանց ժամանակագրության։ Սկզբում նա ներկայացնում է իրեն որպես Աստծո կողմից նշանակված առաքյալ (Գաղատացիներին 1.1)։ Ավելի ուշ նա իրեն անվանում է «առաքյալների մեջ հետինը» և ավելին՝ որ «արժանի էլ չէ առաքյալ կոչվելու» (Ա Կորնթացիներին 15.9)։ Եփեսացիներին թղթում նա իրեն տեսնում է որպես «բոլոր սրբերից հետինը» (Եփեսացիներին 3.8)։ Ի վերջո, նա իրեն նկարագրում է որպես մեղավորներից «առաջինը» (Ա Տիմոթեոսին 1.15)։

Գուցե Պողոսի այս մոտեցումն օգնի բացատրել Էլեն Ուայթի հայտնի մեջբերումը. «Որքան մոտենաք Հիսուսին, այնքան ավելի սխալական կերևաք ձեր աչքին, քանի որ ձեր տեսողությունն ավելի կպարզվի, իսկ ձեր անկատարության և Նրա կատարելության միջև հակադրությունը ավելի հստակ ու որոշակի կդառնա»։ Քայլեր դեպի Քրիստոս, էջ 64։

Պողոսը շարունակում է։ Եփեսացիներին 3.10 համարում նա գրում է. «Որպեսզի այժմ եկեղեցու միջոցով երկնային իշխանություններին և պետություններին հայտնվի Աստծու բազմատեսակ իմաստությունը»։ Ովքե՞ր են այստեղ նշված երկնային իշխանություններն ու պետությունները։ Ինչպե՞ս է եկեղեցին հայտնում նրանց Աստծո «բազմատեսակ» կամ բազմաշերտ իմաստությունը։ Թեև Եփեսացիերին 3.10 համարը չի մանրամասնում, թե խոսքն ինչ իշխանությունների մասին է, թվում է, որ ճիշտ կլինի վերծանել դրանք որպես չար ուժեր, որոնք ավելի մանրամասնորեն նկարագրված են Եփեսացիներին 6.11, 12 համարներում։ Եթե այդպես է, ապա մի ժամանակ իրարից բաժանված հրեաներին և հեթանոսներին այժմ միավորող եկեղեցին ազդարարում է այս դիվային «իշխանություններին և պետություններին», որ «ամեն բան … ինչ որ երկնքում է և ինչ որ երկրի վրա» (Եփեսացիներին 1.10) Քրիստոսի մեջ բովանդակելու Աստծո ծրագիրն ապագայի համար իրականանում է։ Նրանց տեղեկացվում է, որ իրենց կործանումն անխուսափելի է։ Հենց եկեղեցու միասնությունն է խոսում այն մասին, որ այս չար ուժերը վերջնականապես պարտված են։

`Եթե ձեր համայնքը լրջորեն վերաբերվեր Եփեսացիներին 3.10 համարում Պողոսի կողմից եկեղեցու «աշխատանքային պարտականությունների» նկարագրությանը, ինչպե՞ս դա կարող էր փոխել ձեր և ձեր եղբայրների ու քույրերի փոխհարաբերությունները։`