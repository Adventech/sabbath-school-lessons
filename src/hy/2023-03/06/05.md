---
title:  Ձեր սրտում բնակվող Քրիստոսը
date:  02/08/2023
---

`Համեմատե՛ք Եփեսացիներին 1.16–19 համարներում ներկայացված Պողոսի աղոթքի խնդրանքը Եփեսացիներին 3.14–19 համարներում հավատացյալների համար նրա աղաչանքի հետ։ Ինչո՞վ են այս երկու խնդրանքները նման։`

Եփեսացիս 3.14, 15 համարների բնօրինակում կարևոր բառախաղ կա։ Երբ Պողոսն ասում է, որ ծնկի է գալիս «Հոր առաջ, որից երկնքում ու այս երկրի վրա եղող ամեն ծնունդ անուն է ստանում», նա ցույց է տալիս հունարեն Հայր «պատեր» և ընտանիք «պատրիա» բառերի միջև հնչյունային կապը։ Եփեսացիներին թղթում Պողոսը փառաբանում է Աստծո փրկության ծրագրի համապարփակ բնույթը, որը ներառում է ամեն բան (Եփեսացիներին 1.9, 10) բոլոր ժամանակներում (Եփեսացիներին 1.21)։ Այստեղ Պողոսը հայտարարում է, որ «երկնքում ու այս երկրի վրա եղող ամեն ծնունդ» պատկանում է «Հորը»։ Յուրաքանչյուր ընտանիք (պատրիա) իր անունն ստանում է Հորից (պատեր)։ Սա հրաշալի նորություն է։

Խորհե՛ք հետևյալ մտքի շուրջ. չնայած իր անկատարությանն ու թերություններին՝ ձեր ընտանիքը պատկանում է Աստծուն։ Այն ոչ թե ճակատագրի դաժան ճիրաններում է, այլ Աստծո հոգատար ձեռքում։ Աստված սիրով է վերաբերվում անկատար ընտանիքներին։ Նրանք կրում են Աստծո անունն ու սեփականության իրավունքով Նրան պատկանելու կնիքը։

Եփեսացիներին 3.16–19 համարներում Պողոսը խնդրում է Աստծուն, որ հավատացյալներին շնորհի առատ հոգևոր փորձառություն և ներքին ամրություն Հոգու ներկայության միջոցով (Եփեսացիներին 3.16), մտերմություն Քրիստոսի հետ, որը կբնակվի նրանց սրտերում (Եփեսացիներին 3.17) և արմատացած ու հաստատ հոգևոր ինքնություն («սիրո մեջ արմատացած ու հաստատված», Եփեսացիներին 3.17)։

Պողոսը փառաբանում է Աստծուն հավատացյալներին առաջարկվող լայնածավալ օրհնությունների համար և ներառում է ոչ թե երեք, այլ չորս հարթություն՝ «լայնությունը և երկարությունը, բարձրությունը և խորությունը» (Եփեսացիներին 3.18)։ Նա չի հստակեցնում, թե ինչին են վերաբերում այս չափումները, այդուհանդերձ դրանք ակնհայտորեն նկարագրում են կարևոր մի բանի ահռելի չափերը։ Սա հետաքրքիր գլուխկոտրուկ է Աստվածաշունչն ուսումնասիրողների համար։ Արդյո՞ք այս չափումները նկարագրում են Աստծո իմաստությունը (համեմատե՛ք Հոբ 11.5–9 համարների հետ, որտեղ օգտագործվում են չորս չափումներ), Աստծո զորությունը (համեմատե՛ք Եփեսացիներին 3.16, 17 համարների հետ) կամ, գուցե, Եփեսացիներին 2.19–22 համարներում ներկայացվող հոգևոր տաճարը (համեմատե՛ք Եզեկիել 43.13–16, որտեղ օգտագործվում են չորս չափումներ, Ամովս 7.7, 8, Հայտնություն 11.1, 2 համարների հետ)։ Թերևս ամենաճիշտը կլինի այս չորս չափումները վերագրել «Քրիստոսի սիրո» անսահմանությանը (Եփեսացիներին 3.19)՝ դիտարկելով «հասկանալ, թե ի՛նչ են լայնությունը և երկարությունը, բարձրությունը և խորությունը» (Եփեսացիներին 3.18) արտահայտությունը որպես հաջորդ արտահայտության զուգահեռ՝ «ճանաչեք Քրիստոսի սերը» (Եփեսացիներին 3.19, համեմատե՛ք Հռոմեացիներին 8.35–39 համարների հետ)։ Ինչպես էլ որ մեկնաբանենք նրա այս խոսքերը, դրանք հիանալի նորություն են։