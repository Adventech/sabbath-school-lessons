---
title:  Քաղցրություն (ոչ դառնություն)
date:  17/08/2023
---

Անդրադառնալով «փրկության օրվան» (Եփեսացիներին 4.30)՝ Պողոսը հրավիրում է իր ընթերցողներին դիտարկել իրենց արտաբերած խոսքերը Քրիստոսի երկրորդ գալուստի համատեքստում։ Ուստի Եփեսացիներին 4.31, 32 համարները կարելի է հասկանալ որպես խոսքի գործածությանն ուղղված զգուշավորություն, քանի որ մոտենում ենք այդ մեծ իրադարձությանը։

`Քրիստոսի վերադարձի լույսի ներքո՝ խոսքին վերաբերող ինչպիսի՞ վերաբերմունքից ու վարքագծից է հարկավոր հրաժարվել և ինչպիսի՞ք որդեգրել։ Եփեսացիներին 4.31, 32։`

Եփեսացիներին 4.17–32 համարների վերջին հորդորում Պողոսը ներկայացնում է վեց արատներ, որոնք «թող վերանան ձեզանից» (Եփեսացիներին 4.31), հորդորում է լինել քաղցր, գթած և ներողամիտ (Եփեսացիներին 4.32)։ Հավատացյալները պետք է ներեն միմյանց, «ինչպես որ Աստված էլ Քրիստոսի միջոցով ձեզ ներեց» (Եփեսացիներին 4.32)։ Վեց արատների ցանկը սկսվում և ավարտվում է ընդհանրացնող եզրույթներով՝ «ամեն դառնություն» և «ամեն չարություն»։ Դրանց միջև ընկած են չորս եզրույթներ՝ «բարկություն», «սրտմտություն», «աղաղակ» և «հայհոյություն» (Եփեսացիներին 4.31)։

Դրանցից վերջինը հունարեն բլասֆեմիա բառն է, որն օգտագործվում է ինչպես Աստծո, այնպես էլ մարդկանց հետ և նշանակում է «չարախոսել», «զրպարտել», «անարգել»։ Ցուցակում վերաբերմունքը (դառնություն, բարկություն, սրտմտություն) կարծես վերածվում է զայրացած խոսքի (աղաղակի, զրպարտության)։ Պողոսը ապառազմականացնում է քրիստոնեական խոսքը։ Զայրացած խոսքը, բարկությունը պետք է հեռացվեն քրիստոնյայի զինանոցից։ Քրիստոնեական համայնքը կծաղկի, և եկեղեցին ավելի միասնական կդառնա (համեմատե՛ք Եփեսացիներին 4.1–16), միայն եթե քրիստոնյաները հրաժարվեն նշված բացասական երևույթներից։

Ըստ Պողոսի բանաձևի՝ չարախոսությունը հարկավոր է ոչ թե պարզապես ճնշել, այլ փոխարինել։ Քրիստոսի ընտանիքի շրջանակներում, ինչպես նաև դրանից դուրս մեր խոսքերն ու գործերը չպետք է բխեն զայրույթից, այլ քաղցրությունից, գթառատությունից և ներողամտությունից, ինչի համար հիմք կծառայի ամենաբարձր չափանիշը՝ այն ներումը, որն Աստված ցուցաբերեց մեր հանդեպ Քրիստոսի միջոցով (Եփեսացիներին 4.32)։ «Ուղղահայաց ներումը» (որն Աստված առաջարկում է մեզ) Պողոսը ներկայացնում է որպես «հորիզոնական ներման» նմուշ (որը մենք պետք է ցուցաբերենք միմյանց նկատմամբ, համեմատե՛ք Կողոսացիներին 3.13, Մատթեոս 6.12, 14, 15)։

`Խորհե՛ք ձեր խոսքերի ուժի մասին։ Ինչպե՞ս կարող եք դրանք դարձնել ոգեշնչող, քաջալերող և մարդկանց հավատն ամրացնող։`