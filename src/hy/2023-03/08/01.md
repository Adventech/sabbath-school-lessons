---
title:  Քրիստոսով կերտված կյանք Հոգով ներշնչված խոսք
date:  12/08/2023
---

### Այս շաբաթվա ուսումնասիրության համար կարդացե՛ք.
Եփեսացիներին 4.17–32, Կողոսացիներին 3.1–17, Զաքարիա 3.3–5, Զաքարիա 8.16, Եսայի 63.10, Հռոմեացիներին 8.16,26,27։

> <p>Հիշելու համարը.<p>
> «Հանե՛ք ձեր վրայից հին ընթացքն ունեցող մարդուն, որ ապականված է խաբուսիկ ցանկություններով, և ձեր մտքով ու հոգով նորոգվե՛ք ու նոր մարդո՛ւն հագեք, որ Աստծու պատկերի համաձայն է ստեղծված՝ ճշմարտությամբ և սրբությամբ, որ արդարությունից է» (Եփեսացիներին 4.22–24)։

Խոսե Անտոնիոն երկար տարիներ ապրում էր Իսպանիայի Պալմա քաղաքի փողոցներում. նա անօթևան էր։ Ալեխառն գզգզված մազերով և մորուքով Խոսեն 57 տարեկան էր, սակայն արդեն ծերունու տեսք ուներ։ Մի օր վարսավիրանոցի սեփականատեր Սալվա Գարսիան մոտեցավ Խոսեին և առաջարկեց ամբողջովին վերափոխել նրան։

Խոսեն նստած էր աթոռին, իսկ վարսավիրանոցի աշխույժ աշխատողներն իրենց գործն էին անում։ Նրա մազերը կտրեցին և հարդարեցին, խճճված մորուքը կարգի բերեցին։ Խոսեն նոր գեղեցիկ հագուստ ձեռք բերեց։ Հայելու առաջ նստած՝ նա չէր հավատում իր աչքերին. արցունքները գլորվում էին ցած։ «Սա ե՞ս եմ։ Ես այնքան եմ փոխվել, որ ոչ ոք ինձ չի ճանաչի»։ Հետագայում Խոսեն այս իրադարձության մասին ասել է. «Դա պարզապես արտաքին տեսքի փոփոխություն չէր։ Դա փոխեց իմ կյանքը»։

Եփեսացիներին 4.17–32 համարներում Պողոսը պնդում է, որ հավատացյալները լիակատար վերափոխում են ապրել։ Նրանք իրենց վրայից հանել են հին ընթացքն ունեցող մարդուն և գրկաբաց ընդունել են իրենց նոր ինքնությունը։ Սա ինչ-որ չափով նման է Խոսեի վերափոխմանը, սակայն զուտ արտաքին փոխակերպում չէ։ Այս վերափոխման ժամանակ մարդիկ նորոգվում են «մտքով ու հոգով» (Եփեսացիներին 4.23)՝ իրենց կյանք բերելով ճշմարտություն և սրբություն (Եփեսացիներին 4.24)։ Սա վերջնական փոփոխությունն է։