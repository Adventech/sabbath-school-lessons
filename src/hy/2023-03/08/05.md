---
title:  Սուրբ Հոգին հավատացյալի կյանքում
date:  16/08/2023
---

`Քրիստոնեական համայնքում խոսքի մեղքը քննարկելիս Պողոսը հավատացյալների կյանքում Սուրբ Հոգու ներկայության մասին ի՞նչ հորդոր է անում։ Եփեսացիներին 4.30։`

Պողոսը տալիս է միաժամանակ և՛ սարսափելի նախազգուշացում, և՛ սրտառուչ խոստում։ Եկեղեցում միմյանց դեմ կատարած մեր մեղքերը անհետևանք մնացող աննշան բաներ չեն։ Սուրբ Հոգուն վշտացնում է Աստծուց մեզ տրված խոսքի պարգևի սխալ օգտագործումը, որով մենք հաճախ ենք ցավ պատճառում և նվաստացնում ուրիշներին (Եփեսացիներին 4.25–27, 29, 31, 32)։ Պողոսի այս լուրջ զգուշացումը հուշում է, որ նա մեջբերում է Եսայի 63.10 համարը. «Բայց նրանք (Իսրայելը) ապստամբեցին և վշտացրին Նրա Սուրբ Հոգուն, Նա էլ թշնամի դարձավ նրանց և պատերազմեց նրանց դեմ»։

Հուսադրող խոստմամբ Պողոսը հաստատում է, որ Սուրբ Հոգին կնքում է հավատացյալներին «փրկության օրվա համար» (Եփեսացիներին 4.30) այն օրը, երբ նրանք ընդունում են Քրիստոսին (Եփեսացիներին 1.13, 14)։ Հոգու հարաբերությունները հավատացյալի հետ հարատև են։ Երբ հավատացյալները արհամարհում են Հոգու ներկայությունը և որպես զենք են օգտագործում Աստծո խոսքի պարգևը, Սուրբ Գիրքն ասում է, որ Հոգին ոչ թե հեռանում է, այլ վշտանում։ Հոգին հավատացյալին լքելու մտադրություն չունի, Նա նրան կնքել է որպես Աստծո սեփականությունը ու պաշտպանում է նրան մինչև Քրիստոսի վերադարձը։

Պողոսն ընդգծում է Հոգու լիակատար աստվածությունը որպես «Աստծո Սուրբ Հոգի» և ընդգծում է Հոգու անձ լինելու փաստը՝ Սուրբ Հոգուն վշտալից ներկայացնելով (տե՛ս նաև Հռոմեացիներին 8.16, 26, 27, Ա Կորնթացիներին 2.10, 13, Ա Կորնթացիներին 12.11, Գաղատացիներին 5.17, 18)։

Աստվածության առեղծվածը քննարկելիս մենք պետք է զգույշ լինենք։ Հոգին և՛ մեկ է Հոր և Որդու հետ, և՛ տարբեր է Նրանցից։ «Հոգին ունի Իր սեփական կամքը, որի համաձայն և ընտրություններ է կատարում։ Նրան կարելի է վշտացնել և հայհոյել։ Նման արտահայտությունները բնութագրական չեն ուժի կամ ազդեցության համար, դրանք անձին հատուկ երևույթներ են։ Իսկ դա նշանակո՞ւմ է արդյոք, որ Հոգին ինձ և ձեզ նման անձ է։ Ո՛չ, աստվածայինը նկարագրել մենք կարող ենք միայն մեր սահմանափակ մարդկային բառերով, հետևաբար լիարժեքորեն պատկերացնել, թե ինչպիսին է Հոգին, մենք չենք կարող. Նա այն է, ինչ մարդիկ երբեք չեն կարող լինել»։ Փոլ Փեթերսեն, Աստված երեք անձի մեջ Նոր Կտակարանում (Սիլվեր Սփրինգ, Մերիլենդ, Աստվածաշնչի ուսումնասիրության ինստիտուտ, 2015), էջ 20։

`«Աստծո Սուրբ Հոգին» ապրում է մեզ հետ այնքան մտերիմ շփման մեջ, որ մեր գործողությունները ազդում են Նրա վրա։ Մենք կիսում ենք մեր կյանքը Աստվածության անդամի հետ, որը նվիրված է մեզ, կայուն հարաբերություններ ունի մեզ հետ և կնքում է մեզ մինչև ժամանակի վերջը։ Ինչպիսի՞ն պետք է լինի հավատի մեր պատասխանն այս հրաշալի ճշմարտությանը։`