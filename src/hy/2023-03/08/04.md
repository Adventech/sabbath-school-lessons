---
title:  Միասնության կառուցում, շնորհաշատ խոսք
date:  15/08/2023
---

`Հավատացյալների շրջանում խոսքի վերաբերյալ Պողոսի խորհուրդներից ո՞րն է ամենակարևորը ձեզ համար հենց հիմա։ Ինչո՞ւ։ (Եփեսացիներին 4.25–29)։`

Պողոսն անընդհատ մի հետաքրքիր կառույց է օգտագործում Եփեսացիներին 4.25–32 համարներում՝ բացասականից ազատվելու հորդոր («սուտը դեն նետելով»), հետո դրական քայլերի կոչ («թող յուրաքանչյուր ոք ճշմարտությո՛ւնը խոսի իր ընկերոջ հետ»), ապա տրամաբանական հիմնավորում («քանի որ միմյանց անդամներ ենք», որն ասես նշանակում է «որովհետև մենք մի մարմնի անդամներ ենք և կապված ենք միմյանց հետ ինչպես այդ մեկ մարմնի անդամները»)։ «Ճշմարտությունը խոսելու» Պողոսի հորդորը եկեղեցու անդամներին մերկ փաստերն անտակտորեն ներկայացնելու հրավեր չէ։ Պողոսն ակնարկում է Զաքարիա 8.16 համարը, որը հորդորում է ճշմարտությունն ասել՝ որպես խաղաղություն հաստատելու միջոց:

Եփեսացիներին 4.31 համարում Պողոսը դատապարտում է զայրույթն ու բարկությունը, իսկ Եփեսացիներին 4.26 համարում թույլ չի տալիս բարկություն դրսևորել համայնքում։ Պողոսը բնականաբար ընդունում է բարկության հավանականությունը, սակայն սահմանափակում է այն՝ նկատի ունենալով, որ եթե նույնիսկ մարդը բարկանա, թույլ չտա, որ այդ բարկությունը պտուղներ բերի և հանգեցնի ավելի ծանր մեղքի։

Պողոսն ասես ընդհատում է բուն թեման գողերի մասին ժխտական կոչով. «Նա, ով գողանում էր, թող այլևս չգողանա» (Եփեսացիներին 4.28)։ Եվ նա լուծում է առաջարկում այս խնդրին իր դրական կոչով. գողը «թող աշխատի՝ իր ձեռքերով բարիք գործելով» (Եփեսացիներին 4.28, տե՛ս նաև Ա Կորնթացիներին 4.12, Ա Թեսաղոնիկեցիներին 4.11), ապա հետևում է հիմնավորումը՝ «որպեսզի կարիքավորին տալու բան ունենա» (Եփեսացիներին 4.28)։ Հավանաբար Պողոսն այստեղ անդրադառնում է գողերին՝ կապելով գողությունն ու կեղծիքը, ինչը պատկերված է Անանիայի և Սափիրայի պատմության մեջ Գործք առաքելոց 5.1–11 համարներում։ Պողոսի հավատը Քրիստոսի վերափոխող զորության նկատմամբ այնքան ուժգին է, որ նա նախօրոք արդեն պատկերացնում է, թե ինչպես են գողերը բարերարներ դառնում։

Այնուհետև Պողոսը հորդորում է. «Ձեր բերանից թող ոչ մի վատ խոսք դուրս չգա» (Եփեսացիներին 4.29)։ Այս տեքստով նա ասես նկարագրում է, թե ինչպես են վատ բառերն անհնարին ջանքեր անում՝ շուրթերից դուրս գալու և իրենց վնասակար գործն անելու համար։ Պողոսը պատկերացնում է, որ ոչ միայն այլևս վատ խոսքեր չեն արտասանվում, այլև դրանց փոխարինելու է գալիս հետևյալ երեք հատկանիշներով օժտված խոսք. այն (1) «բարի է», (2) «հավատի շինության համար պիտանի» և (3) «շնորհ» է տալիս «լսողներին» (Եփեսացիներին 4.29)։ Եթե միայն մեր բոլոր խոսքերն այդպիսի՜ն լինեին։