---
title:  Հետագա ուսումնասիրության համար
date:  18/08/2023
---

«Թող ձեր խոսակցությունն այնպիսի բնույթ կրի, որ ապաշխարության կարիք չունենաք։ «Մի՛ տրտմեցրեք Աստծու Սուրբ Հոգուն, որով կնքվեցիք փրկության օրվա համար»։ . . . Եթե ձեր սրտում սեր ունեք, ապա կձգտեք խրախուսել ձեր եղբորը և ամրացնել նրա հավատը։ Եթե ձեր ընկերոջ կամ եղբոր մասին չարախոսություն եք լսում, մի՛ շարունակեք և մի՛ սնեք այդ չարախոսությունը։ Դա թշնամու գործն է։ Սիրով հիշեցրե՛ք ձեր խոսակցին, որ Աստծո խոսքն արգելում է նման խոսակցությունները»։ Էլեն Ուայթ, Ադվենտ ռևյու ընդ Սաբաթ հերալդ, 1888թ. հունիսի 5։

Ինչպե՞ս կվերափոխվեր ձեր համայնքը, եթե դուք և յուրաքանչյուր անդամ ստանձնեիք այնպիսի պարտականություն և ապրեիք դրանով, որը կներառեր հետևյալ չորս կետերը՝

Ես կամենում եմ, որ Յոթերորդ օրվա ադվենտիստների եկեղեցու ընտանիքում և դրանից դուրս իմ ազդեցությունը լինի դրական, ոգևորող, հավատն ամրացնող և բարոյականությունը ջատագովող (Եփեսացիներին 4.29)։

Հիշելով Քրիստոսի՝ միաբան լինելու և միմյանց սիրելու կոչերը՝ ես ավելի շատ ջանքեր կգործադրեմ՝ քաջալերելու բարին ու լավն անողներին ու խոսողներին և չեմ մատնանշի այն մարդկանց թերությունները, որոնք, ըստ իս, սխալ են վարվում (Հովհաննես 13.34, 35, Հովհաննես 17.20– 23, Եփեսացիներին 4.1–6, Ա Թեսաղոնիկեցիներին 5.9–11)։

Եթե անգամ չեմ կիսում իմ հավատակցի կարծիքը, նրա հետ կվարվեմ մեծ հարգանքով։ Ես կվստահեմ նրա անկեղծությանն ու Քրիստոսի նկատմամբ նրա նվիրվածությանը։ Իմ կարծիքը կարտահայտեմ մեղմորեն, ոչ կտրուկ կերպով (Եփեսացիներին 4.31, 32):

Ես կապրեմ ուրախությամբ՝ սպասելով Քրիստոսի վերադարձին և օգտագործելով իմ հավատակիցների հավատն ամրացնելու ամեն հնարավորություն (Եփեսացիներին 4.29, 30, Գաղատացիներին 6.2, Եբրայեցիներին 10.24, 25)։

**Հարցեր քննարկման համար**

`Նորի՛ց ընթերցեք Եփեսացիներին գրքի այն տասնմեկ համարները (բերված են ստորև), որոնցում Պողոսը նկարագրում է Աստվածության երեք անդամներին մարդկության փրկության համար միմյանց հետ սերտ համագործակցելիս։ Այս կրկնվող շեշտադրումն ինչպե՞ս է ազդում Աստվածության մեր ընկալման վրա։ Եփեսացիներին 1.3–14, Եփեսացիներին 1.15–23, Եփեսացիներին 2.11–18, Եփեսացիներին 2.19–22, Եփեսացիներին 3.1–13, Եփեսացիներին 3.14–19, Եփեսացիներին 4.4–6, Եփեսացիներին 4.17–24, Եփեսացիներին 4.25–32, Եփեսացիներին 5.15–20, Եփեսացիներին 6.10–20 (Եփեսացիներին 6.10 համարի «Տիրոջով» բառը վերաբերում է Քրիստոսին)։`

`Ինչքանո՞վ է քրիստոնեական խոսքի վերաբերյալ (Եփեսացիներին 4.25–32) Պողոսի խորհուրդը կիրառելի «համակարգչային շփման» այս դարաշրջանում, ինչը շատ հաճախ օգտագործվում է կիբերբուլինգի******** և մարդկանց համբավն արատավորելու համար։`