---
title:  Հագուստի հուզիչ փոփոխություն
date:  14/08/2023
---

`Իր ունկնդիրների դարձի գալու պատմությունը կրկին շարադրելով՝ ի՞նչ կարևոր հիմնական միտք է Պողոսը հայտնում նրանց։ (Եփեսացիներին 4.20–24)։`

Նկարագրելով նրանց նախկին հեթանոս կյանքը (Եփեսացիներին 4.17–19)՝ Պողոսը չի ասում. «Բայց դուք Քրիստոսի մասին այդպես չուսուցանվեցիք»։ Նա բացականչում է. «Բայց դուք Քրիստոսի կողմից այդպես չուսուցանվեցիք» (Եփեսացիներին 4.20)։ Ընդգծելով, որ հասցեատերերը «լսեցին Նրա (Քրիստոսի) մասին» և «Նրանով սովորեցին» (Եփեսացիներին 4.21) կամ «Նրա կողմից» (այլ թարգմանությամբ)՝ «այն ճշմարտությունը, որ Հիսուսի մեջ է» արտահայտությամբ (Եփեսացիներին 4.21) Պողոսը հորդորում է Քրիստոսով կերտված կյանք որդեգրել։ Ըստ Պողոսի՝ հավատի իմաստը Քրիստոսի հետ անձնական կապն է, որն այնքան վառ և իրական է, որ կարելի է բնութագրել որպես «Քրիստոսին սովորել»։ Մենք ընդունում ենք, որ հարություն առած և բարձրացված Հիսուսը կենդանի է և մեզ հետ է։ Մենք ձևավորվում ենք Նրա ուսմունքով և անձնական օրինակով և հավատարմություն ենք ցուցաբերում Նրան՝ որպես մեր կենդանի Տիրոջ։ Մենք բացում ենք մեր կյանքը Հոգու և Խոսքի միջոցով Նրա ակտիվ առաջնորդության համար։

Պողոսն ասում է, որ Քրիստոսով կերտված կյանք ունենալը պահանջում է երեք քայլ, որոնք նա արտահայտում է հագուստի այլաբանության միջոցով. (1) «վրայից հանել» կամ երես թեքել հին կենսակերպից (Եփեսացիներին 4.22), (2) վերապրել ներքին նորոգում (Եփեսացիներին 4.23) և (3) «հագնել» նոր, Աստծո օրինակին հետևող կյանքը (Եփեսացիներին 4.24)։ Պողոսի փոխաբերությունն արտացոլում է հագուստի օգտագործումը Հին Կտակարանում՝ որպես մեղքի (օրինակ՝ Սաղմոսներ 73.6, Զաքարիա 3.3, 4, Մաղաքիա 2.16) և փրկության խորհրդանիշ (օրինակ՝ Եսայի 61.10, Եզեկիել 16.8, Զաքարիա 3.4, 5)։

Հին ժամանակներում տղամարդիկ կրում էին մինչև ծնկները հասնող հագուստ՝ որպես ներքնազգեստ և թիկնոց՝ արևից պաշտպանվելու համար։ Կանայք նմանապես կրում էին զգեստ և հանդերձ։ Աստվածաշնչում ներկայացված մշակույթներում ամեն ինչ բնական էր։ Հանդերձները որակյալ ու թանկարժեք էին և երկար ժամանակ էին ծառայում։ Մեկից ավելի հանդերձ ունենալն անսովոր երևույթ էր։ Այդ հանդերձների որակն ու ոճը տեղեկություն էին տալիս կրողի ինքնության և կարգավիճակի մասին։ Հանդերձը փոխելն անսովոր և կարևոր իրադարձություն էր։ Պողոսը ներկայացնում է, որ կյանքի փոփոխությունը նույնքան նկատելի է, որքան առաջին դարում հագուստի փոփոխությունը կլիներ։

`Ո՞րն է կարևորագույն տարբերությունը Քրիստոսի մասին սովորելու և Քրիստոսին ճանաչել սովորելու միջև։`