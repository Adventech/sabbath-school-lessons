---
title:  Մեղքի վայրընթաց պարույրը
date:  13/08/2023
---

`Եփեսացիներին 4.17–32 համարները համեմատե՛ք Կողոսացիներին 3.1–17 համարների հետ։ Ըստ Պողոսի կոչի՝ հավատացյալներն ինչպե՞ս պետք է ապրեն՝ եկեղեցու միասնությանը նպաստելու համար։`

Եփեսացիներին 4.1–16 համարներում Պողոսի թեման եկեղեցու միասնությունն է։ Երբ համեմատում ենք Եփեսացիներին 4.1 և Եփեսացիներին 4.17 համարները, այս երկու հորդորներում խիստ նմանություններ ենք նկատում, թե ինչպես է պատշաճում ընթանալ կամ ապրել։ Այս նմանությունից ենթադրում ենք, որ Պողոսն անդրադառնում է միևնույն թեմային՝ միասնությանը և դրան նպաստող ապրելակերպին, սակայն նոր տեսանկյունից։

Եփեսացիներին 4.17–24 համարներում Պողոսը հեթանոսական կենսակերպը հակադրում է ճշմարիտ քրիստոնեական կյանքին, որն, ըստ նրա, սնուցում է միասնությունը (Եփեսացիներին 4.20–24), մինչդեռ հեթանոսական ապրելակերպը խարխլում է այդ միասնությունը (Եփեսացիներին 4.17–19): Երբ ընթերցում ենք այլասերված հեթանոսական ապրելակերպի վերաբերյալ Պողոսի սուր քննադատությունը, հարկավոր է հիշել նրա այն համոզմունքը, որ հեթանոսները փրկագնված են Աստծո կողմից Քրիստոսի միջոցով, և նրանց առաջարկված է լիակատար ընկերակցություն Աստծո ժողովրդի հետ (Եփեսացիներին 2.11–22, Եփեսացիներին 3.1–13)։ Եփեսացիներին 4.17–19 համարներում նա բացասական լույսի ներքո հակիրճ նկարագրում է «մարմնով հեթանոսներին» (Եփեսացիներին 2.11)։

Պողոսը մտահոգված է ոչ միայն հեթանոսների դրսևորած կոնկրետ մեղքերով կամ վարքագծով։ Նա մտահոգված է նրանց կենսակերպով, նրանց վայրընթաց հետագծով՝ իբրև մեղքի ճիրաններում հայտնվելու հետևանք։ Եփեսացիներին 4.17–19 համարների հիմքում անզգայացած հոգևորության պատկերն է. «Իրենց մտքի ունայնությամբ. նրանք խավար մտքով են ու Աստծու կյանքից օտարացած» (Եփեսացիներին 4.17, 18)։ Այս անզգայացած հոգևորությունը տեքստի սկզբում ընդգծված խավար մտքի պատճառն է «նրանք խավար մտքով են ու Աստծու կյանքից օտարացած՝ այն տգիտության պատճառով, որ նրանց մեջ է իրենց սրտերի կուրության պատճառով» (Եփեսացիներին 4.17, 18), և վերջում ներկայացվում են սեռական էթիկայի խեղաթյուրումները. «որ անզգայացած՝ ագահորեն իրենց անձն անառակության մատնեցին պղծության բոլոր գործերի մեջ» (Եփեսացիներին 4.19)։ Աստծուց օտարացած՝ նրանք չգիտեն՝ ինչպես ապրել, և բաժանվելով Նրա փրկարար շնորհից՝ իջնում են մեղքի և այլասերվածության վայրընթաց պարույրով։

`Ինչպիսի՞ն է եղել ձեր սեփական փորձառությունը մեղքի ուժի հետ, որը շարունակում է մարդուն ներքաշել ավելի մեծ մեղքի մեջ։`