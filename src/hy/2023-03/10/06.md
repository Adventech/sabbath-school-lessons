---
title:  «Մեկ մարմնի» մոդելով ամուսնություն
date:  31/08/2023
---

`Ուսումնասիրե՛ք Ծննդոց 2.15–25 համարների արարչագործության պատմությունը։ Ի՞նչ է տեղի ունենում ամուսնու և կնոջ «մեկ մարմին» լինելու հայտարարությունից առաջ (Ծննդոց 2.24)։`

Պողոսն այս խորհուրդը կիրառում է կանանց և ամուսինների նկատմամբ՝ հիմնվելով Ծննդոց 2.24 համարի վրա, որը նա մեջբերում է Եփեսացիներին 5.31 համարում։ Ծննդոցի արարչագործության պատմության շուրջ խորհրդածելիս Պողոսը հաշվի է առնում քրիստոնեական համայնքների կարիքները և դրանց ներսում ընտանեկան հարաբերությունների առողջությունը։ Նա Ծննդոց 2.24 համարում լսում է մի պատգամ, որն արդիական է մնում ժամանակի ընթացքում։ Աստվածային մտահղացմամբ ամուսնությունը նախատեսված է լինելու «մեկ մարմնի» մոդելով հարաբերություն՝ սեռական, ինչպես նաև հուզական և հոգևոր միասնությամբ, որտեղ հուզական և հոգևոր միասնությունը իմաստ է հաղորդում սեռական հարաբերություններին։

Հաշվի՛ առեք, որ Ծննդոց 2.24 համարն ընտրելիս Պողոսը վկայակոչում է ամուսնության մասին նախքան մեղքի ներխուժումն արված արտահայտությունը և այն կիրառում է քրիստոնյա ամուսինների և կանանց փոխհարաբերությունների համար։ Մեր այս մեղսավոր աշխարհում տղամարդու և կնոջ միջև սեռական հարաբերությունների համատարած անժուժկալությունը ցույց է տալիս, թե որքան խորն է ժամանակակից մշակույթներում արմատացած այն գաղափարը, որ սեռական միությունը կնոջ հպատակեցում է։ Սակայն Պողոսը պնդում է, որ սեռական հարաբերությունը, ինչպես արտացոլված է Ծննդոց գրքում, ոչ թե հպատակության, այլ միության հարաբերություն է։ Այն չի խորհրդանշում տղամարդու գերիշխանություն, այլ ամուսնու և կնոջ միություն, քանի որ նրանք «մեկ մարմին» են։ Այսպիսով, ամուսնության և սեռականության վերաբերյալ կարևոր, ճիշտ և մշակույթին հակասող աստվածաբանության համար կարող ենք դիմել Եփեսացիներին 5.21–33 և Ծննդոց 2.24 համարներին։

Այս նույն համատեքստում Պողոսը հաջորդիվ խոսում է «մեծ խորհրդի» մասին (տե՛ս Եփեսացիներին 5.32)։ Սա նրա քննարկած կրկնակի փոխաբերության երկու տեսանկյուններն էլ ներառում է. քրիստոնեական ամուսնությունը հասկացվում է Քրիստոսի՝ Իր եկեղեցու հետ (Եփեսացիներին 5.32) հարաբերությունների լույսի ներքո և Քրիստոսի հարաբերությունները Իր եկեղեցու հետ՝ քրիստոնեական ամուսնության (Եփեսացիներին 5.32) լույսի ներքո։

Քրիստոնեական ամուսնությունը վեհացվում է Քրիստոսի և եկեղեցու հարաբերությունների հետ համեմատությամբ։ Բացի այդ, Քրիստոսի հետ եկեղեցու հարաբերությունները հոգատար, քրիստոնեական ամուսնության պրիզմայով դիտարկելիս հավատացյալները նոր ըմբռնում են ձեռք բերում Քրիստոսի հետ իրենց ընդհանուր փոխհարաբերությունների վերաբերյալ։

`Ինչպե՞ս է Եփեսացիներին 5.33 համարը ծառայում որպես Եփեսացիներին 5.21–32 համարներում ներկայացված Պողոսի խորհրդի հակիրճ ամփոփում։ Եթե ամուսնացած եք, ինչպե՞ս կարող եք ձգտել լիարժեքորեն կիրառել այս սկզբունքները ձեր ամուսնության մեջ։`