---
title:  Եկեղեցին՝ որպես Քրիստոսի հարս. մաս 1
date:  28/08/2023
---

`Եփեսացիներին 5.25–27, 29 համարները համեմատե՛ք Եզեկիել 16.1–14 համարներում ներկայացված ընկեցիկի պատմության հետ։ Այդ պատմության ինչպիսի՞ տարրեր է Պողոսն արտացոլում իր սեփական պատմության մեջ։`

Եփեսացիներին 5.25–27, 29 համարներում եկեղեցու և Քրիստոսի միջև փոխհարաբերությունները հարսանեկան-ամուսնության փոխաբերությամբ ներկայացնելիս Պողոսը ստեղծագործաբար հիմնվում է հին աշխարհի հարսանեկան սովորույթների վրա։ Այս հարաբերություններում եկեղեցին հարսն է, իսկ Քրիստոսը՝ Փեսան, Ով՝

(1) Սիրում է եկեղեցին որպես Իր հարս (Եփեսացիներին 5.25)։ Մենք երբեք չպետք է մոռանանք, որ սա Հիսուսի սրտի գործն է։ Նա սիրո՛ւմ է մեզ։

(2) Տվել է Իրեն որպես հարսնացուի հատուցագին։ Ըստ հին աշխարհի հարսանեկան պայմանավորվածությունների՝ փեսան «գնում էր» հարսին՝ վճարելով «հարսի հատուցագինը», որը սովորաբար իրենից ներկայացնում էր շատ մեծ գումար և թանկարժեք իրեր, և հին գյուղական տնտեսությունները մեծամասամբ կախված էին այս սովորույթից։ Քրիստոսը եկեղեցու համար վճարում է ամենամեծ գինը՝ որպես Իր հարսնացու, քանի որ Նա «Իր անձը նրա համար մատնեց» (Եփեսացիներին 5.25)։ Երբ Քրիստոսը մարդեղացավ և խաչ բարձրացավ, Նա Իրեն տվեց որպես հարսի հատուցագին։

(3) Մաքրում է Իր հարսնացուին ջրի ավազանով։ Հարսնացուի նախապատրաստումը հնագույն հարսանեկան տոնակատարությունների կարևոր մաս էր կազմում։ Ինչպես և այսօր, հարսնաքույրերն ու հարսի ազգականուհիներն էին պատրաստում նրան արարողության համար։ Սակայն Պողոսը ներկայացնում է, որ աստվածային Փեսան է պատրաստում Իր հարսին հարսանեկան արարողության համար, սրբացնում և մաքրում նրան «ջրի ավազանով» (Եփեսացիներին 5.26)՝ հավանաբար հղում կատարելով մկրտությանը։

(4) Խոստումներ է տալիս։ Այս մաքրումը կատարվում է նաև «խոսքով» (Եփեսացիներին 5.26) և ցույց է տալիս այն խոստումը, որ Փեսան անում է Իր հարսնացուին՝ հավանաբար նկատի ունենալով նշանադրության արարողության ժամանակ բարձրաձայնվող երդումը (համեմատե՛ք Եփեսացիներին 1.3–14, Եփեսացիներին 2.1–10՝ նկատի ունենալով Աստծո խոստումը հավատացյալներին նրանց դարձի ժամանակ)։ Նշանադրությունը հին ժամանակներում շատ ավելի լուրջ արարողություն էր՝ մի շարք բանակցություններով, որը ներառում էր նաև գրավոր համաձայնություն հարսնացուի հատուցագնի (ամուսնուց) և օժիտի (այն նյութական և ոչ նյութական ներդրումը, որը հարսնացուն կունենար իր ամուսնու տանը։

(5) Պատրաստում ու զարդարում է հարսին։ Երբ հարսը վերջապես ներկայանում է իր Փեսային, նա հեքիաթային գեղեցկություն ունի, սուրբ և անարատ է (Եփեսացիներին 5.27)։ Քրիստոսը ոչ միայն մաքրում է հարսնացուին, այլև պատրաստում ու զարդարում է նրան։

`Ինչպե՞ս են այս տեքստերն օգնում մեզ հասկանալ, թե ինչ է Քրիստոսը զգում մեր հանդեպ։ Ինչո՞ւ պետք է այս միտքն այդքան մխիթարական լինի մեզ համար։`