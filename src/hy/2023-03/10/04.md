---
title:  Եկեղեցին՝ որպես Քրիստոսի հարս. մաս 2
date:  29/08/2023
---

`Ինչպե՞ս է Պողոսն օգտագործում հին աշխարհի հարսանեկան արարողության տարրերը Կորնթոսի քրիստոնյաներին դիմելու համար։ Ե՞րբ է տեղի ունենում շնորհանդեսը (Բ Կորնթացիներին 11.1–4)։`

Եփեսացիներին 5.25–27 համարներում օգտագործելով հին ժամանակների հարսանեկան արարողությանը հատուկ վերջին տարրը, Պողոսը ներկայացնում է Քրիստոսին որպես Նա, Ով (6) ներկայացնում է հարսին (Իրեն)։ Հին ժամանակներում հարսնացուին փեսային էր ներկայացնում հարսի հայրը, սակայն ոչ հենց փեսան: Այս տեքստերում, սակայն, Պողոսը ցույց է տալիս, որ Հիսուսն Ինքն Իրեն է ներկայացնում եկեղեցին որպես Իր հարս:

Պողոսն օգտագործում է հարսանեկան սովորույթների հերթականությունը՝ ընդգծելու Քրիստոսի հարաբերությունները եկեղեցու հետ՝ 1. Նշանադրություն: Քրիստոսն Իրեն մատնեց եկեղեցու համար (որպես «հարսի հատուցագին») և այդպիսով նշանվեց նրա հետ (Եփեսացիներին 5.25): 2. Նախապատրաստություն հարսանեկան արարողությանը։ Փեսան շարունակում է հոգատար լինել հարսնացուի նկատմամբ, որպեսզի սրբացնի և մաքրի նրան (Եփեսացիներին 5.26): 3. Բուն հարսանեկան արարողությունը։ Քրիստոսը հիմա «ներկայացնում է» հարսին հարսանեկան արարողության շրջանակներում (Եփեսացիներին 5.27): Այս վերջին տարրը վերաբերում է հարսանեկան մեծ տոնախմբությանը Քրիստոսի վերադարձի ժամանակ, երբ Փեսան կգա՝ եկեղեցին որպես հարսնացու ճանաչելու և Իրեն ներկայացնելու համար (Եփեսացիներին 5.27, համեմատե՛ք Բ Կորնթացիներին 11.1, 2, Կողոսացիներին 1.21–23, 28 համարների հետ)։

Հին ժամանակներում հարսանեկան տոնախմբությունները հաճախ էին սկսվում գիշերային շքերթով (տե՛ս Մատթեոս 25.1–13)։ Փեսան և նրա շքախումբը հավաքվում էին փեսայի տանը՝ զույգի նոր տանը, և մեծ արարողությամբ սկսում երթը։ Վառված ջահերով, ուրախ տրամադրությամբ և աշխույժ երաժշտության ուղեկցությամբ խումբը շարժվում էր դեպի հարսի հոր տուն։ Վերցնելով հարսնացուին հոր տանից կամ ճանապարհին հանդիպելով նրա շքախմբի երթին՝ տոնակատարության մասնակիցները զույգին տեղափոխում էին իրենց նոր տուն, որտեղ հյուրերը մասնակցում էին մեկ շաբաթ տևող խնջույքի, որն ավարտվում էր հարսանեկան արարողությամբ, երբ հարսնացուն ներկայացվում էր փեսացուին։

Երբ Պողոսը պատկերում է Քրիստոսին եկեղեցին իրեն ներկայացնելիս, նա ակնարկում է այս մեծ շքերթը և ներկայացման պահը։ Դրանով նա ներկայացնում է Քրիստոսի վերադարձի հուզիչ տեսարանը՝ որպես ապագա հարսանեկան արարողություն, երբ Քրիստոսի և Նրա եկեղեցու նշանադրության երկար արարողությունն ավարտվում է, և սկսվում է բուն հարսանեկան տոնախմբությունը։

`Ի՞նչ լուր պետք է քաղենք մեզ համար այս բոլոր դրական, ուրախ և հուսադրող տեսարաններից։`