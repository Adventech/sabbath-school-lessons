---
title:  Սիրեք ձեր կանանց ինչպես ինքներդ ձեզ
date:  30/08/2023
---

`Ի՞նչ նոր փաստարկ է օգտագործում Պողոսը՝ խրախուսելու ամուսիններին քնքուշ սեր ցուցաբերել իրենց կանանց նկատմամբ։ Եփեսացիներին 5.28–30։`

Պողոսի` քրիստոնեական ընտանիքի կանոնները (Եփեսացիներին 5.21–6.9) բացահայտում են բարդ սոցիալական համատեքստ։ Եփեսացիներին 5.28–30 համարներում Պողոսը դիմում է այն ամուսիններին, որոնք, հետևելով ժամանակի շատ տարածված օրինակին, կարող են ընտրել «ատել իրենց մարմինը» (տե՛ս Եփեսացիներին 5.28, 29)՝ վիրավորելով և ծեծելով իրենց կանանց։ Պողոսի օրերի հունահռոմեական աշխարհում «ընտանիքի հոր» (լատիներեն՝ պատեր ֆամիլիաս) իրավական իշխանությունը շատ լայն էր։ Նա կարող էր խստորեն պատժել կամ նույնիսկ սպանել իր կնոջը, երեխաներին և ստրուկներին և օրենքի առաջ պատասխանատվություն չկրել (թեև այդ իշխանության կիրառումը ավելի ու ավելի էր սահմանափակվում հասարակության կողմից)։

Եփեսացիներին 5.25–27 համարներում Պողոսը մանրամասնում է սիրո մեծագույն օրինակը՝ Քրիստոսի սերը եկեղեցու հանդեպ՝ ամուսիններին առաջարկելով սովորականից արմատապես տարբերվող մոդել։ Եվ նախքան նոր փաստարկ ներկայացնելը՝ նա կրկին մատնանշում է այդ մեծ օրինակը՝ խնդրելով քրիստոնյա ամուսիններին արձագանքել միևնույն կերպ (Եփեսացիներին 5.28), ինչպես Հիսուսը, ով «Իր անձը մատնեց» Իր հարսնացուի՝ եկեղեցու համար և հոգում է նրա յուրաքանչյուր կարիք (Եփեսացիներին 5.25–27)։ Պողոսը կոչ է անում քրիստոնյա ամուսիններին հրաժարվել իրենց ժամանակի սովորություններից և ձգտել համապատասխանելու Քրիստոսի քնքուշ սիրուն։

Եփեսացիներին 5.28–30 համարներում Պողոսը ավելացնում է նոր հիմնավորում՝ ինքնասիրությունը՝ քրիստոնյա ամուսինների սերն իրենց կանանց հանդեպ խրախուսելու համար: Պողոսը հանրահայտ ճշմարտություն է ներկայացնում. «Ոչ ոք իր անձը երբեք չի ատել» (ոչ մի ադեկվատ մարդ): Ամուսինները չեն վնասում իրենց և չեն ծեծում իրենց մարմինները։ Նրանք սնում և խնամում են այն (Եփեսացիներին 5.29)։ Քրիստոնյա կանանց նկատմամբ խստությունն ու բռնությունը վերացնելու նպատակով Պողոսը քրիստոնյա ամուսնուն հրավիրում է իրեն նույնացնել սեփական կնոջ հետ։ Պողոսն ասում է, որ նրանք այն աստիճան նույնն են իրենց կանանց հետ, որ վերջիններիս վնասելը ոչ այլ ինչ է, քան ինքնավնասում, իսկ խելամիտ մարդը նման բան չի անում։

Վերադառնալով Հիսուսի օրինակին՝ Պողոսը պնդում է, որ Քրիստոսը ևս Իր նկատմամբ քնքուշ հոգատարություն է ցուցաբերում՝ հոգ տանելով հավատացյալների մասին, որոնք Նրա մարմնի անդամներն են (Եփեսացիներին 5.29, 30)։ Պողոսը խորհուրդ է տալիս սեփական կանանց վերաբերվել այնպես, ինչպես կվերաբերվեին իրենց իսկ անձերին, և ինչպես Քրիստոսն է վերաբերվում իրենց։

`Պողոսը Հիսուսի օրինակը ներկայացնում է ինչպես կանանց, այնպես էլ ամուսիններին։ Ի՞նչ կարող եք սովորել Հիսուսից ձեր ընտանիքի անդամներին սիրելու հարցում։`