---
title:  Հետագա ուսումնասիրության համար
date:  01/09/2023
---

Կարդացե՛ք Էլեն Ուայթի Վկայություններ եկեղեցու համար գրքի 7-րդ հատորի 45–50 էջերի «Ամուսնական կյանքի պատասխանատվությունները» և Ադվենտիստական ընտանիք գրքի 114–120 էջերի «Փոխադարձ պարտավորություններ» գլուխները։

Էլեն Ուայթը շարունակաբար հորդորում է ամուսնական զուգընկերներին հրաժարվել միմյանց վերահսկելու փորձերից. «Մի՛ փորձեք միմյանց ստիպել ենթարկվել ձեր ցանկություններին։ Դուք չեք կարող դա անել և պահպանել միմյանց սերը։ Եղեք բարի, համբերատար և զուսպ, ուշադիր և քաղաքավարի»։ Ադվենտիստական ընտանիք, էջ 118։

Նա ուղղակիորեն խոսում է Կողոսացիներին 3.18 (և Եփեսացիներին 5.22–24) համարների մեկնաբանության ու կիրառման մասին. «Հաճախ հարց է տրվում. «Արդյո՞ք կինը սեփական կամք չպետք է ունենա»։ Աստվածաշունչը հստակորեն ասում է, որ ամուսինն ընտանիքի գլուխն է։ «Կանա՛յք, ձեր ամուսիններին հնազա՛նդ եղեք»: Եթե այս հրահանգն այսքանով ավարտվեր, կարող էինք ասել, որ կնոջ վիճակն իսկապես նախանձելի չէ: ... Շատ ամուսիններ նկատում են միայն այս հատվածը, սակայն եկեք կարդանք այդ նույն հրահանգի շարունակությունը. «…ինչպես վայել է Տիրոջով» [Կողոսացիներին 3.18]։ Աստված պահանջում է, որ կինը միշտ իր մտքում ունենա Աստծո վախն ու փառքը։ Ամբողջական հնազանդությունը տեղին է միայն Տեր Հիսուս Քրիստոսի նկատմամբ, ով փրկագնել է նրան որպես Իր զավակ Իր կյանքի անսահման գնով: ... Կա մեկը, ով կնոջ համար իր ամուսնուց բարձր է կանգնած. դա նրա Փրկիչն է, և նա պետք է հնազանդվի իր ամուսնուն այնպես, ինչպես Աստված է հրահանգել՝ «ինչպես վայել է Տիրոջով»»։ Ադվենտիստական ընտանիք, էջ 115, 116։

**Հարցեր քննարկման համար**

`Պատկերացրե՛ք, որ ինչ-որ մեկը վիճում է, թե Եփեսացիներին 5.21–33 համարները հնացած են և այլևս չեն վերաբերում քրիստոնեական հարաբերություններին, քանի որ ներկայացնում են ամուսնու իշխանության և գերիշխանության վրա հիմնված ամուսնության մոդել։ Ինչպե՞ս կպատասխանեիք։ Տեքստի ո՞ր մասերի վրա հիմնված կլիներ ձեր պատասխանը։`

`Ինչո՞վ կարող է Եփեսացիներին 5.21–33 հատվածներում ներկայացվող Պողոսի խորհուրդն օգնել նրանց, ովքեր հայտնվում են դժվարին ամուսնական հարաբերություններում։`

`Որոշ քրիստոնյաներ պնդում են, որ Ծննդոց 1-ին և 2-րդ գլուխներում նկարագրվող արարչագործության պատմությունը պարզապես փոխաբերություն է և անգամ մոտ չի կարող լինել նրան, ինչ իրականում տեղի է ունեցել էվոլյուցիայի միլիարդավոր տարիների ընթացքում։ Ի՞նչ է մեզ սովորեցնում այս պատմության բառացի ընկալման մասին այն, որ Պողոսը դրանից մեջբերում է անում։`

`Խորհե՛ք «մեկ մարմնի» թեմայի շուրջ։ Ինչպե՞ս է սա օգնում մեզ ավելի լավ հասկանալ ամուսնության սրբությունը, և ինչո՞ւ ամուսնացած զույգերը պետք է ամեն ինչ անեն այդ սրբությունը պահպանելու համար։`