### ԵՓԵՍԱՑԻՆԵՐԻՆ ԹՈՒՂԹԸ. ԻՆՉՊԵՍ ՀԵՏԵՎԵԼ ՀԻՍՈՒՍԻՆ ԴԺՎԱՐԻՆ ԺԱՄԱՆԱԿՆԵՐՈՒՄ

Եփեսացիներին ուղղված թղթում Պողոսը մեզ պատմում է հենց եփեսացիների մասին։ Եփեսոսում տեղի ունեցած վաղ քրիստոնեական առաքելության ոգևորիչ իրադարձություններից տարիներ անց եփեսացիները պայքարում էին իրենց քրիստոնեական հավատքը պահելու համար:

Պողոսը, որ ժամանակին մարտահրավեր էր նետել Հռոմեական կայսրության մեծությամբ չորրորդ այս քաղաքի համակարգին, այժմ հեռացված և բանտարկված է։ Գրելով նրանց բանտից՝ նա անհանգստանում է, որ Եփեսոսի հավատացյալները կարող են «վհատվել»՝ մի պահ մոռանալով, թե ինչ է նշանակում լինել Հիսուսի աշակերտները Եփեսոսի բարդ, քաղաքային և արմատապես հեթանոսական մշակույթում։ Թեև Պողոսի լսարանն արդեն քրիստոնյաներ են, նրա տոնն ասես դարձի կոչ լինի։ Նա ձգտում է կրկին լցնել նրանց քրիստոնեական հավատով, վառել Քրիստոսին նվիրվելու կրակը և հարություն տալ եկեղեցու՝ այս աշխարհում Աստծո մեծագույն գործի մաս կազմելու նրանց ոգևորությանը։

Քանի որ քրիստոնեական հավատն ամբողջովին Քրիստոսի մասին է, Պողոսը հիացմունք է ճառագում և երկրպագություն է մատուցում Նրան։ Անհաստատ քրիստոնյա աշակերտները կարող են վերագտնել իրենց ճիշտ ընթացքը միայն այն ժամանակ, երբ կրկին վերապրեն իրենց առաջին սերը Հիսուսի նկատմամբ և նորովի վստահեն Նրա շնորհին և զորությանը։ Պողոսն ընդգծում է Քրիստոսի բարձրացումը երկնքում բոլոր զորությունների և աստվածությունների վրա, որոնք ձգտում են յուրացնել Եփեսոսի հավատացյալների նվիրվածությունը։ Հիսուսն Աստծո ծրագրի նպատակն է, և այդ ծրագրում հավատացյալները՝ որպես եկեղեցի, կարևոր դեր են խաղում Քրիստոսով ամեն բան միավորելու Աստծո մտադրության մեջ։

Ձգտելով Եփեսոսի հավատացյալների մեջ նորովի վառել իրենց Տիրոջ հանդեպ նվիրվածության կրակը՝ նա չի նսեմացնում քրիստոնեական աշակերտության պահանջները։ Նա մանրամասնորեն նկարագրում է, թե ինչպիսին պետք է լինեն քրիստոնեական վարքը և քրիստոնեական համայնքը։ Քրիստոնյաները կանչված են Հոգով ներշնչված, Քրիստոսին պատվող, Աստծով ղեկավարվող երկրպագության։ Քրիստոսին նվիրվածությունը մեծ ազդեցություն ունի, թե ինչպես է մարդը գործում և խոսում։ Սիրել Քրիստոսին նշանակում է հարգել և գնահատել հավատակից եղբայրներին և քույրերին, հրաժարվել ստոր և անարգ կենսակերպից, որոնք այնքան անհագ կերպով տարածված են իրենց մշակույթում։ Դա նշանակում է եկեղեցու և ընտանիքի ներսի մեր հարաբերություններում ընդօրինակել Քրիստոսի անձնազոհությունը։ Դա նշանակում է Եփեսոսի բնակիչներին առաջարկել մարդկային գոյության նոր չափանիշներ։

Պողոսն իր նամակի զգալի մասում արտահայտում է իր ոգևորությունը այս նոր օրինակի համար, թե ինչ ասել է լինել մարդ Աստծո եկեղեցուն անդամակցելու միջոցով։ Նրան հատկապես ոգեշնչում է այն միտքը, որ Աստված մեկ եկեղեցում է միավորել մարդկության օտարացած մասերը՝ հրեաներին և հեթանոսներին։ Լինելով միասնական այնտեղ, ուր թշնամանք էր ակնկալվում, նրանք հնարավորություն ունեն ցուցադրելու Աստծո նոր հասարակության և գալիք թագավորության հատկանիշները։

Ընդգծելով Աստծո եկեղեցու մաս կազմելու կարևորությանը՝ Պողոսը եկեղեցին ներկայացնում է չորս տարբեր փոխաբերություններով։ Հավատացյալները կազմում են Քրիստոսի մարմինը՝ ցույց տալով իրենց նվիրվածությունը Քրիստոսին և իրենց միասնությունը։ Նրանք կենդանի տաճար են՝ կառուցված Գողգոթայի վրա Քրիստոսի զոհաբերության շնորհիվ, և այս տաճարում երկրպագվում է Աստված։ Նրանք Քրիստոսի հարսն են, որ սպասում են հարսանեկան մեծ արարողության, երբ Փեսան կգա և կհաստատի, որ հարսն Իրենն է։ Վերջին փոխաբերության մեջ նրանք Քրիստոսի բանակն են, որը խաղաղություն է տարածում Նրա անունով՝ Աստծո զորությամբ պայքարելով խավարի ուժերի դեմ, մինչ Քրիստոսը կվերադառնա։

Ուստի Եփեսացիներին թուղթը պատմում է հատկապես մեր ժամանակների մասին, երբ աշխարհի հրապույրը և ժամանակի ընթացքը սպառնում են բթացնել քրիստոնեական աշակերտության զգացողությունը։ Այն բարձրացնում է Քրիստոսին և ընդգծում է Նրան հետևելու կարևորությունը որպես Նրա եկեղեցու ներգրավված, ակտիվ անդամներ, մինչ ապրում ենք Նրա վերադարձի հույսով։ Այս եռամսյակ մենք արտոնություն ունենք աղոթքով ուսումնասիրելու Եփեսացիներին ուղղված թուղթը և նորովի զգալու դժվարին ժամանակներում Հիսուսին հետևելու ոգևորությունը։

Ջոն Մքվեյն ԱՄՆ Վաշինգթոնի Քոլեջ Փլեյս քաղաքի Ուոլա Ուոլա ադվենտիստական համալսարանի ռեկտորն ու դասավանդող պրոֆեսոր է, որտեղ նա ծառայում է 2006 թվականից։