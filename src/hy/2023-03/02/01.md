---
title:  Աստծո մեծ, քրիստոսակենտրոն ծրագիրը
date:  01/07/2023
---

### Այս շաբաթվա ուսումնասիրության համար կարդացե՛ք.
Եփեսացիներին 1.3–14,Եփեսացիներին 2.6, Եփեսացիներին 3.10, Կողոսացիներին 1.13, 14, Բ Օրենք 9.29։

> <p>Հիշելու համարը.<p>
> «Օրհնյալ է Աստված և մեր Տեր Հիսուս Քրիստոսի Հայրը, որ մեզ Քրիստոսով օրհնեց երկնքում ամեն հոգևոր օրհնությամբ» (Եփեսացիներին 1.3)։

Լուսնի վրա իր առաջին քայլերն անելուց քսանհինգ տարի անց Նիլ Արմսթրոնգը** շնորհակալական նամակ ուղարկեց բաց տիեզերքում ինքնուրույն տեղաշարժման համար նախատեսված սկաֆանդրը նախագծած ստեղծագործական թիմին։ Հենց այդ սկաֆանդրի մեջ էլ նա արել էր իր պատմական քայլերը լուսնի վրա։ Անվանելով այն «պատմության մեջ ամենաշատ լուսանկարված սկաֆանդրը» և կատակելով, որ այն շատ հաջող կերպով թաքցրել էր «դրանում գտնվողի տգեղ դեմքը»՝ Լինդոն Ջոնսոնի անվան Տիեզերական թռիչքների կառավարման կենտրոնում Արմսթրոնգը շնորհակալություն էր հայտնում «սկաֆանդրը ստեղծած բանդային՝ ամուր, վստահելի և գրեթե հաճելի» սկաֆանդրի համար, որը պահպանեց իր կյանքը։ Նամակում նա նրանց «քառորդ դար արժեցող շնորհակալություններ և շնորհավորանքներ» էր ուղարկել։

Եփեսացիներին ուղղված նամակը Պողոսն սկսում է գեղեցիկ շնորհակալական խոսքով՝ փառաբանելով Աստծուն Նրա հեղած օրհնությունների համար, որոնք նույնքան կենսական են հավատացյալների կյանքի համար, որքան սկաֆանդրն այն մարդու կյանքի, որը քայլում է լուսնի վրա։ Պողոսը հաստատում է, որ այս կենսական նշանակության օրհնությունները նրանց տրամադրելու նպատակով Աստված աշխատել է «աշխարհքի ստեղծումից առաջ» (Եփեսացիներին 1.4) և փառաբանում է Աստծուն՝ դարեր շարունակ ի շահ հավատացյալների գործելու համար։

Եփեսացիներին ուղղված այս նամակը յուրահատուկ արժեք է ձեռք բերում Պողոսի բացման խոսքի շնորհիվ, որը ցույց է տալիս, թե ինչպես է պատշաճում երկրպագել Աստծուն և փառաբանել Նրան այն առատ օրհնությունների համար, որոնք Նա տալիս է։