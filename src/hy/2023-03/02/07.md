---
title:  Հետագա ուսումնասիրության համար
date:  07/07/2023
---

Արդյո՞ք Եփեսացիներին 1.3–14 համարները սովորեցնում են, թե Աստված նախասահմանել է յուրաքանչյուր մարդու ապագան՝ ոմանց պարգևելով հավիտենական կյանք, իսկ ոմանց դատապարտելով հավիտենական մահվան։ Ցավոք, շատ մարդիկ են հավատում այս գաղափարին։ Այդուհանդերձ, եկե՛ք դիտարկենք ստորև ներկայացված գաղափարները.

Ներկայացված հատվածում Քրիստոսի դերը վճռորոշ է, քանի որ մեզ որդեգրելու աստվածային որոշումն իրականություն է դառնում «Հիսուս Քրիստոսի միջոցով» (Եփեսացիներին 1.5) կամ «Նրա միջոցով» (Եփեսացիներին 1.4, 11): Սա նշանակում է, որ Աստծո ընտրությունը և նախասահմանումը կիրառվում են բոլոր նրանց նկատմամբ, ովքեր ընտրում են հավատալ Քրիստոսին, սակայն Աստված չի ընտրում, թե ով փրկվի կամ կորչի։ Աստծո որոշումը կանխամտածված, նախասահմանված աստվածային պատասխանն է նրանց, ովքեր հավատում են Քրիստոսին։

Եփեսացիներին 1.3–14 համարները ընտանեկան հարաբերություններ պատկերող գեղեցիկ ձևով պատմում են Աստծո փրկության մասին։ Աստված «Հայրն» է, իսկ մենք Նրա «որդեգիր» զավակներն ենք (Եփեսացիներին 1.3–5), որոնք ստանում են Նրա օրհնություններն ամենայն առատությամբ (Եփեսացիներին 1.8)։ Աստծո որոշման և նախասահմանման լեզվական ոճը հարկավոր է հասկանալ ընտանեկան հարաբերություններ նկարագրող այս փոխաբերության լույսի ներքո։ Աստված հեռավոր ու անսիրտ դատավոր չէ, որ հեռվից որոշումներ է կայացնում։ Նա Իր բոլոր զավակների համար հոգատար Հայր է (տե՛ս Եփեսացիներին 3.15)։

Այն փաստը, որ Աստված հարգանքով է մոտենում մարդու ընտրությանը, արտացոլված է ինչպես Եփեսացիներին 1.3–14 համարներում (հատկապես Եփեսացիներին 1.13 համարը, որտեղ կարևոր են համարվում «լսելն» ու «հավատալը»), այնպես էլ նամակի այլ հատվածներում (Եփեսացիներին 2.8, Եփեսացիներին 3.17, Եփեսացիներին 4.1–6.20, որոնք բոլորն ընդգծում կամ ենթադրում են ազատ ընտրության ու հավատի արձագանքի հնարավորությունը) և Նոր Կտակարանի այլ հատվածներում (օրինակ՝ Ա Տիմոթեոսին 2.4, Գործք առաքելոց 17.22–31)։ Կամ ինչպես Էլեն Ուայթն է արտահայտել. «Աշխարհին ուղարկելով անօրինակ պարգևը` Իր Որդու կերպարի մեջ, Աստված ամբողջ երկիրը շրջապատել է շնորհի մթնոլորտով, որը նույնքան իրական է, որքան օդը` երկրագնդի շուրջը։ Բոլոր նրանք, ովքեր կձգտեն լինել այս կենսատու մթնոլորտում, կապրեն և կաճեն, մինչև հասուն տղամարդիկ և կանայք դառնան Քրիստոս Հիսուսի մեջ»։ Քայլեր դեպի Քրիստոս, էջ 68։

**Հարցեր քննարկման համար**

`Ուրիշ ի՞նչ փաստարկներ կավելացնեիք վերը նշվածներին, որոնք հաստատում են այն գաղափարը, որ Աստված չի ընտրում և որոշում, թե ով պետք է փրկվի, ով՝ կորչի։`

`Ո՞ւմ ընտրությունն է վերջնականապես որոշում՝ մարդն ունի՞ փրկություն Հիսուսի մեջ թե՞ ոչ։`

`«Նրանով փրկություն ունենք Իր արյան միջոցով, մեղքերի թողություն՝ համաձայն Իր շնորհի առատության» (Եփեսացիներին 1.7)։ Ինչպե՞ս է այս տեքստը բացատրում ու ցույց տալիս, որ փրկությունը բացառապես հավատով է, ոչ թե օրենքի գործերով։`