---
title:  Ընտրված և ընդունված Քրիստոսի միջոցով
date:  02/07/2023
---

Շնորհակալական խոսքում սովորաբար նկարագրվում են ստացված պարգևները։ Եփեսացիներին 1.3–14 համարներում Պողոսն ստացված պարգևների լայնածավալ ցուցակ է ներկայացնում և շնորհակալություն հայտնում Աստծուն Ավետարանի օրհնությունների համար։

Պողոսը փառաբանում է Աստծուն այն բանի համար, որ Նա «մեզ Քրիստոսով օրհնեց երկնքում ամեն հոգևոր օրհնությամբ» (Եփեսացիներին 1.3)։ Մենք հասկանում ենք, որ օրհնությունները հոգևոր են (հունարեն՝ պնեումատիկոս), քանի որ դրանք տրվում են Հոգու կողմից (պնեումա)։ Այսքանով Պողոսը եզրափակում է օրհնությունների թվարկումը և փառաբանում է Սուրբ Հոգու գործը հավատացյալների կյանքում (Եփեսացիներին 1.13, 14)։

Եփեսացիներին 1.3–6 համարներում Պողոսը ոգեշնչող ոճով ներկայացնում է, թե ինչպես է Աստված մեզ տեսնում Քրիստոսի մեջ։ Աշխարհի արարումից առաջ Աստված մեզ ընտրեց Քրիստոսի մեջ և սահմանեց, որ մենք պետք է «սուրբ և անարատ» կանգնենք Իր ներկայության մեջ (Եփեսացիներին 1.4, համեմատե՛ք Եփեսացիներին 5.27 համարի հետ) որպես թանկագին որդիներ և դուստրեր ինչպես արարման, այնպես էլ Քրիստոսի մեջ փրկագնման ուժով (Եփեսացիներին 1.5)։ Քանի որ նախքան արևը կսկսեր շողալ, Նա մշակել էր ռազմավարություն, որ «շնորհք ցույց տա մեզ այն Սիրելիով» (Եփեսացիներին 1.6)։ Կարճ ասած՝ Աստված կամենում է, որ մենք փրկվենք, և փրկությունը մենք կորցնում ենք բացառապես մեր սեփական մեղսավոր ընտրությունների պատճառով։

`Ի՞նչ է նշանակում Եփեսացիներին թղթում օգտագործվող «երկնքում» արտահայտությունը (տառացի՝ «երկնային վայրերում», Նոր կտակարանում այս արտահայտությունն օգտագործվում է միայն այստեղ)։ Ուսումնասիրե՛ք այս արտահայտության կիրառումները (տե՛ս Եփեսացիներին 1.3, 20, Եփեսացիներին 2.6, Եփեսացիներին 3.10, Եփեսացիներին 6.12, համեմատե՛ք «երկինքներ» արտահայտության կիրառման հետ Եփեսացիներին 3.15, Եփեսացիներին 4.10, Եփեսացիներին 6.9 համարներում)։`

Եփեսացիներին թղթում «երկնային վայրերում» (տառացի թարգմանությամբ), «երկինքներում» և «երկնքում» արտահայտությունները երկինքը ներկայացնում են որպես Աստծո բնակավայր (Եփեսացիներին 1.3, Եփեսացիներին 6.9), հոգևոր ուժերի գտնվելու (Եփեսացիներին 1.10, 20, 21, Եփեսացիներին 3.10, 15, Եփեսացիներին 6.12) և Քրիստոսի մեծարման և Հոր աջ կողմում նստելու վայր (Եփեսացիներին 1.20)։ Հավատացյալները ներկա պահին մուտք ունեն այս «երկնային վայրեր», ուր առաջարկվում են հոգևոր օրհնություններ Քրիստոսի միջոցով (Եփեսացիներին 1.3, Եփեսացիներին 2.6)։ Ու թեև «երկինքները» հավատացյալների համար օրհնության վայր են դարձել, դրանք շարունակում են մնալ չար ուժերի հակամարտության վայրը, որոնք վիճարկում են Քրիստոսի գերիշխանությունը (Եփեսացիներին 3.10, Եփեսացիներին 6.12)։

`Խորհե՛ք Եփեսացիներին 1.4 համարի շուրջ, որն ասում է, որ մենք ընտրվել ենք Քրիստոսի միջոցով «աշխարհի ստեղծումից առաջ»։ Ի՞նչ է դա նշանակում։ Ինչպե՞ս է դա մեզ բացահայտում մեր նկատմամբ ունեցած Աստծո սերը և մեզ փրկելու Նրա փափագը։`