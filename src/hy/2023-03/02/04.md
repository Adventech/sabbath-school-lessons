---
title:  Աստծո մեծ, քրիստոսակենտրոն ծրագիրը
date:  04/07/2023
---

`Ո՞րն է Աստծո՝ «ժամանակների լրման» ծրագիրը, և որքա՞ն լայն է դրա ընդգրկույթը։ Եփեսացիներին 1.9, 10։`

Պողոսն Աստծո ծրագրին երեք բնորոշում է տալիս։ Այն (1) «Իր կամքի խորհուրդն է», (2) «Իր բարեհաճությունը» և (3) «ժամանակների՝ իրենց լրումին հասնելու» ծրագիրը։ Ո՞րն է Աստծո վերջնական ծրագիրը։ Հիսուսի մեջ միաբանել ամեն ինչ, ամեն տեղ։

Ծրագիրը նկարագրելու համար Պողոսն օգտագործում է հունարեն անակեֆալայոսաստթայ արտահայտիչ և պերճախոս բառը, որը նշանակում է «բովանդակել» ամեն բան Քրիստոսի մեջ (կամ Քրիստոսը «գլխավորում» է ամեն բան)։ Հիսուսը գլխավորում է Աստծո վերջնական, վախճանաբանական*** ծրագիրը։ Քրիստոսակենտրոն այս ծրագիրը նախագծվել էր դեռևս «աշխարհի ստեղծումից առաջ» (Եփեսացիներին 1.4) և այնքան լայնամասշտաբ է, որ ընդգրկում է ողջ ժամանակը («ժամանակների լրումը») և տիեզերքը («ամեն բան … ինչ որ երկնքում է և ինչ որ երկրի վրա»)։ Քրիստոսի մեջ այս միաբանությունը Պողոսը հայտարարում է Աստծո մեծ նպատակը տիեզերքի համար։

«Ժամանակների լրմանը» (Եփեսացիներին 1.10) վերաբերող Աստծո ծրագիրը քննարկելիս Պողոսը ներկայացնում է մի թեմա, որը հետագայում զարգացնելու է նամակում։ Աստված սկսում է արմատներով դեպի Հիսուսի մահ, հարություն, համբարձում և բարձրացում (Եփեսացիներին 1.15–2.10) հասնող ամեն բան միաբանելու Իր ծրագիրը՝ հիմնադրելով եկեղեցին և դրանում միաբանելով մարդկության անհավասար տարրերին՝ հրեաներին ու հեթանոսներին (Եփեսացիներին 2.11–3.13)։

Այս կերպ եկեղեցին ազդանշան է տալիս չար ուժերին, որ Աստծո ծրագիրն իրականացման փուլում է, և նրանց մոլորեցնող իշխանությանը շուտով վերջ կդրվի (Եփեսացիներին 3.10)։ Ինչպես Աստվածաշունչն է ասում. «Վա՜յ երկրին ու ծովին, որովհետև ձեզ մոտ իջավ դևը, որ մեծ բարկություն ունի՝ իմանալով, որ քիչ ժամանակ ունի» (Հայտնություն 12.12)։

Պողոսի նամակի վերջին հատվածն սկսվում է միաբանության նախանձախնդիր հորդորով (Եփեսացիներին 4.1–16)։ Պողոսը նույն ոգով շարունակում է հորդորել խուսափել միաբանությանը վնասող վարքից և դրա փոխարեն հավատակից եղբայրների հետ համախմբվածություն ու միասնություն ստեղծել (Եփեսացիներին 4.17–6.9)։ Իր խոսքը նա եզրափակում է եկեղեցու՝ որպես միաբան բանակ հիացական նկարագրությամբ, որը մեծ խանդավառությամբ մասնակցում է Քրիստոսի անունով խաղաղություն հաստատելու գործին (Եփեսացիներին 6.10–20)։

`Ինչպե՞ս կարող եք ընդունել (և փառաբանել Աստծուն դրա համար), որ Հիսուս Քրիստոսի միջոցով ձեր ստացած փրկագնումը վիթխարի և ընդգրկուն մի բանի՝ ամեն բան Քրիստոսի մեջ միաբանելու Աստծո մշակված ու վերջնական ծրագրի անքակտելի մասն է։`