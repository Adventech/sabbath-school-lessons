---
title:  Ապրելով Նրա փառքի գովքի մեջ
date:  05/07/2023
---

`«Նրանով մենք էլ ժառանգություն ստացանք՝ հետևելով Նրա նախասահմանած ծրագրին, որ ամեն բան հաջողեցնում է Իր կամքի խորհրդի համաձայն, որպեսզի Իր փառքի գովքը լինենք մենք, որ Քրիստոսին առաջինը հուսացողներն ենք» (Եփեսացիներին 1.11, 12)։`

Եփեսոսի հավատացյալներն ասես կորցրած լինեին այն հստակ պատկերացումը, թե ով են իրենք որպես քրիստոնյաներ, ասես «վհատված» լինեին (տե՛ս Եփեսացիներին 3.13)։ Շարունակելով ավելի վաղ իր ասածները (Եփեսացիներին 1.3–5)՝ Պողոսը կամենում է նորից ամրապնդել նրանց ինքնությունը որպես քրիստոնյաներ։ Հավատացյալները տարատեսակ աստվածությունների կամ աստղային ուժերի բախտաբերի և քմահաճ որոշումների զոհեր չեն։ Նրանք Աստծո զավակներն են (Եփեսացիներին 1.5) և Քրիստոսի միջոցով բազում օրհնություններ ստանալու հնարավորություն ունեն՝ Աստծո խորագույն խորհրդի և հավիտենական որոշումների շնորհիվ։ Նրանց կյանքում գործում են Աստծո նպատակը, խորհուրդը և կամքը (Եփեսացիներին 1.11)՝ համաձայն ամեն բան Քրիստոսի միջոցով միաբանելու Աստծո է՛լ ավելի լայնամասշտաբ ծրագրի (Եփեսացիներին 1.10)։ Աստծո առաջ կանգնելիս նրանք կարող են անսասան վստահություն ունենալ, ինչպես նաև համոզված լինել Նրա տրամադրած օրհնությունների արդյունավետության հարցում։ Նրանց կյանքը պետք է հռչակի Եփեսացիներին 1.3–14 համարների լուրը։ Օրհնյա՛լ լինի Աստված և մեր Տեր Հիսուս Քրիստոսի Հայրը։

`Համեմատե՛ք «ժառանգություն» գաղափարի կիրառությունները Եփեսացիներին 1.11, 14, 18 համարներում։ Ըստ ձեզ՝ ինչո՞ւ է այս գաղափարը կարևոր Պողոսի համար։`

Երբևէ որևէ մեկի մահվանից հետո ժառանգություն ստացե՞լ եք։ Գուցե որևէ բարեկամ ձեզ ժառանգություն է թողել թանկարժեք զարդեր կամ զգալի գումար։ Ըստ Պողոսի՝ Հիսուսի մահով քրիստոնյաները ժառանգություն են ստացել Աստծուց (Եփեսացիներին 1.14) և «ժառանգություն» են դարձել Աստծո համար (Եփեսացիներին 1.18)։

Հին Կտակարանում Աստծո ժողովուրդը երբեմն համարվում է Նրա «ժառանգությունը» (Բ Օրենք 9.29, Բ Օրենք 32.9, Զաքարիա 2.12)։ Աստծո ժառանգությունը լինելու կամ դառնալու այս իմաստը հստակորեն արտահայտվում է Եփեսացիներին 1.18 համարում և ամենայն հավանականությամբ նաև Եփեսացիներին 1.11 համարի իմաստն է (որն այդ դեպքում «Նրանով մենք էլ ժառանգություն ստացանք» տարբերակի փոխարեն կարող է թարգմանվել «Նրանով մենք էլ ժառանգություն դարձանք»)։ Որպես սեփական քրիստոնեական ինքնության կարևորագույն բաղկացուցիչ՝ Պողոսը կամենում է, որ հավատացյաները գիտակցեն իրենց արժեքն Աստծո համար։ Նրանք ոչ միայն ժառանգություն են ստանում Աստծուց (Եփեսացիներին 1.14, Եփեսացիներին 3.6, համեմատե՛ք Եփեսացիներին 5.5 համարի հետ), այլևս հենց իրենք Աստծո ժառանգությունն են։

`Ի՞նչ տարբերություն կա ինչ-որ բան աշխատանքի շնորհիվ և որպես ժառանգություն ստանալու միջև։ Ինչպե՞ս է այս գաղափարն օգնում հասկանալ, թե ինչ է տրվել մեզ Հիսուսի մեջ։`