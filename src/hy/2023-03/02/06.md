---
title:  Սուրբ Հոգի՝ կնիք և գրավական
date:  06/07/2023
---

`Եփեսացիներին 1.13, 14 համարներում Պողոսը հակիրճ ներկայացնում է իր ընթերցողների դարձի պատմությունը։ Ի՞նչ քայլեր են բերված այս պատմության մեջ։`

Հավատացյալների կյանքում Սուրբ Հոգու կարևորության մասին խոսելիս Պողոսն օգտագործում է Հոգու երկու պատկեր կամ փոխաբերություն։ Նախ նա ներկայացնում է Սուրբ Հոգին որպես «կնիք»՝ բացատրելով այն որպես Հոգու կնքող ներկայություն, որն սկսվում է մարդու դարձի պահից։ Հին ժամանակներում կնիքներն օգտագործվում էին բազմաթիվ գործառույթների համար՝ օրենքներ ու համաձայնագրեր վավերացնելու, բովանդակության գերազանց որակը կամ քանակությունը հաստատելու (օրինակ՝ Եզեկիել 28.12), ինչպես նաև գործարքներ (օրինակ՝ Երեմիա 32.10–14, 44), պայմանագրեր, նամակներ (օրինակ՝ Գ Թագավորների 21.8) և կտակներ ու որդեգրումներ վավերացնելու համար։ Կնիքը խոսում էր այն կրողի ինչպես պատկանելության, այնպես էլ պաշտպանության մասին։ Սուրբ Հոգու ներկայությունը հավատացյալների կյանքում նույնականացնում է նրանց որպես Աստծուն պատկանողներ, ինչպես նաև հաստատում նրանց պաշտպանելու Աստծո խոստումը (համեմատե՛ք Եփեսացիներին 4.30 համարի հետ): Նրանք «խոստացված Սուրբ Հոգով» կնքվեցին (Եփեսացիներին 1.13)։

«Պողոսն ուղիղ հայտարարում է, որ այն պահին, երբ մարդն իր կյանքը նվիրաբերում է Հիսուսին և հավատում է Նրան, Սուրբ Հոգին կնքում է (հունարեն՝ սֆրագիձո) նրան Քրիստոսով փրկագնման օրվա համար։ Ի՜նչ հրաշալի ազատագրող և վստահություն պարգևող ճշմարտություն։ Աստծո Հոգին Քրիստոսի հետևորդներին կնքում է փրկության կնիքով հենց այն պահին, երբ նրանք առաջին անգամ հավատում են»։ Իրժի Մոսկալա, «Վերջին ժամանակների սխալ մեկնաբանված խնդիրները. ադվենտիզմի հինգ առասպելները», Ադվենտիստական աստվածաբանական կազմակերպության օրաթերթ 28, համար 1 (2017), էջ 95։

Երկրորդ փոխաբերությունը, որը Պողոսը կիրառում է Սուրբ Հոգու նկարագրության համար, «գրավականի» համանմանությունն է։ Սուրբ Հոգին մեր ժառանգության գրավականն ու երաշխիքն է, որ սպասում է այն պահին, թե երբ է ժառանգությունն ամբողջությամբ հանձնվելու (համեմատե՛ք Բ Կորնթացիներին 1.22, Բ Կորնթացիներին 5.5 համարների հետ)։

«Գրավական» թարգմանված արրաբոն բառը եբրայերենից փոխառված բառ է, որը լայնորեն կիրառվում էր նորկտակարանյան ժամանակների սովորական և կոյնե**** հունարենում և նշանակում էր «նախնական վճար», «կանխավճար», ինչը ենթադրում է, որ վճարողը դեռևս պետք է լրացուցիչ վճարում իրականացնի։

Ուշադրությո՛ւն դարձրեք, որ հավատացյալները ոչ թե վճարում են այս կանխավճարը, այլ ստանում են այն Աստծուց։ Պողոսն ասում է, որ Սուրբ Հոգու թանկագին ներկայությունը հավատացյալների կյանքում փրկության և փրկագնման ամբողջական ժառանգության կանխավճարն է, իսկ ամբողջական ժառանգությունը կտրվի Քրիստոսի վերադարձով։ Մենք միայն պետք է երախտապարտ և հնազանդ սրտով ընդունենք այն, ինչ մեզ առաջարկվել է Հիսուսի մեջ։