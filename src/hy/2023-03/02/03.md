---
title:  Թանկարժեք փրկագնում, շռայլ ներում
date:  03/07/2023
---

Պողոսի լսարանի կյանքում մեղքը խավար, իշխող ուժ էր։ Պողոսը նկարագրում է նրանց նախկին կյանքը որպես կենդանի մեռելների՝ «մեռած էիք հանցանքների ու մեղքերի պատճառով» (Եփեսացիներին 2.1). նրանք «ընթանում» և ապրում էին այնպես, ինչպես սատանան էր հրամայում (Եփեսացիներին 2.1–3)։ Լինելով մեղքի և սատանայի գերիները՝ նրանք սեփական ջանքերով փրկվելու ուժ և կարողություն չունեին։ Նրանց օգնություն էր հարկավոր։ Աստված այդ օգնությունը ցուցաբերեց Քրիստոսի միջոցով կատարած Իր ողորմած քայլերով, և Պողոսը փառաբանում է շնորհով Աստծուց տրված ևս երկու օրհնություն հավատացյալների կյանքում՝ փրկությունն ու ներումը։

`Կարդացե՛ք Եփեսացիներին 1.7, 8 համարները։ «Փրկություն» գաղափարը հաճախ է օգտագործվում Նոր Կտակարանում։ Համեմատե՛ք այդ գաղափարի կիրառումը Կողոսացիներին 1.13, 14, Տիտոսին 2.13, 14 և Եբրայեցիներին 9.15 համարներում։ Այս տեքստերն ի՞նչ ընդհանուր թեմա ունեն Եփեսացիներին 1.7, 8 համարների հետ։`

Եփեսացիներին 1.7 համարում «փրկություն» թարգմանված հունարեն բառը ապոլուտրոսիս բառն է, որն օգտագործվել է ստրուկի համար ազատություն գնելու կամ գերուն ազատելու համար վճարելու համատեքստում։ Ասես լսելիս լինենք իր ապրանքը աճուրդում վաճառող ստրկատիրոջ ձայնը և ստրուկի երկաթե շղթաների սառը կափկափոցը։ Նոր Կտակարանում փրկագնումը շեշտադրում է ստրուկներին ազատագրելու թանկ գինը։

Մեր փրկության համար ծայրահեղ մեծ գին է վճարված. «Նրանով (Հիսուսով) փրկություն ունենք Իր արյան միջոցով» (Եփեսացիներին 1.7)։ Փրկագնման գաղափարը փառաբանում է նաև Աստծո շնորհաշատ առատաձեռնությունը մեր ազատության համար այդքան մեծ գին վճարելու հարցում։ Աստված վերադարձնում է մեր ազատությունն ու արժանապատվությունը։ Մենք այլևս գերեվարված չենք։

«Լինել փրկագնված նշանակում է արժանանալ մարդավայել վերաբերմունքի։ Դա նշանակում է դառնալ երկնքի քաղաքացի, ոչ թե երկրի վրա ստրուկ մնալ»։ Էլիսթեր Է. Մակգրաթ, Ի՞նչ էր անում Աստված խաչի վրա (Գրանդ Րափիդս, Միչիգան, Զոնդերվան, 1992), էջ 78։

Հատկապես կարևոր է հասկանալ, որ այն գաղափարը, թե Աստված փրկագնման գինը վճարում է սատանային, միջնադարյան հերձվածողություն է։ Աստված սատանային ոչինչ պարտք չէ և ոչինչ չի վճարում նրան։

Գողգոթայի «փաթեթը» ներառում է նաև մեր «մեղքերի թողությունը» (Եփեսացիներին 1.7)։ Խաչին գամված Քրիստոսն Իր վրա վերցրեց մեր՝ ինչպես գործած, այնպես էլ դեռևս գործելիք մեղքերի գինը «և ջնջեց մեր դեմ դատավճռի ձեռագիրը» (Կողոսացիներին 2.14)։ Քրիստոսի միջոցով իրականացնելով փրկագնման և ներման Իր գործը՝ Աստված գործում է որպես մեր շռայլ Հայր՝ «համաձայն Իր շնորհի առատության, որ ավելացավ մեր մեջ» (Եփեսացիներին 1.7, 8)։

`Ի՞նչ է ձեզ համար նշանակում այն փաստը, որ Քրիստոսի քավիչ զոհով դուք ներված ու փրկագնված եք։ Ի՞նչ անել, եթե ձեզ դրան անարժան եք համարում (իրականում դուք անարժան եք, և հենց սա է խաչի ողջ իմաստը)։`