---
title:  Հետագա ուսումնասիրության համար
date:  15/09/2023
---

«Մեր գործը բարդ է, և որպես Հիսուսի հավատարիմ զինվորներ՝ մենք պետք է արյունոտ դրոշը տանենք թշնամու ամրոցներ։ «Մեր պատերազմն արյան և մարմնի դեմ չէ, այլ իշխանությունների և պետությունների դեմ, այս խավար աշխարհի տիրակալների դեմ, երկնքում գտնվող չար ոգիների դեմ»։ Եթե համաձայնվենք վայր դնել մեր զենքերը, իջեցնել արյունոտ դրոշը, դառնալ սատանայի գերիներն ու ծառաները, գուցե և ազատվենք պայքարից և տառապանքից։ Սակայն այդ խաղաղությունը ձեռք կբերվի միայն Քրիստոսին ու երկինքը կորցնելու գնով։ Մենք չենք կարող ընդունել խաղաղություն նման գնով։ Մենք նախընտրում ենք մինչև երկրի պատմության ավարտը ձգվող պատերազմ, քան խաղաղություն՝ հավատուրացության և մեղքի գնով»։ Էլեն Ուայթ, Ռևյու ընդ հերալդ, 1888թ. մայիսի 8։

Ինչպե՞ս են Եփեսացիներին 6.10–20 համարներն առնչվում Հայտնություն գրքի հետ։ Այս հատվածում ի ցույց է դրվում միևնույն հիմնական տեսակետը վերջին օրվա իրադարձությունների կամ վախճանաբանության վերաբերյալ, ինչը հանդիպում է նաև Հայտնություն գրքում (տե՛ս Հայտնություն 12, Հայտնություն 16.12–16, Հայտնություն 19.17–21, Հայտնություն 20.7–10)։ Երկու դեպքում էլ Աստծո ժողովուրդը ենթարկվում է թշնամու հարձակմանը, որը գտնվում է «երկնքում» ու «գործուն և հզոր է ներկա դարաշրջանում»։ Երկու դեպքում էլ Աստծո ժողովուրդը քաջալերվում է «ապագա դարաշրջանի հույսով»։ Ավելին, «երկու սցենարներն էլ բացահայտորեն մատնանշում են վերջնական ճակատամարտը, երբ թշնամին վերջնականապես պարտություն կկրի, որից հետո հավիտենապես կհաստատվի նոր դարաշրջանը», նոր դարաշրջան, որտեղ «Աստծո ժողովրդի վերջին փառավոր վիճակը» և թշնամու «մշտնջենական կործանումը» ակնհայտ կլինեն։ (Տե՛ս Յորդան Կալև Ժեկով, Եփեսացիներին թղթի վախճանաբանությունը (Օսյեկ, Խորվաթիա, Ավետարանական աստվածաբանական ճեմարան, 2005 թ.), էջ 217, 233–235)։

**Հարցեր քննարկման համար**

`Ե՞րբ եք առավել հստակորեն դիմակայել խավարի ուժերին։ Որո՞նք են եղել այդ ժամանակներում ամենաօգտակար ռազմավարությունները։`

`Ըստ Եփեսացիներին 6.10–20 համարների՝ ինչպե՞ս կծառայեիք մեկին, ով հատկապես ճնշված է «չարի հոգևոր ուժերի» կողմից (Եփեսացիներին 6.12)։`

`Ինչպե՞ս ենք տարբերակում և մերժում «սատանայի հնարները» (Եփեսացիներին 6.11)։ Օրինակ, որքա՞ն հաճախ եք պատրաստ հրաժարվել ձեր հավատից, քանի որ զգում եք, որ չափազանց մեղավոր եք, այլասերված և փրկվելու ենթակա չեք։ Ո՞վ է ձեր գլխում դնում այդ միտքը՝ Քրիստո՞սը, թե՞ խավարի ուժերը։ Հատկապես նման ժամանակներում ինչո՞ւ պետք է խնդրենք այն հրաշալի խոստումները, որոնք մեզ տրվել են Հիսուսի միջոցով։`