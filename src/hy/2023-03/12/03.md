---
title:  Ուժ գտնելով Քրիստոսի մեջ
date:  11/09/2023
---

Պողոսն ավարտում է իր նամակը մարտական հզոր կոչով, որը միավորում է նամակի համար կարևոր թեմաներ և գաղափարներ։ Որպես սկիզբ՝ նա հայտարարում է եզրափակման հիմնական թեման հրամանատարի մարտական կոչի տոնով. «Այսուհետև զորացե՛ք Տիրոջով ու Նրա զորության ուժով» (Եփեսացիներին 6.10)։ Հատվածի մնացած մասը՝ Եփեսացիներին 6.11–20 համարները, մանրամասնորեն ներկայացնում են այս ծավալուն թեման։

`Կրկի՛ն կարդացեք Եփեսացիներին 6.10–20 համարները։ Ինչպե՞ս եք տեսնում Պողոսի տեսակետում առանցքային դեր զբաղեցնող մեծ պայքարի իրողությունը, որի մասնակիցները տառացիորեն գերբնական ուժեր են։ Ինչո՞ւ է այս կարևոր ճշմարտությունը միշտ մտապահելն այդքան կարևոր Աստծո հետ մեր ամենօրյա հարաբերություններում։`

Պողոսը Քրիստոսին ներկայացնում է որպես հավատացյալների ուժի Աղբյուր իր «Տիրոջով ու Նրա զորության ուժով» արտահայտությամբ (Եփեսացիներին 6.10), քանի որ «Տեր» բառը վերաբերում է Քրիստոսին, ինչպես շատ հաճախ դա տեղի է ունենում Եփեսացիներին գրքում (Եփեսացիներին 2.21, Եփեսացիներին 4.1, 17, Եփեսացիներին 5.8, Եփեսացիներին 6.1, 21)։ «Եկեղեցու ուժը նրա հարություն առած Տիրոջ՝ պատերազմի իր Հրամանատարի ամենակարողության մեջ է»։ Գ. Գ. Ֆինդլի, Եփեսացիներին ուղղված նամակը (Նյու Յորք, Ռեյ Լոնգ և Ռիչարդ Ռ. Սմիթ, 1931), էջ 398։

Եփեսացիներին 6.10 համարում Պողոսն օգտագործում է զորություն և ուժ հոմանիշները՝ ընդգծելու իր միտքը։ Եկեղեցու դրսևորած ուժը հավատացյալների ժառանգական ուժը չէ. այն ստացված է, իսկ դրա աղբյուրը Տերն է՝ Քրիստոսը։ Պողոսն այստեղ ամփոփում է նամակի մի կարևոր թեմա՝ հավատացյալներին տրամադրվող Աստծո զորությունը (Եփեսացիներին 1.19–22, Եփեսացիներին 2.4–6, Եփեսացիներին 3.16, 17)։ Ընթացիկ և ապագա բոլոր փորձությունները հաղթահարելու ուժը պետք է ստանալ հարություն առած և բարձրացված Քրիստոսից։

Թեև սկզբնական հորդորում ասվում է, որ Քրիստոսն է հավատացյալներին ուժ տրամադրում (Եփեսացիներին 6.10), այդուհանդերձ, Աստվածության երեք անդամներն էլ զբաղված են չարի դեմ հոգևոր պայքարում նրանց զորացնելու գործով։ Աստված (Հայրը) հասանելի է դարձնում Իր սեփական զենքերը՝ որպես «Աստծո սպառազինություն» (Եփեսացիներին 6.11, 13, համեմատե՛ք Եսայի 59.17 համարի հետ)։ Ավելի վաղ Պողոսը նշում է, որ Հոգին ակտիվ է հավատացյալներին զորացնելու գործում՝ աղոթելով, որ Աստված «ըստ Իր հարուստ փառքի զորություն տա ձեզ՝ Իր Հոգու միջոցով ներքնապես ամրանալու» (Եփեսացիներին 3.16)։ Այստեղ Հոգին է կրում սուրը՝ «Հոգու սուրը, որ Աստծու խոսքն է» (Եփեսացիներին 6.17)։ Բացի այդ, հավատացյալներին խորհուրդ է տրվում. «Ամեն ժամ աղոթե՛ք և խնդրե՛ք Հոգով» (Եփեսացիներին 6.18)։ Պողոսը կամենում է, որ իր լսարանը հասկանա, որ Սուրբ Երրորդությունը լիովին ներգրավված է չար ուժերի դեմ պայքարի համար նրանց զինելու գործում։