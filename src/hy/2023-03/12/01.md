---
title:  Ամուր կանգնելու կոչ
date:  09/09/2023
---

### Այս շաբաթվա ուսումնասիրության համար կարդացե՛ք.
Եփեսացիներին 6.10–20, Բ Օրենք 20.2–4, Հռոմեացիներին 13.11–14, Ա Թեսաղոնիկեցիներին 5.6–8, Ա Կորնթացիներին 15.23, 24։

> <p>Հիշելու համարը.<p>
> «Այսուհետև զորացե՛ք Տիրոջով ու Նրա զորության ուժով։ Եվ Աստծու սպառազինությա՛մբ զգեստավորվեք, որպեսզի կարողանաք սատանայի հնարներին դիմադրել» (Եփեսացիներին 6.10, 11)։

Քնաթաթախ ծառան առավոտ վաղ դուրս է գալիս իր կացարանից և տագնապալի տեսարանի ականատես դառնում՝ թշնամու՝ մինչև ատամները զինված բանակը, «ինչպես նաև ձիերն ու կառքերը շրջապատել էին քաղաքը»։ Խոսելու ունակությունը գրեթե կորցրած՝ նա հազիվ է կարողանում Եղիսե մարգարեին հայտնել լուրը և հարցնել. «Վա՜յ, տե՛ր իմ, ի՞նչ անենք»:

Եղիսեն պատասխանում է. «Մի՛ վախեցիր, որովհետև մեզ հետ եղողներն ավելի շատ են, քան նրանց հետ եղողները»։ Ծառայի դեմքին այս հայտարարությանը հավատալու և վստահելու ոչ մի նշույլ չի հայտնվում։ Եղիսեն մոտենում է նրան ու աղոթք անում նրա համար. «Ո՜վ Տեր, բացի՛ր սրա աչքերը, որ տեսնի»։ Մարգարեի աղոթքն անմիջապես պատասխան է ստանում։ Ծառան նորից մոտենում է պատվարին, սակայն այս անգամ նրա աչքերից վերցված էր անտեսանելին քողարկող վարագույրը։ Այս անգամ նա տեսնում է ոչ թե մեկ, այլ երկու բանակ։ «Եվ Տերը բացեց ծառայի աչքերը, և նա տեսավ, որ Եղիսեի շուրջը սարը լիքն էր հրեղեն ձիերով ու կառքերով» (Դ Թագավորների 6.15–17)։

Եփեսացիներին 6.10–20 համարները գրելիս Պողոսն աղոթում է, որպեսզի հավատացյալներն աստվածային տեսողություն ստանան և կարողանան տեսնել մեծ պայքարի ամբողջական իրականությունն ու հուսադրվեն նրանից, ինչ այն բացահայտում է իրենց համար։