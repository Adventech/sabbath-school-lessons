---
title:  Մեծ պայքարը Պողոսի նամակներում
date:  12/09/2023
---

`Կարդացե՛ք Հռոմեացիներին 13.11–14, Ա Թեսաղոնիկեցիներին 5.6–8 և Բ Կորնթացիներին 10.3–6 համարները։ Ի՞նչ առնչություն ունեն դրանք Եփեսացիներին 6.10–20 համարների հետ։ Ըստ ձեզ՝ ինչո՞ւ է Պողոսը նման պատկերավոր խոսք օգտագործում։`

Իր նամակներում Պողոսը հաճախ է օգտագործում ռազմարվեստին վերաբերող պատկերավոր բառապաշար՝ կոչ անելով հավատացյալներին ընդօրինակել գովելի զինվորական վարքագիծը։ Եփեսացիներին 6.10–20 համարները ներկայացնում են ռազմարվեստի բառապաշարի նրա ամենաերկար և կենտրոնացված օգտագործումը, սակայն այս ոճը Ավետարանի պատմությունը հասկանալու ու ներկայացնելու նրա հիմնական գործիքներից մեկն է։ «Իշխանություններին և պետություններին» խաչի վրա հաղթելով (Կողոսացիներին 2.15)՝ բարձրացված Քրիստոսն այժմ ներկայացնում է այդ հաղթանակի արդյունքները Իր դիրքից՝ որպես ամեն իշխանության վրա բարձրացված Տեր (Փիլիպպեցիներին 2.9–11)։ Հավաքագրելով Իր հետևորդներին որպես տիեզերական պատերազմի մարտիկներ՝ Քրիստոսն առաջնորդում է լույսի զորքերը դեպի հաղթանակի մեծ օր (Ա Կորնթացիներին 15.54–58, Բ Թեսաղոնիկեցիներին 2.8, Հռոմեացիներին 16.20)։ Հղում անելով Պողոսի ռազմական սիմվոլիզմի օգտագործման վրա՝ տեսնում ենք, որ նա հասկանում է, որ բարու և չարի միջև մղվող պայքարը «երկարատև տիեզերական պատերազմ է. երկու բանակներ դարեր շարունակ պայքարում են միմյանց դեմ, մինչև որ մեկը վերջնական հաղթանակ է տոնում»։ Փիթեր Ու. Մաքի, Սուրբ Պողոսի տիեզերական պատերազմի առեղծվածը՝ Ավետարանի ռազմական տարբերակը (Նյու Յորք, Պիթեր Լանգ Փանլիշինգ, 1998), էջ 1։

Եփեսացիներին ուղղված թուղթը ևս աչքի է ընկնում տիեզերական պատերազմի թեմայով, որին այդքան հաճախ է անդրադառնում Պողոսը։ Իր «ի զե՛ն» կոչում (Եփեսացիներին 6.10–20) Պողոսը ի մի է բերում տիեզերական պայքարի բաղադրիչները. Աստծո՝ հավատացյալներին մեծ «զորությամբ» զորացնելը (Եփեսացիներին 1.18–20, Եփեսացիներին 3.16, 20), Քրիստոսի հաղթանակն ու բարձրացումը չար ուժերի նկատմամբ (Եփեսացիներին 1.20–23), հավատացյալները՝ որպես ժամանակին մեռածների բանակ, որն այժմ հարություն է առել և զորացել բարձրացված Քրիստոսի հետ իր նույնությամբ և կարող է պայքարել իր նախկին խավար տիրոջ դեմ (Եփեսացիներին 2.1–10), եկեղեցու դերը չարի ուժերին իրենց գալիք կործանումը բացահայտելու գործում (Եփեսացիներին 3.10), Սաղմոսներ 68.18 համարի օգնությամբ Քրիստոսին որպես հաղթանակած, աստվածային Ռազմիկի ներկայացնելը (Եփեսացիներին 4.7–11) և Ավետարանի հանդերձները «հագնելու»՝ հավատացյալներին ուղղված կոչը (տե՛ս Եփեսացիներին 4.20–24)։ Աստծո «սպառազինությունը» հագնելու կոչը մեզ օգնում է հասկանալ տիեզերական հակամարտության կարևոր դերը, բայց մենք նաև պետք է հաստատակամ մնանք այն համոզման մեջ, որ մասնակցում ենք Քրիստոսի վերջնական հաղթանակին։

`Ինչպե՞ս եք անձամբ զգացել ոչ միայն այս տիեզերական հակամարտության, այլև այն հաղթանակի իրականությունը, որը մենք կարող ենք ունենալ Հիսուսի միջոցով։ Ինչո՞ւ է Նրա հաղթանակը հասկանալն այդքան հիմնարար մեր հույսի և փորձառության համար։`