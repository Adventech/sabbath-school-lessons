---
title:  Կանգնած մարտի դաշտում
date:  13/09/2023
---

`Կարդացե՛ք Եփեսացիներին 6.10–20 հատվածները՝ ուշադրություն դարձնելով Պողոսի օգտագործած բայերին։ Ինչո՞ւ են դրանք այդքան կարևոր նրա համար։`

Պողոսի ռազմական փոխաբերությունները հարկավոր է հասկանալ հնագույն մարտադաշտի համատեքստում։ Ի՞նչ էր նշանակում «դիմադրել» կամ «հաստատուն կանգնել» (Եփեսացիներին 6.11, 13, 14)։ Արդյո՞ք այն նշանակում է միայն պաշտպանողական դիրք գրավել։ Մարտական գրականության դասական հեղինակներից մեկի՝ Թուկիդիդեսի գրվածքներում մարտական ճառերը ընդգծում են երեք հաջորդական գործողություններ, որոնք պետք է տեղի ունենան հաղթանակ ապահովելու համար. (1) զինվորները պետք է «մտերմանան թշնամու հետ», այսինքն պետք է ընդառաջ գնան իրենց թշնամիներին, (2) այնուհետև պետք է հարձակվեն և «ամուր կանգնեն» կամ «կանգնեն իրենց դիրքում»՝ կռվելով թշնամու դեմ, (3) ի վերջո, նրանք պետք է «հաղթեն թշնամուն» (տե՛ս Թուկիդիդես, Պելոպոնեսյան պատերազմ [Նյու Յորք, «E. P. Dutton», 1910], 4.10.1–5)։

Հնագույն ճակատամարտերի ժամանակ բեկումը տեղի էր ունենում նշված երեք կետերից երկրորդի ժամանակ, երբ երկու հակառակորդ ֆալանգները բախվում էին միմյանց «փշրված բրոնզից, փայտից և մսից մի սարսափելի խառնաղմուկի մեջ», որը հին հեղինակ Քսենոփոնն անվանում է «սարսափելի բախում»։ Վիկտոր Դևիս Հանսոն, Պատերազմի արևմտյան եղանակը (Նյու Յորք, Օքսֆորդի համալսարանի հրատարակչություն, 1989), էջ 152, 153։ Ռազմավարական տեսանկյունից նման կարևոր պահին ամուր կանգնելը, սեփական դիրքերը պահելը հին ժամանակներում ճակատամարտի ամենամեծ առաջադրանքն էր։ Մոտալուտ պայքարում, որը կհետևի այս իրադարձությանը, կողմերից յուրաքանչյուրը հարձակման պատեհ պահ կփնտրի։

Պողոսի կոչն արտացոլում է մարտը, որտեղ զինվորները «հավաքվել էին միասին՝ մոտ տարածությունից բազում հարվածներ հասցնելով միմյանց»։ Վիկտոր Դևիս Հանսոն, Պատերազմի արևմտյան եղանակը, էջ 152։ Սա հաստատում է Պողոսի նկարագրությունը, թե ինչպես է եկեղեցին ճակատամարտում իր թշնամիների դեմ (Եփեսացիներին 6.12, տե՛ս հինգշաբթի օրվա դասը), ինչպես նաև 13-րդ համարում «հաստատուն կանգնել» բայի օգտագործումը։

Սա հանգստի վիճակ չէ։ «Հաստատուն կանգնել» նշանակում է եռանդուն կերպով ներգրավվել մարտի մեջ՝ կիրառելով բոլոր զենքերը դեմ առ դեմ մարտերում, ինչն ակնհայտ է Պողոսի նախկին հորդորներից. «Որ հաստատուն եք մեկ հոգով ու մեկ շնչով պատերազմում եք Ավետարանի հավատի համար» (Փիլիպպեցիներին 1.27)։

`Կարդացեք Եբրայեցիներին 12.4 համարը։ Ինչպե՞ս է այս հատվածն օգնում ամփոփել, թե ինչ է նշանակում կանգնել Տիրոջով։ Ինչպիսի՞ն է այս դիրքի ընդհանուր բնույթը։`