---
title:  Մարտական ճառ
date:  10/09/2023
---

`Ուսումնասիրե՛ք Պողոսի նամակի հնչեղ ավարտը Եփեսացիներին 6.10–20 համարներում։ Ի՞նչ է նշանակում Պողոսի մարտական կոչն այսօր մեզ համար՝ որպես մեծ պայքարի մարտիկներ։`

Եփեսացիներին թուղթը Պողոսն ավարտում է մարտական կոչով՝ հորդորելով հավատացյալներին իրենց դիրքերն զբաղեցնել չարի դեմ եկեղեցու պատերազմում (Եփեսացիներին 6.10–20)։ Նա սկսում է «զորացե՛ք Տիրոջով» (Եփեսացիներին 6.10) համապարփակ հորդորով, որը կրկնում է որպես «Աստծո սպառազինությամբ» զգեստավորվելու կոչ (Եփեսացիներին 6.11)։ Այս կոչը նա հիմնավորում է՝ նշելով նպատակ (որպեսզի կարողանան դիմադրել սատանայի հնարներին, Եփեսացիներին 6.11), այնուհետև պարզաբանում է՝ պատերազմը չարի զորավոր հոգևոր ուժերի դեմ է (Եփեսացիներին 6.12)։ Հետո արդեն Պողոսն ավելի մանրամասնորեն կրկնում է մարտական կոչը։ Հավատացյալները պետք է «Աստծու սպառազինությո՛ւնը» հագնեն՝ մարտում ամուր լինելու համար (Եփեսացիներին 6.13)՝ գոտևորեն իրենց մեջքը, հագնեն զրահը, կոշիկները, առնեն վահանը, սաղավարտը և սուրը (Եփեսացիներին 6.14–17)։ Պողոսն այժմ լիովին սպառազինված և մարտի դաշտ մտնելու պատրաստ հավատացյալներին կոչ է անում անել այն, ինչ հին աշխարհում մարտի դաշտում զինվորները կարող էին անել՝ աղոթել (Եփեսացիներին 6.18–20)։

Մեջբերելով Հին Կտակարանում հնչող մարտական կոչերը և ճակատամարտի նախօրեին արվող ճառերը՝ Պողոսը եկեղեցու առաքելության մասին խոսում է ռազմական հակամարտության և զինանոցի բառապաշարով։ Պողոսը դա ազդարարում է իր առաջին համապարփակ պատվերում. «Այսուհետև զորացե՛ք Տիրոջով ու Նրա զորության ուժով» (Եփեսացիներին 6.10)։

Հին Կտակարանում հնչող մարտական ճառերը (տե՛ս, օրինակ, Բ Օրենք 20.2–4, Դատավորներ 7.15–18, Բ Մնացորդաց 20.13–20, Բ Մնացորդաց 32.6–8, Նեեմիա 4.14, 19, 20) ներկայացնում են այն գաղափարը, որ Իսրայելի հաջողությունը ճակատամարտում կախված չէ նրա գերակշռող թվաքանակից կամ զենքի գերազանցությունից։ Նրա հաղթանակը կախված է բացառապես Աստծո ներկայությունից և զորությունից։ Հաջողության բանալին ոչ թե իրենց ուժերի նկատմամբ վստահությունն էր, այլ վստահությունն Աստծո զորության նկատմամբ, և որ Նա հաջողություն կտա իրենց։ Պողոսը համարձակորեն օգտագործում է այս թեմաները, որպեսզի խրախուսի հավատացյալներին. (1) լինել ակտիվ եկեղեցու առաքելությունն իրականացնելու հարցում, (2) աչքաթող չանել անտեսանելին, ինչն ազդում է իրենց կյանքի վրա, (3) գիտակցել, որ իրենց հաջողությունը կախված է Աստծուց և (4) միշտ առաջին տեղում դնել հավատացյալների միջև միասնության և համագործակցության կարևորությունը։

`Պողոսի նախազգուշացումը, որ մեր պայքարը ոչ թե արյան ու մարմնի դեմ է, այլ գերբնական ուժերի, ի՞նչ պետք է մեզ սովորեցնի այն մասին, թե որն է հաղթանակի մեր միակ հույսը։`