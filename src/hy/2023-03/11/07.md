---
title:  Հետագա ուսումնասիրության համար
date:  08/09/2023
---

Պողոսի հարգանքը երեխաների հանդեպ՝ որպես հավատակիցների (Եփեսացիներին 6.1–3) մեծացնում է մեր մտահոգությունը ժամանակակից աշխարհում երեխաների հանդեպ վերաբերմունքի վերաբերյալ։ Հայրերին ուղղված նրա խոսքը (Եփեսացիներին 6.4) մեզ կոչ է անում մտածելու ծնողական պարտականությունների մասին։ Պողոսի խորհուրդը ծառաների (Եփեսացիներին 6.5–8) և հատկապես՝ տերերի (Եփեսացիներին 6.9) վերաբերյալ ավելի դժվար է կիրառել, քանի որ մեր սոցիալական միջավայրը խիստ տարբեր է, և մենք գիտենք, որ ցանկացած դրսևորմամբ ստրկությունը ամենամեծ բարոյական չարիքներից է: Այդուհանդերձ, քանի որ այս խոսքերը ներշնչված խոսքեր են, որոնք Սուրբ Գրքի մաս են կազմում, մենք պետք է խորհենք, թե ինչպես դրանք կիրառել այսօր: Առաջին դարի Եփեսոսի հավատացյալների հետ մեկտեղ մեզ տրված է արտոնություն և պատասխանատվություն՝ կիրառելու Ավետարանի արժեքները մեր հարաբերություններում: Ստորև բերված քննարկման հարցերը նախատեսված են այդ կարևոր աշխատանքը խթանելու համար:

**Հարցեր քննարկման համար**

`Ի՞նչ է նշանակում ադվենտիստների համար այն գաղափարը, որ երեխաների հանդեպ սերը դիտարկվում է որպես «Տիրոջն ընդունելու պատրաստ ժողովուրդ» ձևավորելու գաղափար: Ղուկաս 1.17 (մեջբերվում է Մաղ 4.6 համարը)։`

`Պողոսի ակնհայտ հարգանքը երեխաների հանդեպ հարց է առաջացնում։ Ի՞նչ պատասխանատվություն ենք մենք կրում՝ Քրիստոսի հոգատարությունը ցուցաբերելու այն երեխաների նկատմամբ, որոնք վաղ տարիքում ենթարկվել են տարատեսակ բռնությունների։ Հաշվի առնելով մանկության անբարենպաստ փորձառությունների (տե՛ս https://www.cdc.gov/violenceprevention/) հուսահատեցնող վիճակագրությունը՝ ի՞նչ պատասխանատվություն ենք մենք կրում այս երեխաների առջև։`

`Որպես երեխաների հանդեպ Պողոսի հարգանքի և նրանց հանդեպ Հիսուսի հոգատարության շարունակություն՝ ի՞նչ պարտականություններ ունի եկեղեցին իր խնամքի տակ գտնվող երեխաներին դաստիարակելու և պաշտպանելու հարցում: Ի՞նչ համակարգեր և ընթացակարգեր պետք է ներդրվեն դրա համար:`

`Եփեսացիներին 6.5–9 համարներում տրվող Պողոսի խորհուրդը ծառաներին և տերերին հաճախ կիրառվում է աշխատողների և գործատուների միջև հարաբերություններում։ Ի՞նչ առումներով դա կարող է տեղին լինել և ի՞նչ վտանգներ կարող է պարունակել։`

`Ստրկությունը այսօր էլ ցավալի իրողություն է մեր աշխարհում, որտեղ ստրուկի/ծառայի կարգավիճակում ապրում է ավելի քան 40 միլիոն մարդ (ըստ՝ «The Global Slavery Index», http։//www.globalslaveryindex.org/)։ Որպես ազատ մարդիկ, որոնց հոգևոր նախահայրերը վճռական էին ստրկության վերացմանը նպաստելու հարցում՝ ինչպիսի՞ն են մեր պարտականությունները Աստծո այս ստրկացված որդիների և դուստրերի առջև։`