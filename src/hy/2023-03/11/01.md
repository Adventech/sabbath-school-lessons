---
title:  Քրիստոսի հանդեպ գերագույն հավատարմության դրսևորում
date:  02/09/2023
---

### Այս շաբաթվա ուսումնասիրության համար կարդացե՛ք.
Եփեսացիներին 6.1–9, Մարկոս 10.13–16, Կողոսացիներին 3.21, Ա Պետրոս 2.18–25, Բ Կորնթացիներին 5.10, Կողոսացիներին 3.24, 25։

> <p>Հիշելու համարը.<p>
> «Եվ դուք, տերե՛ր, նո՛ւյնն արեք նրանց (ծառաներին)՝ սպառնալիքը թողնելով։ Իմացե՛ք, որ թե՛ նրանք, թե՛ դուք երկնքում Տեր ունեք, և Նրա առաջ կողմնակալություն չկա» (Եփեսացիներին 6.9)։

2018 թվականին Վաշինգտոնի Աստվածաշնչի թանգարանում գտնվող արտեֆակտը մեծ ուշադրություն գրավեց իր վրա։ Դա կրճատված Աստվածաշունչ էր, որը նախատեսված էր ստրուկների համար և ուսուցանում էր հավատի հիմնական կետերը, սակայն դրանից ջնջված էր ցանկացած հատված, որը կարող էր ստրուկների շրջանում ապստամբություն հրահրել։ 1808 թվականին հրատարակված այս գրքից պարզապես մի քանի հատված չէր հեռացված։ Դրանում բացակայում էր Հին Կտակարանի իննսուն, իսկ Նոր Կտակարանի՝ հիսուն տոկոսը։ Աստվածաշնչի 1189 գլուխներից մնացել էին միայն 232-ը։

Լիովին անփոփոխ էին մնացել այն հատվածները, որոնք կարծես ամրապնդում էին ստրկության ինստիտուտը, հատկապես «բարի լուրի» մասին աստվածաշնչյան պատմվածքների մեծ մասի բացակայության պայմաններում։ Ներկա էին նաև հաճախ շահագործվող տեքստեր, օրինակ՝ «Ծառանե՛ր, ձեր մարմնավոր տերերին հնազա՛նդ եղեք վախով ու դողալով, ձեր սրտի անկեղծությամբ, ինչպես Քրիստոսին» (Եփեսացիներին 6.5)։

Մեր ժամանակներում և մշակույթում կարևոր է Եփեսացիներին 6.1–9 համարները կարդալ փրկության ամբողջական պատմության համատեքստում, որը բացահայտված է ամբողջական Աստվածաշնչում։ Ի՞նչ կարող ենք սովորել, երբ տեսնում ենք, թե ինչպես է Պողոսը կիրառում Ավետարանի արժեքներն իր օրերի թերի սոցիալական կառույցների վրա։