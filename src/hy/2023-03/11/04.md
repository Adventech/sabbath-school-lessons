---
title:  Ստրկությունը Սուրբ Գրքում և պատմության մեջ
date:  05/09/2023
---

`Կարդացե՛ք ստրուկներին և ստրկատերերին տրված խորհուրդը հետևյալ հատվածներում՝ Եփեսացիներին 6.5–9, Կողոսացիներին 3.22–4.1, Ա Կորնթացիներին 7.20–24, Ա Տիմոթեոս 6.1, 2, Ա Պետրոս 2.18–25։ Ինչպե՞ս կամփոփեիք այս խորհուրդը։`

Զարմանալի է լսել, թե ինչպես է Պողոսը դիմում քրիստոնյա ստրկատերերին և պատկերացնել, թե ինչպես են քրիստոնյա ստրուկներն ու նրանց քրիստոնյա տերերը միասին նստած Եփեսոսի տնային եկեղեցիներում։ Հունահռոմեական աշխարհում ստրկությունը էականորեն տարբեր էր Նոր աշխարհում հետագայում առկա ստրկության ձևերից։ Այն չէր դրսևորվում միայն որոշակի էթնիկ խմբի վրա։ Քաղաքային, տնային ստրուկներին հաճախ թույլատրվում էր կրթություն ստանալ, և նրանք կարող էին աշխատել որպես ճարտարապետներ, բժիշկներ և դառնալ փիլիսոփաներ։ Ստրուկներից ոմանք ազատություն էին ստանում ծառայության որոշակի ժամկետից հետո, թեև ստրուկների մեծ մասն այդպես էլ երբեք ազատություն չէր ստանում։ Այդպիսի տարբերություններն ընդունելու փորձ անելով՝ Աստվածաշնչի վերջին մի շարք թարգմանություններում հունարեն դուլոս («ստրուկ») եզրույթը հնչում է որպես «ծառա» (Եփեսացիներին 6.5–8)։

Այդուհանդերձ, գյուղական վայրերում ստրուկները պարբերաբար տաժանակիր աշխատանքի էին ենթարկվում։ Անկախ ծառայության վայրից՝ ստրուկները հաճախ ենթարկվում էին ստրկատիրոջ գրեթե անսահմանափակ իշխանությանը, որը նրանց, նրանց կանանց ու երեխաների տերն էր։ Նախկին ստրուկ Պուբլիլիոս Սիրոսի******** աղաղակը հանգիստ չի տալիս. «Հիասքանչ է մեռնել՝ ստրուկ դառնալու փոխարեն»։ Հաշվի առնելով այս իրողությունները՝ դուլոս բառն ավելի ճիշտ է թարգմանել «ստրուկ», հատկապես երբ այդ ստրուկներն ապրում են իրենց տերերի սպառնալիքի տակ (Եփեսացիներին 6.9)։

Ստրկությունը միշտ առկա է եղել Պողոսի օրոք։ Նա դրան անդրադառնում է ոչ թե որպես սոցիալական բարեփոխիչ, այլ որպես հովիվ, որը խորհուրդ է տալիս հավատացյալներին, թե ինչպես վարվել ներկա իրողությունների հետ և նոր տեսլական ձևավորել՝ կենտրոնացած անհատ հավատացյալի վերափոխման վրա, որը հետագայում կարող է ազդեցություն ունենալ նաև հասարակության վրա։ «Նրա տեսլականը Հռոմեական կայսրության ստրուկներին ազատություն պարգևելը չէր։ Այն միանգամայն այլ բան էր, քան օրինական ազատագրումը, նա պայքարում էր նոր արարման համար, որը հիմնված կլիներ որպես Աստծո զավակներ որդեգրված եղբայրների և քույրերի ընկերակցության վրա։ ... Ըստ Պողոսի՝ սոցիալական հեղափոխությունը պետք է տեղի ունենար եկեղեցում, Քրիստոսի մարմնում, տեղական մակարդակում, ինչպես նաև քրիստոնեական տնային եկեղեցիներում և ընտանիքներում»։ Սքոթ ՄքՆայթ, Նամակ Փիլիմոնին (Գրանդ Րափիդս, Միչիգան, Էէրդմանս հրատարակչական ընկերություն, 2017), էջ 10, 11։

`Քրիստոնեական պատմության մեծագույն բծերից մեկն այն է, որ ոմանք օգտագործել են ստրկության մասին աստվածաշնչյան այս տեքստերը՝ արդարացնելու ստրկությունը։ Ի՞նչ երկյուղալի դաս պետք է քաղենք այն մասին, թե որքան մեծ ուշադրությամբ պետք է վերաբերվել Աստծո Խոսքին։`