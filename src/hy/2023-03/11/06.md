---
title:  Տերեր, որոնք ստրուկներ են
date:  07/09/2023
---

Ծառաներին ուղղված Պողոսի վերջին խոսքերում՝ «ծառա թե ազատ» (Եփեսացիներին 6.8), «ազատ» բառը վերաբերում է ստրկատերերին, որը նրան թույլ է տալիս անցում կատարել նրանց ուղղված խորհուրդներին՝ պատկերացնելով ծառաներին և նրանց տերերին դատաստանի ժամանակ Քրիստոսի առջև հավասար դիրքերում կանգնած (համեմատե՛ք Բ Կորնթացիներին 5.10, Կողոսացիներին 3.24, 25 համարների հետ)։

`Պատկերացրե՛ք քրիստոնյա ստրկատեր եք, ում առջև տնային եկեղեցում բարձրաձայն ընթերցվում է Եփեսացիներին թուղթը։ Ինչպե՞ս կարձագանքեիք ձեր ծառաների ներկայությամբ տրված այս խորհրդին։ Եփեսացիներին 6.9։`

Պողոսը ընդգծված հորդորով է դիմում ստրկատերերին, ինչն ի ցույց է դնում սուր հակադրություն «տերերի» (հունարեն՝ հոյ կուրիոյ, թարգմանաբար՝ «տերեր»), որոնք սովորություն ունեին «սպառնալ» իրենց ծառաներին, և «Տիրոջ» (հո կուրիոս) Քրիստոսի միջև, որի առաջ «կողմնակալություն չկա»։

Պողոսը տերերին խնդրում է «նույնը անել իրենց»՝ ծառաներին, ինչը ցնցող մոտեցում կլիներ առաջին դարի ստրկատիրոջ համար։ Տերերը պետք է իրենց ծառաների հետ վարվեն բարությամբ՝ առաջնորդվելով Քրիստոսի հանդեպ իրենց հավատարմությամբ, համապատասխան նրան, ինչ Պողոսը խնդրում է ծառաներից (Եփեսացիներին 6.5–8)։ Նա խնդրում է տերերին դադարել սպառնալ իրենց ծառաներին, այն ժամանակների համար սովորական երևույթ, երբ տերերը կիրառում էին տարատեսակ պատիժներ, այդ թվում՝ ծեծ (Ա Պետրոս 2.20), սեռական բռնություն, վաճառք (և բաժանություն սիրելիներից), տաժանակիր աշխատանք, սովամահություն, կապանքներ, խարանում և նույնիսկ մահ։

Որպես իր հրահանգների հիմնավորում՝ Պողոսը ներկայացնում է երկու միտք, որոնք կոչ են անում ստրկատերերին նայել հունահռոմեական աշխարհի սոցիալական կառույցներից անդին։ 1. Նրանք և նրանց ենթադրյալ ծառաները մեկ Տիրոջ ծառաներ են («Իմացե՛ք, որ թե՛ նրանք, թե՛ դուք երկնքում Տեր ունեք», համեմատե՛ք Կողոսացիներին 4.1 համարի հետ)։ 2. Երկնային Տերը բոլորին դատում է առանց կողմնակալության: Քանի որ իրենց Տերը վերաբերվում է ծառաներին մյուսների հետ հավասար, նրանք պետք է նույնն անեն (համեմատե՛ք Փիլիմոնին 15, 16 համարների հետ):

Եփեսացիներին ուղղված թղթում Պողոսն օգտագործում է այնպիսի բառապաշար, որը հատկապես ոգևորիչ է քրիստոնյա ծառաների համար՝ որդեգրում որպես որդիներ (Եփեսացիներին 1.5), փրկություն (Եփեսացիներին 1.7), ժառանգություն (Եփեսացիներին 1.11, 14, Եփեսացիներին 3.6), Հիսուսի հետ գահակալում (Եփեսացիներին 2.6), «Աստծո տան անդամներ» և «սրբերի համաքաղաքացիներ» դառնալ (Եփեսացիներին 2.19, համեմատե՛ք 3.14, 15 համարների հետ) և Քրիստոսի մարմնի անբաժանելի մասեր դառնալ (տե՛ս Եփեսացիներին 3.6, Եփեսացիներին 4.1–16)։ Եփեսացիներին 6.5–9 համարները նամակի ողջ ուսմունքը տարածում են ծառաների և տերերի հարաբերությունների վրա՝ ներառյալ խոսքի (Եփեսացիներին 4.25–32) և սեռական էթիկայի մասին խորհուրդը (Եփեսացիներին 5.1–14)։