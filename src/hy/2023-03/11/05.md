---
title:  Քրիստոսի ծառաները
date:  06/09/2023
---

`Ի՞նչ է Պողոսը պահանջում քրիստոնյա ծառաներից՝ նրանց տրված մանրամասն հրահանգներում։ Եփեսացիներին 6.5–8։`

Պողոսը քրիստոնյա ծառաներին խնդրում է հնազանդվել իրենց տերերին՝ սրտանց և գերազանց ծառայություն մատուցելով։ Հատկանշական է նրա կրկնվող հիշատակումն այն մասին, թե ինչպես է հարկավոր ծառայել։ Նրանք չպետք է իրենց տիրոջը դնեն Քրիստոսի տեղում՝ նրան մատուցելով այն հավատարմությունը, որին արժանի է միայն Քրիստոսը։ Նրանք պետք է պարտավորություններն այնպես կատարեն ու այնքան հավատարիմ լինեն, ասես ծառայում են Քրիստոսին, ոչ թե իրենց տիրոջը։ Այս բանաձևը խրախուսելով՝ Պողոսն առաջարկում է տիրոջ և ծառայի փոխհարաբերությունների վերափոխված, քրիստոնեական ըմբռնում։

Ուշադրությո՛ւն դարձրեք, թե ինչպես է Պողոսը նրանց խրախուսում կիրառել այդ բանաձևը՝

Նրանց տերերի կարգավիճակը Պողոսն իջեցնում է մինչև «մարնավոր տերերի»՝ մատնացույց անելով իրական և երկնային Տիրոջը (Եփեսացիներին 6.5)։

Նրանք պետք է ծառայեն «վախով ու դողալով, ձեր սրտի անկեղծությամբ, ինչպես Քրիստոսին» (Եփեսացիներին 6.5)։

Պողոսը հստակորեն նշում է որ քրիստոնյա ծառաները պետք է իրական ծառայություն մատուցեն ոչ թե որպես իրենց տերերի ծառաներ, այլ որպես «Քրիստոսի ծառաներ» (Եփեսացիներին 6.6)։

Իրենց ծառայությունը կատարելիս նրանք պետք է սրտանց կատարեն «Աստծու կամքը»՝ մատուցելով սրտաբուխ ծառայություն՝ ուղղված Աստծուն (Եփեսացիներին 6.6)։

Պողոսը դրական շարժառիթներից բխող ծառայության կոչ է անում, որը մատուցվում է «Տիրոջը և ոչ թե մարդկանց» (Եփեսացիներին 6.7)։

Իրենց սրտաբուխ ծառայության համար քրիստոնյա ծառաները կարող են Քրիստոսից ակնկալել լիարժեք վարձատրություն, երբ Նա վերադառնա։ Նրանք արել են իրենց աշխատանքը Նրա համար և կարող են վարձատրություն ակնկալել հենց Նրանից. սա հատկապես գրավիչ գաղափար է չվարձատրվող ծառաների համար։ Ծառան կարող է իրեն չգնահատված զգալ երկրային տիրոջ կողմից (համեմատե՛ք Ա Պետրոս 2.19, 20 համարների հետ)։ Հավատացյալ ծառան, սակայն, ունի Տեր, Ով ուշադիր է և նկատում է «ինչ բարիք որ անի» ծառան (Եփեսացիներին 6.8), և նրան տալիս է երաշխավորված վարձատրություն։

`Որքան էլ մենք ցանկանայինք, որ Սուրբ Գիրքը բացահայտորեն դատապարտեր այս սարսափելի պրակտիկան, դա այդպես չէ։ Այդուհանդերձ, այս համատեքստում ի՞նչ սկզբունքներ կարող ենք քաղել Պողոսի խոսքերից այն մասին, թե ինչպես պետք է վերաբերվենք այն մարդկանց, ում հետ աշխատում ենք։`