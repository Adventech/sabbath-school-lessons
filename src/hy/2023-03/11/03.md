---
title:  Խորհուրդ ծնողներին
date:  04/09/2023
---

`Համեմատե՛ք Եփեսացիներին 6.4 և Կողոսացիներին 3.21 համարները։ Ի՞նչ պատճառաբանություն է տալիս Կողոսացիներին 3.21 համարը երեխաներին չզայրացնելու համար։`

Սիրաքը********՝ Պողոսի օրերում արդիական հրեական գիրքը, հայրերին իրենց որդիների հետ վարվելու վերաբերյալ խորհուրդ է տալիս. «Իր որդուն սիրողը հաճախ կծեծի նրան։ ... Երե՛ս տվեք երեխային, և նա ձեզ կսարսափեցնի, խաղացե՛ք նրա հետ, և նա կվշտացնի ձեզ։ ... Խրատե՛ք ձեր որդուն և ծանրացրե՛ք նրա լուծը, որպեսզի չվիրավորվեք նրա անամոթությունից» (Սիրաք 30.1, 9, 13)։

Պողոսի խորհուրդը միանգամայն այլ երանգավորում ունի։ Նա նախ ժխտական հրահանգ է ուղղում հայրերին. «Ձեր զավակներին մի՛ բարկացրեք», որին հաջորդում է դրականը. «Նրանց Տիրոջ խրատով ու կրթությա՛մբ մեծացրեք» (Եփեսացիներին 6.4)։ Պողոսի օրերում հայրերը լիակատար օրինական իշխանություն ունեին իրենց երեխաների վրա. երեխաները համարվում էին հոր սեփականությունը։ Հայրերն իրավունք ունեին իրենց երեխաներին ենթարկելու դաժան պատժի, ընդհուպ մինչև մահվան ելքով։ Որոշ առումներով հոր իշխանությունն իր երեխաների վրա գերազանցում էր ստրուկների վրա տիրոջ ունեցած իշխանությանը։ Պողոսը նման իշխանությանը հավանություն չի տալիս, այլ համարձակորեն պարզաբանում և վերաձևավորում է ընտանեկան հարաբերությունների ընկալումը։ Քրիստոսի հանդեպ գերագույն հավատարմության համատեքստում Պողոսը քրիստոնյա հայրերին կոչ է անում վերանայել իրենց իշխանության կիրառումը, քանի որ բորբոքված երեխաներն ի վիճակի չեն լինի ընդունելու Տիրոջ խրատն ու կրթությունը (Եփեսացիներին 6.4)։

«Հայրե՛ր և մայրե՛ր, տանը դուք պետք է ներկայացնեք Աստծո բնավորությունը։ Դուք պետք է հնազանդություն պահանջեք ոչ թե փոթորկուն բառերով, այլ բարի, սիրալիր կերպով։ …

Տանը եղե՛ք բարի և խաղաղ։ Հրաժարվե՛ք անսուրբ բնավորություն հրահրող յուրաքանչյուր բառից։ «Հայրե՛ր, ձեր զավակներին մի՛ բարկացրեք»,– սա Աստծո հրահանգն է։ …

Աստծո Խոսքում ծնողների դաժանության կամ ճնշումների, ինչպես նաև որդիական անհնազանդության ոչ մի թույլտվություն չկա։ Ինչպես ընտանիքի, այնպես էլ ազգերի կառավարման համար տրված Աստծո օրենքը բխում է անսահմանորեն սիրող սրտից»։ Էլեն Ուայթ, Երեխաների դաստիարակություն, էջ 259։

`Թեև այս դասը վերաբերում է ծնողներին և երեխաներին, ի՞նչ սկզբունքներ կարելի է քաղել այս տեքստերից այն մասին, թե ինչպես պետք է վարվենք առհասարակ բոլոր մարդկանց հետ։`