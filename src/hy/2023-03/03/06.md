---
title:  Հիսուսը, ամեն բաները և Նրա եկեղեցին
date:  13/07/2023
---

Վաղ քրիստոնյաները Սաղմոսներ 110.1 համարում տեսնում էին Հիսուսի բարձրացման մարգարեությունը. «Տերն իմ Տիրոջն ասաց. «Նստի՛ր Իմ աջ կողմը, մինչև Քո թշնամիներին Քո ոտքերին պատվանդան դարձնեմ»»։ Նրանք նույն կերպ էին վերաբերվում նաև 8-րդ սաղմոսին, որը հաստատում է, որ Աստված ամեն բան դրեց Նրա ոտքերի տակ (Սաղմոսներ 8.6)՝ մարդու Որդու ոտքերի տակ (Սաղմոսներ 8.4)։ Մինչ նրանք հավատում էին, որ երկնային վայրերում բնակվող խավարի ուժերն իրենց գլխավերևում էին և սպառնում էին հպատակեցնել իրենց, այժմ նրանք սկսեցին կառչել այն ճշմարտությանը, որ այդ զորությունները Քրիստոսի ոտքերի տակ են։

Ուշադրությո՛ւն դարձրեք, որ երբ Հայրը «ամեն բան Նրա (Հիսուսի) ոտքերի տակ հնազանդեցրեց», «Նրան եկեղեցու գլուխ դրեց» (Եփեսացիներին 1.22)։ Թեև «ամեն բան» արտահայտությունը խիստ ներառական եզրույթ է, սակայն Պողոսն այդ ասելով նկատի ունի Եփեսացիներին 1.21 համարում նշված «զորությունը»։ Ամեն բան՝ ներառյալ տիեզերական, գերբնական և հոգևոր զորությունները, Քրիստոսի ոտքերի տակ են, Նրա հպատակության ներքո։

`Քրիստոսի բարձրացումը տիեզերքի գահին և Նրա իշխանությունն ամեն բանի վրա ինչպես երկնքում, այնպես էլ երկրի վրա, ի՞նչ առավելություն է տրամադրում Նրա եկեղեցուն։ Տե՛ս Եփեսացիներին 1.22, 23։`

Աստված Քրիստոսին հաղթանակող դարձրեց բոլոր չար ուժերի նկատմամբ։ Քրիստոսի հետ սերտորեն նույնացվող և Նրանից իրեն անհրաժեշտ ամեն ինչ ստացող եկեղեցուն ևս հաղթանակ է երաշխավորված այդ թշնամիների նկատմամբ։ Հիսուսի հարությամբ և ամեն տիեզերական ուժից վեր բարձրացմամբ դրսևորվող Աստծո զորությունն այժմ ակտիվորեն գործում է եկեղեցու համար։ Աստված հաղթող Քրիստոսին տվել է եկեղեցուն, որն այն աստիճան մեկ է Նրա հետ, որ կոչվում է Նրա մարմինը։

Ինչպե՞ս կարող ենք մենք՝ հավատացյալներս, ճանաչել բարձրացված Քրիստոսին և վերապրել Աստծո զորությունը մեր կյանքում։ Պողոսը չի ներկայացնում որևէ հստակ մեխանիզմ կամ ռազմավարություն, որոնց միջոցով հնարավոր է դրան հասնել։ Այդուհանդերձ, մեզ շատ բան կարող է հուշել այն փաստը, որ սա Պողոսի աղոթքի մաս է կազմում։ Նա հավատում է, որ Աստված կպատասխանի իր աղոթքին։ Նա հաստատում է Քրիստոսի մեջ, ինչպես նաև հենց Աստծո ներկայության մեջ բացահայտված Աստծո զորությունը փառաբանելու արդյունավետությունը և խնդրում է, որ այն գործի հավատացյալների կյանքում։

`Աղոթքի (ոչ միայն պատասխանված, այլ աղոթքի՝ որպես երևույթ) զորությունը վերապրելու ի՞նչ անձնական փորձառություն եք ունեցել։ Ինչպե՞ս է աղոթքը մեզ մոտեցնում Աստծուն և Հիսուսի միջոցով մեզ առաջարկված զորությանը։`