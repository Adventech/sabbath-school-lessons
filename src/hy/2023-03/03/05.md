---
title:  Քրիստոսն ամեն զորությունից վեր
date:  12/07/2023
---

Պողոսը փառաբանում է Հիսուսի բարձրացումը, Ով այժմ Հոր հետ նստած է տիեզերքի գահին։ Սահմանելով Քրիստոսի դիրքը Հոր համեմատ («Նրան նստեցրեց Իր աջ կողմում՝ երկնքում» Եփեսացիներին 1.20)՝ Պողոսը դիտարկում է Հիսուսի հարաբերությունը «զորությունների» նկատմամբ։ Ունենալով Հոր հետ հավասարազոր իշխանություն՝ Հիսուսն այդ ամենից «առավել վերև» է (Եփեսացիներին 1.21)։

`Եփեսացիներին 1.21, Եփեսացիներին 2.2 և Եփեսացիներին 6.12 համարներում համեմատե՛ք Պողոսի կողմից չար հոգևոր ուժերի մատնանշումը։ Ըստ ձեզ՝ ինչո՞ւ է Պողոսն այդքան հետաքրքրված այդ ուժերով։`

Գործք առաքելոց 19.11–20 համարները ներկայացնում են Սկևայի յոթ որդիների պատմությունը, որը մեզ հուշում է, որ Պողոսի ժամանակներում Եփեսոսը կախարդության արվեստի կենտրոն էր։ «Հելլենիստական աշխարհում մոգության կիրառման գլխավոր հատկանիշը հոգևոր աշխարհի ճանաչողությունն էր, որն ազդում էր կյանքի գրեթե բոլոր ոլորտների վրա։ Մոգի նպատակն էր հասկանալ, թե որոնք են բարի, իսկ որոնք՝ չար հոգիները, ինչպես նաև սովորել որոշակի կարևոր գործողություններ և հասկանալ հոգիների հարաբերական ուժն ու հեղինակությունը։ Նման գիտելիքների շնորհիվ հնարավոր էր դառնում (բանավոր կամ գրավոր նզովական բանաձևերի, հմայիլների, հուռութքների և այլնի միջոցով) հոգիների մանիպուլյացիան՝ ի շահ անհատի։ Համապատասխան նզովական բանաձև արտասանելիս հնարավոր էր բուժել հոգուց տրված հիվանդությունը կամ հաղթել կառքերի մրցավազքում»։ Քլինթոն Արնոլդ, Զորություն ու կախարդանք. զորության գաղափարը Եփեսացիներին թղթում, էջ 18։

Հմայություններում աստվածությունների և զորությունների անունները տալը Եփեսոսի կրոնական կյանքին խիստ հատկանշական էր (տե՛ս Գործք առաքելոց 19.13)։ Այս երևույթը նույնիսկ մինչ օրս պահպանվում է որոշ մարդկանց կյանքում։ Պողոսն ուզում է պարզաբանել Քրիստոսի և «զորությունների» միջև փոխհարաբերությունները. բարձրացված Հիսուսն «ամեն իշխանությունից և պետությունից, զորությունից և տերությունից առավել վերև» է (Եփեսացիներին 1.21)։

Համոզվելու համար, որ իր լսարանը հասկանում է, որ Հիսուսի իշխանության սահմաններից դուրս ուժ և զորություն չկա, նա նաև ավելացնում է ակնարկ հմայություններում աստվածությունների անունները տալու վերաբերյալ. «Ամեն անունից էլ վեր» (Եփեսացիներին 1.21)։ Տարածության հարթությունից անցնելով ժամանակի հարթություն՝ Պողոսը շեշտադրում է Հիսուսի բարձրացված կառավարման անսահմանափակ ժամանակագրությունը։ Նրա կառավարումը տարածվում է բոլոր զորությունների վրա «ոչ միայն այս աշխարհում, այլև հանդերձյալում» (Եփեսացիներին 1.21)։

`Ի՞նչ դրսևորումներ ունեն այս նույն չար ուժերն այսօր, և ինչպե՞ս կարող ենք համոզվել, որ դրանցից որևէ մեկի մեջ չենք ընկնի։`