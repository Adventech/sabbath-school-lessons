---
title:  Աղոթք և շնորհակալություն
date:  09/07/2023
---

Ոգևորված այն լուրից, որ աճում է Եփեսոսի հավատացյալների հավատը Հիսուսի ու սերը՝ միմյանց նկատմամբ (գուցե այս լուրով նրա հետ կիսվել էր Տյուքիկոսը, Եփեսացիներին 6.21, 22)՝ Պողոսը նրանց հայտնում է, թե ինչպես է աղոթում նրանց համար։

`Համեմատե՛ք Եփեսացիներին թղթում Պողոսի երկու աղոթքները՝ Եփեսացիներին 1.15–23 և Եփեսացիներին 3.14–21։ Ի՞նչ ընդհանուր թեմա կա այս երկու աղոթքներում։`

Հաճախ բախվելով այս կամ այն փորձությանը կամ խնդրին՝ մենք աղոթում ենք վշտալի ու տրտում տոնով։ Այս հատվածներում ներկայացված Պողոսի աղոթքները ցույց են տալիս, որ աղոթքի «մայրենի լեզուն» գոհունակությունն է։ Մենք ընդունում ենք Աստծո օրհնությունները և շնորհակալություն հայտնում։ Մենք փորձում ենք հասկանալ, թե ինչպես է Աստված գործում բարդ իրավիճակներում և փառաբանում ենք Նրան մեր կյանքում Իր վերափոխող ներկայության համար։ Փառաբանելով բարձրացված Հիսուսի (Եփեսացիներին 1.20–23) շնորհն ու զորությունը՝ մենք շնորհակալություն ենք հայտնում Նրան մեր ազդեցության շրջանակում գտնվողներին օրհնելու համար։ Ահա վերափոխող աղոթքի Պողոսի գաղտնիքը՝ աղոթքը փառաբանության և շնորհակալության բանալին է։

Պողոսը նաև ասում է. «Ձեզ համար գոհություն հայտնելուց չեմ դադարում՝ ձեզ իմ աղոթքներում հիշելով» (Եփեսացիներին 1.16, տե՛ս նաև Փիլիպպեցիներին 1.3, 4, Ա Թեսաղոնիկեցիներին 1.2 և Ա Թեսաղոնիկեցիներին 5.16–18)։

Իրականում ի՞նչ է նշանակում անդադար աղոթել (Ա Թեսաղոնիկեցիներին 5.17)։ Դժվար թե դա ամեն վայրկյան Աստծո առաջ ծնկած աղոթք անելն է։ Դա նշանակում է, որ, օրհնված Աստծո Հոգով, մենք մեր կյանքն ապրում ենք Աստծո ներկայության ու զորության առաջ բաց և Նրան գոհունակություն հայտնելու համար առիթներ ենք որոնում։ Դա նշանակում է, որ կենսական խնդիրները լուծում ենք Աստծո ներկայության մեջ, որոնում աստվածային խորհուրդը, երբ կյանքը մեզ հանկարծահաս անակնկալներ է մատուցում։ Դա նշանակում է, որ ապրում ենք ոչ թե Աստծուց օտարացած, այլ Նրա հետ շփման մեջ և մշտապես բաց ենք աստվածային առաջնորդության համար։

Մենք հաճախ աղոթքը համարում ենք քաղաքավարության դրսևորում կամ մեր աշակերտության անբաժանելի մասը կազմող որևէ հատկանիշ, որը պետք է կատարվի պատշաճ պահերին։ Սակայն Պողոսը մեկ այլ մոտեցում է ցուցադրում։ Նա խիստ լրջորեն է վերաբերվում Եփեսոսի հավատացյալների մասին աղոթելուն, դա անելիս շնորհակալություն է հայտնում (Եփեսացիներին 1.16, համեմատե՛ք Եփեսացիներին 1.3–14 համարների հետ) և բարեխոսում նրանց համար (Եփեսացիներին 1.17–23, համեմատե՛ք Եփեսացիներին 3.14–21 համարների հետ)։ Ըստ նրա՝ աղոթքը քրիստոնեական հավատքի կարևոր, նույնիսկ ամենակարևոր առաջադրանքն է։ Այս տեքստերը մեզ համար աղոթքի հուզիչ կոչ են, հրավեր յուրաքանչյուրիս՝ խորհելու մեր անձնական «աղոթքի ծառայության» մասին Պողոսի ցուցադրած նվիրման լույսի ներքո։

`Ինչո՞ւ է կարևոր աղոթքի մեջ մշտապես շնորհակալություն հայտնել Աստծուն այն ամենի համար, ինչի համար օբյեկտիվորեն պետք է շնորհակալ լինենք։`