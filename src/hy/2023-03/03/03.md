---
title:  Վերապրելով Սուրբ Հոգու տված խորաթափանցությունը
date:  10/07/2023
---

`«Ձեզ համար գոհություն հայտնելուց չեմ դադարում՝ ձեզ իմ աղոթքներում հիշելով, որպեսզի մեր Տեր Հիսուս Քրիստոսի Աստվածը՝ փառքի Հայրը, Իրեն ճանաչելու համար տա ձեզ իմաստության և հայտնության հոգի» (Եփեսացիներին 1.16, 17)։`

Իր աղոթքների մասին տեղեկացնելով՝ Պողոսը գրում է մի կարևոր կարիքի մասին, որը նա ներկայացնում է Աստծո գահի առաջ։ Ավելի վաղ նա նշել էր, որ Սուրբ Հոգին հավատացյալի կյանք է գալիս վերջինիս դարձի պահին (Եփեսացիներին 1.13, 14)։ Այժմ Պողոսն աղոթում է Հոգու նոր օրհնության համար, որ Նա հավատացյալին տա անհրաժեշտ հոգևոր խորաթափանցություն և Հիսուսին խորապես հասկանալու ունակություն («Իրեն ճանաչելու համար», Եփեսացիներին 1.17)։

`Պողոսն աղոթում է, որ Սուրբ Հոգին յուրահատուկ խորաթափանցություն տա հավատացյալներին ո՞ր երեք թեմաների շուրջ։ Տե՛ս Եփեսացիներին 1.17–19։`

Երբ Պողոսն աղոթում է, որ հավատացյալները ճանաչեն «Նրա կոչման հույսը» (Եփեսացիներին 1.18), կամենում է, որ հավատացյալները մշտապես հիշեն իրենց փրկության համար նախկինում Աստծո կատարած բոլոր քայլերը (Եփեսացիներին 1.3–9, 11–13) և այն փառավոր ապագան, որ Նա ծրագրել է իրենց համար (Եփեսացիներին 1.10, 14)։

Երբ նա աղոթում է, որ հավատացյալները հասկանան, թե «ինչքա՛ն է սրբերի մեջ Նրա փառավոր ժառանգության առատությունը» (Եփեսացիներին 1.18), հղում է կատարում հինկտակարանյան այն գաղափարին, որ հավատացյալներն Աստծո ժառանգությունն են (Բ Օրենք 9.29, Բ Օրենք 32.9, Զաքարիա 2.12, համեմատե՛ք Եփեսացիներին 1.11 համարի հետ)։ Նա ուզում է, որ այս մարդիկ իմանան, որ ոչ միայն ժառանգություն ունեն Աստծուց ստանալու, այլև հենց իրենք Աստծո ժառանգությունն են: Պողոսը կամենում է, որ նրանք հասկանան, թե ինչ արժեք են ներկայացնում Աստծո համար։

Երբ Պողոսն աղոթում է հավատացյալներին հասկացնելու, թե «որքա՛ն գերազանց ու մեծ է Նրա զորությունը, որով Նա զորացնում է մեզ՝ հավատացյալներիս» (Եփեսացիներին 1.19), նա Սուրբ Հոգուն ներկայացնում է որպես Աստծո զորության մեծության մասին նոր ըմբռնում տվող, ինչպես նաև այդ զորությունը հավատացյալների կյանքում իրականություն դարձնող։

Այս բոլոր աղոթքներում Պողոսը կամենում է, որ մարդիկ անձամբ վերապրեն, թե ինչ է իրենց տրվել Հիսուսի միջոցով։

`Ինչպե՞ս կարող եք ավելի լավ զգալ, թե «որքա՛ն գերազանց ու մեծ է Նրա զորությունը, որով Նա զորացնում է մեզ՝ հավատացյալներիս»։ Ի՞նչ է սա նշանակում առօրյա կյանքում։`