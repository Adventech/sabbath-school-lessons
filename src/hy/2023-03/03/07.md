---
title:  Հետագա ուսումնասիրության համար
date:  14/07/2023
---

Ուսումնասիրե՛ք Քրիստոսի բարձրացումը նկարագրող այս երկու հատվածներն Էլեն Ուայթի գրքերից՝

«Երբ Քրիստոսը երկնային դարպասներից ներս մտավ, Նրա գահակալությունը տեղի ունեցավ հրեշտակների երկրպագության ներքո։ Երբ այս արարողակարգն ավարտվեց, Սուրբ Հոգին առատ հոսքով իջավ աշակերտների վրա, և Քրիստոսն իսկապես փառավորվեց այն փառքով, որն ուներ Հոր մոտ ողջ հավիտենության մեջ։ Պենտեկոստեի հեղումը Երկնքի հաստատումն էր այն բանի, որ Փրկչի՝ Իր պաշտոնի հանդիսավոր ստանձնումն ավարտված էր։ Իր խոստման համաձայն՝ Նա երկնքից Սուրբ Հոգին ուղարկեց Իր հետևորդներին որպես նշան, որ Ինքը՝ որպես Քահանա և Թագավոր, ստացել էր ողջ իշխանությունը երկնքում և երկրի վրա, և Օծյալն էր Իր ժողովրդի»։ Գործք առաքելոց, էջ 38, 39։

«Հայրը գրկում է Իր Որդուն և հրամայում. «Թող երկրպագեն Նրան Աստծո բոլոր հրեշտակները» (Եբրայեցիներին 1.6)։

Աննկարագրելի ցնծությամբ աշխարհակալները, տերություններն ու իշխանությունները խոստովանում են կենաց Իշխանի գերազանցությունը։ Հրեշտակների զորքը խոնարհվում է երկրպագելու Նրան, և երկնային պալատներում հնչում է մի սքանչելի երաժշտություն. «Արժանի է մորթված Գառն առնելու և՛ զորություն, և՛ հարստություն, և՛ իմաստություն, և՛ կարողություն, և՛ պատիվ, և՛ փառք, և՛ օրհնություն» (Հայտնություն 5.12)։

Հաղթության երգերը միախառնվում են հրեշտակների քնարների երաժշտությանը, և թվում է, թե ամբողջ երկինքը ուրախությունից ցնծում և գովերգում է։ Սերը հաղթանակեց։ Կորածները գտնված են։ Երկնքում զրնգում է հաղթության օրհներգը։ «Աթոռի վրա նստողին և Գառին լինի օրհնությունը, փառքն ու կարողությունը հավիտյանս հավիտենից»» (Հայտնություն 5.13)։ Դարերի փափագը, էջ 834, 835։

**Հարցեր քննարկման համար**

`Խորհե՛ք այն մասին, որ Հիսուսն «այժմ» բարձրացված է, սակայն «դեռևս» բարձրացված չէ։ Ի՞նչ իմաստով է Հիսուսն «այժմ» ամեն բանի Տերը, այդ թվում՝ Իրեն հպատակեցված դիվական ուժերի։ Եվ ի՞նչ իմաստով Նրա լիակատար իշխանությունն ամեն բանի վրա «դեռևս» ապագայում է։ Տե՛ս Ա Կորնթացիներին 15.24–28։`

`Որքանո՞վ եք ձեր կյանքում գործում Քրիստոսի իշխանության լույսի ներքո։ Կամ որքանո՞վ է ձեր կյանքը հակառակորդ՝ ընկած ուժերի ներքո, որոնց իշխանությունը, այսպես թե այնպես, մոտենում է իր վախճանին։ Ինչպե՞ս եք տարբերակում այս երկու ուժերը և ինչպե՞ս կարող եք հեռանալ չարի ուժերից, որոնք, թեև անկասկած պարտված են, բայց դեռ գերակշռում են մեր աշխարհում։`