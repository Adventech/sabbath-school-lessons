---
title:  Բաց մի՛ թողեք շահավետ գործարքները
date:  23/08/2023
---

Պողոսը Եփեսացիներին 5.1–20 համարներում ներկայացնում է երկու հորդոր (Եփեսացիներին 5.15–17 և Եփեսացիներին 5.18–20)՝ եզրափակելով հատվածը բարոյական մաքրության կարևորությամբ։ Առաջին մասը սկսվում է հետևյալ կերպ. «Արդ ուշադրությո՛ւն դարձրեք ձեր վարքին. վարվե՛ք ոչ թե անխելքների պես, այլ իմաստունների». (Եփեսացիներին 5.15), որը կրկնվում է. «Անմիտ մի՛ եղեք, այլ իմացե՛ք, թե որն է Տիրոջ կամքը» (Եփեսացիներին 5.17)։ Այս մտքերի միջև կոչ է հնչում՝ «ճի՛շտ օգտագործեք ժամանակը» (Եփեսացիներին 5.16):

`Խորհեք Պողոսի հորդորների մասին՝ ապրել այնպես, որ արտացոլենք ջերմեռանդ աղոթքով համեմված բարին չարից զանազանող իմաստությունը (Եփեսացիներին 5.15–17): Ո՞րն է ոչ թե որպես անխելքներ, այլ «իմաստուններ» ընթանալու տարբերությունը: Բացի այդ, ի՞նչ է նշանակում «ճի՛շտ օգտագործեք ժամանակը»։`

Եփեսացիներին ուղղված թղթում Պողոսը բազմիցս օգտագործում է Հին Կտակարանում հայտնի «ընթանալու» գաղափարը՝ որպես մարդու կենսակերպի նկարագրություն (Եփեսացիներին 2.2, 10, Եփեսացիներին 4.1, 17, Եփեսացիներին 5.2, 8): Այստեղ նա օգտագործում է փոխաբերությունը՝ խրախուսելու նպատակադրված աշակերտությունը: Ինչպես հարկավոր է «ուշադրություն դարձնել քայլերին» խորդուբորդ ճանապարհներով քայլելիս, հավատացյալները պետք է ուշադրությո՛ւն դարձնեն իրենց վարքին (Եփեսացիներին 5.15): Քանի որ Եփեսացիներին 5.15 համարը և Եփեսացիներին 5.17 համարը զուգահեռ են, կարող ենք իմաստուն մարդկանց պես ապրելու սահմանումը փնտրել հենց զուգահեռում։ Մենք ինքնուրույն իմաստուն լինել չենք կարող: Իմաստուն լինելու համար պետք է գերազանցենք մարդկայինի սահմանները՝ «իմանալու, թե որն է Տիրոջ կամքը» (Եփեսացիներին 5.17):

Նպատակադրված աշակերտությունը Պողոսը խրախուսում է պատկերավոր օրինակով։ «Ճի՛շտ օգտագործեք ժամանակը» արտահայտության մեջ (Եփեսացիներին 5.16) Պողոսն օգտագործում է էգզագորաձո բայը (համեմատե՛ք Կողոսացիներին 4.5 համարի հետ): Այս բառը «գնել» բայի հոմանիշ է և նշանակում է «ձեռքից բաց չթողնել շահավետ գործարքները», այն գործարքները, որոնք մեզ առաջարկվում են Քրիստոսի վերադարձի նախօրեին: «Ժամանակ» թարգմանված բառը հունարեն կաիրոս բառն է, որը նկարագրում է պատեհ ժամանակ՝ հնարավորություն: Այս «ժամանակը» խոստումնալից շրջան է, որը պետք է լավագույնս օգտագործել։ Այն նաև դժվար շրջան է, քանի որ «օրերը չար են» (Եփեսացիներին 5.16, համեմատե՛ք Եփեսացիներին 6.13, Գաղատացիներին 1.4 համարների հետ), և այս աշխարհում գերիշխում է այն իշխանը, «որ իշխում է օդային տարածությունից» (Եփեսացիներին 2.2):

Քրիստոսի վերադարձին սպասող հավատացյալները ապրում են դժվար ժամանակներում, որը Պողոսը ներկայացնում է որպես վտանգավոր, բայց և եկամտաբեր առևտրի դաշտ: Պետք է նույնքան ուշադիր օգտագործել մնացած ժամանակը, որքան խելացի առևտրականները՝ արագ կատարվող վաճառքի գործարքների ժամանակ, երբ շահավետ զեղչեր են առաջարկվում: Թեև մենք չենք կարող գնել փրկությունը, այդուհանդերձ, համեմատությունը տեղին է. շտապե՛ք վերցնել այն, ինչ մեզ առաջարկվում է Քրիստոսով: