---
title:  Հետագա ուսումնասիրության համար
date:  25/08/2023
---

Եփեսացիներին 5.1–20 համարներին կրկին անդրադառնալով որպես ամբողջություն՝ տեսնում ենք, որ Պողոսը շատ խիստ է խոսում մեղքի և չարիքի, հատկապես սեռական անբարոյականության և կոպիտ խոսքի դեմ։ Նա չի պատրաստվում ընդունել Աստծո ժողովրդի մեջ առկա այլասերված վարքը։ Եփեսոսի հավատացյալներին նա վարքի բարձր չափանիշների ձգտելու կոչ է անում և կամենում է, որ վերջիններս գիտակցեն իրենց ինքնությունը որպես Աստծո «սիրելի որդիներ», որպես «սրբեր» (Եփեսացիներին 5.1–10)։ Նա հավատում է, որ երբ համայնքի քրիստոնյաներն այդպես վարվեն, լույսի պես կշողան խավարում՝ տանելով իրենց դրացիներին ինքնախաբեությունից դեպի Աստծո շնորհն ու ճշմարտությունը (Եփեսացիներին 5.11–14)։

Պողոսը պատկերացնում է նորոգված ոգևորություն վերապրող եկեղեցին, որը պատրաստ է «ընթանալու լույսի որդիների պես», երբ սպասում է Քրիստոսի վերադարձին (Եփեսացիներին 5.8, տե՛ս նաև Եփեսացիներին 5.15, 16), և օրհնված Քրիստոսի ներկայությամբ (Եփեսացիներին 5.14)՝ հավաքվում է երկրպագության։ Ոգևորված Աստծո «սիրելի որդիների» իրենց կարգավիճակով, իրենց համար Քրիստոսի մահով (Եփեսացիներին 5.1, 2) և լցված Հոգով (Եփեսացիներին 5.18)՝ նրանց ընդհանուր երկրպագությունից ուրախություն է ճառագում, երբ նրանք միասին փառաբանում են իրենց Տիրոջը՝ Հիսուս Քրիստոսին և Հայր Աստծուն։ Երկնային իրողություններին ամուր կառչելով՝ նրանք փառաբանում են ապագայի իրենց հույսը, որի հիմքը այն է, ինչ Աստված արել է, անում է և կանի Հիսուս Քրիստոսի՝ իրենց Տիրոջ միջոցով (Եփեսացիներին 5.18–20)։

Այս խորությամբ ընկալված հատվածը շատ ավելին է դառնում, քան քրիստոնեական կյանքի մասին առանձին պատվիրանների մի շարք։ Այն դառնում է մարգարեական կոչ՝ կապված վերջին օրերի քրիստոնեական ինքնության, պարտավորության, համայնքի և երկրպագության հետ, հրավեր՝ «ձեռքից բաց չթողնել շահավետ գործարքները», որոնց առաջարկը կգործի մինչև Քրիստոսի վերադարձը (Եփեսացիներին 5.16)։

**Հարցեր քննարկման համար**

`Բախվելով ներկայիս աղավաղված չափանիշներով մշակույթին, որն օրը 24 ժամ, շաբաթը 7 օր քարոզում է իր արժեքները լրատվամիջոցների կորստաբեր զինանոցի միջոցով, ինչպե՞ս կարող են հավատացյալները հավատարիմ մնալ Պողոսի քարոզած բարձր չափանիշներին։`

`Ի՞նչ ռազմավարություն կարող են կիրառել հավատացյալները մեր օրերում՝ հասկանալու այն, «ինչ Տիրոջը հաճելի է» (Եփեսացիներին 5.10), և իմանալու, «թե որն է Տիրոջ կամքը» (Եփեսացիներին 5.17):`

`Մարդիկ կարող են պնդել, թե սեռական անբարոյականության մասին խոսելու Պողոսի արգելքը (Եփեսացիներին 5.3, 4) նշանակում է, որ մենք չպետք է բարձրաձայնենք սեռական անբարոյականությանն առնչվող հարցերը։ Ինչո՞ւ է սա սխալ եզրակացություն։`

`Ինչպե՞ս է ժամանակակից հասարակությունն արտացոլում այնպիսի հեթանոսական սովորույթներ, որոնց Պողոսը բախվում էր իր ժամանակներում։`