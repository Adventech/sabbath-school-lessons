---
title:  Ընթանալով որպես լույսի որդիներ
date:  21/08/2023
---

Պողոսը գրում է. «Ոչ ոք թող ձեզ դատարկ խոսքերով չխաբի, որովհետև այս պատճառով է Աստծու բարկությունը գալիս անհնազանդ զավակների վրա» (Եփեսացիներին 5.6)։

Մարդկանց, որ տարբեր մեղքեր են գործում առանց ամոթի ու ապաշխարության, Պողոսն անվանում է «պոռնիկ, պիղծ, ագահ» (Եփեսացիներին 5.5)։ Նա խիստ չափանիշ է սահմանել. ովքեր Քրիստոսի մեջ են և կամենում են մասնակից լինել Նրա ապագա երկնային արքայությանը, չպետք է վարվեն այնպես, ինչպես այդ ժառանգությունը չունեցողները (Եփեսացիներին 5.5)։ Այժմ նրան մտահոգում է «դատարկ խոսքերի» ազդեցությունը. այդ մասին ազատ խոսողները հավատացյալներին կարող են համոզել, թե սեռական էթիկայի խախտումը բոլորովին էլ մեղք չէ, վերջիններս նույնիսկ կարող են ներգրավվել նման մեղքերի մեջ (Եփեսացիներին 5.6)։ Խաբված լինելը, ինչպես զգուշացնում է Պողոսը, մարդու վրա է բերում Աստծո վերջին ժամանակների դատաստանի սպառնալիքը, քանզի «Աստծո բարկությունը գալիս է անհնազանդ զավակների վրա» (Եփեսացիներին 5.6)։

«Աստծո բարկություն» արտահայտությունը մտահոգիչ է։ Աստծո զայրույթը կամ բարկությունը խիստ տարբեր է սովորական մարդու հուզականության դրսևորումներից (համեմատի՛ր Եփեսացիներին 4.31 համարի հետ)։ Այն համբերատար և արդար Աստծո արդարացի արձագանքն է համառորեն չարը գործողներին, ոչ թե խելահեղ և պոռթկուն արձագանք աննշան սխալներին։ Ավելին, Աստծո բարկության մասին հիշատակումները հիմնականում տեղ են գտել Աստծո գալիք դատաստանի մասին ներշնչված, աստվածաշնչյան նախազգուշացումների համատեքստում (օրինակ՝ Հայտնություն 6.12-17, Հայտնություն 16.1-16, Հայտնություն 19.11-16)։ Աստված նախազգուշացնում է Իր գալիք դատաստանի մասին՝ որպես Իր շնորհի դրսևորում, քանի որ մարդիկ բնույթով «բարկության որդիներ» են (Եփեսացիներին 2.3)՝ ենթակա այդ դատաստանին։

`Ինչո՞ւ է Պողոսը հորդորում հավատացյալներին «հաղորդակից չլինել» և «չմասնակցել» մեղավորների գործերին (Եփեսացիներին 5.7-10)։`

Պողոսը հորդորում է. «Լույսի որդիների պե՛ս ընթացեք» (Եփեսացիներին 5.8) և հավելում է. «Փորձե՛ք այն, ինչ Տիրոջը հաճելի է» (Եփեսացիներին 5.10)։ Հեթանոսը հաճույք է փնտրում «պոռնկության, ամեն պղծության կամ ագահության» մեջ (Եփեսացիներին 5.3): Հավատացյալի նպատակը միանգամայն տարբեր է. հաճեցնել ոչ թե ինքն իրեն, այլ Աստծուն (համեմատի՛ր Հռոմեացիներին 12.1, Բ Կորնթացիներին 5.9, Եբրայեցիներին 13.21 համարների հետ, որոնք օգտագործում են նույն հունարեն բառը՝ էուարեստոս, «հաճելի» կամ «ընդունելի»): Հավատացյալը ձգտում է արտացոլել Քրիստոսի անձնազոհությունը («և սիրո՛վ վարվեք, ինչպես որ Քրիստոսն էլ մեզ սիրեց ու Իրեն մեզ համար ընծա ու զոհ մատուցեց Աստծուն», Եփեսացիներին 5.2):

`Ի՞նչ «դատարկ խոսքեր» կան մեր օրերում, որոնցից հարկավոր է զգուշանալ։`