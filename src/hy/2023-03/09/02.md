---
title:  Գոհություն թող մատուցվի Աստծուն
date:  20/08/2023
---

`Ի՞նչ նկատի ունի Պողոսը, երբ հորդորում է հավատացյալներին նմանվել Աստծուն։ Տե՛ս Եփեսացիներին 5.1, 2։`

Պողոսը Եփեսոսի հավատացյալներին հորդորում է ընթանալ սիրո մեջ. մի կարևոր կոչ տվյալ տեքստում (տե՛ս Եփեսացիներին 5.8, 15)։ Այս «սիրով ընթանալը» (տե՛ս Եփեսացիներին 5.2) պետք է ձևավորվի հենց Քրիստոսի՝ մեր հանդեպ ունեցած սիրո օրինակով (համեմատի՛ր Եփեսացիներին 4.32 համարի հետ)՝ արտահայտված Նրա քավիչ զոհով։ Պողոսը մատնանշում է այդ քավիչ զոհի չորս բնութագիր. 1. Այն ոգեշնչված է և՛ Հայր Աստծո, (Եփեսացիներին 5.1) և՛ անձամբ Քրիստոսի (Եփեսացիներին 5.2) սիրուց։ 2. Այն փոխարինող է՝ Քրիստոսն է մահանում մեր փոխարեն։ Քրիստոսը չփոխեց քավության պահանջները, այլ անձամբ Իր կյանքը տվեց մեզ համար 3. Ըստ հինկտակարանյան ժամանակներում իրականացվող Սրբարանի ծառայության՝ Քրիստոսի մահը նույնպես Աստծուն արված զոհ է։ 4. Զոհն ընդունված է Աստծո կողմից, քանի որ այն «անուշահոտություն» է (Եփեսացիներին 5.2, համեմատի՛ր Ելք 29.18, Ղևտական 2.9, Փիլիպպեցիներին 4.18 համարների հետ)։

Եփեսացիներին 5.3-5 համարներում այնուհետև ներկայացվում է մի հատված, որը մտահոգություն է արտահայտում սեռական էթիկայի վերաբերյալ։ Եփեսոսի եկեղեցու երիտասարդ նորադարձները վտանգի տակ են՝ դրժելու իրենց քրիստոնեական կոչումը և հետ ընկղմվելու անբարո կենսաձևի մեջ, որը կզրկի նրանց Քրիստոսի վկաները լինելու առավելությունից (համեմատի՛ր Ա Կորնթացիներին 5.1-11, Ա Կորնթացիներին 6.12-20, Բ Կորնթացիներին 12.21 համարների հետ)։

Մի կողմից, առաջին դարի հունահռոմեական աշխարհն էր ի ցույց դնում բարոյական ապականություն ու անառակություն, որը նկարագրված է Նոր Կտակարանի այլ հատվածներում (տե՛ս Ա Կորնթացիներին 6.9, Գաղատացիներին 5.19, Եփեսացիներին 4.17–19, Կողոսացիներին 3.5)։ Հարուստների խնջույքներում որպես կանոն առկա էր այնպիսի վարքագիծ, որը Պողոսը դատապարտում է Եփեսացիներին 5.3–14 համարներում՝ հարբեցողություն, գռեհիկ խոսք, խեղկատակություններ և անբարո արարքներ։ Մեծ քաղաքներում պահպանվում էր անանունությունը, ինչը հանգեցնում էր ամենաթողության և նպաստում էր անբարո կյանքին: Մյուս կողմից, նման հասարակության մեջ շատերն էին ապրում առաքինի կյանքով և ծառայում որպես բարոյականության ջատագովներ։ Երբ Նոր Կտակարանը թվարկում է մեղքերն ու առաքինությունները, ինչպես նաև, այսպես կոչված, ընտանեկան օրենսգրքի հիմնական կետերը (օրինակ՝ Եփեսացիներին 5.21-6-9, Կողոսացիներին 3.18-4.1), դրանց հեղինակները դիտարկում են թեմաները հունահռոմեական աշխարհի ավելի լայն պրիզմայով։ Միաժամանակ և՛ անառակ, և՛ առաքինի այս աշխարհի օրինակն օգնում է բացատրել հեթանոսների կողմից կիրառվող անբարոյական վարքագծից խուսափելու Պողոսի հորդորները։ Նա կամենում է, որ հավատացյալները շրջահայաց լինեն իրենց վարքագծում և դրա շնորհիվ հարգանք վաստակեն աշխարհի մարդկանց աչքերում:

`Բարոյական վարքագծի մասին Պողոսի խոսքերը որքանո՞վ են կիրառելի ձեր մշակույթում՝ անկախ ձեր բնակության վայրից։`