---
title:  Հոգով ներշնչված երկրպագություն(Եփեսացիներին 5.18–20)
date:  24/08/2023
---

`Եփեսացիներին 5.18–20 համարներում Պողոսը պատկերացնում է, որ քրիստոնյաները հավաքվել են երկրպագության։ Ըստ նրա նկարագրության՝ ի՞նչ են նրանք անում այդ երկրպագության ժամանակ։`

Եփեսացիներին 5.1–20 համարների իր վերջին փաստարկում Պողոսը հորդորում է հավատացյալներին հեռանալ միտքը մոլորեցնող գինու օգտագործումից, փոխարենը միասին վերապրել Հոգու ներկայությունն ու զորությունը: Պողոսն արգելում է հարբեցողությունը (հավանաբար Հին Կտակարանի հունարեն տարբերակում Առակներ 23.31 համարի մեջբերմամբ)՝ հիշեցնելով ալկոհոլի օգտագործման դեմ ցուցումները, որ կարելի է գտնել իմաստության գրականության մեջ (Առակներ 20.1, Առակներ 23.29–35)։ Հարբեցողության հետևանքով մարդու համար նորմալ են դառնում գռեհիկ ու բացահայտ սեռական բառապաշարով խոսքը, անմտությունը, անբարոյականությունը և կռապաշտությունը (Եփեսացիներին 5.3–14): Դրանք հարկավոր է փոխարինել մտածված, Հոգով ներշնչված երկրպագությամբ: Հոգով լցվելու Պողոսի հորդորը կարևոր է, որը Եփեսացիներին 5.19–21 համարներում արտահայտվում է տարատեսակ բայերով («խոսել սաղմոսներով, օրհնություններով ու հոգևոր երգերով», «երգել և սաղմոս ասել», «գոհություն հայտնել», «հնազանդ լինել»):

Պողոսի «Հոգո՛վ լցվեք» (Եփեսացիներին 5.18) կոչն այստեղ հոգնակի է, քանի որ նա պատկերացնում է, թե ինչպես են հավատացյալները հավաքվում հոգով ներշնչված և միասնությունը սնուցող ու աճեցնող երկրպագության շրջանակներում (Եփեսացիներին 4)։ Նա սա հակադրում է հեթանոսական եսակենտրոն վարքագծին ու երկրպագությանը (Եփեսացիներին 5.1–18): Վաղ քրիստոնեական երկրպագության այս նկարագրության մեջ կարևոր տեղ է զբաղեցնում երաժշտական փառաբանությունը: Կարծիք է շրջանառվում, որ եկեղեցին ծնունդ է առել երգով, և այս հատվածը Կողոսացիներին 3.16 համարի հետ մեկտեղ այս հայտարարության թերևս լավագույն ապացույցն է (համեմատե՛ք Գործք առաքելոց 16.25, Հակոբոս 5.13):

Երկրպագության մեջ կա «հորիզոնական» տարր, քանի որ երգելիս եկեղեցու անդամները որոշակի իմաստով խոսում են միմյանց հետ (Եփեսացիներին 5.19)։ Այդուհանդերձ, երաժշտական փառաբանության առարկան Տերն է՝ ըստ Եփեսացիներին 5.20 համարի՝ «Տեր Հիսուս Քրիստոսը» (համեմատե՛ք Կողոսացիներին 3.16 համարի հետ): Եփեսացիներին 5.19 համարի երաժշտական փառաբանությանը զուգահեռ նկարագրված Եփեսացիներին 5.20 համարի գոհությունը պետք է մատուցվի «Աստծուն և Հորը» «մեր Տեր Հիսուս Քրիստոսի անունով»։ «Հոգևոր երգեր» արտահայտության մեջ «հոգևոր» ածականը (հունարեն՝ պնեումատիկոս) ընդգծում է Սուրբ Հոգու դերը երկրպագության մեջ, քանի որ եզրույթը նկարագրում է երգեր, որոնք ներշնչված են կամ լցված են Սուրբ Հոգով։ Այսպիսով, ըստ Պողոսի նկարագրության՝ Աստվածության բոլոր երեք անդամները վաղ քրիստոնեական երկրպագության ակտիվ մասնակիցներ են։

`Ինչպե՞ս կարող եք երաժշտության օգնությամբ բարելավել ձեր համայնքի երկրպագությունը։`