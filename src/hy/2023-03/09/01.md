---
title:  Ապրելով իմաստուն ձևով
date:  19/08/2023
---

### Այս շաբաթվա ուսումնասիրության համար կարդացե՛ք.
Եփեսացիներին 5.1–20, Ա Կորնթացիներին 5.1–11, Հայտնություն 16.1–16, Կողոսացիներին 4.5, Առակներ 20.1, Առակներ 23.29–35, Գործք առաքելոց 16.25։

> <p>Հիշելու համարը.<p>
> «Արդ ուշադրությո՛ւն դարձրեք ձեր վարքին. վարվե՛ք ոչ թե անխելքների պես, այլ իմաստունների. ճի՛շտ օգտագործեք ժամանակը, որովհետև օրերը չար են։ Դրա համար անմիտ մի՛ եղեք, այլ իմացե՛ք, թե որն է Տիրոջ կամքը» (Եփեսացիներին 5.15–17)։

Բոլորովին վերջերս Միացյալ Թագավորությունում աճուրդի էին հանել մի բյուրեղյա սափոր։ Աճուրդի կազմակերպիչներն այն նկարագրել էին որպես «19-րդ դարի ֆրանսիական գինու սափոր»՝ գնահատելով դրա արժեքը 200 ԱՄՆ դոլար: Աճուրդին մասնակցող երկու բանիմաց գնորդներ աճուրդի առարկայի մեջ ճանաչեցին չափազանց հազվագյուտ, իսլամական սափոր, որի իրական արժեքը 5 միլիոն ֆունտ (մոտ 6,5 միլիոն ԱՄՆ դոլար) էր: Ի՞նչն էր պատճառը, որ սափորը ձեռք բերած գնորդն աճուրդի սրահից դուրս եկավ այդքան գոհ։ Գնորդը գիտեր մի բան, ինչը չգիտեր աճուրդավարը. սափորի իրական արժեքը:

Եփեսացիներին 5.1–20 համարներում Պողոսը հակադրում է հեթանոսների և հավատացյալների արժեհամակարգերը։ Հեթանոսները արժևորում էին գռեհիկ խոսքերը (Եփեսացիներին 5.4), գինարբուքները (Եփեսացիներին 5.18) և անառակ պահվածքը (Եփեսացիներին 5.3, 5) որպես կյանքի մեծագույն գանձեր։ Հավատացյալները, սակայն, գիտեն, որ գալիս է արժեքների գնահատման վերջնական օրը, երբ ակնհայտ կդառնա ամեն ինչի իրական արժեքը (Եփեսացիներին 5.5, 6): Խնջույքների և հարբեցողության վրա իրենց խաղադրույքը կատարելու փոխարեն՝ նրանք, ի թիվս այլ բաների, գնահատում են «ամեն բարություն, արդարություն և ճշմարտություն» (Եփեսացիներին 5.9) Քրիստոսի մեջ: Պողոսն, այսպիսով, հորդորում է հետամուտ լինել այն բոլոր հարմար գործարքներին, որոնք Քրիստոսի մեջ են, քանի որ նրանք (ինչպես և մենք) ապրում են հավերժության շեմին (Եփեսացիներին 5.15–17):