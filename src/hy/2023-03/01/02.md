---
title:  Պողոսը՝ Եփեսոսի ավետարանիչը
date:  25/06/2023
---

`Ի՞նչ է անում Պողոսն իր երկրորդ միսիոներական ճամփորդության վերջում առաջին անգամ Եփեսոս այցելելիս (Գործք առաքելոց 18.18–21)։`

Եփեսոսը Հռոմեական կայսրության ամենամեծ քաղաքներից մեկն էր, ուներ մոտ 250 000 բնակիչ։ Այն կայսրության ամենահարուստ նահանգներից մեկի՝ Ասիայի վարչական կենտրոնն էր։ Նահանգը տարածվում էր ներկայիս Փոքր Ասիայի (Անատոլիա) տարածքում։ Պողոսի օրոք այս նահանգը ծաղկում ու բարգավաճում էր։ Լինելով նաև նավահանգիստ՝ Եփեսոսը գտնվում էր կարևորագույն ծովային ճանապարհների խաչմերուկում։ Քաղաքում մարդիկ բազում աստվածների էին երկրպագում, սակայն գլխավորն Արտեմիսն էր՝ քաղաքի պաշտպան աստվածուհին։ Քաղաքացիական հանդիսությունների, սպորտային խաղերի և ամենամյա տոնախմբությունների ողջ նպատակն այս աստվածուհու երկրպագությունն էր (հռոմեացիներն Արտեմիսին անվանում էին Դիանա)։

Պողոսը հետագայում Եփեսոս է վերադառնում իր երրորդ միսիոներական ճամփորդության ժամանակ (Գործք առաքելոց 19.1–12) և մնում է այնտեղ «երեք տարի» (Գործք առաքելոց 20.31)։ Առաքյալը նշանակալից ժամանակահատված է տրամադրում Եփեսոսին՝ նպատակ ունենալով ամուր հիմք դնել այնտեղ ծլարձակող քրիստոնեության համար։

`Եփեսոսում տեղի ունեցած ի՞նչ տարօրինակ իրադարձություն պատճառ դարձավ այդպիսի լայնածավալ ակնածանքի «Տեր Հիսուսի» նկատմամբ (Գործք առաքելոց 19.13–20)։`

Ղուկասը պատմում է Եփեսոսի յոթ շրջիկ երդվեցնող հրեաների տարօրինակ պատմությունը։ Հիսուսի ու Պողոսի անուններն իրենց կախարդություններում միախառնելը այս երդվեցնողների կողմից սխալ քայլ էր։ Երբ լուրը տարածվեց քաղաքում, «բոլորի մեջ ահ ընկավ. և Տեր Հիսուսի անունը փառավորվում էր» (Գործք առաքելոց 19.17)։ Այս իրադարձությունը խորը ազդեցություն ունեցավ նաև արդեն քրիստոնյա դարձրած որոշ մարդկանց վրա, որոնք հանրության առաջ այրեցին կախարդության իրենց թանկարժեք ձեռնարկները, որոնց ընդհանուր արժեքը կազմում էր «հիսուն հազար արծաթ» (Գործք առաքելոց 19.19)։ Ինչպես հավատացյալները, այնպես էլ քաղաքի մյուս բնակիչները տեղեկանում են, որ հարկավոր է երկրպագել բացառապես Հիսուսին, և այդ երկրպագությունը չպետք է միախառնել հեթանոսական տարրերի հետ։

`Ի՞նչ է նշանակում այս մարդկանց՝ իրենց թանկարժեք գրքերի այրումը։ Ի՞նչ է դա ասում նրանց՝ Տիրոջն անվերապահորեն նվիրվելու մասին։`