---
title:  Խռովություն ամֆիթատրոնում
date:  26/06/2023
---

`Կարդացե՛ք Գործք առաքելոց 19.21–20.1 համարները։ Ի՞նչ դասեր կարող ենք քաղել այս պատմությունից։`

Պողոսի վկայությունը Եփեսոս մեծ և նրբաճաշակ քաղաքում այնքան հզոր էր, որ մեծ ազդեցություն ունեցավ քաղաքի տնտեսական զարգացման կարևորագույն ոլորտներից մեկի՝ դեպի Արտեմիսի տաճար կատարվող զբոսաշրջության վրա։ Եվ ինչպիսի՜ տաճար էր դա։ Այս վեհաշուք կառույցը կազմված էր յուրաքանչյուրը մոտ 20 մետր բարձրությամբ 127 սյուներից՝ Պարոսից* բերված մարմարից՝ ճեփ-ճերմակ, անթերի մարմար, որը բարձր էր գնահատվում քանդակագործության մեջ։ Այս սյուներից 36-ը պատրաստված էին ոսկուց և ոսկեզօծված էին, որն էլ տաճարին բերեց հին աշխարհի յոթը հրաշալիքներից մեկի համբավը։

Անհանգստացած այն փաստից, որ Պողոսի՝ կռապաշտության դեմ ուղղված քարոզարշավը տաճարը կզրկի ֆինանսական աջակցությունից (Գործք առաքելոց 19.27), Դեմետրիոս անունով մի արծաթագործ իր գործընկերներին հրահրեց մեծ բարկությամբ լցվել։ Շատ արագ ահագնացող ու մոլեգնած ամբոխը ներխուժեց մեծ ամֆիթատրոն, որն ուներ 25 000 նստատեղ։ Այնտեղ ամբոխը միաձայն մոտ երկու ժամ աղաղակում էր. «Մեծ է եփեսացիների Արտեմիսը» (Գործք առաքելոց 19.34)։ Երբ քաղաքի ատենակալը հանդարտեցրեց ամբոխին, Պողոսը հանդիպեց հավատացյալների հետ և մեկնեց քաղաքից։

`Իր երրորդ միսիոներական ճամփորդության ժամանակ Պողոսը հանդիպում է Եփեսոսի եկեղեցու երեցների հետ։ Ինչպե՞ս կամփոփեիք Պողոսի անհանգստությունները (տե՛ս Գործք առաքելոց 20.17–38 համարները)։`

Եփեսոսի հետ Պողոսի կապի ժամանակագրություն՝

ՔՀ 52թ.՝ Պողոսի առաջին կարճ այցելությունը Եփեսոս (Գործք առաքելոց 18.18–21)։

ՔՀ 53–56թթ.՝ Պողոսի եռամյա ծառայությունը Եփեսոսում (Գործք առաքելոց 19.1–20.1)։ Նա գրում է կորնթացիներին ուղղված իր առաջին նամակն այս այցելության ավարտին մոտ (Ա Կորնթացիներին 16.5–9)։

ՔՀ 57թ.՝ Միլետոսում գտնվելիս Պողոսը հանդիպում է Եփեսոսի եկեղեցու երեցների հետ (Գործք առաքելոց 20.17–38)։

ՔՀ 62թ.՝ Պողոսը գրում է եփեսացիներին ուղղված իր նամակը հավանաբար Հռոմում բանտարկված լինելու ժամանակ։

`«Դրա համար էլ արթո՛ւն կացեք՝ հիշելով, որ երեք տարի գիշեր-ցերեկ յուրաքանչյուրիդ անդադար խրատեցի արտասուքներով», - ասում է Պողոսը (Գործք առաքելոց 20.31)։ Ըստ ձեզ՝ եթե Պողոսը դիմեր մեր եկեղեցուն այսօր, ինչի՞ց խորհուրդ կտար զգուշանալ։`