---
title:  Եփեսացիներն իրենց ժամանակներում
date:  28/06/2023
---

`Ինչպե՞ս է Պողոսն սկսում և ավարտում եփեսացի հավատացյալներին ուղղված իր նամակը։ Ի՞նչ ենք մենք իմանում նրանց համար նրա ամենախորը փափագների մասին։ Տե՛ս Եփեսացիներին 1.1, 2, Եփեսացիներին 6.21–24 համարները։`

Նամակի սկզբում Պողոսն իրեն ներկայացնում է որպես դրա հեղինակ (Եփեսացիներին 1.1)։ Նամակի կեսին նա նորից նշում է իր անունը՝ իր մասին ասելով. «Հիսուս Քրիստոսի բանտարկյալն եմ ձեզ՝ հեթանոսներիդ համար» (Եփեսացիներին 3.1). սրանք նրա մտքերն են որպես առաքյալ իր ծառայության վերաբերյալ (Եփեսացիներին 3.1–13)։ Նամակի վերջում նա նորից խոսում է իր բանտարկության մասին (Եփեսացիներին 6.20) և եզրափակում անձնական ուղերձով (Եփեսացիներին 6.21, 22)։ Թեև գիտնականներից ոմանք հերքում են, որ եփեսացիներին ուղղված թուղթը գրել է Պողոսը, կարևոր է ուշադրություն դարձնել, որ թղթում հստակորեն նշվում է այն մասին, որ Պողոսն է դրա հեղինակը։ Շատ քրիստոնյաներ արդարացիորեն ընդունում են, որ թղթի հեղինակը հենց Պողոսն է։

`Ինչպե՞ս է Պողոսն արտահայտում իր անհանգստությունն այն ազդեցության առիթով, որն իր բանտարկությունը կունենա Եփեսոսի հավատացյալների վրա։ Տե՛ս Եփեսացիներին 3.13 համարը։`

Եփեսացիներին ուղղված թուղթը կարծես թե գրվել է միևնույն ժամանակ և միևնույն հանգամանքներում, ինչ բանտից գրված Պողոսի մյուս՝ Կողոսացիներին (տե՛ս Կողոսացիներին 4.7, 8 համարները) և Փիլիմոնին ուղղված նամակները։ Բացի այդ, թվում է, թե երկար ժամանակ է անցել Եփեսոսում Պողոսի ծառայությունից (Եփեսացիներին 1.15, Եփեսացիներին 3.1, 2)։ Պողոսը հավանաբար Եփեսացիներին թուղթը գրել է Հռոմում ՔՀ 62թ.։

Եփեսացիներին ուղղված թղթում Պողոսը մանրամասներ չի ներկայացնում Եփեսոսում բնակվող իր լսարանի վիճակի մասին։ Նրա ուշադրությանն արժանանում են ավելի լայնամասշտաբ հարցեր։ Նա ներկայացնում է բավականին երկար ժամանակահատված՝ սկսելով «աշխարհի ստեղծումից առաջ» (Եփեսացիներին 1.4) կայացրած Աստծո որոշումներից և անդրադառնալով Քրիստոսի միջոցով մեզ տրված Աստծո փրկության մեծագույն հարցին։ Ընդ որում, թուղթը մեր առջև բացահայտում է վեհ գրական ոճ՝ երկար նախադասություններով, կրկնվող արտահայտություններով և գեղեցիկ փոխաբերություններով։ Պողոսն այլ տեղերում ևս (օրինակ՝ Հռոմեացիներին 8.31–39) օգտագործում է նման ոճ, սակայն մեծամասամբ այն կենտրոնացած է Եփեսացիներին թղթում, որտեղ հանդիպում ենք շատ փառաբանության, աղոթքի, երկրպագության (Եփեսացիներին 1.3–14, Եփեսացիներին 1.15–23, Եփեսացիներին 3.14–21), ինչպես նաև նրբագեղորեն շարադրված ճարտասանական հատվածների (օրինակ՝ Եփեսացիներին 4.1–16, Եփեսացիներին 5.21–33, Եփեսացիներին 6.10–20)։