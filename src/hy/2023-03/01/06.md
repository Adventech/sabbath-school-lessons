---
title:  Եփեսացիներին թուղթը՝ Քրիստոսով լցված նամակ
date:  29/06/2023
---

`Ինչպե՞ս է Պողոսը ներկայացնում իր նամակի գլխավոր թեման։ Տե՛ս Եփեսացիներին 1.9, 10։`

Եփեսացիներին ուղղված թուղթն ինչպե՞ս կարելի է ամփոփել։ Գրելով բանտից՝ Պողոսը շարադրում է Աստծո՝ քրիստոսակենտրոն ծրագրի տեսլականը, որը վերաբերում է ժամանակի լրմանն ու դրա մեջ եկեղեցու դերին։ Աստված գործեց Քրիստոսի միջոցով՝ սկսելու Իր ծրագիրը, «որ ամեն բան Քրիստոսի մեջ բովանդակվի, ինչ որ երկնքում է և ինչ որ երկրի վրա» (Եփեսացիներին 1.10)։ Նա սա արեց՝ ստեղծելով եկեղեցին որպես մեկ ամբողջություն, որը կազմված է մեկ միասնական մարդկությունից՝ հրեաներից ու հեթանոսներից (Եփեսացիներին 2.14)։ Հավատացյալները կանչված են գործելու աստվածային այս ծրագրի համաձայն՝ ազդարարելով չարի ուժերին, որ Աստծո վերջնական նպատակն իրականանում է (Եփեսացիներին 3.10)։

Ինչպես հայտարարում են Եփեսացիներին 1.9, 10 համարները, այն միաբանությունը, որը պահանջում է Աստված, կենտրոնացած է Քրիստոսի մեջ։ Ուստի և զարմանալի չէ բացահայտել, որ Եփեսացիներին ուղղված թուղթը Քրիստոսով ներծծված թուղթ է, որն ամենուր գովաբանում է Աստծո գործերը Քրիստոսի մեջ և փառաբանում Քրիստոսի մեջ հավատացյալներին առաջարկվող հոգևոր ռեսուրսների հասանելիությունը։ Պողոսն օգտագործում է «Քրիստոսի մեջ» և նման արտահայտություններ ավելի քան երեսուն անգամ և ամեն տեղ բարձրացնում է Հիսուսին։ Այս թուղթն ընթերցելիս ուշադրությո՛ւն դարձրեք այս արտահայտություններին, և թե ինչպես է ամեն անգամ Պողոսը կենտրոնանում Հիսուսի վրա։

Պողոսը փորձում է վերածնել Եփեսոսի հավատացյալների հոգևոր նվիրումը՝ հիշեցնելով նրանց, որ իրենք եկեղեցու մաս են, որն ամեն ինչ Քրիստոսի մեջ միավորելու Աստծո ծրագրի հիմքն է: Երբ նա նամակում օգտագործում է «եկեղեցի» (հունարեն էկկլեսիա) բառը, նկատի ունի «համաշխարհային» կամ առնվազն համընդհանուր եկեղեցին (ոչ թե տեղական համայնքը)։

Նրա հիմնական ռազմավարությունը եկեղեցու մասին խոսելն է։ Նա խոսում է վառ փոխաբերություններով, որոնցից չորսը մանրամասնում է՝

Եկեղեցին որպես մարմին (Եփեսացիներին 1.22, 23, Եփեսացիներին 2.16, Եփեսացիներին 3.6, Եփեսացիներին 4.1–16, 25, Եփեսացիներին 5.23, 29, 30)։

Եկեղեցին որպես շինություն/տաճար (Եփեսացիներին 2.19–22)։

Եկեղեցին որպես հարս (Եփեսացիներին 5.22–27)։

Եկեղեցին որպես բանակ (Եփեսացիներին 6.10–20)։

Այս նկարագիրներից յուրաքանչյուրը յուրովի է ներկայացնում Աստծո նպատակն ու մտադրությունն Իր եկեղեցու վերաբերյալ։

`Յոթերորդ օրվա ադվենտիստական եկեղեցում, որի մաս եք դուք կազմում, Աստված միաբանում է բազմազգ, բազմալեզու, բազմառասա ու միջմշակութային համայնք (Հայտնություն 14.6, 7), որը ցույց է տալիս ամեն բան Հիսուսի մեջ միավորելու Նրա ծրագրի իրականացման ուղին (Եփեսացիներին 1.9, 10)։ Ինչպե՞ս կարող ենք գործել Աստծո այս մեծ ծրագրի հետ համահունչ։`