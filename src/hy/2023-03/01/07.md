---
title:  Հետագա ուսումնասիրության համար
date:  30/06/2023
---

Երդվեցնողների կողմից Հիսուսի և Պողոսի անվան շահարկման պատմությունը (Գործք առաքելոց 19.13–20, տե՛ս կիրակի օրվա դասը) բացատրում է, թե ինչու է Պողոսը Եփեսոսում այդքան շատ խոսում զորության մասին։ Որոշ նորահավատներ, որոնք համոզվում են Հիսուսի գերագույն իշխանության մեջ, հրո ճարակ են դարձնում կախարդության իրենց թանկարժեք ձեռնարկները։ Մոգությանը վերաբերող մոտ 250 հայտնաբերված պապիրուսների, ինչպես նաև այլ գտածոների շնորհիվ մենք կարողանում ենք բավականին հստակ պատկերացում կազմել ծեսերի, կախարդանքների, հմայախոսքերի, նզովական բանաձևերի, անեծքների և բազմաթիվ այլ բաների մասին, որոնք ամենայն հավանականությամբ նման են մոգության վերը նշված ձեռնարկներում նկարագրվածներին։ Այդ հատորներում հավատացյալները գտնում էին խորհուրդներ այն մասին, թե ինչպես իրականացնել նման ծեսեր՝ աստվածներին, աստվածուհիներին և հոգևոր ուժերին համոզելու անել այն, ինչ իրենք են ուզում։

Ղուկասը մեզ տեղեկացնում է, որ այս գրքերի ընդհանուր արժեքը կազմում էր 50 000 արծաթ կամ 50 000 օրվա աշխատավարձ (եթե այս թիվը վերածենք գումարի մեր օրերում և համարենք, որ որակավորված աշխատողի մեկ օրվա աշխատավարձը միջինում կազմում է 10 000 դրամ, ապա գրքերի ընդհանուր արժեքը կկազմի 500 միլիոն դրամ (ավելի քան 1 միլիոն դոլար))։ Գրքերի արժեքի մասին տեղեկությունը մեզ ցույց է տալիս, թե որքան կարևոր ու առանցքային դեր ունեին այս գրքերը եփեսացիների կյանքում։ «Անհրաժեշտ եղավ անձամբ Աստծո միջամտությունը, որպեսզի այս մարդիկ վերջնականապես համոզվեին, որ անհրաժեշտ է ապաշխարել հոգևոր զորություն ստանալու համար հմայիլների, հուռութքների, կախարդանքի խոսքերի և ավանդական միջոցների իրենց շարունակական կիրառումից»։ Քլինթոն Արնոլդ, Եփեսացիներ (Գրանդ Րափիդս, Միչիգան, Զոնդերվան, 2010), էջ 34։

Մենք գալիս ենք այն եզրահանգման, որ Եփեսացիներին թուղթը գրվել է այն հավատացյալների համար, որոնք ուղղորդման կարիք ունեին, թե «ինչպես պայքարել տիեզերական չար «ուժերի» շարունակական ազդեցության ու հարձակումների դեմ»։ Քլինթոն Արնոլդ, Զորություն ու կախարդանք. զորության գաղափարը Եփեսացիներին թղթում (Գրանդ Րափիդս, Միչիգան, Բեյքեր բուքս, 1992), էջ 165։ Պողոսի պատասխանը եփեսացիներին ուղղված ամբողջ թուղթն է, որում նա ներկայացնում է Քրիստոսին որպես Մեկը, Ով բարձրացվել է ամեն զորությունից վեր (Եփեսացիներին 1.20–23), ինչպես նաև ընդգծում է այն ուժի գերակայությունը, որն Աստված տալիս է հավատացյալներին (Եփեսացիներին 2.15–19, Եփեսացիներին 3.14–21, Եփեսացիներին 6.10–20)։

**Հարցեր քննարկման համար**

`Ի՞նչ ուժեր ու իշխանություններ են գործում ձեր աշխարհում և ձեր կյանքում այսօր։ Ինչպե՞ս են այդ ուժերը դրսևորվում՝ գայթակղելով հավատացյալներին պատվել իրենք իրենց՝ սեփական անմնացորդ հավատարմությունը բարձրացված Քրիստոսին նվիրելու փոխարեն։`

`«Որպեսզի ժամանակներն իրենց լրումին հասնեն, որ ամեն բան Քրիստոսի մեջ բովանդակվի». Աստծո այս ծրագրի համատեքստում Պողոսն ապագայի հույս է արտահայտում։ Ուշադրությո՛ւն դարձրեք Եփեսացիներին 1.18, Եփեսացիներին 2.12 և Եփեսացիներին 4.4 համարներում «հույս» բառի նրա կիրառությանը։ Ինչո՞ւ է նա հավատում, որ ապագայի համար հույս կա։`

`Պողոսն ինչպե՞ս է ընդգծում Քրիստոսի վերադարձի ապագա մեծ հույսը եփեսացիներին ուղղված նամակի հետևյալ հատվածներում՝ Եփեսացիներին 1.13, 14, Եփեսացիներին 1.21, Եփեսացիներին 2.7, Եփեսացիներին 4.30, Եփեսացիներին 5.5։ Այդ հույսն ի՞նչ է նշանակում մեզ համար հենց այսօր։`