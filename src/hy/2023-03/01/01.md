---
title:  Պողոսն ու եփեսացիները
date:  24/06/2023
---

### Այս շաբաթվա ուսումնասիրության համար կարդացե՛ք.
Գործք առաքելոց 18.18–21, Գործք առաքելոց 19.13–20.1, Գործք առաքելոց 20.17–38, Եփեսացիներին 1.1, 2, Եփեսացիներին 6.21–24, Եփեսացիներին 3.13, Եփեսացիներին 1.9, 10։

> <p>Հիշելու համարը.<p>
> «Իր բարեհաճության համաձայն մեզ ճանաչեցրեց Իր կամքի խորհուրդը, որ նախապես նրանով սահմանել էր. որպեսզի ժամանակներն իրենց լրումին հասնեն, որ ամեն բան Քրիստոսի մեջ բովանդակվի, ինչ որ երկնքում է և ինչ որ երկրի վրա» (Եփեսացիներին 1.9, 10)։

Երբ մենք որևէ ուղերձ ենք գրում, սովորաբար դա որոշակի նպատակ է հետապնդում և հաճախ՝ ծանրակշիռ նպատակ։ Աբրահամ Լինքոլնը, օրինակ, իր հանրահայտ Գեթիսբերգյան ճառը գրել է 1863 թվականին, Ամերիկայի քաղաքացիական պատերազմի Գեթիսբերգյան կործանարար ճակատամարտից հետո, որի հետևանքով զոհվեց մոտ 7 000 զինվոր։ Այդ ճառում Լինքոլնը հղում կատարեց երկրի հայրեր-հիմնադիրներին և հայտնեց իր վստահությունն այն բանի շուրջ, որ քաղաքացիական պատերազմը մեծագույն փորձություն էր 1776 թվականին ստեղծված ազգի համար՝ արդյոք այն կհարատևի՞, թե՞ «կվերանա երկրի երեսից»։

Պողոսը Եփեսացիներին ուղղված այս նամակը գրելու խորագույն մի դրդապատճառ ունի։ Մասամբ նրա ազատազրկման (Եփեսացիներին 3.13, Եփեսացիներին 6.20), մասամբ էլ շարունակական հալածանքների և փորձությունների պատճառով եփեսացիները հիասթափվելու գայթակղություն են ունենում։ Պողոսը նրանց հիշեցնում է, թե ինչ պատահեց, երբ նրանք դարձի եկան, ընդունեցին Քրիստոսին որպես իրենց Փրկիչ և դարձան եկեղեցու մաս։ Նրանք դարձան Քրիստոսի մարմին (Եփեսացիներին 1.19–23, Եփեսացիներին 4.1–16), տաճարի կառուցման համար անհրաժեշտ շինանյութ (Եփեսացիներին 2.19–22), Քրիստոսի հարսը (Եփեսացիներին 5.21–33) և լավ սպառազինված բանակ (Եփեսացիներին 6.10–20)։ Նրանք ռազմավարական դեր են խաղում ամեն ինչ Քրիստոսի մեջ (Եփեսացիներին 1.9, 10) միավորելու Աստծո գերագույն ծրագրի իրականացման ճանապարհին։ Պողոսը գրում է Եփեսոսի հավատացյալներին արթնացնելու համար, որպեսզի վերջիններս գիտակցեն իրենց լիարժեք ինքնությունն ու բոլոր առավելությունները որպես Քրիստոսի հետևորդներ։