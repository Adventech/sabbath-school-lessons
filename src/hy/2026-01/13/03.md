---
title:  Եկեղեցու միասնությունը
date:   23/03/2026
---

Համացանցով, սոցիալական լրատվամիջոցներով և անթիվ սարքերով կապված աշխարհում դժվար է պատկերացնել այն մարտահրավերը, որին բախվել էր Պողոսը՝ օգնելով եկեղեցիներին զգալու, որ իրենք ավելի մեծ բանի մաս են, քան իրենց տեղական համայնքները:

`Կարդացե՛ք Կողոսացիներին 4.10-11 համարները։ Բացի պատվիրակների միջոցով լուրեր փոխանցելուց (Կողոսացիներին 4.7-9), ի՞նչ ձևերով էր Պողոսը խրախուսում միաբանությունը։ Հաշվի առնելով այս ուղերձում Պողոսի կողմից քննարկված որոշ հիմնախնդիրներ՝ ի՞նչ ուղերձ կարող է փոխանցվել այս ողջույնների միջոցով։`

Այս ողջույններով Պողոսը ստեղծում և ամրապնդում է հավատացյալների միաբանությունը: Այստեղ մենք իմանում ենք, որ Մարկոսը Բառնաբասի զարմիկն էր: Այսպիսով, Պողոսը ճանապարհ է հարթում Մարկոսի՝ Կողոսա հավանական այցի համար: Արիստարքոսը բառացիորեն նկարագրվում է որպես «պատերազմակից»՝ այսինքն, նա բանտարկված էր Պողոսի հետ: Նրանք երկուսն էլ զինվորներ էին՝ «Աստծո սպառազինությամբ» (Եփեսացիներին 6.10, 11), որ պայքարում էին սատանայի գերիներին ազատելու համար, որպեսզի նրանք ծառայեն Աստծո արքայությանը (տե՛ս Բ Տիմոթեոսին 2.1-4): Հիսուսը/Հուստոսը (հրեական և հռոմեական անուններ, որոնք հունարենում շատ նման են հնչում, ինչպես Սավուղ/Պողոս), նույնպես գովասանքի է արժանանում նրանց կողմից՝ որպես Ավետարանի վստահելի գործակից:

Պողոսը հատուկ նշում է, որ Արիստարքոսը, Մարկոսը և Հուստոսը հրեա հավատացյալներ են («որոնք թլփատվածներից են»): Այնուհետև նա անդրադառնում է երեք հեթանոսների՝ Եպափրասին, Ղուկասին և Դեմասին (Կողոսացիներին 4.12-14): Նշանակալի է, որ, չնայած եկեղեցում հրեաների և հեթանոսների միջև առկա որոշ լարվածությանը, այս համագործակիցները կարողանում են արդյունավետ աշխատել միասին՝ միաբանված ու ներդաշնակ: Սակայն «միայն» բառն ասելով՝ Պողոսը կարծես որոշակի հիասթափություն է ակնարկում, որ ավելի շատ հրեա քրիստոնյաներ իր կողքին չեն եղել իր տառապանքների ժամանակ: Այնուամենայնիվ, նշանակալի է, որ այդ ժամանակ Հովհաննես Մարկոսը, որ տարիներ առաջ լքել էր Պողոսին ու Բառնաբասին նրանց առաջին ավետարանչական ճանապարհորդության ժամանակ (Գործք Առաքելոց 13.13), ապացուցում է, որ ոչ միայն հավատարիմ է, այլև «մխիթարություն» է Պողոսի համար (Գործք Առաքելոց 15.36-40):

Միասնությանը սպառնացող վտանգները նորություն չեն: Վերջին տարիներին Ադվենտիստական եկեղեցին խոր փոփոխություններ է կրել՝ տարածվելով համաշխարհային մակարդակով, և որոշ ուժեր խարխլել են նրա միաբանությունը: Միաբանության վրա այս ճնշումը զգացվում է եկեղեցու բոլոր մակարդակներում:

`Ինչպե՞ս կարող եք աշխատել ձեր տեղական եկեղեցում՝ նվազեցնելու միասնությանը սպառնացող երևույթները։ Որո՞նք են այս լարվածությունները տեղական մակարդակում, և ի՞նչ կարելի է անել դրանց դեմ։`