---
title:  Ավետարանը քարոզելու հրահանգներ
date:   22/03/2026
---

Պողոսից շատ բան ենք սովորում Ավետարանի տարածման վերաբերյալ: Նրա ճանապարհորդություններն ընդգրկել են մոտավորապես 13,400 մղոն=21,560կմ.(1մղոն=1609կմ) տարածություն: Սա ապշեցուցիչ է, քանի որ դրանց մեծ մասը կատարվել է ոտքով, և որոշ ժամանակ նա նաև բանտում է եղել:

Պողոսը զգալի ժամանակ է անցկացրել առևտրական կենտրոններում, ինչպիսիք են Կորնթոսն ու Եփեսոսը, որտեղից Ավետարանը կարող էր տարածվել ներքին քաղաքներում: Նա նաև վերադառնում էր իր հիմնած եկեղեցիները, որպեսզի ամրապնդի ու խրախուսի նորահավատներին։ Երբ նա չէր կարողանում անձամբ այցելել եկեղեցիներ, նամակներ էր ուղարկում: Այսպիսով, հավատացյալները գիտեին, որ նա հիշում է իրենց և հոգ է տանում իրենց մասին:

`Կարդացե՛ք Կողոսացիներին 4.7-9, Եփեսացիներին 6.21 համարները և համեմատե՛ք։ Ինչպե՞ս է նկարագրվում Տյուքիկոսը, և ի՞նչ պատճառներ է բերում Պողոսը նրան և Օնեսիմոսին Կողոսա ուղարկելու համար։`

Որոշ բաներ ավելի լավ է փոխանցել բանավոր, քան գրավոր: Հետաքրքիր կլիներ իմանալ, թե ինչ լուրեր են այդ երկու մարդիկ փոխանցել կողոսացիներին: Քանի որ Պողոսի մտադրությունը, ինչպես երևում է նրա նամակներից, եղել է հավատացյալներին «մխիթարելը» և «քաջալերելը» (Կողոսացիներին 4.7-9), հնարավոր է, որ նրա ուղերձները ներառել են նաև մանրամասներ իր բանտային կյանքի վերաբերյալ։ Ամեն դեպքում, նման հաղորդակցությունը կարևոր էր նաև հավատացյալներին միմյանց հետ կապող անձնական կապերը պահպանելու համար։

Տյուքիկոսը, որի անունը նշանակում է «բախտավոր»,հաջողակ, ակնհայտորեն վստահելի պատվիրակ էր։ Նա նկարագրվում է որպես «հավատարիմ ծառայող» և «ընկերակից ծառա»։ Նա Ասիայից ընտրված երկու մարդկանցից մեկն էր (Գործք Առաքելոց 20.4), որոնք Երուսաղեմի կարիքավոր հավատացյալների համար նվիրատվություններ հավաքելու ճանապարհորդության ժամանակ ուղեկցում էին Պողոսին։ Նա Պողոսի հետ էր նաև Հռոմում նրա երկրորդ բանտարկության ժամանակ, որտեղից ուղարկվեց Եփեսոս՝ այնտեղ կատարվող աշխատանքը հզորացնելու համար (Բ Տիմոթեոսին 4.12)։ Պողոսը մտածում էր նաև նրան Տիտոսի մոտ՝ Կրետե ուղարկելու մասին (Տիտոսին 3.12)։ Նրան ուղեկցում էր Օնեսիմոսը, որին Պողոսը դարձի էր բերել Հռոմում (տե՛ս Դաս 1), և նկարագրում է նրան որպես «հավատարիմ»։

Պողոսը, հավանաբար, ցանկանում էր իմանալ նաև Կողոսայի հավատացյալների վիճակի մասին։ Նրա համար դժվար չէր լինի պատասխան ուղարկել որևէ մեկի միջոցով, եթե ոչ հենց Տյուքիկոսի։ Սա ևս մեկ միջոց էր, որով Պողոսն իր սերն ու հոգատարությունն էր արտահայտում այնտեղի հավատացյալների նկատմամբ, թեև ինքն անձամբ չէր այցելել եկեղեցի, և այսպես էր նրանց ամրապնդում հավատքի մեջ, որպեսզի նրանք էլ կարողանան ուրիշներին հասնել։

`Ինչպե՞ս են Պողոսի նամակներում առկա անձնական մանրամասները ոչ միայն ցույց տալիս նրա մարդկային կողմը, այլև փոքր չափով հաստատում նրա ծառայության վավերականությունը:`