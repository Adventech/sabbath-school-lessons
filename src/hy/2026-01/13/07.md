---
title:  Հետագա ուսումնասիրության համար
date:   27/03/2026
---

«Քրիստոսին հանձնված հոգին նրա սեփական ամրոցն է դառնում այս ապստամբ աշխարհում, և Նա կամենում է, որ բացի Իր իշխանությունից, ուրիշ ոչ մի իշխանություն չգործի այնտեղ: Այն հոգին, որ այսպես գտնվում է երկնային ուժերի հսկողության տակ, անխոցելի է սատանայի գրոհների համար: Բայց քանի դեռ մենք չենք հանձնվել Քրիստոսի հսկողությանը, չարը կարող է իշխել մեզ: Մենք անխուսափելիորեն գտնվում ենք աշխարհում գերիշխանության համար պայքարող երկու գերբնական ուժերից մեկի հսկողության տակ:

Խավարի իշխանության տակ հայտնվելու համար պարտադիր չէ գիտակցաբար ընտրել նրա ծառայությունը: Բավական է միայն, որ հրաժարվենք դաշնակցել լույսի թագավորության հետ: Եթե մենք չհամագործակցենք երկնային գործակալությունների հետ, սատանան կտիրանա մեր սրտին և իր բնակավայրը կդարձնի այն: Ահա չարի դեմ պաշտպանության միակ միջոցը. Քրիստոսին պահել սրտում՝ հավատալով Նրա արդարությանը: Մինչև մենք կենդանի կապ չունենանք Աստծո հետ, երբեք չենք կարող դիմադրել եսասիրության, ինքնագոհության և մեղքի գայթակղության անսուրբ ազդեցություններին: Մենք կարող ենք հրաժարվել մի շարք վատ սովորություններից, միառժամանակ կարող ենք հեռու մնալ սատանայից, բայց եթե կենդանի կապ չհաստատենք Աստծո հետ, պահ առ պահ նվիրվելով Նրան, թշնամին կհաղթի մեզ: Եթե անձամբ չճանաչենք Քրիստոսին և մշտապես չհաղորդակցվենք Նրա հետ, մենք թշնամու զոհը կդառնանք և, ի վերջո, կկատարենք նրա կամքը» (Էլեն Ուայթ, Դարերի փափագը)։

**Հարցեր քննարկման համար**

`Նայեք Էլեն Ուայթի վերոհիշյալ մեջբերմանը: Այո, մեծ հակամարտության մեջ կա միայն երկու կողմ, և եթե գիտակցաբար չենք ընտրում Քրիստոսին, հայտնվում ենք սատանայի կողմում (Ղուկաս 11.23): Որքան էլ այդ գաղափարը խանգարի մեր զգացմունքներին, Աստված պարտավոր չէ երաշխավորել, որ Իր ճշմարտությունները չեն վիրավորի դրանք: Ի՞նչ է ասում այս իրողությունն այն մասին, թե որքան կարևոր է ձեր կամքը Քրիստոսին հանձնելը:`

`Կարդացեք Հայտնություն 14.14-16 համարները: Պենտեկոստեի անձրևը հնարավորություն տվեց Ավետարանի սերմերին բողբոջել ու աճել, մինչդեռ վերջին անձրևը երկիրը պատրաստում է եզրափակիչ հունձքի համար: Ինչպե՞ս է Հայտնություն 14.12-ը կապված այս հեռանկարի հետ:`

`Ի՞նչ տարբեր ձևերով ենք մենք՝ որպես եկեղեցի ընդհանրապես և որպես առանձին հավատացյալներ, ազդեցություն կրում մեր շրջապատի մշակույթից ու աշխարհից: Ինչպե՞ս կարող ենք պաշտպանվել աշխարհի բացասական ազդեցություններից, որոնք բոլոր դարերում հիմնախնդիր են եղել Աստծո ժողովրդի համար:`