---
title:  Գամված Խաչին
date:   03/03/2026
---

`Կարդացե՛ք Կողոսացիներին 2.11-15 համարները։ Ի՞նչ ուսմունքների դեմ է պայքարում Պողոսը։`

Որքան հաճախ եք տեսել այս համարները, մասնավորապես Կողոսացիներին 2.14-ը, որպես յոթերորդ օրվա Շաբաթի դեմ փաստարկ։

Որպեսզի օգնեն ճիշտ հասկանալու այս համարները, Յոթերորդ օրվա ադվենտիստներն առաջարկել են երկու հիմնական մեկնաբանություն.

1. Նախ, խաչին գամված «ձեռագիրը» «մեր դեմ ուղղված մեղադրանքների ցանկն է», նման այն գրությանը, որ Պիղատոսը կախեց Հիսուսի խաչին։ (Մատթեոս 27.37, Հովհաննես 19.19, 20):
2. Խաչին գամվածը Մովսեսի կողմից գրված ծիսական օրենքն է (տե՛ս Բ Օրենք 31.24-26):

Երբ դիտարկում ենք Կողոսացիներին 2.14-ը ավելի լայն համատեքստում, պարզ է դառնում, որ խոսքը ծիսական օրենքի մասին է:

Պողոսը նաև խոսում է «անձեռակերտ թլփատության», (Կողոսացիներին 2.11), այսինքն՝ «սրտի» թլփատության մասին (Հռոմեացիներին 2.28, 29, հմմտ. Բ Օրենք 30.16), ինչը հակադրվում է մարմնի թլփատությանը, որը ծիսական օրենքի կարևոր պայմաններից մեկն էր (Ղևտական 12.3 հմմտ. Ելք 12.48):

Այնուհետև Պողոսն այս ներքին փոփոխությունն այսպես է մեկնաբանում. «Մարմնական մեղքերի մարմնից մերկանալով, նրա հետ մկրտությամբ թաղվեցիք», այսինքն՝ ընկղմամբ մկրտության մասին է խոսքը: Այս մկրտությամբ մենք միանում ենք Քրիստոսի մահվանն ու հարությանը (Կողոսացիներին 2.11, 12):

Դարձի այս փորձառությունը համեմատվում է «մեղքերի մեջ մեռած» լինելու և Քրիստոսի հետ «կենդանանալու» հետ, Ով «ներեց մեր բոլոր հանցանքները» (Կողոսացիներին 2.13): «Դատավճռի ձեռագիրը» (Կողոսացիներին 2.14) վերաբերում է օրենսդրական հրամանագրերին՝ լինեն դրանք աշխարհիկ (Ղուկաս 2.1, Գործք Առաքելոց 17.7) կամ եկեղեցական (Գործք Առաքելոց 16.4): Այս հունարեն բառի միակ մեկ ուրիշ օգտագործումը Պողոսի գրվածքներում վերաբերում է արարողակարգային օրենքին, որը բաժանարար պատ էր ձևավորում հրեաների ու հեթանոսների միջև (Եփեսացիներին 2.14, 15): Քանի որ Պողոսն արդեն խոսել է մեղքերի ներման և մկրտությամբ խորհրդանշված ներքին փոփոխության մասին, քիչ հավանական է, որ նա կրկին վերադառնար այդ թեմային՝ օգտագործելով այլ փոխաբերություն, որը Սուրբ Գրքում որևէ այլ տեղ չի հանդիպում: Դրա փոխարեն, Պողոսը կարծես ընդգծում է այն նույն կետը, ինչ Եփեսացիներին ուղղված ուղերձում, որ Կողոսայի հեթանոս հավատացյալները կարիք չունեն անհանգստանալու արարողակարգային օրենքը, ներառյալ թլպատությունը, կամ դրա հետ կապված մաքրության օրենքները պահելու մասին (հմմտ. Գործք Առաքելոց 10.28, 34, 35): Ակնհայտ է, որ Պողոսը չէր ակնարկում, թե Տասը պատվիրանները խաչին են գամվել, հատկապես երբ նա մեկ այլ տեղ մեղքը սահմանում է որպես Տասը պատվիրանների խախտում (Հռոմեացիներին 7.7):