---
title:  Հետագա ուսումնասիրության համար
date:   06/03/2026
---

Ինչպես առաքյալների օրերում մարդիկ ավանդույթներով ու իմաստասիրությամբ փորձում էին ոչնչացել Սուրբ Գրքի հանդեպ հավատը, այնպես էլ այսօր բարձր քննադատության, էվոլյուցիայի, ոգեհարցության, թեոսոֆիայի (ուսմունք՝ հասնել աստվածության, շփվելով անդրաշխարհի հոգիերի հետ) և պանթեիզմի (կրոնական և փիլիսոփայական տեսակետ, որը Աստծուն նույնացնում է բնության հետ) գրավիչ գաղափարներով արդարության թշնամին ձգտում է հոգիներին տանել արգելված ուղիներով: Շատերի համար Աստվածաշունչը նման է ճրագի, առանց յուղի, քանի որ նրանք իրենց մտքերն ուղղել են կեղծ հավատալիքների ուղիներով, որոնք բերում են թյուրիմացություն և շփոթվածություն: Բարձր քննադատության աշխատանքը, մասնատելով, ենթադրություններ անելով, վերակառուցելով, խաթարում է հավատն Աստվածաշնչի նկատմամբ՝ որպես աստվածային հայտնության: Այն Աստծո Խոսքը զրկում է մարդկային կյանքերը կառավարելու, բարձրացնելու և ոգեշնչելու ուժից: Ոգեհարցության միջոցով շատ մարդկանց սովորեցնում են, որ ցանկությունը բարձրագույն օրենք է, որ անձնատուր լինելը ազատություն է, և որ մարդը հաշվետու է միայն ինքն իրեն:

Քրիստոսի հետևորդը կբախվի «գայթակղիչ խոսքերի», որոնց վերաբերյալ առաքյալը զգուշացրել է կողոսացիներին: Նա կհանդիպի Սուրբ Գրքերի հոգևոր մեկնաբանությունների, բայց չպետք է ընդունի դրանք: Նրա ձայնը պետք է լսվի՝ հստակ հաստատելով Սուրբ Գրքի հավերժական ճշմարտությունները: Աչքերը Քրիստոսի վրա հառած՝ նա պետք է անշեղորեն առաջ շարժվի նշված ճանապարհով՝ մերժելով բոլոր այն գաղափարները, որոնք ներդաշնակ չեն Նրա ուսմունքին: Աստծո ճշմարտությունը պետք է լինի նրա խորհրդածության ու մտորումների առարկան: Նա պետք է ընդունի Աստվածաշունչը որպես Աստծո ձայն, որը խոսում է անմիջապես իր հետ: Այսպիսով, նա աստվածային իմաստություն կգտնի: Էլեն. Ուայթ, Գործք Առաքելոց։

**Հարցեր քննարկման համար**

`Ի՞նչ է նշանակում, որ Քրիստոսում «Աստվածության ամբողջ լիությունը բնակվում է մարմնապես», և Նա է «ամեն իշխանության և պետության գլուխը» (Կողոսացիներին 2.9, 10): Տե՛ս նաև Հովհաննես 1.1, Եբրայեցիներին 1.3, և Ա Պետրոս 3.22:`

`Մենք բոլորս, հավանաբար, լսել ենք, որ Կողոսացիներին 2.14-16-ը օգտագործվում է որպես փաստարկ յոթերորդ օրվա Շաբաթի դեմ: Բացի այս շաբաթվա դասում ներկայացվածից, ուրիշ ի՞նչ խնդիրներ են առաջանում այս համարների օգտագործման հետ կապված՝ պնդելու համար, որ մենք այլևս կարիք չունենք պահելու չորրորդ պատվիրանը:`

`Ինչպե՞ս եք վարվում նրանց հետ, ովքեր պնդում են, որ մենք պետք է պահենք նաև ծիսական օրենքները: Թեև հնարավոր է, որ ինչ-որ մեկը որոշակի հոգևոր կամ աստվածաբանական օրհնություններ գտնի դրանք պահելու մեջ, ի՞նչ հիմնախնդիրներ են առաջանում այն պնդումից, որ դրանք պետք է պահվեն:`

`Էլեն Ուայթը գրել է, որ մենք պետք է Աստվածաշունչը համարենք «Աստծո ձայն, որ խոսում է անմիջապես» մեզ հետ: Ուրեմն ինչո՞ւ պետք է խնամքով պաշտպանվենք ցանկացած մեկից կամ ամեն ինչից, որը կթուլացնի մեր հավատը Սուրբ Գրքի հեղինակության և ամբողջ Գրքի՝ ներշնչված լինելու նկատմամբ, նույնիսկ այն հատվածների, որոնք, որոշ տեղերում, կարող են անհարմարություն պատճառել մեզ:`