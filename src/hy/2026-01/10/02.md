---
title:  Աստծո իմաստությունն ու գիտությունը
date:   01/03/2026
---

Հոբը հարցրեց. «Բայց իմաստությունը որտե՞ղ է գտնվում, և ո՞րն է խելքի տեղը» (Հոբ 28.12): Պողոսը պատասխանում է՝ Քրիստոսի, «որի մեջ են թաքնված իմաստության և գիտության բոլոր գանձերը» (Կողոսացիներին 2.3 հմմտ. Ա Կորնթացիներին 1.30): Եթե մենք ունենք Քրիստոսին, ունենք ամեն ինչ, նույնիսկ կյանքի նպատակի «կատարյալ... խորհուրդը ճանաչելը» (Կողոսացիներին 2.2): Նրա միջոցով հայտնի է դարձել Աստծո խորհուրդը, որն ընդգրկում է փրկության ամբողջ ծրագիրը:

`Կարդացե՛ք Կողոսացիներին 2.1-7 համարները։ Ո՞րն է այս ուղերձը գրելու նպատակը։`

Հունարեն «paraklēthōsin» բառը նշանակում է «քաջալերված» կամ «ամրապնդված» (Կողոսացիներին 2.2): Պողոսի փափագը ոչ միայն Կողոսայի հավատացյալներին օգնելն է, որ ճանաչեն կեղծ ուսմունքները, այլև նրանց քրիստոնեական սիրով միաբանելը: Երկու բայերի համար էլ օգտագործված ժամանակաձևը ցույց է տալիս Պողոսի վստահությունը, որ այս ուղերձը կհասնի իր նպատակին:

Այնուամենայնիվ, նա գովաբանում է նրանց՝ տեսնելով նրանց «ընթացքը և Քրիստոսի հանդեպ հավատի հաստատությունը և ուրախանալով»։ (Կողոսացիներին 2.5):

Հունարեն «taxis» տերմինը, որը թարգմանվում է որպես «կարգ», Նոր Կտակարանում օգտագործվում է Ահարոնի (Ղուկաս 1.8, Եբրայեցիներին 7.11) և Մելքիսեդեկի (Եբրայեցիներին 5.6, 10, 6.20, 7.11, 17) քահանայական կարգերի համատեքստում, սակայն Պողոսն այն նաև այստեղ է կիրառում եկեղեցում կարգի վերաբերյալ (Ա Կորնթացիներին 14.40: Երբեմն կա միտում՝ եկեղեցու կարգն ու կազմակերպությունը համարել զուտ եկեղեցական հաստատություն, առանց աստվածաբանական շեշտադրության կամ նշանակության:

Բայց Պողոսը, երկրպագության ժամանակ պատշաճ կարգուկանոն սահմանելով (տե՛ս, օրինակ, Ա Կորնթացիներին 11) և հստակ նշելով, թե ինչպես պետք է ընտրվեն երեցներն ու սարկավագները (Ա Տիմոթեոսին 3, Տիտոսին 1), շատ զգույշ էր եկեղեցում կարգուկանոն պահպանելու հարցում: Այս միջոցառումների միջոցով պահպանվում և տարածվում են Աստծո իմաստությունն ու Աստվածաշնչի ուսմունքները:

Կողոսացիների՝ Պողոսի գործընկերներից ստացած ճիշտ ուսուցման արդյունքում նրանք ունեին «հաստատուն» հավատք: Այն չէր կարող սասանվել, քանի որ հիմնված էր աստվածաշնչյան ծանրակշիռ հիմքի վրա, որին հետևելու դեպքում պաշտպանված կլինեին կեղծ ուսուցիչների կողմից տարածվող սխալներից:

`Ի՞նչ փորձառություն եք ունեցել ձեր հոգևոր կյանքում՝ «կարգուկանոնի» անհրաժեշտության հետ կապված։`