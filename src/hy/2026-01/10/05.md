---
title:  Ստվե՞ր, թե իրականություն
date:   04/03/2026
---

`Կարդացե՛ք Կողոսացիներին 2.16-19 համարները։ Ի՞նչ հրեա-քրիստոնեական սովորույթներ է ընդգծում այստեղ Պողոսը։`

Գիտնականները մինչև օրս համաձայնության չեն եկել այն հարցում, թե կոնկրետ ինչ խնդիրների է անդրադառնում այստեղ Պողոսը: Այն, ինչում կարող ենք վստահ լինել, այն է, որ Պողոսի թուղթն ինքնին բավականին տեղեկություններ է տրամադրում այն մասին, թե ինչն է, ըստ երևույթին, հրեա-քրիստոնեական պառակտիչ ազդեցություն ունեցել այս՝ հիմնականում հեթանոսական եկեղեցու վրա (Կողոսացիներին 2.13): Այսինքն, հրեա հավատացյալները պնդում էին բաներ, որոնց պարտադիր չէր, որ անդամները հետևեին:

Ակնհայտ է, որ Կողոսացիներին 2.16-ում թվարկվում են մի շարք կանոնավոր հրեական սովորույթներ, որոնք, հավանաբար, շարունակվել են քրիստոնեություն ընդունած որոշ հրեաների շրջանում: Սակայն նույնիսկ Կողոսացիներին 2.18-ի տարրերը համապատասխանում են նույն համատեքստին: Հիսուսը քննադատել է կրոնական առաջնորդների մեջ խոնարհության ձևական դրսևորումները (օրինակ՝ Մատթեոս 6.1, 5, 7, 16): Կումրանյան մագաղաթներից իմանում ենք, որ հրեշտակները կարևոր դեր են խաղացել հրեական պաշտամունքի որոշ ընկալումներում: Այսպիսով, այն խնդիրները, որոնց Պողոսը բախվում էր Կողոսայում, ամենայն հավանականությամբ, նման էին նրանց, որոնց նա բախվել էր այլ տեղերում:

Քանի որ Կողոսացիներին 2.16-ը հաճախ սխալ է մեկնաբանվում, կարևոր է այն ավելի մանրամասն ուսումնասիրել։ Ուշադրություն դարձրեք հետևյալ կետերին.

Պողոսի օգտագործած «արդ» (ուրեմն) բառը ցույց է տալիս, որ սա եզրակացություն է՝ հիմնված նախորդ ասվածների վրա: Նախկինում նա խոսել էր այն մասին, որ ֆիզիկական թլպատությունն անիմաստ է, քանի որ կարևոր է սրտի ներքին փոփոխությունը (Կողոսացիներին 2.11–15):

«Ուտելիք և խմիչք»: Սրանք վերաբերում են կերակուրի և խմիչքի ընծաներին, որ Իսրայել ժողովուրդն իր հետ բերում էր տաճար:

«Տոնական օրվա կամ ամսամուտի կամ շաբաթը պահելու»: Այս արտահայտությունը (Կողոսացիներին 2.16) հավանաբար մատնանշում է Ովսեե 2.11-ը, որտեղ նույն հաջորդականությամբ նշվում են ծիսական օրերը, ներառյալ ծիսական շաբաթները (օրինակ՝ Ղևտական 23.11, 24, 32):

Այս համարն ըմբռնելու համար կարևոր է Պողոսի սեփական մեկնաբանությունը. որ «սրանք գալիքի ստվերներն են, բայց մարմինը Քրիստոսինն է» (Կողոսացիներին 2.17): Այս ծիսական օրերը, ինչպես զոհաբերությունները, մատնանշում էին Քրիստոսի գործը (տե՛ս Ա Կորնթացի ներին 5.7, 15.23):

Ի տարբերություն ծիսական օրերի, յոթերորդ օրվա Շաբաթը սահմանվել է Եդեմում՝ նախքան մեղքի առաջանալը, և սրբարանում ծիսական զոհաբերությունների ընդունումից շատ առաջ, հետևաբար, այն ստվեր չէր, որ պետք է վերացվեր խաչից հետ:

`Թեև յոթերորդ օրվա շաբաթն այստեղ քննարկման առարկա չէ, ինչպե՞ս կարող եք կիրառել Պողոսի խորհուրդը՝ ուրիշներին չդատելու վերաբերյալ։`