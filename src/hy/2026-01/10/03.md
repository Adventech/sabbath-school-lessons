---
title:  Արմատացած և աճելով Քրիստոսի մեջ
date:   02/03/2026
---

Կողոսացիներին ուղղված ուղերձի թեման քրիստոնեական կյանքով ապրելու ամենահստակ, խոր իմաստ պարունակող սկզբունքներից մեկն է. «Ուրեմն ինչպես ընդունեցիք Քրիստոս Հիսուսին՝ Տիրոջը, նրանով էլ ընթացե՛ք» (Կողոսացիներին 2.6): Փրկությունը ստանում ենք՝ ընդունելով Անձը, և ոչ միայն Նրա ուսմունքները։ Բայց Հիսուսին ընդունելը ներառում է նաև Նրա բոլոր ուսուցումների ընդունումը, որոնք տրված են Աստվածաշնչի առաքյալների ու մարգարեների միջոցով (տե՛ս Եփեսացիներին 2.20):

Ամեն ինչից առավել, Քրիստոսին ընդունելը նշանակում է սեփական ես-ի մահ, սեփական անձի լիակատար հանձնում կենդանի Քրիստոսին:

Կենդանի Խոսքը (Հիսուս) չի կարող առանձնացվել Գրված Խոսքից (Աստվածաշունչ): Դրանք նույն մետաղադրամի երկու կողմերն են: Ըստ էության, միայն Աստվածաշնչի միջոցով է, որ կարող ենք ճանաչել Հիսուսին: Մենք «քայլում» կամ ապրում ենք մեր կյանքը «Նրա մեջ», ինչը նշանակում է, որ թույլ ենք տալիս Նրա Խոսքին և Նրա Հոգուն առաջնորդել մեզ մեր բոլոր որոշումներում ու գործերում:

Կողոսացիներին 2.7-ում Պողոսն օգտագործում է աստվածաշնչյան սովորական փոխաբերություն, որը քրիստոնյաներին համեմատում է բույսերի հետ: Մենք արմատավորվում ենք Քրիստոսի մեջ՝ ընդունելով Նրան որպես մեր Փրկիչ և կարգավորելով մեր կյանքը Նրա Խոսքի համաձայն: Այդպես ենք դառնում «հավատի մեջ հաստատված»:

`Ինչպե՞ս են հետևյալ հատվածները լուսաբանում բույսի փոխաբերությունը որպես հավատացյալների խորհրդանիշ։ (Տե՛ս Եսայի 61.3, Մատթեոս 3.10, Ղուկաս 8.11-15, Ա Կորնթացիներին 3.6.)`

Պողոսը հստակ ներկայացնում է հավատացյալների առջև բացված երկու այլընտրանքները։ Առաջինը՝ մնալ «արդարության բևեկնիներ, որ Տերը տնկել է իր փառավորության համար» (Եսայի 61.3) և շարունակել կատարելագործվել Քրիստոսի մեջ՝ հավատարիմ մնալով Նրան և Նրա ուսուցումներին։ Մյուսը կարելի է համեմատել արհեստական բույսի հետ, որը կարող է իսկական թվալ, բայց իրականում անկենդան է։ Ընդունելով մարդկային իմաստասիրություններն ու ավանդույթները՝ հակառակորդը կարող է «խաբեությամբ գրավել» (Կողոսացիներին 2.8) մեզ։ Թեև Քրիստոսն ազատագրել է մեզ, հնարավոր է կրկին ստրկանալ՝ ընդունելով ստրկության լուծը (Գաղատացիներին 5.1 հմմտ. Գործք Առաքելոց 15.10)։

Մի խոսքով, ոչ աստվածաշնչյան ուսմունքներ ընդունելը նշանակում է մերժել Քրիստոսին, քանի որ նրանք, ովքեր ընդունում են կեղծ ուսմունքներ, ցավոք, ընդունում են այլ ավետարան և մարդկային հեղինակություններ՝ Սուրբ Գրքի հեղինակության փոխարեն (տե՛ս Գաղատացիներին 1.6-9)։ Սա վտանգ էր վաղ եկեղեցում և այսօր էլ շարունակում է մնալ այդպիսին։

`Ինչպիսի՞ն է ձեր անձնական փորձառությունը. ի՞նչ է նշանակում մեռնել ինքդ քեզ համար, որպեսզի ընդունես Քրիստոսին։ Ինչո՞ւ դա պետք է շարունակական գործընթաց լինի։`