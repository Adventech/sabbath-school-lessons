---
title:  Մարդկային պատվիրաններ
date:   05/03/2026
---

`Կարդացե՛ք Կողոսացիներին 2.20-23 համարները։ Ինչպե՞ս եք հասկանում Պողոսի հորդորները՝ հաշվի առնելով այս գլխում քննարկված մյուս տարրերը։`

Ինչպես Գաղատացիներին ուղղված իր ուղերձում, այստեղ էլ Պողոսը հրեական ծիսակարգերի վերաբերյալ մտահոգությունը բնութագրում է որպես «մարդկային ավանդության» պահպանում (Կողոսացիներին 2.8, 20 հմմտ. Գաղատացիներին 4.3, 9): Այլ կերպ ասած, ինչպես երկրային տաճարը, այս բոլորը պատկանում են երկրին, բայց մեր քաղաքացիությունը երկնքում է: Մեզ պետք չէ ծանրաբեռնվել ծիսական օրենքով, քանի որ այն ընդամենը նախանշում էր այն իրականությունը, որն այժմ վայելում ենք Քրիստոսի միջոցով: Այսինքն, թեև սկզբում այն տրված էր Աստծո կողմից, այս կանոնները, կատարելով իրենց գործառույթը, այլևս անհրաժեշտ չեն:

Քանի որ այս բոլոր կարգավորումները վերացվեցին խաչի վրա, ինչպես նշվում է տաճարի վարագույրը աստվածային ձեռքով պատռվելու միջոցով (Մատթեոս 27.51 հմմտ. Դանիել 9.27), քրիստոնյաները (ներառյալ հրեա-քրիստոնյաները) այլևս ենթակա չեն այս կարգավորումներին կամ կանոններին: Դրանց հնազանդվելով՝ իրականում մենք կարող ենք մեզ նույնականացնել այս աշխարհի հետ, որն անցնում է, ի հակադրություն Քրիստոսով մեզ խոստացված նոր աշխարհի:

Ի վերջո, մեր ակնկալիքը հետևյալն է.«նոր երկնքի ու նոր երկրի ենք սպասում, որոնց մեջ արդարությունն է բնակվում» (Բ Պետրոս 3.13), և ոչ թե պարզապես այս հին աշխարհի վերանորոգումը:

Բացի այն, որ փարիսեցիներն ու օրենսգետները մովսեսական կանոնների վրա ավելացրել էին մարդկային լրացուցիչ պահանջներ (տե՛ս Մարկոս 7.1-13), Հին Կտակարանի արարողությունների շարունակումը, որոնք կատարվել էին Քրիստոսի կողմից, այլևս չէին կարող աստվածային պահանջ համարվել, այլ միայն մարդկանց կողմից պարտադրված պարտականություններ:

Իսկապես, դրանք բեռ էին դառնում հավատի համար, փոխանակ այն ամրապնդելու: Շատ հեշտ է այս ամենը տեսնել ոչ միայն որպես միջոց քեզ վեր դասելու նրանցից, ովքեր դա չեն անում (ինչն ինքնին սխալ է), այլև նույնիսկ որպես փրկություն վաստակելու միջոց, այնպիսի ծուղակ, որի մեջ չպետք է ընկնենք։

Քրիստոնեության պատմության ընթացքում Աստվածաշնչի փորձագետները հաճախ են ենթարկվել կրոնական հայտարարություններ անելու գայթակղությանը՝ զավթելով Սուրբ Հոգու դերը, որն ուղղորդում է հավատացյալներին՝ հասկանալու, թե ինչ է նշանակում տեքստը: Քրիստոսն այն Աղբյուրն է, որից բխում է Սուրբ Գրքի ճշմարտությունը, ինչպես սովորեցրել են Պողոսը և Աստվածաշնչի մյուս գրողները:

`Ինչպե՞ս կարող ենք համոզված լինել, որ մեր փրկության միակ հիմքն այն է, ինչ Հիսուսն արեց մեզ համար, մեզանից դուրս, մեր փոխարեն՝ անկախ նրանից, թե Նա ինչ է անում մեզանում։`