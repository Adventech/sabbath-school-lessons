---
title:  Աղոթքի զորությունը
date:   08/01/2026
---

`Կարդացե՛ք Կողոսացիներին 1.9-12 համարները։ Ի՞նչ առանձնահատուկ խնդրանքներ եք գտնում Պողոսի աղոթքում։`

Պողոսը աղոթում է, «որպեսզի լցվեք նրա կամքի գիտությամբ»: Նա Աստծո կամքի ճանաչումը նկարագրում է որպես «ամեն իմաստությամբ ու հոգևոր իմաստությամբ» լցվելը (Կողոսացիներին 1.9): Իմաստությունը նախ գալիս է Աստծուն լիովին վստահելուց, Նրա կամքը կատարելու պատրաստակամությունից (Հովհաննես 7.17) և մեր սեփական «ըմբռնողությանը չապավինելուց» (Առակներ 3.5): Սակայն հաճախ հարց է առաջանում՝ «ո՞րն է Աստծո կամքն ինձ համար այս իրավիճակում»: Կա երեք հիմնական աղբյուր, որոնցով մենք կարող ենք հասկանալ Աստծո կամքը, եթե այն որոնենք աղոթքով.

**1. Աստվածաշունչ։** Իմաստության ամենակարևոր աղբյուրն ինքն Աստվածաշունչն է: «Քո խոսքը ճրագ է իմ ոտքերի համար և լույս՝ իմ ճանապարհի համար» (Սաղմոս 119.105):

**2. Կյանքի հանգամանքներ։** Աստծո կամքը և առաջնորդությունը կարող են իմացվել նաև Նրա նախախնամության հանգամանքների միջոցով՝ խնդրելով, որ Նա բացի կամ փակի դռները (տե՛ս Կողոսացիներին 4.3):

**3. Սուրբ Հոգին** առաջնորդում է, երբ սովորում ենք ճանաչել Նրա ձայնը. «Քո ականջները քո հետևից լսելու են մի ձայն, որ կասի. «Սա է ճանապարհը, գնացեք ա՛յս ճանապարհով»» (Եսայի 30.21):

Պողոսն աղոթում է, որ կողոսացիներն «ընթանան, ինչպես արժանի է Տիրոջը» (Կողոսացիներին 1.10): Իհարկե, մեզանից որևէ մեկը չի ժառանգում «արժանի» լինելը, բայց Աստված Իր շնորհով մեզ համարում է արժանի և կոչ է անում ապրել այդ բարձր կոչմանը համապատասխան (Եփեսացիներին 4.1, Ա Թեսաղոնիկեցիներին 2.12): Պողոսն «ընթանալ» կամ «ընթացեք» բայը ևս երեք անգամ օգտագործում է միայն այս նամակում (Կողոսացիներին 2.6, 3.7, 4.5): Դա նշանակում է ապրել և գործել Աստծո օրենքին համապատասխան (Ելք 18.20), որը հնարավոր է միայն Սուրբ Հոգու աշխատանքի շնորհիվ (Եզեկիել 36.27): Պողոսը նաև աղոթում է, որ նրանց (և մեր) կյանքը լիովին «հաճելի» լինի Տիրոջը, և թվարկում է դա անելու մի քանի ճանապարհ՝

- «ամեն բարի գործով պտղաբեր լինեք» (Կողոսացիներին 1.9, 10),
- «Աստծո գիտությամբ աճեք» (Կողոսացիներին 1.10),
- «գոհություն մատուցելով Հորը» (Կողոսացիներին 1.12):

`Եթե որևէ մեկը հարցնի. «Ինչպե՞ս ես հասկանում, որ Աստված քեզ այս կամ այն ուղղությամբ է առաջնորդում», ի՞նչ կպատասխանեիք և ինչո՞ւ։`