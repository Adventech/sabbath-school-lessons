---
title:  Հոգևոր խորաթափանցության կիրառում
date:   06/01/2026
---

Հասկանալի է, որ փիլիպպեցիները խորապես վշտացան, երբ լսեցին Պողոսի բանտարկության մասին: Այժմ նրա աշխատանքը խիստ սահմանափակ էր: Նա չէր կարող ճանապարհորդել։ Չէր կարող քարոզել, այցելել ժողովարաններ և մարդկանց սովորեցնել Հիսուսի մասին՝ որպես Օծյալ: Նա այլևս չէր կարող եկեղեցիներ հիմնել: Փիլիպպեցիներն ուղարկեցին Եպափրոդիտոսին՝ պարզելու առաքյալի վիճակը, քաջալերելու նրան և համոզվելու, որ նրա ֆիզիկական կարիքները բավարարվում են:

`Կարդացե՛ք Փիլիպպեցիներին 1.12-18 համարները։ Ինչպե՞ս դիմավորեց Պողոսն իր բանտարկությունը։ Ի՞նչ դասեր կարող ենք քաղել նրա վերաբերմունքից՝ չնայած այն հանգամանքներին, որում նա հայտնվել էր։`

Պողոսի՝ Փիլիպպեցիներին ուղարկած պատգամն, անշուշտ, զարմացրել էր նրանց: Պողոսն այլ աչքերով էր նայում հանգամանքներին: Նրա հոգևոր խորաթափանցությունը ստիպեց, որ նա դրական լույսի տակ տեսնի իր բանտարկությունը: Այն ոչ միայն չէր խոչընդոտում իր աշխատանքին, այլ «ավելի նպաստեց Ավետարանի տարածման առաջընթացին» (Փիլիպպեցիներին 1.12): Այնտեղ, որտեղ ուրիշները տեսնում էին միայն շղթաներ ու ճաղեր, Պողոսը հռոմեացի պահակներին տեսնում էր որպես Աստծո արքայության հնարավոր հոգիներ: Նա տեսավ նաև, որ իր բանտարկությունը մեծապես խրախուսում է ուրիշներին ավելի եռանդուն ու վճռական լինելու, Ավետարանը տարածելու, համարձակ խոսելու Քրիստոսի մասին, առանց հետևանքներից վախենալու:

Դժվար է պատկերացնել, բայց ոմանք իրոք մտածում էին, որ կարող են շահել Պողոսի բանտարկությունից: Ըստ երևույթին, նրանք կարծում էին, որ նրա աննկատ մնալու արդյունքում իրենք և իրենց ավետարանչությունն ավելի շատ ուշադրություն կգրավեն: Մարդկային եսասիրության ինչպիսի՜ ակնառու, բայց միևնույն ժամանակ տխուր օրինակ, նույնիսկ եկեղեցում: Ինչպես Երեմիան էր ասել Պողոսից շատ առաջ. «Սիրտն ամենից ավելի խաբեբա է և կամակոր. այն ո՞վ կարող է հասկանալ» (Երեմիա 17.9):

Բարեբախտաբար, ի հակադրություն նրանց, որոշ հավատարիմ աշխատողներ նույնպես ավելի նախանձախնդիր դարձան Ավետարանը տարածելու գործում: Նրանք այնքան էին սիրում Պողոսին, որ նրա՝ հանուն հավատի կրած տառապանքները տեսնելով՝ ավելի շատ վստահեցին Քրիստոսին ու քաջալերվեցին՝ ավելի եռանդուն լինել Տիրոջ համար: Դա ոգեշնչեց նրանց գնալ այնպիսի վայրեր, ուր նախկինում վախենում էին գնալ, և մղեց նրանց խոսել այնպիսի իրավիճակներում, երբ նախկինում լռություն էին պահպանում։ Դա հանգեցրեց նրան, որ ավելի շատ մարդիկ ընդունեցին Քրիստոսին ու տարածեցին փրկության Ավետարանը:

`Ի՞նչ դաս սովորեցիք այն փորձառություններից, որոնք թեև վստահաբար վատն էին, այնուամենայնիվ, որոշ օգուտ բերեցին։ Նույնիսկ այն դեպքերում, երբ օգուտը ակնհայտ չէ, ինչպե՞ս կարող ենք, անկախ ամեն ինչից, սովորել վստահել Աստծուն։`