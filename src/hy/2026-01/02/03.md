---
title:  Պողոսի աղոթքի խնդրանքները
date:   05/01/2026
---

Մի քանի տարի առաջ մի հովիվ խոսում էր այն աղոթքների մասին, որոնք պտտվում են միայն «ինձ», «ինձ», «ինձ» և իմ կարիքների կամ փափագների շուրջ։ Նա ճշգրիտ բնութագրեց դրանք որպես «եսասիրական փոքրիկ աղոթքներ», որովհետև Աստված շատ ավելի մեծ բաներ ունի մտքում։

`Կարդացե՛ք Պողոսի աղոթքը Փիլիպպեցիներին 1.9-11-ում։ Ի՞նչի վրա է այն կենտրոնանում և ի՞նչ կարևոր խնդրանքներ է ներկայացնում: Ի՞նչ է ասում այն աղոթքի մասին:`

Այս աղոթքը հունարենում ընդամենը քառասուներեք բառ է, բայց ամփոփում է Պողոսի բոլոր մտահոգությունները, որոնք նա կզարգացնի ուղերձի մնացած մասում՝ սեր, գիտելիք, զանազանություն, անկեղծություն, չվիրավորելու ձգտում և արդարություն, որ ունենք Հիսուս Քրիստոսի միջոցով: Այս աղոթքի, ինչպես նաև Պողոսի նախորդ շնորհակալական արտահայտությունների հիմքում ընդգծվում է եկեղեցին որպես ամբողջություն: Պողոսի աղոթքն ամբողջովին կենտրոնացած է ուրիշների վրա՝ հանուն ամբողջ եկեղեցու և նրա բարօրության: Եկեք ավելի մանրամասն դիտարկենք այս աղոթքի առանձին տարրերը:

**1. Որ ձեր սերն ավելի ու ավելի աճի։** Պողոսը ոչ միայն աղոթում է ավելի շատ սիրո համար, այլ այնպիսի սիրո, որն ուղղորդված է որոշակի ուղղությամբ՝ «ավելի աճի գիտությամբ ու ամեն հասկացողությամբ» (Փիլիպպեցիներին 1.9): Գիտության մասին հիշատակումը չի վերաբերում միայն մտավոր գիտելիքներին, այլ ենթադրում է հոգևոր երևույթների գիտությունը, որը կարելի է ձեռք բերել միայն Աստծո հետ հաղորդակցվելով և Նրա Խոսքն ուսումնասիրելով (տե՛ս Եփեսացիներին 1.17, 4.13, Ա Տիմոթեոսին 2.4):

**2. Խորաթափանցություն:** Պողոսը բացատրում է սա որպես կարողություն՝ «հաստատելու այն, ինչ գերազանց է» ( տարբերակելով այն բարոյապես վնասակարից), որպեսզի «Քրիստոսի օրը մաքուր լինեք ու անարատ» (Փիլիպպեցիներին 1.10):

**3. Լինել անկեղծ։** Հունարենում այս բառը նշանակում է «դատված արևի լույսով» և վերաբերում է գործողությունների անաղարտ մաքրությանը. «Քրիստոնյաների յուրաքանչյուր գործողություն պետք է արևի լույսի նման թափանցիկ լինի» (Էլեն Ուայթ, Արտացոլելով Քրիստոսին)։

**4. Գայթակղոության առիթ չհանդիսանալ։** Սա նշանակում է խոչընդոտ չդառնալ, չասել կամ չանել այնպիսի բան, ինչը կարող է դժվարացնել մարդու հավատը։

**5. Արդարություն Քրիստոսի միջոցով։** Պողոսը մանրամասն անդրադառնում է սրան Հռոմեացիներին և Գաղատացիներին ուղղված ուղերձներում և ապա զարգացնում է այս միտքը Փիլիպպեցիներին 3–րդ գլխում։ Մենք չունենք սեփական արդարություն, ունենք միայն այն, ինչ ստանում ենք Քրիստոսի միջոցով։

`Ուրիշ ինչ անենք, որ մեր «սերն ավելի ու ավելի աճի» (Փիլիպպեցիներին 1.9)։ Ինչո՞ւ է դա այնքան կարևոր քրիստոնեական կյանքի համար։ (Տե՛ս նաև Ա Կորնթացիներին 13.1-8)։`