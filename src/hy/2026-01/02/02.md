---
title:  Հաղորդակցությունն Ավետարանում
date:   04/01/2026
---

`Կարդացե՛ք Փիլիպպեցիներին 1.3-8 համարները։ Ինչի՞ համար է Պողոսը շնորհակալ։ Ի՞նչ հավաստիացումներ է նա տալիս Փիլիպպեցիներին, և ինչո՞ւ է դա կարևոր։`

Պողոսը Փիլիպպեում եկեղեցի հիմնադրեց, և մենք կարող ենք տեսնել քրիստոնեական հաղորդակցության ջերմությունը, որով համակված է նրա նամակը: Հարյուրավոր մղոններով նրանցից բաժանված, շղթայված ու բանտարկված՝ Պողոսն իր սրտում էր կրում եկեղեցին ու նրա անդամներին. նա կարոտում էր նրանց «Հիսուս Քրիստոսի գորովով» (Փիլիպպեցիներին 1.8): Նա Աստծուն շնորհակալություն է հայտնում նրանց համար: Պողոսի շնորհակալական աղոթքը նույնիսկ ակնարկում է Հիսուսի բարեխոսությունը մեզ համար երկնքում:

Քահանայապետի լանջապանակի վրա կային տասներկու քարեր, որոնք խորհրդանշում էին Իսրայելի տասներկու ցեղերը: Ժողովուրդը պետք է լիներ «նրա սրտի վրա», երբ նա բարեխոսում էր նրանց համար (Ելք 28.29): Նույնիսկ ավելի մեծ իմաստով, որպես մեր Քահանայապետ երկնային Սրբարանում, Հիսուսը Հոր առաջ Իր հետ կրում է Իր ժողովրդի անունները:

Ուշագրավ է, որ Փիլիպպեցիներին 1.3-ում օգտագործված ձևակերպումը երկիմաստ է, ինչն ընդգծում է Պողոսի և Փիլիպպեցիների միջև եղած սերտ, մտերիմ հարաբերությունը։ Սովորաբար, այն թարգմանվում է այնպես, որպես թե Պողոսը նրանց հիշում է իր աղոթքներում, սակայն հնարավոր է նաև հասկանալ այնպես, որպես թե նրանք են հիշում Պողոսին։ Ամեն դեպքում, սա վկայում է այն փոխադարձ մտերմության մասին, որն ընդգծվում է նաև «հաղորդակցություն» (հունարեն՝ koinonia) բառով։ Ինչպես որ Պողոսը հաղորդակից եղավ Քրիստոսի տառապանքներին (Փիլիպպեցիներին 3.10), այնպես էլ փիլիպպեցիները «մասնակից եղան» (հունարեն՝ sunkoinōneō) Պողոսի տառապանքներին՝ ֆինանսապես աջակցելով նրա ծառայությանը (Փիլիպպեցիներին 4.14, 15)։ Այս փոխադարձ կապը, որը սկիզբ է առել «առաջին օրից մինչև հիմա» (Փիլիպպեցիներին 1.5), մղում է Պողոսին գոհություն հայտնել Աստծուն նրանց համար և «ուրախությամբ աղոթել նրանց համար» (Փիլիպպեցիներին 1.4)։

Հետաքրքիր է, որ Պողոսը բավականին դրական է նկարագրում իր բանտային միջավայրը՝ որպես «Ավետարանի պաշտպանության ու հաստատության» հնարավորություն (Փիլիպպեցիներին 1.7): Նրա կողմից երկու իրավական տերմինների օգտագործումը հուշում է, որ նրա դատավարությունը մոտ է, բայց նաև ցույց է տալիս, որ Պողոսը եռանդուն ավետարանում է զինվորներին ու այցելուներին: Ավետարանը (հունարեն՝ apologia) հարձակումներից պաշտպանելը և նրա հավերժական ճշմարտությունները հաստատելը երկուսն էլ էական են: Այն տպավորությունն է, որ Պողոսը կարծես ավելի քիչ մտահոգված է իր սեփական ապագայով, քան Ավետարանի արդարացմամբ: Անկախ նրանից՝ կապրի, թե կմեռնի, Պողոսը վստահ է, որ Աստված կավարտի այն «բարի գործը», որ սկսել է բոլոր նրանց մեջ, ովքեր վստահում են Իրեն (Փիլիպպեցիներին 1.6):

`Ինչպե՞ս ես հասկանում այն խոստումը, որ Աստված պետք է ավարտի «ձեր մեջ սկսած բարի գործը» (Փիլիպպեցիներին 1.6)։ Ի՞նչ է դա նշանակում։ Արդյո՞ք այս գործը երբևէ կավարտվի նախքան երկրորդ գալուստը։`