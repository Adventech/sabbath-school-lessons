---
title:  Հետագա ուսումնասիրության համար
date:   09/01/2026
---

Շատերը չեն կարողանում հստակ ծրագրեր կազմել ապագայի համար: Նրանց կյանքն անորոշ է: Նրանք չեն կարողանում զանազանել իրադարձությունների ելքը, և դա հաճախ անհանգստությամբ ու հուզումներով է լցնում նրանց կյանքը: Եկեք հիշենք, որ Աստծո զավակների կյանքն այս աշխարհում ուխտագնացի կյանք է: Մենք բավարար իմաստություն չունենք մեր սեփական կյանքը ծրագրավորելու համար: Մեզ չի պատկանում մեր ապագան ձևավորելու իրավունքը: «Հավատով Աբրահամը հնազանդվեց, երբ կանչվեց գնալու այն տեղը, որն իբրև ժառանգություն էր ստանալու։ Նա ելավ գնաց՝ առանց իմանալու, թե ո՛ւր է գնում» (Եբրայեցիներին 11.8):

Հիսուս Քրիստոսն Իր երկրային կյանքում Իր համար ոչ մի ծրագիր չկազմեց: Նա ընդունեց Աստծո ծրագրերն Իր համար, և Հայրն օրեցօր բացահայտում էր Իր ծրագրերը: Այդ նույն կերպ մենք պետք է կախված լինենք Աստծուց, որպեսզի մեր կյանքը Նրա կամքի պարզ իրականացումը լինի: Երբ մենք մեր ճանապարհները հանձնում ենք Նրան, Նա ուղղորդում է մեր քայլերը:

Շատերն, իրենց համար փայլուն ապագա ծրագրավորելով, լիակատար ձախողվում են: Թույլ տվեք, որ Աստված ծրագրավորի ձեր կյանքը: Փոքրիկ երեխայի նման Նրան վստահեք ձեր առաջնորդությունը, Ով «պահում իր սուրբերի ոտքերը» (Ա Թագավորների 2.9): Աստված երբեք Իր զավակներին չի առաջնորդում այլ կերպ, քան նրանք կընտրեին առաջնորդվել, եթե կարողանային տեսնել վերջը սկզբից և զանազանել այն նպատակի փառքը, որին ծառայում են որպես Նրա գործակիցներ» (Էլեն Ուայթ, Ապաքինման ծառայություն)։

**Հարցեր քննարկման համար**

`Մտածեք անցած շաբաթվա մասին և թվարկեք այն բաները, որոնց համար շնորհակալ եք: Հնարավո՞ր է, որ ավելի շատ բաներ ունեք շնորհակալ լինելու համար, քան կարծում եք:`

`Մտածեք Էլեն Ուայթի՝ վերը նշված մեջբերման վերջին տողի մասին։ Դա հավատքի շատ հզոր արտահայտություն է։ Ինչպե՞ս կարող եք սովորել այդքան խոր վստահել Աստծուն։`

`Կողոսացիներին 1.6, 23 համարների լույսի ներքո քննարկեք հետևյալ հայտարարությունը. «Քառասուն տարի անհավատությունը, տրտունջն ու ապստամբությունը խոչընդոտեցին հին Իսրայելի մուտքը Քանանի երկիր։ Այդ նույն մեղքերը հետաձգում են ժամանակակից Իսրայելի մուտքը երկնային Քանան: Ոչ մի դեպքում Աստծո խոստումները չեն խախտվել: Տիրոջ ժողովրդի մեջ տեղ գտած անհավատությունը, աշխարհիկությունը, անհավատարմությունը, վեճերն ու տարաձայնություներն այսքան տարիներ մեղքի ու վշտի աշխարհում են պահել մեզ: Եթե Քրիստոսի եկեղեցին կատարեր իրեն վերապահված աշխատանքը, ինչպես Տերն էր հաստատել, ապա ամբողջ աշխարհը մինչ այժմ զգուշացված կլիներ, և Տեր Հիսուսը կգար մեր երկիր ուժով և մեծ փառքով» (Էլեն Ուայթ, Վերջին օրերի իրադարձություններ)։ Ինչպե՞ս կարող է այսօր դրսևորվել մեր մեղքը այդ նույն բաների համար։`