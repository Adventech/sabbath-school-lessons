---
title:  Ավետարանի պտուղը
date:   07/01/2026
---

Պողոսի հարաբերությունը կողոսացիների հետ տարբեր էր փիլիպպեցիների հետ ունեցած հարաբերությունից։ Նա կողոսացիներին ներառում էր նրանց թվում, «ովքեր...անձամբ չեն տեսել» իրեն (Կողոսացիներին 2.1)։ Այնուամենայնիվ, Պողոսը հավաստիացնում է նրանց, ինչպես փիլիպպեցիներին, որ շնորհակալություն է հայտնում Աստծուն նրանց համար և «միշտ» աղոթում է նրանց համար։

`Կարդացե՛ք Կողոսացիներին 1.3-8 համարները։ Ի՞նչ երեք բաների համար է Պողոսը շնորհակալ Աստծուց։`

Պողոսը միավորում է այն երեք առաքինությունները, որոնք նա հիշատակում է այլ տեղերում՝ հավատ, հույս և սեր (տե՛ս Ա Կորնթացիներին 13.13, Ա Թեսաղոնիկեցիներին 1.3, 5.8): Նկատենք, որ Պողոսը կողոսացիներին չի վերագրում այս բաները: Նա շնորհակալություն է հայտնում Հորը, քանի որ դրանք «բարի և կատարյալ» պարգևներից են, որոնք մենք ստանում ենք Նրանից (Հակոբոս 1.17): Երբ մենք տեսնում ենք Աստծո սերը մեր հանդեպ, դա առաջնորդում է մեզ դեպի Քրիստոսի հանդեպ հավատքը (Եփեսացիներին 2.4-8), և մենք ստանում ենք երկնքի հույսը: Պետրոսը նկարագրում է այն որպես «անեղծ, անարատ ու անթառամ ժառանգություն, որ երկնքում պահված է մեզ համար» (Ա Պետրոս 1.4):

Պողոսը նաև ընդգծում է, որ Ավետարանը արժանահավատ է, քանի որ այն հիմնված է «ճշմարտության խոսքի» վրա։ Սա արտահայտություն է, որ Պողոսն օգտագործում է տարբեր տեղերում՝ վկայակոչելով Աստծո ներշնչված խոսքը (տե՛ս Բ Կորնթացիներին 6.7, Բ Տիմոթեոսին 2.15)։ Ի տարբերություն «մարդկանց խոսքի», այն «հաջողությամբ» ազդում է հավատացյալների վրա (Ա Թեսաղոնիկեցիներին 2.13) և կատարում է Աստծո կամքը (Եսայի 55.11)։ Այսպիսով, երբ Ավետարանը քարոզվում է, Աստծո զորությունը դրսևորվում է Սուրբ Հոգու աշխատանքի միջոցով՝ լսողների սրտերի վրա, և մարդիկ արձագանքում են նրան։ Ավետարանն ինքնին պտուղ է տալիս, քանի որ այն «կյանքի խոսքն» է (Փիլիպպեցիներին 2.16)։

Ամենազարմանալին, հավանաբար, Ավետարանի տարածումն է այդքան կարճ ժամանակահատվածում: Քրիստոսի մահից ու հարությունից մոտ երեք տասնամյակ անց Պողոսն արդեն կարող էր ասել, որ այն տարածվել է «ամբողջ աշխարհում» (Կողոսացիներին 1.6): Նույն գլխում մի փոքր ավելի ուշ նա ասում է, որ Ավետարանը «երկնքի տակ եղող բոլոր արարածներին քարոզվեց» (Կողոսացիներին 1.23): Հռոմեական ճանապարհների ընդարձակ համակարգը հնարավոր էր դարձնում արագ հաղորդակցությունը և ճանապարհորդությունը, ինչն էլ հնարավորություն տվեց, որ Պողոսի նամակները լայնորեն և արագորեն տարածվեին: Սակայն այդ Աստծո զորությունն է, որ գործում է խոսքի միջոցով և մարդու մեջ հոգևոր կյանք ծնում (Հակոբոս 1.18, Ա Պետրոս 1.23)՝ նրանց նոր արարած դարձնելով Քրիստոսում (Բ Կորնթացիներին 5.17):

`Կողոսացիներին 1.5-ում Պողոսը գրում է «այն հույսի համար, որ ձեզ համար պահվում է երկնքում»։ Ինչպե՞ս եք հասկանում այդ հույսը, և ինչո՞ւ է այն վերաբերում անձամբ ձեզ, չնայած այն բանին, որ դուք իրականում անարժան եք։`