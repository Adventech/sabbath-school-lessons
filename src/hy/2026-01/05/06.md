---
title:  «Այդպիսիներին պատվե՛ք»
date:   29/01/2026
---

`Կարդացե՛ք Փիլիպպեցիներին 2.25-30 համարները։ Ինչպե՞ս է Պողոսը նկարագրում Եպափրոդիտոսին։ Այս քրիստոնյա աշխատողի ի՞նչ կոնկրետ վերաբերմունքի որակներ ու գործողություններ են բացահայտում նրա բնավորությունը։`

Եպափրոդիտոսը հիշատակվում է միայն այս նամակում, բայց մենք նրա մասին բավականին շատ բան ենք իմանում այստեղ առկա կարճ հիշատակումներից: Դատելով նրա անունից (որը կապ ունի Աֆրոդիտեի պաշտամունքի հետ)՝ նա հեթանոսական արմատներ ուներ և դարձի էր եկել: Նրան «գործակից» անվանելը հուշում է, որ նա եռանդուն ծառայության մեջ էր, հավանաբար, Պողոսի հետ աշխատելով Փիլիպպեում: «Գործակցին ու զինակցին» (հմմտ. Փիլիպպեցիներին 1.27) արտահայտությունը, հավանաբար, վերաբերում է այն հակամարտություններին, որոնց բախվել էր Եպափրոդիտոսը Ավետարանը տարածելու ընթացքում՝ պատրաստ ամեն անգամ կյանքը վտանգելու։(Փիլիպպեցիներին 2.30):

Որպես Փիլիպպեի եկեղեցու կողմից նշանակված «պատգամաբեր»՝ Եպափրոդիտոսը ուղարկվում է բանտում Պողոսին ծառայելու և նրա բոլոր կարիքները հոգալու (Փիլիպպեցիներին 2.25): Նա այն անձնավորությունն էր, որին փիլիպպեցիները վստահել էին Պողոսի համար հավաքած ֆինանսական նվիրատվությունները (Փիլիպպեցիներին 4.18): Այս ընծաները չափազանց կարևոր էին, քանի որ հռոմեական բանտարկյալների սննդի, հագուստի, անկողնու կամ այլ անհրաժեշտ իրերի համար պետք էր վճարել սեփական միջոցներով կամ դրանք բերել ընտանիքի և ընկերների կողմից (հմմտ. Գործ Առաքելոց 24.23): Երկրորդ բանտարկության վերջում Պողոսը խնդրում է Տիմոթեոսին. «Շտապի՛ր գալ՝ ձմեռը չեկած» և ապա. «Երբ գաս, հետդ բե՛ր այն վերարկուն, որ Տրովադայում... թողեցի» (Բ Տիմոթեոսին 4.21, 13): Պողոսը, հավանաբար, ուներ այդ հաստ, բրդյա վերարկուի կարիքը, որն անհրաժեշտ էր իր սառը, քարե խցում: Եվ դարձյալ Եպափրոդիտոսին էր վստահված այդ նամակը Փիլիպպե տանելու պարտականությունը (տե՛ս Էլեն Ուայթ, Գործք Առաքելոց):

Թերևս Փիլիպպեում առկա խնդիրների պատճառով էր, (տե՛ս Դաս 4) որ Պողոսը «հարկ համարեց» ավելի շուտ, քան նախատեսված էր, Եպափրոդիտոսին հետ ուղարկել և փիլիպպեցիներին հորդորել. «Նրան Տիրոջով ամենայն ուրախությա՛մբ ընդունեք» (Փիլիպպեցիներին 2.29): Պողոսը ցանկանում էր, որ իր՝ բանտում գտնվելն անհանգստության կամ տխրության պատճառ չդառնա: Նա նաև ընդգծում է, որ Եպափրոդիտոսն այն մարդն է, որին քրիստոնյաները պետք է բարձր գնահատեն ու ընդունեն ոչ թե նրա հարստության կամ սոցիալական կարգավիճակի, այլ Հիսուսի օրինակին հետևելու նրա զոհաբերական հոգու համար (Փիլիպպեցիներին 2.6-11 հմմտ. Ղուկաս 22.25-27): «Մեծարանք» կամ «պատիվ» նշամնակող հունարեն բառը Նոր Կտակարանում հանդիպում է ընդամենը մի քանի անգամ. ծառայի առումով, որին հարյուրապետը շատ բարձր էր գնահատում (Ղուկաս 7.2), խնջույքի ժամանակ պատվավոր տեղերում նստողների համար (Ղուկաս 14.8) և Հիսուսի համար՝ որպես «ընտիր, պատվական անկյունաքար» (Ա Պետրոս 2.4, 6): Եպափրոդիտոսի՝ այդ խմբում ընդգրկվելը վկայում է, որ նա իսկապես հավատարիմ մարդ էր: