---
title:  Աշխատելով մեր փրկության վրա
date:   25/01/2026
---

Քանի որ Պողոսը Հիսուսին ներկայացրել է որպես խոնարհության և Աստծո կամքին հնազանդ լինելու կատարյալ օրինակ, նա այժմ դիմում է անձամբ փիլիպպեցիներին: Նա հաստատում է նրանց հնազանդությունը Տիրոջը՝ Ավետարանի լուրն ընդունելուց հետո (տե՛ս Գործք Առաքելոց 16.13-15, 32, 33) և հորդորում է, որ մնան այդ հնազանդության մեջ:

Քրիստոսի կյանքն ու խաչը որպես փրկության ճանապարհ ներկայացնելուց հետո Պողոսն այժմ ավելի ուղղակիորեն է կենտրոնանում այն բանի վրա, թե ինչպես է այս ամենը գործում իրական կյանքում:

`Կարդացե՛ք Փիլիպպեցիներին 2.12-13 համարները։ Ի՞նչ նկատի ունի Պողոսն՝ ասելով. «Գործեք ձեր անձերի փրկության համար»։ Ինչպե՞ս կնկարագրեք հավատքի ու գործերի միջև եղած կապը։`

Այս երկու համարներում Պողոսը չի ներկայացնում այլ Ավետարան, քան այն, ինչ բացատրում է Հռոմեացիներին և իր մյուս ուղերձներում: Մենք կարող ենք վստահ լինել, որ նրա պատգամն այստեղ համահունչ է հավատքով արդարացման Ավետարանին, որը նա քարոզել է նաև Փիլիպպեում և այլ վայրերում: Սակայն կարևոր է նաև հաշվի առնել Աստվածաշնչի ամբողջ ուսմունքը որոշակի թեմայի վերաբերյալ, հատկապես փրկության թեմայի, որը կարող է այնքան սխալ հասկացվել:

`Կարդացե՛ք Հռոմեացիներին 3.23-24, 5.8 և Եփեսացիներին 2.8-10 համարները։ Ի՞նչ են սովորեցնում այս համարները փրկության մասին։`

Անկասկած է, որ փրկությունն Աստծո գործն է, և մենք բացարձակապես ոչինչ չենք կարող վերագրել մեզ՝ որպես մեր վաստակ: Նույնիսկ հավատքն ինքը պարգև է, որը քաջալերվում է Սուրբ Հոգու աշխատանքի միջոցով: Մեր սեփական գործերը չեն կարող փրկել մեզ. սակայն վերստին ծնունդի միջոցով Աստված հոգևորապես վերստեղծում է մեզ՝ հնարավորություն տալով կատարել բարի գործեր: Աստծո Հոգին գործում է մեր մեջ՝ զորացնելով մեր կամքը, որ ընտրենք ճիշտը, դիմադրենք գայթակղություններին և ճիշտ ընտրություններ անենք:

Այսպիսով, մենք գործում ենք այն, ինչ Աստված գործում է մեր մեջ «ահով ու դողո՛վ»: Արդյո՞ք դա նշանակում է, որ մենք պետք է վախենանք Աստծո դատաստանից՝ հաճախ մեր թույլ ջանքերի համար: Իհարկե՝ ոչ: Այս արտահայտությունը վերաբերում է Աստծո ներկայությունը զգալուն (տե՛ս Սաղմոս 2.11) և Նրան հնազանդվելու մեր կարիքին:

`Ինչպե՞ս ես զգացել Քրիստոսի աշխատանքը քո մեջ: Սակայն, ինչպե՞ս է քո մեղավոր բնույթը պայքարում այն ամենի դեմ, ինչ Աստված անում է քո մեջ, և ինչպե՞ս կարող ես դիմադրել այդ ճնշմանը:`