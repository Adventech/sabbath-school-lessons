---
title:  Հետագա ուսումնասիրության համար
date:   30/01/2026
---

Քրիստոսին ամենամոտը կկանգնի նա, ով երկրի վրա ամենախորն է ըմպել Նրա անձնազոհ սիրո ոգուց՝ սեր, որը «չի գոռոզանում, չի մեծամտանում ... սեփական շահը չի փնտրում, բարկությամբ չի գրգռվում, չար բան չի մտածում» (Ա Կորնթացիներին 13.4, 5): Այդ սերն է, որն աշակերտին մղում է, ինչպես մղել է մեր Տիրոջը, տալու ամեն ինչ, ապրելու, աշխատելու և զոհաբերելու, ընդհուպ մինչև մահ, հանուն մարդկության փրկության: Այս ոգին է դրսևորվել Պողոսի կյանքում: Ահա թե ինչ է ասել նա. «Որովհետև ինձ համար կյանքը Քրիստոսն է», որովհետև նրա կյանքը բացահայտում էր Քրիստոսին։ «Իսկ մեռնելը՝ շահ», այսինքն՝ շահ Քրիստոսի համար. մահն ինքնին կհայտնի Նրա շնորհի զորությունը և Նրա համար հոգիներ կշահի: «Քրիստոսն իմ մարմնի մեջ կմեծարվի՝ իմ ապրելով թե իմ մեռնելով»,– այսպես է ասել նա (Փիլիպպեցիներին 1.21, 20) (Էլեն Ուայթ, Դարերի փափագը):

Հեռու չէ ժամանակը, երբ յուրաքանչյուր հոգի փորձության կենթարկվի: Գազանի նշանը կպարտադրվի մեզ: Նրանց համար, ովքեր քայլ առ քայլ զիջել են աշխարհիկ պահանջներին և հարմարվել աշխարհիկ սովորույթներին, դժվար չի լինի զիջել գործող իշխանություններին՝ գերադասելով դա, քան ենթարկվել ծաղրի, վիրավորանքի, բանտարկության սպառնալիքի ու մահվան...

Երբ բազմաթիվ կեղծ եղբայրներ առանձնանան ճշմարիտ եղբայրներից, այդ ժամանակ թաքնվածները կբացահայտվեն և օրհներգերով կմիաբանվեն Քրիստոսի դրոշի ներքո: Նրանք, ովքեր եղել են երկչոտ և զուրկ ինքնավստահությունից, բացահայտ կհայտարարեն իրենց հավատարմությունը Քրիստոսին և Նրա ճշմարտությանը: Եկեղեցու ամենաթույլ ու երերացող անդամները կդառնան Դավթի նման՝ պատրաստ գործելու և համարձակություն դրսևորելու: Որքան խոր լինի գիշերը Աստծո ժողովրդի համար, այնքան ավելի պայծառ կփայլեն աստղերը: Սատանան դաժանաբար կհալածի հավատարիմներին, բայց Հիսուսի անունով նրանք կհառնեն ավելին, քան պարզապես հաղթողներ (Էլեն Ուայթ, Վկայություններ եկեղեցու համար, հատոր 5)։

**Հարցեր քննարկման համար**

`Մտածեք վերոնշյալ մեջբերման մեջ տրված նախազգուշացման մասին նրանց առումով, ովքեր «քայլ առ քայլ ենթարկվում էին աշխարհիկ պահանջներին ու հարմարվում աշխարհիկ սովորույթներին»։ Ի՞նչ կարող է դա ներառել։ Քննարկեք, թե ինչպես կարող է սա վերաբերել ոչ միայն անհատներին, այլև եկեղեցուն ամբողջությամբ։`

`Աստված ասում է. «Ես կփառավորեմ ինձ փառավորողներին» (Ա Թագավորների 2.30): Ի՞նչ ձևերով ենք մենք պատվում Աստծուն։ Արդյո՞ք դա նույնն է, ինչ «փա՛ռք տվեք նրան» նախադասությունը (Հայտնություն 14.7): Ինչո՞ւ կամ ինչո՞ւ ոչ։`

`Ինչպե՞ս կարող ենք հասկանալ սեփական փրկությունը գործով իրականացնելու գաղափարը՝ առանց օրինապաշտության թակարդն ընկնելու։`