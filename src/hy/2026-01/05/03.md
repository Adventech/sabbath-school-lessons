---
title:  Լույս՝ խավարի մեջ
date:   26/01/2026
---

Փիլիպպեցիներին 2.14-ում Պողոսը հորդորում է. «Ամեն բան առանց տրտունջի և վիճաբանությա՛ն արեք»: Եկեղեցու միաբանության ճանապարհին առկա մարտահրավերներն այնքան լուրջ են, որ առանց մեր կողմից զգալի ջանքերի դա պարզապես անհնար է: Եկեղեցու ներսում միաբանությունը մեր՝ Քրիստոսի հետ միության և Նրա Խոսքին հնազանդվելու արդյունք է: Այն վճռական նշանակություն ունի մեր վկայության համար, ինչպես Պողոսն է շարունակում նշել և կոչ անել մեզ՝ «Պիտի երևաք որպես աշխարհում լույս տվողներ» (Փիլիպպեցիներին 2.15):

Անլուսին գիշերով, քաղաքների ու փողոցային լույսերի փայլից հեռու ավելի շատ աստղեր են երևում, և դրանք կարծես շատ ավելի պայծառ են փայլում: Այդ հակադրությունն է, որ տարբերություն է ստեղծում: Որքան մուգ է երկինքը, այնքան ավելի հստակ են երևում աստղերը: Այդպես է նաև մեր վկայության դեպքում: Որքան խորն է այս աշխարհի բարոյական խավարը, այնքան ավելի պայծառ պետք է փայլի Քրիստոսի իսկական հետևորդների կյանքը։ Ուրեմն՝ որքան կարևոր է թույլ չտալ, որ աշխարհիկ գաղափարների, ճնշումների ու սովորույթների կեղծ լույսերը խամրեցնեն մեր վկայությունը կամ ընդհանրապես անհետացնեն:

`Կարդացե՛ք Փիլիպպեցիներին 2.15-16 համարները։ Ինչպե՞ս է Պողոսը նկարագրում, թե մենք՝ որպես Աստծո զավակներ, ինչ պետք է լինենք և ինչ պետք է անենք։`

«Անբիծ» բառը հայերենում նշանակում է «անսխալական, առանց նախատինքի»: Այն օգտագործվում է հատկապես Հոբի և նրա անարատ բնավորության մասին խոսելիս (տե՛ս Հոբ 1.1, 8, 2.3, 11.4, 33.9):

Հունարեն «անվնաս» բառը, որը թարգմանվում է որպես «մաքուր», բառացիորեն նշանակում է «անխառն, մաքուր»: Հիսուսը, հաշվի առնելով այն դաժան հարձակումները, որոնց, հավանաբար, կարող են հանդիպել Իր վկաները, խրախուսում է լինել «միամիտ, ինչպես աղավնիները» (Մատթեոս 10.16): Ճիշտ նույն կերպ Պողոսն է հորդորում «չարի հանդեպ անմեղ» լինել (Հռոմեացիներին 16.19): Մեր ժամանակակից լրատվամիջոցներն աչքի չեն ընկնում մաքուր, վեհացնող ու ոգեշնչող բովանդակությամբ: Եվ մերօրյա նման ժամանակներում մեզ համար հիանալի կանոն է Դավթի կյանքի օրինակը. «Իմ աչքի առջև չար բան չեմ դնի» (Սաղմոս 101.3):

«Անարատ»։ Մենք երբեք չպետք է վախենանք տարբեր լինելուց. մեր հավատը պետք է աստիճանաբար առանձնացնի մեզ: Իսկ դրա նպատակը հետևյալն է. «Երևաք որպես աշխարհում լույս տվողներ» (Փիլիպպեցիներին 2.15): Դա անելու միակ ուղին այս աշխարհին հարմարվելու մերժումն է (Հռոմեացիներին 12.2)՝ «կյանքի խոսքը պահելով» (Փիլիպպեցիներին 2.16): Մեր ընտրություններն են որոշում՝ արդյոք մենք ապրել ենք «Քրիստոսի օրը», նկատի ունենալով, արդյո՞ք «զուր տեղը չվազեցի»։ (Փիլիպպեցիներին 2.16 հմմտ. Ա Կորնթացիներին 9.24–27):

`Եթե ձեր կյանքում կան ոլորտներ, որոնք համարում եք «աշխարհիկ» (և այդպիսիք, հավանաբար, կան), ինչպե՞ս կարող եք մաքրվել դրանցից։`