---
title:  Կենդանի զոհ
date:   27/01/2026
---

`Կարդացե՛ք Փիլիպպեցիներին 2.17, Բ Տիմոթեոսին 4.6, Հռոմեացիներին 12.1-2 և Ա Կորնթացիներին 11.1 համարները։ Ի՞նչ է ասում Պողոսն այս համարներում։`

Պողոսն արդեն իսկ զարմանալիորեն երկդիմի տեսակետ է հայտնել՝ արդյոք ինքն ապրում է, թե մահանում՝ Քրիստոսին ծառայելով (Փիլիպպեցիներին 1.20–23): Այժմ նա նշում է «որպես զոհ ընծայաբերվեմ ձեր հավատի համար» իրական հնարավորությունը (Փիլիպպեցիներին 2.17): Այս պատկերավոր խոսքը հիմնված է հեղուկ թափելու հին սովորույթի վրա, որի արարողության ժամանակ հեղուկը, օրինակ՝ յուղ, գինի կամ ջուր, ընծայում էին Աստծուն (տե՛ս, օրինակ, Ծննդոց 35.14, Ելք 29.40, Բ Թագավորների 23.15–17): Արժեքավոր հեղուկի ակնհայտ «վատնումը» նվիրաբերման գործողության ժամանակ կարող է հիշեցնել Մարիամի՝ Հիսուսի գլուխը և ոտքերը «նարդոսի ազնիվ, թանկագին յուղով» օծելու գործողությունը (Մարկ. 14.3-9, Հովհաննես 12.3): Թեև սա ուղղակիորեն խմելու ընծա չէր, այն ակնհայտորեն ներկայացնում էր մի հսկայական զոհաբերություն, որը պատշաճ կերպով արտացոլում էր Քրիստոսի անսահման զոհաբերությունը մեր փրկության համար:

Եթե Պողոսը մահապատժի ենթարկվեր Ավետարանը տարածելու գործի համար, նա ուրախ կլիներ, քանի որ իր կյանքը «հեղվում էր» որպես ընծա Աստծուն: Քանի որ Հին Կտակարանում ընծաները, սովորաբար, միայնակ չեն մատուցվում, այլ ուղեկցվում են զոհաբերությամբ (տե՛ս Թվեր 15.1–10, Թվեր 28.1–15), Պողոսը դա կհամարեր իր կյանքի ընծայումը՝ որպես Փիլիպպեի հավատացյալների «զոհաբերության և ծառայության» արժանի լրացում, որ հավատի միջոցով ընտրել են իրենց կյանքը նվիրաբերել Աստծուն՝ որպես «կենդանի զոհ» (Հռոմեացիներին 12.1):

Վաղ քրիստոնյաները, ներառյալ Փիլիպպեում գտնվողները, (Փիլիպպեցիներին 1.27-29) եռանդուն էին կիսվում իրենց հավատքով։ Տնից տուն անցնելով՝ նրանք տարածում էին Ավետարանը (Գործք Առաքելոց 5.42)։ Նրանք իրենց տները բացում էին Սուրբ Գրքի ուսումնասիրության համար (Գործք Առաքելոց 12.12, Ա Կորնթացիներին 16.19, Կողոսացիներին 4.15, Փիլիմոն 1, 2) և կարողանում էին Սուրբ Գրքով հիմնավորել այն, ինչին հավատում էին (Գործք Առաքելոց 17.11, Գործք Առաքելոց 18.26, Ա Պետրոս 3.15)։ Մեր ադվենտիստ առաջամարտիկները նույնպես նույն բանն էին անում։ Հովիվներին ապավինելու փոխարեն՝ նրանք կիսվում իրենց հավատքով և հարևանների համար կազմակերպում աստվածաշնչյան ուսումնասիրություններ։ Նաև պատրաստում էին մարդկանց, որ երբ ծառայողը վերադառնա, նրանք պատրաստ լինեն մկրտության։

Մի խոսքով, անձնական մեծ զոհաբերություններով, այսինքն՝ որպես «կենդանի զոհ», նրանք աշխատում էին տարածել Ավետարանը։ Արդյո՞ք մենք պետք է ավելի քիչ բան անենք։

`Մտածեք այն մասին, թե ինչ կնշանակի ձեր կյանքի համար «կենդանի զոհ» լինելը։ Որքա՞ն եք զոհաբերում Աստծո արքայության համար, և ի՞նչ է ասում ձեր պատասխանը ձեր մասին։`