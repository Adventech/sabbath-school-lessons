---
title:  Արժանի բնավորություն
date:   28/01/2026
---

Տիմոթեոսի դերը՝ որպես այս ուղերձի համահեղինակ, արդեն նշվել է (Փիլիպպեցիներին 1.1): Այժմ Պողոսը սկսում է մանրամասն նկարագրել, թե որքան արժեքավոր է Տիմոթեոսը՝ որպես իր գործընկերներից մեկը: Նա նկարագրվում է որպես ավետարանիչ (Բ Տիմոթեոսին 4.5), որին Պողոսն ուղարկել էր Մակեդոնիա (Ա Թեսաղոնիկեցիներին 3.2 հմմտ. Գործք Առաքելոց 18.5, 19.22), իսկ մի քանի անգամ էլ՝ Կորնթոս (Ա Կորնթացիներին 4.17, 16.10): Նախկինում նա աշխատել էր Կորնթոսում Պողոսի ու Շիղայի հետ (Ա Թեսաղոնիկեցիներին 1.1, Բ Թեսաղոնիկեցիներին 1.1) և ավելի ուշ՝ Եփեսոսում (Բ Տիմոթեոսին 1.2, 3, հմմտ. Գործք Առաքելոց 19.22): Պողոսը Տիմոթեոսին նկարագրում է որպես «համախոհ» (Փիլիպպեցիներին 2.20): Հունարեն բառը (բառացի՝ «հավասար հոգով») ենթադրում է, որ նա շատ առումներով նման էր Պողոսին, ներառյալ նվիրվածությունը Քրիստոսի հանդեպ, Ավետարանը տարածելու եռանդուն ջանքերը և հատկապես Փիլիպպեցիների հանդեպ ունեցած հոգատարությունը:

`Ինչո՞ւ եք կարծում, որ Պողոսն այստեղ այդքան դրական ու այդքան երկար է խոսում Տիմոթեոսի մասին (տե՛ս Փիլիպպեցիներին 2.19-23): Ուրիշ ի՞նչ է ասում նրանց մասին Պողոսը (տե՛ս Ա Կորնթացիներին 4.17, Բ Տիմոթեոսին 1.5):`

Տիմոթեոսի մեկ այլ որակ, որ նշում է Պողոսը, նրա «արժանի» բնավորությունն է (Փիլիպպեցիներին 2.22): Հունարեն բառը նկարագրում է նրան որպես մի անձնավորություն, որ մանրակրկիտ ստուգվել է փորձություններով (Հռոմեացիներին 5.4), և որի բնավորությունն ու ծառայությունը ճշմարտապես ազնիվ են գտնվել։ (Բ Կորնթացիներին 2.9, 9.13): Պողոսը գիտի, որ սա ճշմարիտ է Տիմոթեոսի առումով, քանի որ ակնառու տեսել է բազմաթիվ առիթներով, երբ Ավետարանի տարածման գործում աշխատել են կողք կողքի:

Կյանքի դժվար փորձառություններն են, որ ստուգում են մեր կամքի ուժը և ցույց տալիս, թե ով ենք մենք մեր ներսում: Էլեն Ուայթն այսպես է արտահայտում դա. «Կյանքը կարգապահություն է... Կլինեն սադրանքներ, որ փորձեն համբերությունը, և դրանց ճիշտ ոգով դիմակայելով է, որ զարգանում են քրիստոնեական շնորհները: Եթե վիրավորանքներն ու անարգանքները կրում ենք հեզությամբ, եթե վիրավորանքներին պատասխանում են մեղմ խոսքերով, իսկ ճնշող արարքներին՝ բարությամբ, սա վկայություն է, որ Քրիստոսի Հոգին բնակվում է սրտում»։ Էլեն Ուայթ, Վկայություններ եկեղեցու համար, հ. 5։ Այնուհետև նա շարունակում է. «Եթե դժվարություններին ու նյարդայնացնող իրավիճակներին, որոնք կոչված ենք կրելու, լավ ենք դիմանում, դրանք քրիստոսանման բնավորություն են զարգացնում և քրիստոնյային տարբերակում աշխարհիկ մարդուց» (Վկայություններ եկեղեցու համար, հ. 5):

`Մտածեք վերջերս ձեր առջև ծառացած սադրանքների, դժվարությունների ու նյարդայնացնող երևույթների մասին: Արդյո՞ք դրանք «հեզությամբ եք կրել» և «լավ եք դիմացել»: Ի՞նչ կարող եք անել, որ այդ փորձառություններն օգնեն ավելի կարգապահ դառնալուն։`