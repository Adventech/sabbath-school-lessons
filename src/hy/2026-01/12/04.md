---
title:  Աշխատանքային հարաբերություններ
date:   17/03/2026
---

`Կարդացե՛ք Կողոսացիներին 3.22-25 և Կողոսացիներին 4.1 համարները։ Ընդհանուր առմամբ, ի՞նչ սկզբունքներ կան աշխատանքային հարաբերությունների համար։`

Այսօր մարդիկ ստրկության մասին խոսելիս փորձում են Աստվածաշնչի որոշ խորհուրդներ ու հրահանգներ համարել հնացած կամ նույնիսկ ամբողջովին մերժել Սուրբ Գիրքը։ Սակայն այս մոտեցումը գրեթե անտեսում է Հին Կտակարանի Իսրայելի և Նոր Կտակարանի եկեղեցու պատմական համատեքստերը։ Մարդիկ ստեղծված են Աստծո պատկերով և ինչպես Աստծո բոլոր բանական արարածները, նախատեսված են ազատության համար։ Մովսեին տրված օրենքները արգելում էին իսրայելացիներին լինել հավիտենական ստրուկներ (Բ Օրենք 15.12) և վեց տարին սահմանում էին որպես ծառայության առավելագույն ժամկետ՝ ֆինանսական պարտքը մարելու համար (Ելք 21.2-6, Ղևտական 25.39-43)։ Աստվածաշնչում նկարագրված ստրկությունը, որքան էլ այն տհաճ լինի մեր ժամանակակից ընկալման համար, նման չէր ստրկության այն գարշելի պրակտիկային, որ եղել է Արևմտյան աշխարհում, ինչը մարդկության դեմ ուղղված անեծք և սարսափելի հանցագործություն էր։

Նոր Կտակարանի ժամանակներում եկեղեցին ստիպված էր գործել Հռոմեական օրենքների շրջանակներում, որոնք թույլ էին տալիս ստրկատիրությունը: Սակայն, ինչպես նշում է Քլինթոն Ուոլենը, «Ի տարբերություն ժամանակակից ստրկության ձևերի, հռոմեական օրենքը ստրուկներին տրամադրում էր զգալի իրավունքներ և հնարավորություններ, և այդ պրակտիկայի դեմ պայքարելը կարող էր վտանգել Ավետարանի տարածումը» (Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach, Silver Spring, MD: Biblical Research Institute/Review and Herald Academic, 2020, p. 166):

Իրականում, եկեղեցու ներսում, ի տարբերություն Հռոմեական կայսրությունում տիրող ընդհանուր իրավիճակի, ստրուկի առաջնային պարտավորությունը Տիրոջ հանդեպ էր: Տերերին հանձնարարվում էր արդար վերաբերվել իրենց ստրուկներին՝ «գիտենալով, որ դուք էլ Տեր ունեք երկնքում» (Կողոսացիներին 4.1): Ավելին, Պողոսը Փիլիմոնին հորդորում էր Օնեսիմոսին այլևս չվերաբերվել որպես ստրուկի, այլ որպես եղբոր (Փիլիմոնին 16): Իրականում, ինչպես Հին, այնպես էլ Նոր Կտակարաններում, հավատացյալները կոչվում են Աստծո ստրուկներ կամ ծառաներ, (օրինակ՝ Սաղմոս 34.22, Ղուկաս 17.10, Ա Պետրոս 2.16):

Նույնիսկ եթե մեզ դուր չեն գալիս մշակութային այն հանգամանքները, որոնցում գրվել են Աստվածաշնչի որոշ հատվածներ, այնուամենայնիվ, պետք է ընդունենք հենց տեքստի հեղինակությունը: Հակառակ դեպքում, մենք մեզ և մեր մշակույթը վեր ենք դնում Աստվածաշնչից:

Լավագույն տարբերակն այն է, որ ուսումնասիրենք այն ամենը, ինչ Աստվածաշունչն ասում է տվյալ թեմայի վերաբերյալ, նախքան եզրակացություններ անելը։

`Մտածեք, թե ինչպես կարող է այս հատվածը կիրառվել ձեր աշխատանքային հարաբերությունների առումով: Ինչպե՞ս կարող են դրա սկզբունքներն օգտակար լինել ձեզ՝ որպես ղեկավար կամ աշխատակից:`