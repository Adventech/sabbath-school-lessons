---
title:  Ծնողներ և երեխաներ
date:   16/03/2026
---

Երեխաները կարևոր դեր ունեն ընտանեկան ընկերակցությունում: Նրանք պետք է իմանան, որ սիրված ու գնահատված են որպես ընտանիքի անդամներ և երկնային թագավորության քաղաքացիներ: Ընտանեկան երկրպագության ծառայությունը կարևոր է, պարզ, բայց կանոնավոր՝ առավոտյան և երեկոյան: Վաղ տարիքից երեխաները կարող են սկսել օգնել տան մաքրության և այլ պարտականությունների հարցում: Ամենակարևորը՝ նրանք պետք է հետևեն Պողոսի պատվիրանին. «Զավակնե՛ր, ձեր ծնողներին ամեն բանում հնազա՛նդ եղեք, որովհետև դա հաճելի է Տիրոջը» (Կողոսացիներին 3.20):

**Կարդացե՛ք հետևյալ հատվածները։ Ի՞նչ սկզբունքներ են տրված երեխաների դաստիարակության, նրանց մեծացնելու համար։**

`Առակներ 22.6,15`

`Մատթեոս 19.14`

`Բ Օրենք 6.6-7`

`Առակներ 1.8-9`

Եթե երեխաներին ճիշտ դաստիարակեն Տիրոջ համար՝ և՛ խրատով, և՛ օրինակով, նրանք օրհնություն կլինեն ընտանիքի, եկեղեցու և աշխարհի համար։ Պողոսի հորդորը ծնողներին, ինչպես նաև ամուսիններին ու կանանց, հավասարակշռված ու փոխադարձ է. «Հայրե՛ր, ձեր զավակներին մի՛ զայրացրեք, որ չվհատվեն» (Կողոսացիներին 3.21): Այն, թե ինչպես են ծնողները, հատկապես հայրը, շփվում և կարգապահության սովորեցնում երեխաներին, խորապես ազդում է նրանց հոգևոր դաստիարակության վրա:

Ուսումնասիրությունները ցույց են տալիս, որ երբ երկու ծնողներն էլ հաճախում են եկեղեցի, երեխաների ավելի մեծ տոկոսն է մնում եկեղեցու հետևորդ այն դեպքերի համեմատ, երբ միայն մեկ ծնողն է հաճախում: Ավելի զարմանալի է, որ հոր՝ կանոնավոր եկեղեցի հաճախելը, նույնիսկ ավելի, քան մոր, նշանակում է, որ ավելի շատ երեխաներ են մեծահասակ դառնալով մնում եկեղեցում: Հետևաբար, չի կարելի թերագնահատել հոր դերը երեխաների հոգևոր ձևավորման գործում: Ահա թե ինչու, որքան կարևոր է, որ հայրերը լուրջ վերաբերվեն իրենց դերին:

Ոչ բոլոր հայրերն են (մեղմ ասած) օրինակելի կերպար եղել իրենց երեխաների համար: Ինչպե՞ս կարող է Աստծուն որպես մեր Հայր ճանաչելը բուժել այդ վերքերը և լցնել այն դատարկությունը, որ թողել է երկրային հայրը։