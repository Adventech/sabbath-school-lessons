---
title:  Աղոթել միմյանց համար
date:   18/03/2026
---

`Կարդացե՛ք Կողոսացիներին 4.2-4 համարները։ Աղոթքի համար ի՞նչ սկզբունքներ եք գտնում այս համարներում։ Աղոթքի ի՞նչ խնդրանքներ է արտահայտում Պողոսը։`

Ամենակարևոր խոսքերից մի քանիսը, որ կարող ենք ասել նրան, ով պայքարում է տարբեր խնդիրների դեմ՝ ընտանեկան, առողջական, դրամական, թե որևէ այլ բան, հետևյալն է. «Ես աղոթում եմ քեզ համար»։ Սա երկնքի կողմից ընտրված կապի ու փոխազդեցության միջոցն է: «Աստծո ծրագրի մի մասն է՝ հավատքով աղոթքին ի պատասխան մեզ տալ այն, ինչ Նա չէր պարգևի, եթե մենք այդպես չխնդրեինք» (Էլեն Ուայթ, Մեծ Պայքար)։

Նկատի առեք Պողոսի կողմից օգտագործվող աղոթքի ազդեցիկ նկարագրությունները. «Մշտապես աղոթե՛ք ու գոհունակությամբ արթո՛ւն կացեք նրա մեջ»։ Այսպես նա ազդարարում է, որ սա հավատքի աղոթք է (Կողոսացիներին 4.2): Նա մեզ ասում է, որ աղոթենք «ամեն ժամ» (Եփեսացիներին 6.18) և «անդադար» (Ա Թեսաղոնիկեցիներին 5.17): Ամենազարմանալին այն է, որ թեև «չգիտենք, թե ինչպես պետք է աղոթենք, բայց Հոգին ինքը անմռունչ հառաչանքներով բարեխոս է լինում մեզ համար» (Հռոմեացիներին 8.26):

`Կարդացե՛ք Կողոսացիներին 4.3 համարը։ Ի՞նչ «խոսքի դուռ» կարող է Աստված բացել ձեզ համար՝ ձեր հավատքով կիսվելու համար։`

Էական է, որ Պողոսն աղոթում էր նաև ճիշտ խոսքեր ասելու համար: Երբեմն, երբ կարդում ենք նրա նամակները կամ նրա զրույցները Գործք Առաքելոց գրքում, պատկերացնում ենք, որ առաքյալը միշտ պերճախոս էր, առանց երբևէ կասկածելու, թե ինչ պետք է ասի: Բայց այստեղ նա խնդրում է աղոթել, որ կարողանա հռչակել լուրը «ինչպես արժան է» (Կողոսացիներին 4.4): Նա նաև օգտագործում է մի շատ կարևոր հունարեն բառ (dei) հատվածի վերջին արտահայտությունում, որը կարող է թարգմանվել այսպես՝ «որպեսզի հայտնեմ այն՝ խոսելով», ինչը ցույց է տալիս Ավետարանը հռչակելու աշխատանքի աստվածային անհրաժեշտությունը: Նա գիտակցում էր պատգամը կամ լուրը Հռոմեական կառավարության բարձրագույն մակարդակներին, ներառյալ Կեսարի ընտանիքին, ներկայացնելու կարևորությունը:

«Միշտ չէ, որ պարտադիր է ծնկի գալ աղոթելու համար: Սովորություն ձևավորեք խոսել Փրկչի հետ, երբ մենակ եք, երբ քայլում եք կամ զբաղված եք ձեր ամենօրյա աշխատանքով: Թող ձեր սիրտը մշտապես լռությամբ երկինք հառնի՝ օգնության, լույսի, ուժի ու գիտելիքի խնդրանքով: Թող ամեն շնչառություն աղոթք լինի: Էլեն Ուայթ, Ապաքինման ծառայություն։