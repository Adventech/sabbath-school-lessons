### Նախաբան

Մտածիր այն ամենադժվար աշխատանքի մասին, որ երբևէ արել ես։ Ի՞նչն էր այն դժվար դարձնում։ Ակնկալիքնե՞րը, թե սահմանափակ ժամանակը, կամ գուցե երկուսը միասին։ Միգուցե, քո վերաբերմո՞ւնքն էր այդ աշխատանքի նկատմամբ։ Թե՞ այն մարդիկ, որոնց հետ աշխատում էիր։ Գուցե, պարզապես թվում էր, թե անհնար է երբևէ հաջողության հասնել:

Դիտարկեք փրկության ծրագրի նպատակը՝ միավորել երկինքն ու երկիրը: Անհնա՞ր է թվում: Մարդկային տեսանկյունից, անկասկած, այդպես է: Այնուամենայնիվ, հենց երկինք համբարձվելուց առաջ Հիսուսն առաքյալներին, թվում է, անհնարին մի առաջադրանք տվեց.«Արդ գնացե՛ք, աշակե՛րտ դարձրեք բոլոր ազգերին՝ նրանց մկրտելով Հոր, Որդու և Սուրբ Հոգու անունով, սովորեցրե՛ք նրանց պահել այն ամենը, ինչ ձեզ պատվիրեցի» (Մատթեոս 28.19-20)։

Հիսուսը Պողոսին ուղարկեց հեթանոսների մոտ՝ կատարելու այս, թվում է, անհնար առաջադրանքը.«Որպեսզի նրանց աչքերը բացես, խավարից դեպի լույսը և սատանայի իշխանությունից դեպի Աստված նրանց դարձնես, որպեսզի նրանք իմ հանդեպ ունեցած հավատով մեղքերի թողություն և սուրբերի հետ ժառանգություն ստանան» (Գործք Առաքելոց 26.18)։

Ոմանք կարող են հուսահատվել նման հանձնարարություն ստանալիս։ Սակայն չպետք է անտեսել այն խոստումները, որ Հիսուսը տվեց այս երկու առիթներով։ Խոստման վերջում Նա ավելացրեց. «Եվ ահա ես ձեզ հետ եմ բոլոր օրերին մինչև աշխարհի վերջը» (Մատթեոս 28.20)։ Իսկ Պողոսին Հիսուսն ասաց.«Բայց վե՛ր կաց և կանգնի՛ր ոտքերիդ վրա, որովհետև քեզ նրա համար երևացի, որ քեզ նշանակեմ պաշտոնյա և վկա այն բաների, ինչ դու տեսար, և այն բաների, որոնցով պիտի երևամ քեզ» (Գործք Առաքելոց 26.16)։

Մի խոսքով, Հիսուսը մարդկային տեսակետից անհնարին թվացող առաջադրանքներ է տալիս, որպեսզի դրանք կատարելու համար մենք ապավինենք Իրեն, այլ ոչ թե մեզ։ Նա երբեք որևէ առաջադրանք չի տալիս, առանց դրա համար անհրաժեշտ զորությամբ ապահովելու։ «Երբ մարդու կամքը համագործակցում է Աստծո կամքի հետ, այն դառնում է ամենակարող։ Ամեն ինչ, ինչ պետք է արվի Նրա հրամանով, կարող է իրականացվել Նրա ուժով։ Նրա բոլոր հրամանները նաև հնարավորություն են տալիս» (Էլեն Ուայթ «Քրիստոսի առակները»)։

Տարօրինակ է, սակայն մինչ Պողոսը գրում էր Կողոսացիներին թուղթը, Ավետարանն արդեն «երկնքի տակ եղող բոլոր արարածներին քարոզվեց» (Կողոսացիներին 1.23)։ Իհարկե, ոչ բոլորն էին ընդունել այն։ Բայց եթե ուշադիր նայենք այն հանձնարարություններին, որ Հիսուսը տվեց առաքյալներին (Մատթեոս 28.18-20) և Պողոս առաքյալին, Հիսուսը երբեք չի խոստացել, որ բոլորը կդառնան աշակերտներ կամ բոլորը կդարձի կգան։ «Ավետարանը քարոզվելու է ամբողջ աշխարհով՝ որպես վկայություն բոլոր հեթանոսներին, և այդ ժամանակ գալու է վերջը» (Մատթեոս 24.14)։ Ինչպե՞ս ենք հասկանում այդ վկայությունը։ Ինչպիսի՞ ճշգրտությամբ պետք է իրականացվի այն։

Այս եռամսյակում մենք կուսումնասիրենք Պողոսի նամակները Փիլիպպեցիներին և Կողոսացիներին։ Դրանք ունեն կարևոր ընդհանրություններ։ Ամենից առաջ, դրանք բացահայտում են Քրիստոսին՝ Միակին, Ով կարող է միավորել երկինքն ու երկիրը։ Նա է այն սանդուղքը, որ տեսավ Յակոբը՝ ձգված երկրից դեպի երկինք (Ծննդոց 28.12, հմտտ. Հովհաննես 1.51): Որպես մարդու Որդի՝ Նա մեզ փրկում է մեղքից, իսկ որպես Աստծո Որդի՝ Նա բարեխոսում է մեզ համար։

Այս նամակներն ուսումնասիրելիս մենք կտեսնենք Հիսուսի երկու էությունները: Կդիտարկենք Քրիստոսի աստվածայնության վերաբերյալ ամենաէական արտահայտություններից մի քանիսը, որոնք կարելի է գտնել բոլոր տեղերում, և թե ինչպես Նա հրաժարվեց այդ ամենից՝ մեզ փրկելու համար: Մենք կտեսնենք Պողոսին, որ բանտից պայքարում է մի եկեղեցու հետ կապված խնդիրների դեմ, որը նա ինքն է հիմնել (Փիլիպպե), և մեկ այլ եկեղեցու հետ, որտեղ նա երբեք չի եղել (Կողոսա): Պողոսի հաստատած կապերը ժամանակի «համաշխարհային եկեղեցու» հետ նրան հնարավորություն տվեցին, նույնիսկ Հռոմի բանտից, արձագանքել մարտահրավերներին: Նա գիտեր, որ իր ժամանակը սահմանափակ է, և արեց հնարավորը՝ եկեղեցին ավելի մոտեցնելու երկնքին և միմյանց: Այդպիսով, նա ցույց է տալիս, թե ինչպես կարող է այսօր Աստծո եկեղեցին միավորվել երկնքի հետ՝ կատարելու Հայտնություն 14-ի վերջին օրերի հանձնարարությունը, որը մենք ճանաչում ենք որպես «երեք հրեշտակների լուր»:

Քլինթոն Վալենը փիլիսոփայության դոկտոր, Գլխավոր վեհաժողովի Աստվածաշնչի ուսումնասիրության ինստիտուտի փոխտնօրենն է: Նրա մասնագիտական ոլորտներն են՝ Նոր Կտակարանը, հերմենևտիկան և ադվենտիստական պատմությունը: Նա ապրել և աշխատել է Գերմանիայում, Նոր Զելանդիայում, Ռուսաստանում, Միացյալ Թագավորությունում և Ֆիլիպիններում: Նա և իր կինը՝ Ջինան, ունեն երկու չափահաս երեխա, մեկ հարս և երկու թոռ: