---
title:  Հետագա ուսումնասիրության համար
date:   27/02/2026
---

«Մենք չունենք մեր սեփական արդարությունը, որով կարողանանք բավարարել Աստծո օրենքի պահանջները։ Բայց Քրիստոսը մեզ համար փրկության ճանապարհ է պատրաստել։ ... Եթե դու քեզ նվիրես Նրան և ընդունես Նրան որպես Փրկիչ, որքան էլ մեղավոր լինի քո կյանքը, Նրա համար դու արդար ես համարվում։ Քրիստոսի բնավորությունը ներկայանում է քո բնավորության փոխարեն, և դու ընդունվում ես Աստծո կողմից այնպես, կարծես չես մեղանչել։

«Ավելին, Քրիստոսը փոխում է սիրտը։ Նա հավատքով բնակվում է քո սրտում։ Դու պետք է այս կապը Քրիստոսի հետ պահպանես հավատքով և քո կամքն անընդհատ Նրան հանձնելով։ Եվ քանի դեռ դու անում ես դա, Նա կաշխատի քո մեջ՝ կամենալն էլ, անելն էլ Իր բարի հաճությամբ...»։

«Այսպիսով, մենք ոչինչ չունենք մեզանում, որով կարող ենք պարծենալ: Մենք ինքնամեծարման հիմք չունենք: Հույսի մեր միակ հիմքը Քրիստոսի արդարությունն է, որ մեզ է վերագրվում, և այն, որ Նրա Հոգին գործում է մեզանում և մեր միջոցով»: Էլեն Ուայթ, Քայլեր դեպի Քրիստոս:

«Ինձ տրված լույսը շատ հստակ է եղել, որ շատերը կհեռանան մեզանից՝ ուշադրություն դարձնելով պիղծ հոգիներին ու սատանայի վարդապետություններին: Տերը փափագում է, որ յուրաքանչյուր հոգի, ով պնդում է, թե հավատում է ճշմարտությանը, ունենա խելամիտ գիտելիքներ այն մասին, թե ինչ է ճշմարտությունը»: Էլեն Ուայթ, Ավետարանչություն։

**Հարցեր քննարկման համար**

`Կրկին կարդացեք անգիր սովորած տեքստը. «Որովհետև Աստված Նրան, որ մեղքը չէր ճանաչում, մեզ համար մեղավոր արեց, որպեսզի մենք Նրանով Աստծո արդարները լինենք» (Բ Կորնթացիներին 5.21): Ի՞նչ է սա նշանակում: Ի՞նչ է նշանակում այն, որ Քրիստոսը մեզ համար մեղք դարձավ, և ինչպե՞ս պետք է դա օգնի մեզ հասկանալու խաչի փոխարինող բնույթը: Նաև, ի՞նչ է նշանակում «որպեսզի մենք Նրանով Աստծո արդարները լինենք»:`

`Ավելի մանրամասն խոսեք «մեկ անգամ փրկված, միշտ փրկված» հարցի մասին, որին հավատում են շատ քրիստոնյաներ: Ինչո՞ւ ենք մենք հավատում, որ սա կեղծ ուսմունք է: Ի՞նչ ակնհայտ վտանգներ է այն ներկայացնում դրան հավատացողի համար: Ինչպե՞ս կարող ենք մենք, նույնիսկ մերժելով այդ ուսմունքը, դեռևս փրկության վստահություն ունենալ:`

`Ինչքանո՞վ եք դուք «հիմնավոր ու հաստատուն» (Կողոսացիներին 1.23) ձեր հավատքի մեջ: Ինչքա՞ն լավ գիտեք, թե ինչին եք հավատում և ինչու եք հավատում: Ի՞նչ կարող եք անել, որ ավելի լավ իմանաք, թե ինչին եք հավատում: Եվ ինչո՞ւ է այնքան կարևոր, որ դուք «հիմնավոր ու հաստատուն» լինեք հավատքի մեջ:`