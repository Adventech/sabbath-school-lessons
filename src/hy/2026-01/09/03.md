---
title:  Եթե հարատևում եք հավատքի մեջ
date:   23/02/2026
---

`Կարդացե՛ք Կողոսացիներին 1.23 համարը։ Ձեր կարծիքով, ի՞նչ նկատի ունի Պողոսը՝ հավատքի մեջ «հիմնավոր ու հաստատուն» մնալու առումով։ (Տե՛ս նաև Կողոսացիներին 2.5 և Եփեսացիներին 3.17):`

Հունարենում առկա են «եթե»-ի չորս տարբեր տեսակներ, որոնցից յուրաքանչյուրն ունի իր նրբերանգները: Կողոսացիներին 1.23-ում սկսվող «եթե»-ն ենթադրում է, որ պայմանը ճշմարիտ է: Այսինքն, Պողոսը կողոսացիներին խրախուսում է այն մտքով, որ նրանք իսկապես շարունակեն մնալ հավատքի մեջ: Եվ ինչպես Պողոսը շուտով նշում է, նա արդեն տեսել է նրանց հավատքի ու հաստատակամության ապացույցները (Կողոսացիներին 2.5): Այնուամենայնիվ, նրանց հույսը դեռևս պայմանավորված է նրանց համառությամբ այն հավատքի ճանապարհին, որով ընթանում են:

«Շարունակել» թարգմանված հունարեն բառի իմաստը (Կողոսացիներին 1.23) հաստատակամությունն է: Այն օգտագործվում է դպիրների ու փարիսեցիների առումով, որ շարունակում էին Հիսուսից պատասխան պահանջել, թե ինչ պետք է անել շնության մեջ բռնված կնոջ հետ (Հովհաննես 8.7), ինչպես նաև Պետրոսի առումով, որ շարունակում էր դուռը թակել այն բանից հետո, երբ Ռոդին ճանաչեց նրա ձայնը, բայց դուռը կողպված թողնելով վազեց ներս՝ մյուսներին տեղեկացնելու (Գործք Առաքելոց 12.16): Պողոսը նույնպես օգտագործում է այս բառը՝ Տիմոթեոսին խրախուսելով հավատարիմ մնալ իր տված վարդապետական և գործնական հրահանգներին (Ա Տիմոթեոսին 4.16): Նրա իմաստն այստեղ նույնն է, բայց կիրառվում է գլխավորապես հավատացյալների նկատմամբ:

Ինչպես կտեսնենք հաջորդ շաբաթվա դասին, Պողոսը մտահոգված է, որ կողոսացիները կարող են հետևել փրկության մարդակենտրոն ուղիների, փոխանակ ամուր բռնելու Ավետարանի առաջարկած հույսը (տե՛ս, օրինակ, Կողոսացիներին 2.8, 20-22): «Հաստատված» (անկյունաքար) բառը վերաբերում է Աստծո Խոսքով ամրապնդված հավատքի ու սիրո վրա ամուր հիմք դնելուն (տե՛ս Մատթեոս 7.25, Եփեսացիներին 2.20, Եփեսացիներին 3.17):

Այս գաղափարի հետ է կապված հունարեն «հաստատուն և անսասան» թարգմանված բառը, որ վերաբերում է անշարժ կառույցի և, ավելի լայն իմաստով, այն քրիստոնյային, որը չի կարող «կտրվել Ավետարանի հույսից» (Կողոսացիներին 1.23): Նույն բառն օգտագործվում է Ա Կորնթացիներին 15.58-ում. «Եղե՛ք հաստատուն և անսասան, Տիրոջ գործի մեջ ամեն ժամ ավելի՛ առաջ գնացեք, իմացե՛ք, որ Տիրոջով ձեր աշխատանքը զուր չէ»:

Հակառակ «մեկ անգամ փրկված, միշտ փրկված» տարածված համոզմունքին՝ Պողոսը միանգամայն այլ բան է ասում:

`Ի՞նչ փորձառություն ունեք հավատքը շարունակաբար դրսևորելու կարևորության վերաբերյալ։ Այսինքն՝ ինչու՞ պետք է միշտ գիտակցված ընտրություն կատարեք դա անելու համար։ Ի՞նչ տեղի կունենա, եթե այդպես չվարվեք։`