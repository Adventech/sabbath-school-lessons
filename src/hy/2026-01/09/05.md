---
title:  Դարերով թաքնված գաղտնիքը բացահայտված է
date:   25/02/2026
---

`Կարդացե՛ք Կողոսացիներին 1.26-27 համարները։ Պողոսը երկու անգամ խոսում է «խորհրդի» մասին։ Ի՞նչ խորհրդի մասին է խոսքը։`

Մեկ այլ տեղում Պողոսը խոսում է «Աստծու խորհրդավոր և ծածուկ իմաստության մասին», որն Աստծո հավերժական նպատակն էր, և «որն Աստված հավիտենությունից առաջ մեր փառքի համար սահմանել էր» (Ա Կորնթացիներին 2.7)՝ բացահայտված փրկության ծրագրի միջոցով: Պետրոսը խոսում է այս ճշմարտության մասին որպես մի բանի, որին սպասում էին մարգարեները, և որի մեջ «հրեշտակները ցանկանում են հայացքով թափանցել» (Ա Պետրոս 1.10-12): Այն նախասահմանվել է «նախքան աշխարհի ստեղծումը» (Ա Պետրոս 1.20) և «որ հավիտենական ժամանակներից ի վեր լուռ պահված էր» (Հռոմեացիներին 16.25): Սակայն Քրիստոսի կյանքի, մահվան ու հարության միջոցով այս խորհուրդը բացահայտվել է (Բ Կորնթացիներին 3.14):

**Ինչպե՞ս են Աստծո խորհրդին կամ առեղծվածին վերաբերող հետևյալ հղումները լուսաբանում փրկության ծրագրի տարբեր կողմերը։**

`Եփեսացիներին 1.7-10`

`Եփեսացիներին 3.3-6`

Ի վերջո, «ամեն բան» երկնքում և երկրի վրա կմիավորվի Քրիստոսի մեջ՝ հասնելով լիակատար միասնության: Սա էր Քրիստոսի աղոթքի կենտրոնը Հովհաննես 17-ում: Թե ինչպես սա տեղի կունենա, մի խորհուրդ էր, որն այժմ բացահայտվել է Ավետարանի միջոցով:

Թե ինչու է Աստված մեզ այնքան սիրում, որ Հիսուսին՝ երկնքի անգին գանձը, կտա մեր փրկության համար, մեր ուսումնասիրության թեման կլինի ողջ հավիտենության ընթացքում։

Բայց մենք գիտենք հետևյալը. Քրիստոսը «բոլորի համար մեռավ, որպեսզի կենդանի եղողներն այլևս ոչ թե իրենք իրենց համար կենդանի լինեն, այլ նրա՛ համար, որ իրենց համար մեռավ ու հարություն առավ» (Բ Կորնթացիներին 5.15): Արդյունքում, բոլոր նրանք, ովքեր հավատում են Քրիստոսին՝ հրեա, թե հեթանոս, հավասարապես կիսում են Աստծո խոստումները Ավետարանի միջոցով և միավորվել են մեկ մարմնի՝ եկեղեցու մեջ:

«Որ է Քրիստոսը ձեր մեջ» (Կողոսացիներին 1.27) արտահայտությունը վերաբերում է Քրիստոսի՝ սրտում հավատքի միջոցով բնակվելուն (Եփեսացիներին 3.17, հմմտ. Գաղատացիներին 2.20): Քրիստոսի հետ այս հոգևոր միությունը հնարավորություն է տալիս հավատացյալներին արդեն իսկ «նրա հետ նստել երկնքում» (Եփեսացիներին 2.6) և ճաշակել «հանդերձյալ աշխարհի զորությունները» (Եբրայեցիներին 6.5): Քրիստոսի ներկայությունը մեր կյանքում արդեն սկսում է մեզ միացնել երկնքի հետ: Ավետարանն է, որ գործում է հավատացյալների սրտերում, և «որ մեզ արժանացրեց մասնակից լինելու սրբերին բաժին հասած ժառանգությանը լույսի մեջ» (Կողոսացիներին 1.12):