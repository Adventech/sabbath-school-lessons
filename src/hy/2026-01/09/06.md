---
title:  Ավետարանի զորությունը
date:   26/02/2026
---

`Կարդացե՛ք Կողոսացիներին 1.28-29 համարները։ Ինչի՞ վրա է կենտրոնանում Պողոսը։ Ի՞նչ եք կարծում, ինչո՞ւ է «ամեն» բառը կրկնվում երեք անգամ։`

Պողոսի քարոզչության կենտրոնում Քրիստոսն էր և Նրա խաչելությունը (Ա Կորնթացիներին 1.23): Ըստ Եփեսացիներին 5.27-ի՝ Քրիստոսի զոհաբերության նպատակն էր, որ «եկեղեցին իր առաջ փառավոր կանգնեցնի, որպեսզի որևէ արատ կամ բիծ կամ որևէ նման բան չունենա, որ սուրբ ու անարատ լինի»: Այսպիսով, Պողոսի՝ Ավետարանը քարոզելու նպատակն է, որ «ամեն մարդու կատարյալ դարձնենք Քրիստոս Հիսուսով» (Կողոսացիներին 1.28): Նա դա անում է ուսուցանելով և զգուշացնելով՝ սովորեցնելով քրիստոնեական վարդապետության և գործելակերպի տարբեր կետեր (Բ Թեսաղոնիկեցիներին 2.15, Ա Տիմոթեոսին 4.11, Ա Տիմոթեոսին 5.7, Տիտոսին 1.9) և զգուշացնելով Ավետարանը մերժելու հետևանքների ու կեղծ ուսուցիչների վտանգների մասին (Գործք Առաքելոց 20.29-31, Հռոմեացիներին 16.17):

Այսպես ենք մենք աճում՝ դառնալով հասուն քրիստոնյաներ, ընդունելով Աստվածաշնչի ուսուցումները և հետևելով դրա զգուշացումներին: Հասունությունը կարևոր հասկացություն է: Նորածին երեխայի ծնողները տոնում են յուրաքանչյուր կարևոր իրադարձություն՝ առաջին բառերը, քայլել սովորելը, կարդալ սովորելը: Ո՞ր ծնողը չէր անհանգստանա, եթե իր երեխան մի քանի տարի անց դեռևս չկարողանար քայլել կամ խոսել: Աճը և զարգացումը բնականոն երևույթներ են, և դա սպասվում է: Այդ նույնը ճիշտ է քրիստոնեական կյանքի առումով:

Հունարեն «հասուն» բառը նշանակում է կատարյալ և առանց թերության: Քրիստոնեական աճի գործընթացի միջոցով մենք խորապես գիտակցում ենք Աստծո օրենքի խորությունը և այն, որ դրա պահանջները «չափազանց ընդարձակ» են (Սաղմոս 119.96): Մենք հասկանում ենք, որ այն ընդգրկում է «սրտի խոկումներն ու խորհուրդները» (Եբրայեցիներին 4.12):

Սակայն մենք պետք է զգույշ լինենք, այդ իսկ պատճառով Պողոսը Կողոսացիներին 1.28-ում օգտագործել է «խրատելով» բառը: Այն ճանապարհը, «Որն ուղիղ է թվում մարդու առաջ, բայց նրա վերջը մահվան ճանապարհներն են» (Առակներ 14.12): Հոգևոր խորաթափանցությունը գալիս է Աստծո Խոսքի Հոգով առաջնորդվող իմացությունից: Կեղծ ուսմունքները, սովորաբար, որոշակի ճշմարտություն են պարունակում, բայց կա՛մ ավելացնում են, կա՛մ ինչ-որ բան հանում են Աստծո Խոսքից (տե՛ս Եսայի 8.20): Այդ կեղծիքը հաճախ հաջողության է հասնում, եթե ոչ Աստծո ասածները ուղղակիորեն կասկածի տակ դնելով, ապա առնվազն հարցականի տակ դնելով՝ արդյոք դա իսկապես հնարավոր է, կամ կիրառելի՞ է մեր օրերում: Մենք պետք է օձի պես խորագետ լինենք, բայց աղավնու պես միամիտ, երբ հարցը վերաբերում է դավանաբանական ճշմարտությունը սխալից տարբերելուն:

`Ինչպե՞ս եք հասկանում, թե ինչ է նշանակում «ամեն մարդու կատարյալ դարձնենք Քրիստոս Հիսուսով» (Կողոսացիներին 1.28): Ինչպե՞ս է խաչի վրա մեզ համար Հիսուսի կատարածի ըմբռնողությունն օգնում հասկանալու, թե ինչ է նշանակում «ամեն մարդու կատարյալ դարձնենք Քրիստոս Հիսուսով»:`