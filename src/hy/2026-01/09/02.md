---
title:  Օտրացած և թշնամիներ
date:   22/02/2026
---

`Կարդացե՛ք Կողոսացիներին 1.21-22 համարները։ Ի՞նչի մասին է ակնարկում Պողոսը՝ օտարանալու և թշնամիներ լինելու մասին խոսելով։ Եվ ո՞րն է Քրիստոսի մահվան՝ վերջնական սպասվող արդյունքը (տե՛ս նաև Եփեսացիներին 5.27):`

Պողոսը միշտ մռայլ է ներկայացրել մարդկության պատկերը, նվազագույնն այն մարդկության, որը մասնակից չէ Քրիստոսի արդարությանը: Եվ ո՞վ կարող է այսօր, գրեթե երկու հազար տարի անց, վիճել այդ կարծիքի հետ: Ինչ-որ մեկն ասել է, որ քրիստոնեական միակ վարդապետությունը, որը հավատի վրա հիմնվելու կարիք չունի, մարդկության մեղավոր բնույթն է:

Այնուամենայնիվ, մեղքի մուտքից ի վեր, Աստված նախաձեռնություն է վերցրել՝ մեզ, որքան էլ վատը լինենք, հաշտեցնի Իր հետ: Այսինքն, սկզբից ի վեր Աստված աշխատել է լուծել մեղքի խնդիրը, նույնիսկ եթե լուծումը կարող էր գտնվել միայն խաչի վրա Իր սեփական մահվան միջոցով:

Եդեմում Նա կանչեց Ադամին՝ Իր ստեղծագործության գլուխգործոցին. «Ո՞ւր ես» (Ծննդոց 3.9): Այսօր Նա շարունակում է փնտրել Իր մեկ կորած ոչխարին՝ մեզ: Նա մի առ մի փնտրում է մեզ: Նա կատարյալ ծրագիր ունի մեզ հասնելու համար՝ կիրառելով Ծննդոց 3.15-ի ավետարանական խոստումը՝ թշնամություն դնելով մեր և սատանայի միջև:

Երբեմն Ավետարանը այնքան բարդ ու տեսական է դառնում, որ գործնական քիչ նշանակություն է ունենում քսանմեկերորդ դարի կյանքի համար: Բայց իրականում այն բավականին պարզ և ուղիղ է:

Ավետարանը կազմված է երեք մասից։

**1. Առաջին՝ Քրիստոսի գործը մեզ համար -** քանի որ մենք անկարող ենք փրկել ինքներս մեզ, Հիսուսը եկավ ու մահացավ մեր մեղքերի համար (տե՛ս Հռոմեացիներին 5. 6–8):

**2. Երկրորդ՝ Մեր հավատքի արձագանքը -** հավատքով, ապաշխարությամբ ու մկրտությամբ, ընդունելով Նրա մահը որպես մերը, մենք արդարացվում ենք և ազատվում մեղքի դատապարտությունից (տե՛ս Հռոմեացիներին 5.9–11, 6.6, 7):

**3. Երրորդ՝ Քրիստոսի գործը մեր մեջ -** այժմ ապրած կյանքը Քրիստոսի հետ միավորվելու, Նրա վերաստեղծող զորությունն ապրելու և Նրա՝ մեր մեջ գտնվող կյանքի արդյունքն է (տե՛ս Բ Կորնթացիներին 5.17–21, Գաղատացիներին 2:20):

Եվ սրանք պարտադիր չէ, որ առանձին քայլեր կամ իրադարձություններ լինեն: Դրանք կարող են տեղի ունենալ միաժամանակ, հենց որ պատրաստ լինենք Հիսուսին ընդունել մեր կյանքում: Եվ դրանք կարող են թարմացվել ամեն օր, երբ ամեն առավոտ մեզ հանձնում ենք Նրան: Անկախ նրանից, թե մեզանից յուրաքանչյուրն ինչպե՞ս է ապրել Քրիստոսի փրկարար գործը մեր կյանքում, առանցքում միշտ Հիսուսի մահն է: Մենք պետք է միշտ վերադառնանք դրան։

`Երբ նայում ես քեզ, քո բնավորությանը և քո ներքին էությանը, ի՞նչ է ասում այդ տեսարանը խաչի կարիքի մասին։`