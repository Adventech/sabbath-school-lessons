---
title:  Վստահ լինել
date:   13/01/2026
---

`Կարդացե՛ք Փիլիպպեցիներին 1.23-24 համարները։ Ի՞նչ նկատի ուներ Պողոսը, երբ ասում էր, որ շատ ավելի լավ է«հեռանալ այս կյանքից և Քրիստոսի հետ լինել...»։`

Այս հատվածը դարերի ընթացքում մեծապես սխալ է հասկացվել: Այս շաբաթվա ուսումնասիրության հատվածում Պողոսը խոսում է այն հակադրության մասին, որ գոյություն ունի կյանքի ու մահվան միջև: Քրիստոնյան ապրում է Քրիստոսի համար և կարող է նույնիսկ մահանալ Նրա համար: Այդ իմաստով դա «շահ» է, քանի որ մեր վկայությունը նույնքան ավելի հզոր ու համոզիչ է (Փիլիպպեցիներին 1.21): Մենք չենք կասկածում մարդու հավատքին, երբ տեսնում ենք, որ նա պատրաստ է մահանալ այդ հավատքի համար:

Բայց մենք պետք է գիտակցենք նաև, որ մահացածները իսկապես մահացած են: Նրանք «ոչ մի բան չգիտեն»: Նրանք հանգստանում են գերեզմանում մինչև հարությունը (տե՛ս Ժողովող 9.5, Հովհաննես 5.28, 29): Այդ պատճառով էր, որ Հիսուսը մահացած Ղազարոսի մասին ասաց. «Մեր բարեկամը՝ Ղազարոսը, ննջել է, սակայն ես գնում եմ, որ նրան արթնացնեմ» (Հովհաննես 11.11):

Եթե մարդիկ մահանալուց անմիջապես հետո գնում են դրախտ, ապա պատկերացրեք, թե ինչ վիճակում կլիներ այնտեղ Ղազարոսը: Ղազարոսը չորս օր վայելում է դրախտը, որից հետո «վատ» լուրով նրա մոտ է գալիս հրեշտակը. «Կներես, Ղազարո՛ս, բայց Հիսուսը քեզ հետ է կանչում երկիր: Դու չես կարող այստեղ մնալ»:

Երբ մենք հետևում ենք այս մոլորությանը մինչև իր տրամաբանական ավարտին, տեսնում ենք, թե ինչքան սխալ է այն: Մահը նման է առանց երազի քնի, որից Հիսուսն Իր հավատարիմ հետևորդներին կարթնացնի երկրորդ գալուստի ժամանակ։ Դրանից հետո նրանք կենդանի սուրբերի հետ միասին կվերցվեն ու կտարվեն երկինք՝ Հիսուսի հետ հավերժ լինելու համար (տե՛ս Ա Թեսաղոնիկեցիներին 4.16, 17):

Պողոսի՝ ներկա կյանքից «մեկնելը»՝ Քրիստոսի հետ լինելու համար, նշանակում է Նրա հետ լինել տառապանքների ու մահվան ժամանակ (Բ Տիմոթեոսին 4.6), որպեսզի մասնակից լինի «մեռելներից հարություն առնելուն» (Փիլիպպեցիներին 3.11): Անկասկած է. նա գիտեր, որ մահվան պահին կփակի աչքերը և հաջորդը, որ կգիտակցի, նույն ակնթարթին Հիսուսին տեսնելն է, Ով իրեն, Աստծո ժողովրդի հետ, կտանի այն վայրը, որ պատրաստել է բոլոր Իրեն սիրողների համար (Հովհաննես 14.3, Ա Կորնթացիներին 2.9):

Թեև Պողոսը գիտեր, որ պատրաստ է մեռնել Քրիստոսի համար, հասկանում էր, որ փիլիպպեցիների համար ավելի լավ կլիներ իր մնալը։ Ահա թե ինչու գրեց.«Բայց մարմնի մեջ իմ մնալը ձեզ ավելի է հարկավոր» (Փիլիպպեցիներին 1.24): Ուշագրավ է, որ քրիստոնյան պարտադիր չէ հեշտ պատասխան ունենա հետևյալ հարցին՝ ավելի լավ է ապրել Քրիստոսի համար, թե մեռնել Նրա համար: Պողոսը չգիտեր ինչպես ընտրություն կատարել կենդանի մնալու և գերեզմանում հանգչելու միջև, երբ գրում էր.«Չգիտեմ, թե ո՛րն ընտրեմ» (Փիլիպպեցիներին 1.22)։

`Այնուամենայնիվ, որքան էլ որևէ մեկը չի ցանկանում մահանալ, երբևէ մտածե՞լ եք այն մասին, որ մահվան պահին հաջորդ բանը, որ կիմանաք, Քրիստոսի վերադարձն է։ Ինչպե՞ս կարող է այդ միտքն օգնել՝ հասկանալու Պողոսի տեսակետը։`