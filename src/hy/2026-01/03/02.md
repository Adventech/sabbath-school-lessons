---
title:  «Քրիստոսն իմ մարմնի մեջ կմեծարվի»
date:   11/01/2026
---

`Կարդացե՛ք Փիլիպպեցիներին 1.19,20 համարները։ Ի՞նչ է Պողոսն ակնկալում իր դատավարության արդյունքից։ Ի՞նչն է նա համարում ավելի կարևոր, քան արդարացված լինելը։`

Չնայած Պողոսը հանցագործ չէր, սա առաջին անգամը չէր, որ նա բանտարկվել էր, և նրան օտար չէին հալածանքները: Կորնթացիներին նա մանրամասն նկարագրեց իր կրած տառապանքները մինչև այդ ժամանակը. «Ավելի հաճախ բանտերում, հաճախ մահացու։ Հրեաներից հինգ անգամ քառասունից մեկով պակաս հարված եմ ընդունել։ Երեք անգամ խարազանվել եմ, մեկ անգամ քարկոծվել, երեք անգամ նավաբեկության ենթարկվել, մի ցերեկ ու գիշեր ծովի անդունդի մեջ եմ մնացել։ Բազմաթիվ ճանապարհորդություններ. վտանգներ գետերից, վտանգներ ավազակներից, վտանգներ ազգակիցներից, վտանգներ հեթանոսներից, վտանգներ քաղաքում, վտանգներ անապատում, վտանգներ ծովում, վտանգներ սուտ եղբայրներից։ Հոգնություն ու աշխատանք՝ բազմիցս արթուն մնալով, քաղցի ու ծարավի մեջ, բազմիցս ծոմի մեջ, ցրտի ու մերկության մեջ» (Բ Կորնթացիներին 11.23–27):

Բայց որպեսզի չմտածենք, թե այդ տառապանքները գլխավոր տեղ էին զբաղեցնում նրա ուղեղում, Պողոսն անմիջապես ավելացնում է. «Բացի այլ բաներից, այն, ինչ ամեն օր գալիս է ինձ վրա՝ իմ խոր մտահոգությունը բոլոր եկեղեցիների համար» (Բ Կորնթացիներին 11.28):

`Կարդացե՛ք Ա Կորնթացիներին 4.14-16, Ա Թեսաղոնիկեցիներին 2.10,11, Գաղատացիներին 4.19 և Փիլիմոն 10 համարները։ Ի՞նչ հարաբերություններ ունի Պողոսն իր հիմնադրած եկեղեցիների և Քրիստոսի համար իր շահած մարդկանց հետ։`

Ինչպես Հիսուսը, որ ոչինչ չխնայեց մեզ փրկելու համար, Պողոսը պատրաստ էր «ծախսել և ծախսվել» հավատակիցների համար (Բ Կորնթացիներին 12.15): Սակայն, որքան էլ դա հակասական թվա, որքան մարդու գործողությունները նման են Հիսուսի գործողություններին, այնքան քիչ են նրան սիրում կամ գնահատում որոշ մարդիկ: «Եվ բոլորը, ովքեր կամենում են աստվածապաշտությամբ ապրել Քրիստոս Հիսուսով, պիտի հալածվեն» (Բ Տիմոթեոսին 3.12): Բայց հավատարիմ քրիստոնյաները, թերևս, մնում են Աստծուն փառաբանելու և Ավետարանի ճշմարտությունը բացահայտելու ամենահզոր ուղին (հմմտ. Փիլիպպեցիներին 1.7): «Պողոսի համբերությունն ու ուրախությունը իր երկարատև ու անարդար բանտարկության ընթացքում, նրա քաջությունն ու հավատը հարատև քարոզ էին» (Էլեն Ուայթ, Առաքյալների գործերը)։

`Ուշադիր եղեք, թե ինչպես եք ապրում և ինչպես եք վերաբերվում մարդկանց, հատկապես նրանց, ովքեր ձեզ հետ լավ չեն վարվում։ Ինչպիսի՞ վկայություն եք տալիս Հիսուսի մասին։`