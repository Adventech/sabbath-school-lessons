---
title:  Մահանալը շահ է
date:   12/01/2026
---

Եթե դուք չեք նկատել, մենք բոլորս, հատկապես որպես հավատացյալներ, ներգրավված ենք մեր շուրջը բուռն կերպով ընթացող մեծ հակամարտության մեջ, որն, իհարկե, ընթանում է նաև մեր ներսում: Մենք բոլորս, այս կամ այն կերպ, զգում և ապրում ենք այս տիեզերական պայքարի իրականությունը, և դա կշարունակվի մինչև մեր մահվան օրը, երբ և ինչպես էլ դա տեղի ունենա:

`Կարդացե՛ք Բ Կորնթացիներին 10.3-6 համարները։ Ո՞րն է մեր մղած հոգևոր պատերազմի հիմքը, և որո՞նք են մեր զենքերը։`

Ամենամահացու հոգևոր զենքերը գաղափարներն են՝ լավ կամ վատ: Սատանան օգտագործում է քննադատությունը, դավաճանությունը, ամոթը, վախը, հասակակիցների ճնշումը և նման այլ գործիքներ, որոնք քրիստոնյաները երբեք չպետք է օգտագործեն: Դրա փոխարեն մենք պետք է օգտագործենք սերը, ողորմությունը, խաղաղությունը, նրբությունը, համբերությունը, բարությունը և ինքնատիրապետումը։ Մեր ամենահզոր զենքը, խոհեմորեն օգտագործված, «Աստծո Խոսքն է», որ օգտագործում է Սուրբ Հոգին (Եփեսացիներին 6.17), քանի որ միայն Աստված կարող է ճշմարտությունը հասցնել մարդու սրտին: Մենք ընդամենը գործիքներ ենք, որոնց օգտագործում է Աստված՝ Իր նպատակներն իրականացնելու համար:

`Կարդացե՛ք Փիլիպպեցիներին 1.21-22 համարները։ Ինչպե՞ս ենք հասկանում Պողոսի տեսակետը, հատկապես մեծ պայքարի համատեքստում։`

Քանի որ ճակատամարտը հոգևոր է, մենք գաղափարների ու արժեքների պատերազմի մեջ ենք: Այնուամենայնիվ, Քրիստոսը խաչի վրա հաղթանակ է տարել մեզ համար, և քանի դեռ մենք միաբանված ենք Նրա հետ, երբեք չենք պարտվի, եթե նույնիսկ սպանվենք: Պողոսը զոհաբերեց իր կյանքը, անկախ այն բանից, թե ինչ կկատարվի իր հետ այստեղ՝ երկրի վրա, որքան էլ դա անարդար լիներ, քանի որ նա իր կյանքն ու ապագան վստահել էր ավելի բարձր դատարանի:

Որպես քրիստոնյաներ՝ մենք պետք է պայքարենք ոչ այնքան մեր իրավունքների համար, որքան այն բանի համար, ինչը ճշմարիտ է: Ոչ թե «ուժն է ճիշտ դարձնում», այլ «ճիշտն է ուժ տալիս»: Հանձնվել Աստծո կամքին՝ պատվաբեր է. իրականում, դա է միակ ճանապարհը հաղթած դուրս գալու այն պատերազմից, որտեղ գտնվում ենք: Հիսուսն, իհարկե, Աստծո կամքին հնազանդվելու անվիճելի ու կատարյալ օրինակ է, ինչպես Պողոսը կներկայացնի Փիլիպպեցիներին 2-ում:

`Ի՞նչ ձևերով եք զգում մեծ պայքարի իրական լինելը հենց հիմա։ Ինչպե՞ս կարող եք մխիթարություն և ուժ ստանալ այն գիտակցումից, որ Քրիստոսն արդեն հաղթանակ է տարել մեզ համար։`