---
title:  Ամուր կանգնել միասնության մեջ
date:   14/01/2026
---

Հիսուսի վերջին աղոթքն Իր աշակերտների համար կենտրոնացած էր մեկ հիմնական թեմայի վրա՝ միասնություն: Հիսուսը նայում էր խաչից այն կողմ՝ դեպի վերամիավորում Իր Հոր և մեզ հետ. «Հա՛յր, ում ինձ տվեցիր, ուզում եմ, որ ինձ հետ լինեն, որտեղ ես եմ, որպեսզի իմ փառքը տեսնեն. այն փառքը, որ ինձ տվեցիր» (Հովհաննես 17.24): Հիսուսն աղոթեց, որ Հայրը պահպանի Իր զավակներին, «որպեսզի միավորված լինեն, ինչպես որ մենք ենք միավորված» (Հովհաննես 17.11): Նա նաև ընդգծեց անմիաբանության ծանր հետևանքները. այն պատճառ է դառնում, որ շատերը չհավատան: Այս կարճ աղոթքում Հիսուսը երկու անգամ շեշտում է մեր միասնությունն Իր և Հոր հետ, «որպեսզի աշխարհը հավատա» և «որպեսզի աշխարհն իմանա, որ դո՛ւ ինձ ուղարկեցիր» (Հովհաննես 17.21, 23):

`Կարդացե՛ք Փիլիպպեցիներին 1.27 և համեմատեք Հովհաննես 17.17-19 հետ։ Թե՛ Հիսուսի, թե՛ Պողոսի կարծիքով եկեղեցուն ի՞նչ է անհրաժեշտ՝ միաբանության համար։`

Փիլիպպեցիներին 1.27-ում հունարեն «պոլիտեուոմայ» բառը, որը թարգմանվում է «արժանի վարքագիծ դրսևորել», նշանակում է «ապրել որպես քաղաքացի» ոչ թե որևէ երկրային թագավորությունում, այլ որպես երկնային թագավորության քաղաքացի։ Լեռան քարոզը ներկայացնում է հրաշալի պատկեր այն մասին, թե ինչ է նշանակում լինել երկնային Հոր զավակներ և Նրա թագավորության անդամներ՝ հոգով աղքատ, հեզ, քաղցած ու ծարավի արդարության, ողորմած, սրտով մաքուր, խաղաղարար, մյուս այտը դարձնող, իր թշնամիներին սիրող, անիծողներին օրհնող, ատողներին բարիք անող։ Մի խոսով, «միայն իրավունքը պահել, ողորմություն սիրել և խոնարհությամբ ընթանալ քո Աստծու հետ» (Միքիա 6.8):

Դժվար է վիրավորվել նման մարդուց կամ բարկանալ նրա վրա, արդյո՞ք այդպես չէ: Երբեմն մենք խանդով ենք վերաբերվում նրանց, ովքեր թվում է՝ չափից դուրս լավն են: Մենք կարող ենք նույնիսկ փորձել ցածրացնել նրանց կամ գտնել նրանց թույլ կողմը՝ ապացուցելու, որ նրանք այնքան լավը չեն, որքան թվում է, և այդ ամենը նրա համար, որ մեզ ավելի լավ զգանք: Սակայն արդյո՞ք դրա փոխարեն ավելի լավ չի լինի տեսնել, թե որքան ավելի սիրառատ կարող ենք լինել մենք, ավելի առատաձեռն, ողորմած ու խոնարհ:

Էլեն Ուայթը խոսել է նրանց մասին, ովքեր «աշխարհը և նրա շահը սիրում են ավելի, քան Աստծուն կամ ճշմարտությունը» (Վկայություններ եկեղեցու համար, հ. 5):

Շատ հաճախ եկեղեցում, վերջին հաշվով, անհամաձայնությունը բխում է հպարտությունից: «Երբ հպարտությունն ու աշխարհիկ փառամոլությունը խրախուսվում են, Քրիստոսի ոգին հեռանում է, և խանդը, տարաձայնություններն ու վեճերը մուտք են գործում եկեղեցի, շեղում ու թուլացում այն» (Վկայություններ եկեղեցու համար, հ. 5):

Որքա՜ն կարևոր է, որ մեզնից յուրաքանչյուրը սովորի այն խոնարհությունն ու հեզությունը, որ դրսևորեց Հիսուսը: Որքա՜ն ավելի տարբեր եկեղեցի կունենայինք մենք, այդպես չէ՞: