---
title:  Տառապող, բայց Աստծո կողմից չլքված
date:   27/12/2025
---

### Այս շաբաթվա ուսումնասիրության համար կարդացե՛ք
Եփեսացիներին 3.1, Բ Կորնթացիներին 4.7–12, Գործք Առաքելոց 9.16, Փիլիմոնին1.10-12, 15, 16, Կողոսացիներին1.1,2, 4.9, Փիլիպպեցիներին 1.1–3։

> <p>Հիշելու համարը</p>
> «Միշտ Տիրոջով ուրա՛խ եղեք. դարձյալ ասում եմ՝ ուրա՛խ եղեք» (Փիլիպպեցիներին 4.4)։

Ադվենտիստ հովիվը, որ բանտարկվել էր կեղծ մեղադրանքներով, գրեթե երկու տարի անցկացրեց ճաղերի հետևում: Թեև սկզբում նա խորապես շփոթված էր, հասկացավ, որ բանտը Աստծո կողմից իրեն տրված ավետարանչական դաշտ է: Երբ մյուս, հարևան բանտարկյալներն իմացան, որ նա հովիվ է, խնդրեցին, որ քարոզի իրենց: Նա այդպես էլ արեց ու նաև գրականություն բաժանեց: Նա նույնիսկ մկրտեց բանտարկյալներին և հաղորդության ծառայություն կատարեց: «Երբեմն,- հետագայում խոստովանեց նա,- բանտում ծառայելը դժվար էր, բայց կար նաև ուրախություն, հատկապես երբ տեսնում էիր, որ աղոթքներին պատասխան էր տրվում, և կյանքեր էին փոխվում»:

Պողոսը Փիլիպպեցիներին և Կողոսացիներին ուղղված նամակները գրել է բանտից (տե՛ս Փիլիպպեցիներին 1.7, Կողոսացիներին 4.3): Իրականում, հենց Փիլիպպեում, երբ Պողոսն ու Շիղան անարդար կերպով մեղադրվեցին, բանտապահը «նրանց ոտքերը կոճղի մեջ ամրացրեց» (Գործք Առաքելոց 16.24): Կեսգիշերին «Պողոսն ու Շիղան աղոթելով օրհնում էին Աստծուն, իսկ բանտարկյալները նրանց ականջ էին դնում» (Գործք Առաքելոց 16.25): Իսկապես, նրանք գիտեին, թե ինչպես «միշտ ուրախ լինել»:

Այս շաբաթ մենք կդիտարկենք այն հանգամանքները, որոնց բախվեց Պողոսը: Իր հետ պատահածի մեջ նա ավելի մեծ նպատակ տեսավ, և մենք գուցե կարողանանք սովորել նրանից, երբ, ինչպես անխուսափելիորեն լինում է, բախվենք մեր սեփական փորձություններին: