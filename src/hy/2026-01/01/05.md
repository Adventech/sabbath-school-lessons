---
title:  Պողոսը և Կողոսացիները
date:   31/12/2025
---

Մենք չունենք որևէ գրառում այն մասին, որ Պողոսը երբևէ այցելել է Կողոսա քաղաքը, ինչը մեկ անգամ ևս վկայում է նրա ավետարանչական մարտավարության արդյունավետության մասին: Նախ, Եպափրասն էր, որ Կողոսայի բնակիչ լինելով (Կողոսացիներին 4.12)՝ Ավետարանը բերեց այդ քաղաք (Կողոսացիներին 1.7): Բայց ինչպե՞ս էր նա ինքը դարձի եկել: Ամենայն հավանականությամբ, դա տեղի էր ունեցել 50-ականների կեսերին, երբ Պողոսը գտնվում էր մոտակա Եփեսոսում, և «Ասիայի բոլոր բնակիչները՝ և՛ հրեաները, և՛ հեթանոսները, լսեցին Տիրոջ խոսքը» (Գործ Առաքելոց 19.10, հմմտ. Գործք Առաքելոց 20.31):

Հայտնության գիրքը վկայում է, թե որքան լայնորեն տարածվեց Ավետարանը այս տարածքում (Հայտնություն 1.4): Այս հաջողության, ներառյալ Կողոսայում տարածվելու, ամենահավանական բացատրությունը Պողոսի ավետարանչությունից դարձի եկածների աշխատանքն է, ովքեր առաջին անգամ Ավետարանի լուրը լսեցին Եփեսոսում, որը Փոքր Ասիայի կարևորագույն քաղաքն էր և խոշոր նավահանգստը: Եպափրասը Պողոսի քարոզը լսեց Եփեսոսում և դառնալով նրա գործակիցներից մեկը՝ Ավետարանը տարավ իր հայրենի Կողոսա քաղաքը:

Քաղաքն ինքնին, որ գտնվում է Լաոդիկեից մոտ ինը մղոն (15 կիլոմետր) հարավ-արևելք, միայն հիմա է պեղումների ենթարկվում, ուստի, մենք ավելի քիչ բան գիտենք դրա մասին՝ տարածաշրջանի ավելի հայտնի քաղաքների համեմատ: Մենք գիտենք, որ այնտեղ եղել է հրեական մեծաքանակ բնակչություն, «Ավելի քան տասը հազար հրեաներ ապրել են Փռյուգիայի այդ տարածքում» (Արթուր Գ. Պատցիա, Նոր միջազգային աստվածաշնչյան մեկնաբանություն. Եփեսացիներին, Կողոսացիներին, Փիլիմոնին (Peabody, MA: Hendrickson Publishers Inc., 1990), հ. 10, էջ 3): Կողոսայում հատված (այսինքն՝ պատրաստված) մետաղադրամները ցույց են տալիս, որ այնտեղի մարդիկ, ինչպես շատ հռոմեական քաղաքներում, երկրպագել են տարբեր աստվածների: Հեթանոսական սովորույթները և ուժեղ մշակութային ազդեցություններն ակնհայտորեն մեծ մարտահրավերներ են ստեղծել այնտեղի քրիստոնյաների համար՝ ոչ միայն քաղաքում ավետարանելու, այլև Ավետարանի անեղծ հավատին հավատարիմ մնալու համար: Կողոսայում մեկ այլ նշանավոր քրիստոնյա էր Փիլիմոնը, ով, հնարավոր է, դարձի է եկել մոտավորապես նույն ժամանակ, ինչ Եպափրասը:

`Կարդացե՛ք Փիլիմոնին 15,16 համարները։ Տե՛ս նաև Կողոսացիներին 4.9։ Ի՞նչ ուղի էր նրբորեն հորդորում Պողոսը, որ Փիլիմոնը որդեգրի Օնեսիմոսի հանդեպ։`

Թեև հռոմեական օրենքը պահանջում էր, որ Պողոսը Օնեսիմոսին վերադարձնի Փիլիմոնին, Պողոսը դիմում է Փիլիմոնի սրտին ու խղճին՝ որպես հավատակից եղբոր, և հորդորում, որ Օնեսիմոսին վերաբերվի ոչ թե որպես ստրուկի, այլ որպես եղբոր (Փիլիմոնին 16)։ Որքան էլ ատենք ստրկության գաղափարը՝ ցանկացած ձևով, և ցանկանանք, որ Պողոսը դատապարտի այդ պրակտիկան, ինչպե՞ս կարող ենք հաշտվել այն բանի հետ, ինչ Պողոսն ասում է այստեղ: (Խիստ ուշագրավ է, որ Ամերիկայում ստրկության գոյության ժամանակ Էլեն Ուայթը հատուկ հորդորել է ադվենտիստներին, որ խախտեն այն օրենքը, որը հրամայում էր վերադարձնել փախած ստրուկներին):