---
title:  Պողոսը՝ Հիսուս Քրիստոսի բանտարկյալ
date:   28/12/2025
---

Փիլիպպեցիներին և Կողոսացիներին ուղերձները կոչվում են բանտային նամակներ, քանի որ դրանք գրվել են այն ժամանակ, երբ Պողոսը գտնվում էր բանտում (մյուսները՝ Եփեսացիներին և Փիլիմոնին): Մեկնաբանների մեծ մասը կարծում է, որ դրանք գրվել են այն ժամանակ, երբ Պողոսը Հռոմում էր, մոտավորապես մ.թ. 60–62 թվականներին (տե՛ս Գործք Առաքելոց 28.16):

`Կարդացե՛ք Եփեսացիներին 3.1 և Փիլիմոնին 1 գլուխները։ Ի՞նչ նշանակություն ունի այն, թե ինչպես է Պողոսը բնութագրում իր բանտարկությունը:`

Պողոսն իր կյանքը նվիրաբերեց Հիսուս Քրիստոսի ծառայությանը: Եթե այդ ծառայությունը ներառում էր նաև բանտարկյալ լինելը, նա պատրաստ էր: Պողոսն իրեն այսպես է նկարագրում.«պատգամավորն եմ կապանքների մեջ» (Եփեսացիներին 6.20): Նա եղել է ավետարանչական ճանապարհորդությունների մեջ, հիմնել է եկեղեցիներ և աշխատողներ պատրաստել Տիրոջ համար: Նա կարող էր հարցնել. «Ինչու՞ եմ ես այստեղ, երբ կարող էի շատ ավելին անել առանց այս կապանքների»: Պողոսն ավելի ուշ կրկին բանտարկվեց, երբ գրում էր Բ Տիմոթեոսին ուղերձը: Այսպիսով, Նոր Կտակարանի առնվազն հինգ գրքերը գրվել են այն ժամանակ, երբ նա բանտում էր:

Ոչ մի բանտային նամակում Պողոսը հստակ չի նշում, թե որտեղ է բանտարկված. հետևաբար, ոմանք ենթադրել են, որ դա կարող էր լինել Եփեսոսը կամ Կեսարիան: Սակայն, չկա աստվածաշնչյան ապացույց, որ Պողոսը երբևէ բանտարկված է եղել Եփեսոսում: Կեսարիան կարող է ավելի հավանական հնարավորություն թվալ, բայց այդ պահին Պողոսի կյանքին ակնհայտ սպառնալիք չի եղել: Սակայն, Փիլիպպեցիներին ուղղված նամակը գրելու ժամանակ այդ սպառնալիքն ակնհայտորեն առկա էր (տե՛ս Փիլիպպեցիներին 1.20, 2.17):

Այս նամակը մեզ մի քանի այլ ակնարկներ է տալիս այն մասին, թե որտեղ էր Պողոսն իր բանտարկության ժամանակ: Նախ, այդ ժամանակ կար պրետորիում (Հին Հռոմում՝ զինվորական ճամբարի այն տեղը, որտեղ գտնվում են հրամանատարի վրանը և ռազմական խորհուրդը): Սա կարող է վերաբերել նահանգապետի պաշտոնական նստավայրին, ինչպես Երուսաղեմում, որտեղ Հիսուսը հետաքննվեց Պիղատոսի կողմից (Մատթեոս 27.27, Հովհաննես 18.33), և Կեսարիայում, որտեղ Պողոսը բանտարկված էր (Գործք Առաքելոց 23.35): Բայց Պողոսը հստակ օգտագործում է այս արտահայտությունը ոչ թե վայրի, այլ մարդկանց առումով: Նա ասում է, որ «ամբողջ պալատը» ծանոթացավ Ավետարանին (Փիլիպպեցիներին 1.13): Հռոմում սրանք էլիտար զինվորներ էին, մոտ 9000 հոգի, որոնք պահպանում էին կայսրին և հսկում նրա բանտարկյալներին:

Պողոսը նաև ողջույններ է փոխանցում այն հավատացյալներից, «որ կայսեր ծառայության մեջ են» (Փիլիպպեցիներին 4.22): Սա ցույց է տալիս, որ Պողոսը բանտարկված էր Հռոմում և կապի մեջ էր կայսերական տան սպասավորների հետ։

`Ինչպե՞ս սովորենք առավելագույնս օգտվել ցանկացած դժվար իրավիճակից, որում հայտնվում ենք: Ինչո՞ւ դա միշտ չէ, որ հեշտ է անել:`