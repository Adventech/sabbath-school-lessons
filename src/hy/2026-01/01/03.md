---
title:  Պողոսը շղթայակապ
date:   29/12/2025
---

Մակեդոնիայում գտնվելու ընթացքում Պողոսը հիշատակում է բազմաթիվ բանտարկությունների մասին (Բ Կորնթացիներին 6.5, 11.23, 7.5): Առաջին դեպքը եղել է Փիլիպպեում (Գործք Առաքելոց 16.16–24): Հետագայում նա կարճ ժամանակով բանտարկվել է Երուսաղեմում, նախքան Կեսարիայի բանտ տեղափոխվելը: Այլ տեղերում Պողոսը նշում է, որ եղել է «շղթաների մեջ» (Փիլիմոնին 10, 13): Թեև Հռոմում նա տնային կալանքի տակ էր՝ այնուամենայնիվ, շղթայված էր հռոմեացի ազնվազարմ զինվորի հետ: Երկրորդ դարի սկզբի քրիստոնյա Իգնատիոսը, որ նույնպես նույն ձևով շղթայված էր, զինվորներին նկարագրել է որպես «վայրի գազաններ, որոնք ավելի են կատաղում, երբ նրանց հետ լավ են վերաբերվում» (Մայքլ Վ. Հոլմս, խմբ., Առաքելական հայրեր ( The Apostolic Fathers), Գրանդ Ռեփիդս, Միչիգան, Բեյքեր Ակադեմիկ (Baker Academic), 2007, էջ 231):

`Կարդացե՛ք Բ Կորնթացիներին 4.7–12 համարները: Այս հատվածում ի՞նչն է բացահայտում, թե ինչպես Պողոսը կարողացավ դիմակայել իր առջև ծառացած փորձություններին: Ի՞նչ եք կարծում, ո՞րն է նրա կյանքի կիզակետը:`

Որքան էլ կյանքը դժվարանար, Պողոսը կարողանում էր տեսնել նրա լուսավոր կողմը, և դա նրան քաջություն էր տալիս՝ դիմակայելու սթրեսին: Թեև սատանան ամեն հնարավոր փորձություններ էր բերում նրա վրա, Պողոսը գիտեր, որ լքված չէ:

`Կարդացե՛ք Բ Կորնթացիներին 6.3-7 համարները։ Ի՞նչ հոգևոր աղբյուրներ էին մատչելի Պողոսին, որոնք օգնեցին դիմագրավելու այդ դժվարություններին:`

Հաճախ մենք կարող ենք գայթակղվել՝ նայելու մեր հանգամանքներին, մեր թույլ կողմերին կամ անցյալի ձախողումներին և ընկճվել: Հենց նման պահերին է, որ մենք կարիք ունենք հիշելու այն զարմանալի միջոցները, որոնք Աստված տրամադրել է մեզ՝ չարի դեմ պայքարում հաջողության հասնելու համար: Ամենակարևորներից մեկն Աստվածաշունչն ինքն է՝ «ճշմարտության խոսքը», որովհետև մենք կարող ենք սովորել ուրիշների սխալներից, ինչպես նաև իմանալ, թե ինչպես են այդ մարդիկ հաջողության հասել: Դրանից բացի, Սուրբ Հոգին «արդյունավետ է դարձնում այն, ինչ կատարել է աշխարհի Փրկիչը: Հոգու միջոցով է, որ սիրտը մաքրվում է: Հոգու միջոցով հավատացյալը մասնակից է դառնում է աստվածային բնույթին: Քրիստոսն Իր Հոգին տվել է որպես աստվածային զորություն՝ հաղթահարելու չարի բոլոր ժառանգական ու ձեռքբերովի հակումները և սեփական բնավորությունը փոխանցելու Իր եկեղեցուն» (Էլեն Ուայթ, Դարերի փափագը)։

`Ինչպե՞ս կարող ենք մենք, որպես աշխարհիկներ կամ հոգևորականներ, ինքներս մեզ «որպես Աստծո սպասավորներ» ներկայացնել(Բ Կորնթացիներին 6.4): Ի՞նչ է դա նշանակում:`