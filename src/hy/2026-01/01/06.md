---
title:  Փիլիպպեի և Կողոսայի եկեղեցիները
date:   01/01/2026
---

`Կարդացե՛ք Փիլպպեցիներին 1.1-3 և Կողոսացիներին 1.1-2 համարները։ Ինչպե՞ս են նկարագրվում Փիլիպպեի և Կողոսայի եկեղեցիները, և ի՞նչ նշանակություն ունի այդ նկարագրությունը:`

Պողոսն իր ուղերձներում եկեղեցիների անդամներին ողջունելիս նրանց անվանում է «սուրբեր». այսինքն՝ մկրտությամբ նրանք առանձնացվել են որպես Աստծո հատուկ ժողովուրդ այնպես, ինչպես Իսրայելի ժողովուրդն էր թլպատության միջոցով (Ելք 19.5, 6 հմմտ. Ա Պետրոս 2.9, 10) առանձնացվել որպես «սուրբ ազգ» (սա բացարձակապես կապ չունի Հռոմեական եկեղեցու՝ մարդկանց «սուրբեր» կանոնակարգելու գործելակերպի հետ:)

Հետաքրքիր է նաև այս երկու ուղերձների ողջույնների միջև զուգահեռը: Պողոսը Փիլիպպեում ներկայացնում է նրանց որպես «եպիսկոպոսներ ու սարկավագներ» (Փիլիպպեցիներին 1.1), իսկ Կողոսայում՝ որպես հավատարիմ, «հավատացյալ եղբայրներ» (Կողոսացիներին 1.2): Երբ Նոր Կտակարանը խոսում է «հավատարիմ սպասավորների» մասին, նրանք եկեղեցում ունեն հատուկ ծառայություն (տե՛ս Եփեսացիներին 6.21, Կողոսացիներին 4.7, Ա Պետրոս 5.12): Այսպիսով, թվում է՝ Պողոսը դիմում է ոչ միայն եկեղեցու անդամներին, այլև այդ քաղաքների եկեղեցու առաջնորդներին: Պաշտոնների վերաբերյալ հիշատակումը, որոնք ավելի մանրամասն նկարագրված են այլ տեղերում (օրինակ՝ Ա Տիմոթեոսին 3.1-12, Տիտոսին 1.5-9), վկայում է եկեղեցու ամենավաղ շրջանի կազմակերպվածության գոյության ու կարևորության մասին:

Այնպիսի աշխատակիցների, ինչպիսին էին Տիմոթեոսն ու Եպափրասը, վերապատրաստումը և տեղական եկեղեցիների առաջնորդության ապահովումը Պողոսի համար առաջնահերթություն էր և լրացնում էր նրա ավետարանչական ջանքերը։ Այլ խոսքով՝ այստեղ գործ ունենք թե՛ տարածման և թե՛ պահպանման մարտավարական մոտեցման հետ։ Մեր ադվենտիստ առաջամարտիկները հետևեցին եկեղեցու կազմակերպման Նոր Կտակարանային մոդելին, ինչպես վկայում են «Ռևյու ընդ Հերալդ»–ի («Review and Herald») բազմաթիվ հոդվածները 1850-ական թվականներից։ Եվ իսկապես, Ջեյմս Ուայթը գրել է. «Նոր Կտակարանի աստվածային կարգը կարևոր է և բավարար Քրիստոսի եկեղեցին կազմակերպելու համար։ Եթե ավելին անհրաժեշտ լիներ, ապա այն կհայտնվեր ներշնչման միջոցով» (Gospel Order, The Advent Review and Sabbath Herald, դեկտեմբերի 6, 1853, էջ 173)։ Շատ առաջ այն բանից, երբ Պողոսը նամակներ գրեց այս եկեղեցիներին, առաքյալներն արդեն սկսել էին պաշտոնյաներ կարգել Երուսաղեմի եկեղեցում (տես Գործք Առաքելոց 6.1–6, 11.30), որն ամեն տեղ «պետք է օրինակ ծառայեր եկեղեցիների կազմակերպման համար, որտեղ ճշմարտության պատգամաբերները կկարողանային դարձի բերել հեթանոսներին և ուղղորդել դեպի Ավետարանը» (Էլեն Ուայթ, Գործք Առաքելոց)։

Հայտնի փաստ է, որ իր ուղերձները կազմելիս Պողոսը երբեմն օգտվել է գրական օգնականների ծառայությունից։ Որոշ տեղերում Տիմոթեոսը նույնպես նշված է որպես համագործակցող (օրինակ՝ Բ Կորնթացիներին 1.1, Փիլիմոնին 1)։ Եվ այն փաստը, որ Պողոսը շարունակում է օգտագործել «ես» ձևը, այլ ոչ թե «մենք», ցույց է տալիս, որ այդ թղթերի հետևում հենց իր անձնական հեղինակությունն է։