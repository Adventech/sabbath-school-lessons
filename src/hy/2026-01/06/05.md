---
title:  Գտնվել է Քրիստոսում
date:   04/02/2026
---

Պետք չէ բաց թողնել Պողոսի հիմնական միտքը։ Դամասկոսի ճանապարհին նա փոփոխության հրաշալի փորձառություն ապրեց՝ իր հին, օրենքի վրա հիմնված կյանքը փոխարինելով Քրիստոսի ներկայության հետ՝ «Որպեսզի Քրիստոսին շահեմ և Նրա մեջ գտնվեմ» (Փիլիպպեցիներին 3.8, 9):

`Բավականին հետաքրքիր արտահայտություն է՝ «Նրա մեջ գտնվեմ», այսինքն՝ Քրիստոսի մեջ։ Կարդացե՛ք Եփեսացիներին 1.4, Բ Կորնթացիներին 5.21, Կողոսացիներին 2.9 և Գաղատացիներին 2.20 համարները։ Հիմնվելով այս համարների վրա՝ ի՞նչ եք կարծում, ի՞նչ նկատի ունի Պողոսն այս գաղափարի առումով։`

Պողոսի կողմից Քրիստոսի մեջ գտնվելու վերաբերյալ վկայակոչումը լայնորեն քննարկվել է: Զարմանալի չէ, որ դրա լավագույն բացատրությունը գալիս է թերևս հենց Պողոսից. «Որպեսզի ժամանակներն իրենց լրումին հասնեն, որ ամեն բան Քրիստոսի մեջ բովանդակվի, ինչ որ երկնքում է և ինչ որ երկրի վրա» (Եփեսացիներին 1.10): Հենց սա է սկզբից եղել Աստծո նպատակը: Պողոսը հստակեցնում է, թե ինչպես է դա տեղի ունենում. «Եվ դուք նրա կողմից եք Հիսուս Քրիստոսի մեջ, որ Աստծուց մեզ համար դարձավ իմաստություն, արդարություն, սրբություն և փրկություն» (Ա Կորնթացիներին1.30):

«Քրիստոսի» մեջ գտնվելը ներառում է փրկության ծրագրի բոլոր բաղկացուցիչները՝ սկսած մեր հոգևոր բանականության (իմաստության) զարթոնքից, հավատքով արդարացումից (արդարություն), երկնքի համար պատրաստվելուց (սրբագործում) և վերջապես Հիսուսի երկրորդ գալուստի ժամանակ փառավորվելուց (փրկագնում): Փրկությունը Քրիստոսի գործն է սկզբից մինչև ավարտ՝ մեզ համար և մեր մեջ: Այսպիսով, ձեռք բերելով Քրիստոսին՝ մենք ունենում ենք այն ամենը, ինչի կարիքն ունենք:

`Կարդացեք Փիլիպպեցիներին 3.9 համարը։ Ի՞նչ երկու բան է Պողոսը հակադրում, և ինչո՞ւ է կարևոր միշտ հիշել այս հակադրությունը։`

Ինչպես Պողոսը հասկացավ, «սեփական արդարություն» ունենալը իրական արդարություն չէ, քանի որ օրենքը չի կարող կյանք տալ (տե՛ս Գաղատացիներին 3.21, 22)։ Դա կարող է անել միայն Քրիստոսը՝ հավատքի միջոցով: Եվ ոչ թե պարզապես ցանկացած հավատքը: Ի վերջո, դևերն էլ են հավատում ու դողում (Հակոբոս 2.19): Միակ փրկող հավատքը «Քրիստոսի հավատքն» է: Միայն Նրա հավատքն է լիովին հնազանդվել և կարող է հնազանդվել: (Հունարեն «պիսթիս» բառը, որը նշանակում է հավատ, ունի նաև «հավատարմություն» նշանակությունը): Հետևաբար, եթե մենք Քրիստոսի մեջ ենք, և Նա ապրում է մեր մեջ (Գաղատացիներին 2.20), մենք ապրում ենք Նրա հավատքով՝ Նրա հանդեպ մեր հավատքի միջոցով: