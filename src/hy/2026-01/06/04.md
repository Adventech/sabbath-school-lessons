---
title:  Շահույթ և վնաս
date:   03/02/2026
---

Ինչպես ցույց տվեց երեկվա ուսումնասիրությունը, այն բաները, որոնք նախկինում Պողոսին հպարտություն էին պատճառում, իրականում խոչընդոտներ էին հավատքի համար, քանի որ կուրացնում էին նրան՝ խանգարելով տեսնել Քրիստոսի կարիքը։ Պողոսն օգտագործում է առևտրի, «շահի» ու «կորստի» լեզուն՝ նկարագրելու համար իր հոգևոր գրանցամատյանը՝ հավատքից առաջ։ Թեև մենք, սովորաբար, այդպես չենք մտածում, յուրաքանչյուր մարդ ունի իր «հոգևոր հաշվեկշիռը»։ Նախկինում Պողոսի հաշվեկշիռը չափվում էր այդ ժամանակվա հրեական արժեքներով, այլ ոչ թե Հիսուսի կողմից սովորեցրած աստվածաշնչյան չափանիշներով։

Սակայն դարձի գալուց հետո նրա հոգևոր հաշվեկշիռը միանգամայն տարբեր տեսք ընդունեց, որովհետև արժեքների սանդղակը կտրուկ փոխվեց՝ հրեական «արժույթից» դառնալով «երկնային արժույթ»։

«Նա, ով իջել է երկնքից, կարող է խոսել երկնքի մասին և ճիշտ ներկայացնել այն բաները, որոնք ձևավորում են երկնքի արժույթը, որոնց վրա նա դրել է իր պատկերն ու արձանագրությունը: Նա գիտի այն վտանգը, որի մեջ գտնվում են նրանք, որոնց նա եկել է բարձրացնելու նվաստացումից ու տեղ տալու իր գահի կողքին: Նա ցույց է տալիս այն վտանգը, որի մեջ գտնվում էին՝ իրենց ուշադրությունը կենտրոնացնելով անօգուտ ու վտանգավոր առարկաների վրա: Նա ձգտում է միտքը երկրայինից հեռացնել դեպի երկնայինը, որպեսզի ժամանակ, տաղանդ ու հնարավորություն չվատնենք այն բաների վրա, որոնք միանգամայն ունայն են (Էլեն Ուայթ, The Advent Review and Sabbath Herald, July 1, 1890.):

Առաջին դարի հուդայականության աշխարհում Պողոսն արագորեն բարձրացող աստղ էր, մինչև որ Դամասկոսի ճանապարհին փառավորված Հիսուսի տեսիլքից կուրացավ (Գործք Առաքելոց 9), նրա հոգևոր տեսողությունը շտկվեց, և սկսեց հստակ տեսնել։

`Հովհաննես 9-ը պատմում է մեկ այլ մարդու մասին, որ կույր էր, բայց հետո հստակ տեսավ Հիսուսին։ Հիսուսն ասաց, որ Ինքն աշխարհ եկավ, որպեսզի «ովքեր չեն տեսնում, տեսնեն, իսկ ովքեր տեսնում են, կուրանան» (Հովհաննես 9.39): Ինչպե՞ս կարելի է այս սկզբունքը կիրառել ձեր սեփական կյանքում։`

Ի՞նչը կարող է ավելի արժեքավոր լինել, քան հավիտենական կյանքը երկնքում և Նոր Երկրի վրա։ Եվ այնուամենայնիվ, աշխարհիկ արժեքները շատերին են կուրացնում, որպեսզի չտեսնեն այս իրականությունը: Գոյություն ունի ներհատուկ մրցակցություն այս աշխարհի կողմից արժևորվող բաների (տե՛ս Մատթեոս 13.22, Ղուկաս 4.5,6, Ա Հովհաննես 2.16) և այն բաների միջև, որոնք արժևորվում են երկնքում՝ Քրիստոսին նման լինելը և փրկված հոգիները։

Աշխարհը կարող է մեզ կուրացնել հոգևոր ճշմարտությունների և իսկապես կարևորի նկատմամբ։ Ո՞րն է մեր աչքերը կենտրոնացած պահելու բանալին այն ամենի վրա, ինչն իսկապես կարևոր է։