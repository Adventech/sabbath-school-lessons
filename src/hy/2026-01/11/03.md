---
title:  Մտորելով երկրայինի մասին
date:   09/03/2026
---

Այսօր մենք լսում ենք բազմաթիվ կարգախոսներ՝ «Վերջ պատերազմներին», «Վերջ անտառահատումներին», «Վերջ միջուկային զենքերին»: Բայց կա մի կարգախոս, որը, հավանաբար, երբեք չենք լսել՝ «Վերջ երկրայինին»: Դա պարզապես չի համապատասխանում մեր աշխարհի զգացողություններին։ Դա չի նշանակում որ մյուս կարգախոսները սխալ են կամ սխալ արժեքներ են պաշտպանում: Դրանք պարզապես շատ կարճատես են՝ հաշվի առնելով, որ հավերժությունը մոտ է: Մեր ուշադրությունը պետք է լինի բարձր, հավերժորեն բարձր:

`Կարդացեք Կողոսացիներին 3.5-6 համարները (տե՛ս նաև Հռոմեացիներին 6.1-7)։ Ինչպե՞ս ենք զգում, թե ինչ է նշանակում մեռած լինել մեր ես-ի ու երկրայինի համար և կենդանի լինել այն բաների համար, «ինչ վերևում է» (Կողոսացիներին 3.1)։`

Թեև հոգևորապես մենք մեռել ենք Քրիստոսի հետ, մեր «անդամները»՝ այսինքն, մեր մարմնի ու մտքի կողմից մեզ ներկայացվող գայթակղությունները պետք է մեռցվեն: Սակայն այս պատվիրանի հետ կապված մենք պետք է երկու բան գիտակցենք: Նախ, Կողոսացիներին 3.1-ում Պողոսի օգտագործած հունարեն ձևը ենթադրում է, որ մենք իրոք հարություն ենք առել Քրիստոսի հետ: Երկրորդ, Կողոսացիներին 3.5-ի պատվիրանն այդ փաստի հետևանք է («Ուրեմն»): Մենք կարող ենք մեռցնել երկրային բաները (պոռնկություն, անմաքրություն, կիրք, չար փափագ, ագահություն և այլն) միայն այն պատճառով, որ հարություն ենք առել Քրիստոսի հետ և ունենք Նրա հոգևոր կյանքն ու զորությունը՝ այդ բաները հեռացնելու մեր մտքերից ու կյանքից:

Հետաքրքիր է, որ Կողոսացիներ 3.6-ում հանդիպող «Աստծո բարկությունը» արտահայտության հունարեն միակ այլ տարբերակը հանդիպում է Հռոմեացիներին 1.18-ում: Աստված մարդկանց «թողնում է» իրենց սեփական ամբարիշտ ճանապարհներին, և այդպիսով Նրա բարկությունը նույնպես «գալիս է» (տե՛ս Հայտնություն 6.16, 17) «անհնազանդության որդիների վրա» (Կողոսացիներին 3.6): Հռոմեացիներին 1.18-ում Պողոսը խոսում է «մարդկանց ամեն ամբարշտության և անիրավության» մասին՝ «անմաքրությունը» (օգտագործելով նույն հունարեն բառը, որը գտնվում է Կողոսացիներին 3.5-ում) շատ կոնկրետ կերպով հավասարեցնելով այն մարդկանց հետ, որոնց «ըստ իրենց սրտերի ցանկության, պղծության մատնեց, որպեսզի իրենց մարմիններն իրենց մեջ անարգեն» (Հռոմեացիներին 1.24):

Ինչպե՞ս են նրանք անարգում իրենց մարմինները: Նախ, որովհետև հրաժարվում են ճանաչել Արարչին, և «անարգ կրքերով... նրանց էգերը բնական հարաբերությունը անբնականի հետ փոխեցին։ Նույն կերպ էլ արուները, էգերի հետ բնական հարաբերությունը թողած, իրենց ցանկություններով բորբոքվեցին միմյանց հանդեպ» (Հռոմեացիներին 1.26-27):

`Ինչպե՞ս ենք հետևում «Ուրեմն սպանե՛ք այն, ինչ ձեզ է պատկանում երկրի վրա» խոսքերին (Կողոսացիներին 3.5)։`