---
title:  Ապրելով նոր կյանքը
date:   12/03/2026
---

Պողոսի մտահոգությունը եկեղեցում խաղաղության ու ներդաշնակության համար հստակ երևում է Կողոսացիներին 3–րդ գլխի վերջին հատվածներում: Մենք արդեն որոշ մանրամասներով քննարկել ենք Աստծո խաղաղությանը (տե՛ս Դաս 7): Ի տարբերություն հռոմեական խաղաղության, Քրիստոսի խաղաղությունը արտաքինից պարտադրված խաղաղություն չէ, այլ պետք է «իշխի» մեր ներսում: Դա կարող է տեղի ունենալ միայն այն դեպքում, եթե Քրիստոսն է վերահսկում ամեն ինչ:

`Կարդացեք Կողոսացիներին 3.16-17 համարները։ Ի՞նչ ազդեցություն ունի քրիստոնեական երաժշտությունը Աստծո Խոսքն ընդունելու առումով։`

Լեզուն շատ նկարագրական է։ Այն պատկերում է Քրիստոսի խոսքը, որը բնակություն է հաստատում մեր մեջ։ Դա տեղի է ունենում, երբ մենք ուշադրությամբ կարդում ենք Աստվածաշունչը, որպեսզի լսենք ու սովորենք Աստծո իմաստությունից։ Թեև հունարեն տեքստը որոշ չափով երկիմաստ է, երաժշտությունը կարևոր դեր ունի, որպեսզի «միմյանց ուսուցանե՛ք ու խրատե՛ք» (Կողոսացիներին 3.16)։

Սակայն ո՛չ ցանկացած երաժշտություն։ Պողոսն այստեղ և Եփեսացիներին 5.19-ում օգտագործում է շատ կոնկրետ տերմիններ՝ «սաղմոսներով, օրհնություններով ու հոգևոր երգերո՛վ»։

Թեև մենք չենք կարող վստահ լինել, սակայն այստեղ, կարծես, տարբերություն է դրվում Հին Կտակարանի սաղմոսների առկա հավաքածուի և Նոր Կտակարանի աճող օրհներգերի հավաքածուի միջև։ «Հոգևոր երգեր» արտահայտությունը կարող է ավելի ընդհանուր արտահայտություն լինել հոգևոր կյանքի կամ եկեղեցու կյանքի հետ կապված ցանկացած փառաբանական երգի համար։ Երգերի խոսքերը միջոց են ճշմարտությունն ուսուցանելու և քրիստոնեական նոր կյանքով ապրելու վերաբերյալ հրահանգներ տալու։ Վերջին մի քանի դարերի շատ մեծ օրհներգեր հույսի ու վստահության հզոր վեհացնող ուղերձներ են, որոնք այնքան անհրաժեշտ են այն աշխարհում, որն այդքան թեթևորեն մեզ բոլորիս ներքև է քաշում։

Երաժշտությունը հզոր ազդեցություն ունի։ Դավթի՝ տավիղով նվագելը հանգստացնող ազդեցություն է ունեցել Սավուղ թագավորի վրա (Ա Թագավորներին 16.23)։ Բայց երբ Դավիթը դարձավ նրա մրցակիցը, Սավուղի զայրույթն ու խանդը գլուխ բարձրացրին (Ա Թագավորների 18.10, 11)։ Կլինիկորեն ապացուցված է, որ դասական խաղաղ երաժշտությունը նվազեցնում է անհանգստությունը, առավելագույն բնականոն վիճակի է բերում ուղեղի աշխատանքը, առավել հանգստություն է պարգևում, օգնում է ցավի դեպքում և խթանում ներգրավվելու սոցիալական կյանքին։

Մեզանից ո՞վ չի զգացել երաժշտության հզոր ազդեցությունը մեր զգացմունքների ու մտքերի վրա՝ լինի դրական, թե բացասական։ Երաժշտությունը՝ ճիշտ երաժշտությունը, կարող է հոգեպես վեհացնել ու ոգեշնչել։

`Մեզ ասվում է, որ «ինչ էլ անեք՝ խոսքով կամ գործով, ամեն բան Տեր Հիսուսի անունո՛վ արեք» (Կողոսացիներին 3.17): Կարո՞ղ եք իսկապես ասել, որ դուք այդպես եք վարվում: Եթե ոչ, ապա ինչպե՞ս կարող եք փոխվել, այսինքն՝ ի՞նչ պետք է դադարեք անել, եթե չեք կարող դա անել Տիրոջ անունով:`