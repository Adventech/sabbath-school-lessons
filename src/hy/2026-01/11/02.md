---
title:  Երկնայինի մասին մտածելով
date:   08/03/2026
---

`Կարդացե՛ք Կողոսացիներին 3.1-4 համարները։ Ի՞նչ պայման է նշում Պողոսը, որն անհրաժեշտ է մեզ՝ երկնային մտածելակերպ ունենալու համար։ Ի՞նչ է դա նշանակում ձեր կարծիքով։`

Լեռան գագաթից կարելի է տեսնել շուրջբոլորը տարածվող հսկայական բնապատկեր: Հնուց ի վեր հաճախակի լեռներ են այցելել նրանք, ովքեր ձգտել են Աստծո հետ ավելի մտերիմ փորձառություն ունենալ (տե՛ս Սաղմոս 121.1, 2): Նույնիսկ մարդկային ձեռքով կառուցված բարձրավանդակները, որ կոչվել են զիկկուրատներ (հնագույն Միջագետքի աստիճանաձև տաճարներ), հեթանոսների կողմից կառուցվել են նույն նպատակով՝ հանդիպելու աստվածներին: Հետաքրքիր է, որ Ուր քաղաքը, որտեղից Աբրահամը կանչվեց հեռանալու, ուներ շատ մեծ զիկկուրատ, որը տեսանելի էր մղոնների հեռավորությունից: Սակայն բարձրության փոփոխությունն ինքնին երբեք չի կարող որևէ մեկին հոգևոր առումով ավելի մոտեցնել երկնքին: Մարդկային ջանքերը երբեք չեն կարող ոչինչ անել:

Դրա փոխարեն, միայն շնորհի հրաշքով, որով մենք մեռանք Քրիստոսի հետ և հարություն առանք Նրա հետ (պատկերավոր կերպով ներկայացված մկրտությամբ [Կողոսացիներին 2.12, 13]), հնարավոր է մոտենալ երկնքին:

Ուշադրություն դարձրեք, որ Կողոսացիներ 3-ի սկզբից կրկնվող շեշտադրությունը դրվում է վերևում գտնվողի վրա, այսինքն՝ այն ամենի, ինչ կա երկնքում. «այն, ինչ վերևում է», «որտեղ Քրիստոսն է», «վերևում եղած բաների», «Քրիստոսի հետ Աստծո մեջ», «Նրա հետ փառքով» (Կողոսացիներին 3.1-4):

Իհարկե, քրիստոնեական կյանքում շատ բաներ կան, որոնք դժվար են բացատրության ենթարկվում: Ինչպե՞ս կարող է մարդն իսկապես «մեռնել» և «հարություն առնել», երբ արտաքինից նա նույն մարդն է թվում և նման կյանքի ու մահվան փորձառություն չի ունեցել: Շատ բաներ անհասկանալի են սովորական, բնական մտքի համար, որը չի առաջնորդվում Սուրբ Հոգով: Բայց նրանց համար, ովքեր հոգևոր մտածողություն ունեն, քանի որ ստացել են Աստծո խոստացած նոր սիրտը, մեղքի հանդեպ մեռնելը և Քրիստոսի հետ հարություն առնելը ճշմարիտ իրողություններ են: Ինչպես ասվում է օրհներգում. «Դու հարցնում ես՝ ինչպե՞ս գիտեմ, որ Նա ողջ է: Նա ապրում է իմ սրտում»:

Այնուամենայնիվ, Պողոսը տալիս է այս հրամանները, քանի որ հոգևոր կյանքն անընդհատ նորոգվելու կարիք ունի (տե՛ս Բ Կորնթացիներին 4.16): Եվ իսկապես, մենք կարող ենք ընկնել ու կորչել: Եվ այս կյանքում երբեք ապահով չենք փորձություններից:

Հետևաբար, մենք պետք է ամեն օր ընտրենք այն, «ինչ վերևում է» (Կողոսացիներին 3.1): Մեր հավերժական կյանքը հուսալիորեն «ծածկված է Քրիստոսի հետ Աստծո մեջ» (Կողոսացիներին 3.3) բայց այդ կյանքի արտաքին արտահայտությունը երբեք չի կարող թաքնված լինել:

`Որտե՞ղ են ձեր մտքերը. սովորաբար վերևո՞ւմ, թե՞ սովորաբար ներքևում: Եթե երկրորդն է, ինչպե՞ս եք փոխում դրանց ուղղությունը:`