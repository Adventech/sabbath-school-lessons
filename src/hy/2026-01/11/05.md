---
title:  Բնավորություն նոր կյանքի համար
date:   11/03/2026
---

Նկարագրելով վատ սովորություններն ու բացասական որակները, որոնք ջնջվում և մի կողմ են դրվում, երբ գալիս ենք Քրիստոսի մոտ, Պողոսն անցնում է դրականին՝ կարծես տեղափոխվելով խավարից դեպի լույս:

`Կարդացե՛ք Կողոսացիներին 3.12-14 համարները։ Ինչպե՞ս են նկարագրվում հավատացյալները, և ձեր կարծիքով, ինչպե՞ս է դա կապված այն հատկանիշների հետ, որոնք նրանք պետք է «հագնեն»։`

Ինչպես Իսրայելը կանչվեց Աստծո կողմից՝ լինելու Նրա ընտրյալ ժողովուրդը և արտացոլելու Նրա բնավորությունը, Հիսուսին հավատացողները նույնպես Աստծո «ընտրյալներն» են (Կողոսացիներին 3.12), Նրա «ընտիրները»: Սակայն ոչ բոլորն են ապրում այս կանչվածությանը համապատասխան: Ինչպես Հիսուսն ասաց. «Կանչվածները շատ են, իսկ ընտրյալները՝ քիչ» (Մատթեոս 22.14, հմմտ. Մատթեոս 24.22, 24, 31): Պողոսի հիշատակումներն ընտրյալների առումով ունեն նույն իմաստը (Հռոմեացիներին 8.33, Բ Տիմոթեոսին 2.10): Եվ ինչպես Իսրայելը, հավատացյալները «սիրված» են Աստծո կողմից և «սուրբ» (Բ Օրենք 7.6-8): Այս առավելությունը կարևոր պատասխանատվություն ունի՝ «որպեսզի նրա՛ առաքինությունները քարոզեք, ով ձեզ խավարից դեպի իր սքանչելի լույսը կանչեց» (Ա Պետրոս 2.9): Եվ մենք հիմա դա անում ենք մեր ապրելակերպով:

Պողոսի կողմից նշված ութ հատկությունները բավականին մեծ ցանկ են կազմում. «Գութ, ողորմություն, քաղցրություն, խոնարհություն, հեզություն, համբերատարություն՝ միմյանց հանդուրժելով ու ներելով...եվ այս ամենի վրա սե՛րը հագեք» (Կողոսացիներին 3.12-14): Այս հատկությունները կարող են բխել միայն Քրիստոսի հետ միացած սրտից, քանի որ դրանք նկարագրում են Նրա բնավորությունը և այն, թե ինչպես է Նա վարվել մեզ հետ: Մենք պետք է ներենք մյուսներին, «Ինչպես Տերը ձեզ ներեց» (Կողոսացիներին 3.13): Սերը «կատարելության կապն է» (Կողոսացիներին 3.14), քանի որ Նրա սերը մեր հանդեպ մեզ կապում է Նրա հետ և հնարավորություն է տալիս ճշմարտապես սիրելու ուրիշներին (Ա Հովհաննես 4.11, 12):

Այս որակները երկու ձևով են ազդում մեր հարաբերությունների վրա: Նախ՝ սեր, գթություն, բարություն և ներողամտություն ցուցաբերելով ուրիշների հանդեպ՝ մենք օրհնում ենք ինչպես մեզ, այնպես էլ մյուսներին: Ուրիշներին սիրելն ու օրհնելը բավականություն է պատճառում։ Մարդիկ, սովորաբար, բարությամբ են արձագանքում մեզ, և մենք շարունակում ենք ստանալ Աստծո ողորմությունն ու ներումը (Մատթեոս 5.7, 6.14): Երկրորդը, որ ավելի կարևոր է, փառավորում է Աստծուն և կարող է խրախուսել, որ ուրշներն էլ հավատան ու հետևեն Հիսուսին, քանի որ ցույց է տալիս աստվածային շնորհի զորությունը: «Ոչ մի այլ ազդեցություն, որ կարող է պարուրել մարդու հոգին, չունի այնպիսի ուժ, որքան անշահախնդիր կյանքի ազդեցությունը: Ավետարանի օգտին ամենաուժեղ փաստարկը սիրող և սիրելի քրիստոնյան է»։ Էլեն Ուայթ, Ապաքինման ծառայություն։

`Որքանո՞վ եք լավ ներկայացնում Հիսուսին ուրիշների հանդեպ ձեր վերաբերմունքով, հատկապես նրանց հանդեպ, ովքեր կարող են անբարյացակամ լինել ձեր հանդեպ։`