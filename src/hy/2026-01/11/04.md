---
title:  Նորոգված գիտելիքներով
date:   10/03/2026
---

`Կարդացե՛ք Կողոսացիներին 3.6-11 համարները։ Ինչպե՞ս է Պողոսը շարունակում մտքերի այս ընթացքը։`

Կողոսացիներին 3.8-ի սկզբնական խոսքերը ցույց են տալիս կտրուկ ու վճռական փոփոխությունը մահից դեպի կյանք՝ «Բայց հիմա»: «Հիմա» բառը հունարենում ընդգծված է: Այսինքն, քանի որ դուք հարություն եք առել Քրիստոսի հետ և փնտրում եք վերին բաները, ձեր ներկա կյանքը պետք է նախկին կյանքի ակնհայտ հակադրությունը լինի: Սպանելով այն, «ինչ ձեզ է պատկանում երկրի վրա» (Կողոսացիներին 3.5), «հիմա դո՛ւք էլ դեն նետեք այդ ամենը՝ բարկությունը, զայրույթը, չարությունը, հայհոյությունը, ամոթալի խոսքերը ձեր բերանից» (Կողոսացիներին 3.8):

Թե՛ զայրույթը, թե՛ բարկությունը կարող են նկարագրել մեղքի հանդեպ Աստծո արդար արձագանքը (ինչպես նշվեց երեկ), ինչպես Հիսուսի դեպքում էր (Մարկոս 3.5, Հայտնություն 6.16): Ի տարբերություն դրա, մեզ այսպես են հորդորում՝ «Թող ամեն մարդ արագահաս լինի լսելու մեջ, ծանրաշարժ՝ խոսելու և բարկանալու մեջ, որովհետև մարդու բարկությունն Աստծո արդարությունը չի կատարում» (Հակոբոս 1.19-20): Չարամտությունը մեկ ուրիշի դժբախտությունն է ցանկանում: Զրպարտությունը վարկաբեկելու նպատակ ունի: Պողոսը դատապարտում է նաև վիրավորական ու անպարկեշտ խոսքերը: Եվ վերջապես, արգելված է նաև միմյանց ստելը (հմմտ. Ղևտական 19.11, 18), քանի որ հանել եք «ձեր վրայից հին մարդուն իր գործերով հանդերձ» (Կողոսացիներին 3.9):

`Ի՞նչ նկատի ունի Պողոսը «հին մարդ» ասելով՝ ի հակադրություն «նոր մարդու»։ Տե՛ս Հռոմեացիներին 6.6 և Եփեսացիներին 4.22-24։`

Պողոսի կողմից օգտագործված բայերը, որոնք նկարագրում են հնից նորի վերափոխումը, ակնարկում են հագուստը, կարծես մարդը հանում է հին, կեղտոտ հագուստները և հագնում նոր, սպիտակ հանդերձներ (հմմտ. Զաքարիա 3.4): Նման հին/նոր տարբերակում է արվում նաև հին և նոր ուխտերի վերաբերյալ, որոնք համապատասխանաբար բնութագրվում են օրենքի արտաքին տառով և Սուրբ Հոգու կողմից սրտում գրված օրենքով (Բ Կորնթացիներին 3.4-18):

Այս փոխաբերությունները նկարագրում են դարձի գալը և դրա հետևանքները, որոնք Պողոսն անվանում է «նոր ստեղծված» (Բ Կորնթացիներին 5.17): Մեր մասին նա այսպես է ասում, «որ գիտությամբ նորոգված է ըստ իր արարչի պատկերի» (Կողոսացիներին 3.10), Ով անտեսանելի Աստծո պատկերն է (Կողոսացիներին 1.15): Քրիստոսի մասին գիտելիք ձեռք բերելը Նրա Խոսքի միջոցով վերափոխում է մեզ՝ «նույն պատկերով կերպարանափոխվում ենք փառքի մի աստիճանից դեպի մյուսը» (Բ Կորնթացիներին 3.18): Սա մեզ դուրս է բերում բոլոր էթնիկ, աշխարհագրական և սոցիալական սահմաններից (Կողոսացիներին 3.11), քանի որ մենք ավելի բարձր թագավորության քաղաքացիներ ենք: