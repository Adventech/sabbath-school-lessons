---
title:  «Սկիզբը» (և Նախաձեռնողը)
date:   18/02/2026
---

`Կարդացե՛ք Կողոսացիներին 1.18 համարը։ Ի՞նչ կապ կա Քրիստոսի՝ որպես գլխի և Նրա՝ որպես «սկիզբը» գաղափարի միջև։`

Եբրայերենում «գլուխ» և «սկիզբ» բառերը կապ ունեն միմյանց հետ: Նշված բառը, որն առաջին անգամ հանդիպում ենք Սուրբ Գրքում, գտնվում է Ծննդոց 1.1-ում. «Սկզբում Աստված ստեղծեց երկինքն ու երկիրը»։ (Հայերենում «սկիզբ» բառին առաջին անգամ հանդիպում ենք Ծննդոց 1.1-ում. «Սկզբում Աստված ստեղծեց երկինքն ու երկիրը» - ծան. թարգմանչի): Հիսուսը մարդկության և եկեղեցու գլուխն է ոչ միայն Իր մարմնավորման պատճառով, այլ որովհետև Ինքն է Արարիչը:

Հունարենում «սկիզբ» բառը լայն իմաստ ունի: Այստեղ «սկիզբ»-ը վերաբերում է Հիսուսին որպես եկեղեցու աղբյուր կամ նախաձեռնող (Կողոսացիներին 1.18), հետևաբար, եկեղեցու Գլուխը ճիշտ այնպես, ինչպես Նա է արարչագործության «սկիզբ»-ը կամ նախաձեռնողը:

Հիսուսը ոչ միայն արարչագործության և եկեղեցու նախաձեռնողն է, այլև Իր՝ մեռելներից հարություն առնելու միջոցով (Հռոմեացիներին 6.3, 4) Ինքն է նոր արարչագործության նախաձեռնողը: Քանի որ մեղքի վարձը մահն է, Նրա հաղթանակը մահվան նկատմամբ ցույց է տալիս նաև Նրա հաղթանակը մեղքի նկատմամբ և Նրա զորությունը՝ վերստեղծելու մեզ Իր պատկերով: Այս բոլորը ցույց են տալիս, թե ինչու է Նա «անդրանիկը մեռելներից» («անդրանիկ» բառի իմաստի վերաբերյալ տե՛ս երկուշաբթի օրվա ուսումնասիրությունը): Նրա հարությունն է գերակայողը, թեև առաջինը չէր (Մովսեսն էր առաջինը, ինչի պատճառով էլ վեճ ծագեց սատանայի հետ նրա մարմնի շուրջ (Հուդա 9)): Առանց Քրիստոսի հարության, ոչ ոք չի կարող հարություն առնել մեռելներից:

Այս պահին օգտակար է համառոտ դիտարկել Պողոսի բերած բոլոր հիմնավորումները, թե ինչու Հիսուսը գերակայություն ունի։

- Նա անտեսանելի Աստծո կատարյալ դրսևորումն է։
- Նրա միջոցով է արարվել ամեն ինչ։
- Նա գոյություն է ունեցել մինչև բոլոր բաները, և բոլոր բաները միավորված են Նրա մեջ։
- Նա եկեղեցու գլուխն է, որը Նրա մարմինն է։
- Նա արարչագործության ու վերստին արարչագործության նախաձեռնողն է։
- Նա հաղթել է մեղքին ու մահվանը և դրանով վաստակել բոլոր նրանց հարություն տալու իրավունքը, ովքեր վստահում են Իրեն որպես Փրկիչ։

Հիսուսը միշտ գոյություն է ունեցել, բայց այժմ, այս ամենի շնորհիվ, Նա դարձել է գերակա՝ որպես մարդկության և եկեղեցու Գլուխ։

`Ի՞նչ պետք է փոխես, որպեսզի կարողանաս ավելի լավ զգալ Քրիստոսի գերակայությունը քո սեփական կյանքում։`