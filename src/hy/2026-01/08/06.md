---
title:  Հաշտեցնի ամեն բաները
date:   19/02/2026
---

`Կարդացե՛ք Կողոսացիներին 1.19-20 համարները։ Ի՞նչ է նշանակում այս հաշտեցումը, որը գալիս է խաչի միջոցով, և որքանո՞վ է այն համապարփակ։`

Պողոսը շատ հետաքրքիր արտահայտություն է օգտագործում հունարենում՝ Հիսուսի նկարագրությունը լրացնելու համար անուղղակիորեն մատնանշելով Հորը, որը հիշատակվում է Կողոսացիներին 1.12-ում։ Հենց Նրա լիությունն էր, որ Հայրը հաճեց, որ բնակվի Հիսուսի մեջ (հմմտ. Կողոսացիներին 2.9): Ի՞նչ է այս «լիությունը»։ Հովհաննեսն այն անվանում է Հոր փառք՝ «լի շնորհով ու ճշմարտությամբ» (Հովհաննես 1.14):

Սակայն այս հատվածի հիման վրա այդ «լիությունը» ներառում է շատ ավելին։ Այն ընդգրկում է Աստծո հավերժությունն ու ինքնագոյությունը, ինչպես նաև Նրա՝ ստեղծագործելու և վերստեղծելու զորությունը։ Ամենակարևորը՝ այն ընդգծում է Նրա իմաստությունը՝ հաղթելու մեղքին և մահվանը ամենաանհավատալի միջոցով՝ խաչով։ Եվ այսպես, Նա վերափոխեց այդ ամենաանփառունակ առարկան՝ այն դարձնելով Իր հավերժական սիրո վկայությունը յուրաքանչյուր ստեղծված էակի հանդեպ:

«Աստված այնքան սիրեց աշխարհը, որ իր միածին Որդուն տվեց, որպեսզի ով նրան հավատում է, չկորչի, այլ հավիտենական կյանք ունենա» (Հովհաննես 3.16)։

Մեղքը վերջնականապես հաղթահարելու և հաշտեցման ենթակա բոլոր բաները հաշտեցնելու միակ ճանապարհն ամփոփված է մեկ փառահեղ ճշմարտության մեջ. Աստված սիրեց. Նա սիրեց տիեզերքը և մեզ՝ այնքան, որ ամեն ինչ վտանգի ենթարկեց, որպեսզի մեզ փրկի Քրիստոսի՝ խաչի մահվան միջոցով: Հունարեն «աշխարհ» բառը՝ «կոսմոս», կարող է ներառել ամբողջ տիեզերքը: Պողոսը հաշվի է առնում այս համընդհանուր ցուցադրությունը Քրիստոսին հետևելու համատեքստում. «Տեսարան դարձանք աշխարհին (kosmos -տիեզերք)՝ և՛ հրեշտակներին, և՛ մարդկանց» (Ա Կորնթացիներին 4.9):

«Երկինքը վշտով ու զարմանքով էր նայում Քրիստոսին՝ խաչին գամված… Ապստամբության կյանքով սատանան ու նրա հետ միաբանվողներն այնքան աններդաշնակ են դառնում Աստծո հետ, որ Նրա ներկայությունն ինքնին նրանց համար ոչնչացնող կրակ է դառնում։ Նրա փառքը, Ով սեր է, ոչնչացնում է նրանց: Մեծ պայքարի սկզբում հրեշտակները դա չէին հասկանում…

Բայց այդպես չի լինի, երբ մեծ պայքարն ավարտվի: Այն ժամանակ, երբ փրկության ծրագիրը լիովին ավարտվի, Աստծո բնավորությունը կբացահայտվի բոլոր բանական էակներին…

Եվ այդ ժամանակ հրեշտակները կարող են ուրախանալ՝ նայելով Փրկչի խաչին… Քրիստոսն Ինքը լիովին գիտակցում էր Գողգոթայի վրա կատարված զոհաբերության արդյունքները: Այս ամենին Նա սպասում էր, երբ նայելով առաջ՝ խաչի վրա բացականչեց. «Կատարվե՛ց»։ Էլեն Ուայթ, Դարերի Փափագը: