---
title:  Արարվածներից Անդրանիկը
date:   16/02/2026
---

Նոր Կտակարանում «անդրանիկ» և «միածին» եզրույթները գրեթե միշտ վերաբերում են Հիսուսին (տե՛ս Ղուկաս 2.7, Հռոմեացիներին 8.29, Եբրայեցիներին 1.6, Հայտնություն 1.5), ներառյալ Կողոսացիների գրքում եղած երկու դեպքերը: Սակայն, երբ նույնիսկ այն վերաբերում է ուրիշներին, պարտադիր չէ, որ նշանակի որպես ժամանակագրական առումով առաջին ծնված: Աստվածաշնչյան «առաջնեկ» հասկացությունն ընդգծում է որդու առանձնահատուկ հարաբերությունը հոր հետ, անկախ ծննդյան հերթականությունից: Կան նաև դեպքեր, երբ կրտսեր որդիներն ավելի գերակա են եղել։ Որպես օրինակ նշենք նրանցից մի քանիսին՝ Իսահակը, Հակոբը և Հովսեփը: Դավիթը, թեև ութ որդիներից ամենակրտսերն էր, թագավոր օծվեց (Ա Թագավորների 16.10-13), և Աստված սաղմոսերգուի միջոցով ասում է. «Եվ ես առաջնեկ պիտի դարձնեմ նրան, երկրի թագավորներից ավելի բարձր» (Սաղմոս 89.27): Աստված նաև այսպես ասաց Մովսեսին. «Իսրայելն իմ որդին է, իմ անդրանիկը» (Ելք 4.22): Այս իմաստով, «անդրանիկ» եզրույթը նշանակում է առաջինը՝ գերակայության առումով:

`Կարդացեք Կողոսացիներին 1.15-17 համարները։ Ի՞նչ հիմնավորում է բերում Պողոսը Հիսուսին «բոլոր արարածների անդրանիկը» կոչելու համար։`

Իհարկե, Պողոսը բացարձակապես նկատի չի ունենում, որ Հիսուսը եղել է առաջին ստեղծված էակը: Ընդհակառակը, նա կտրականապես բացառում է այդ հնարավորությունը: Նա երկու անգամ, երկու տարբեր ձևերով ասում է, որ Հիսուսն է ստեղծել ամեն ինչ: Դրանք ստեղծվել են Նրա միջոցով և Նրա համար (Կողոսացիներին 1.16): Երկու դեպքում էլ Հիսուսը նշվում է որպես գործողություններն անձնապես իրականացնող, Ում միջոցով Աստված իրականացրել է արարչագործության գործընթացը (տե՛ս նաև Եփեսացիներին 3.9, Հովհաննես 1.1-3, Հայտնություն 4.11):

Պողոսի հայտարարությունը հնարավորինս համապարփակ է և ընդգրկուն։ «Ամեն ինչ» նշանակում է ամեն ինչ՝ տարածական (երկինք և երկիր), գոյաբանական (տեսանելի և անտեսանելի) և գործառույթային (գահեր, տերություններ, իշխանություններ, զորություններ) առումներով։ Վերջին արտահայտությունները, սովորաբար, վերաբերում են հրեշտակային էակներին (տե՛ս Եփեսացիներին 3.10, Եփեսացիներին 6.12)։ Ցանկանալով վստահ լինել, որ բացառվում է որևէ թյուրիմացություն, Պողոսը նաև նշում է, որ Հիսուսը գոյություն է ունեցել «ամեն ինչից առաջ» (Կողոսացիներին 1.17)։ Հունարեն արտահայտությունը կարող է նշանակել գերակա ինչպես կարգով, այնպես էլ ժամանակով, բայց Պողոսի գրվածքների մյուս բոլոր դեպքերում այն միշտ վերաբերում է ժամանակին (օրինակ՝ տե՛ս Ա Կորնթացիներին 2.7, Գաղատացիներին 1.17, Եփեսացիներին 1.4)։

Հիսուսի գերակայության մեկ այլ պատճառ, որ Պողոսը նշում է, այն է, որ «ամեն ինչ նրանով է իր տեղում» (Կողոսացիներին 1.17)։ Հունարեն բառը (synistēmi) բառացիորեն նշանակում է «մեկտեղ բերել» կամ «միացնել»։ Հիսուսը տիեզերքի միավորող գործոնն է՝ ոչ միայն որպես Արարիչ, այլև Փրկագնող։

`Աստված՝ Արարիչը, մահացավ մեզ համար։ Ի՞նչ կարող էին դրան ավելացնել մեր գործերը։ Ինչո՞ւ է աստվածանարգություն համարվում այն գաղափարը, որ մեր գործերը կարող են ինչ-որ բան ավելացնել այն ամենին, ինչ Քրիստոսն արդեն արել է մեզ համար։`