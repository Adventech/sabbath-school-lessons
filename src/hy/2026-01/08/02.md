---
title:  Աներևույթ Աստծո պատկերը
date:   15/02/2026
---

Երբ մենք նայում ենք հայելուն կամ լուսանկարին, տեսնում ենք մեր պատկերը, բայց դա հարթ, երկչափ պատկեր է: Որոշ առումներով, քանդակն ավելի հստակ պատկեր է տալիս, բայց դեռևս խիստ զիջում է կենդանի, շնչող իրականությանը: Աստվածաշնչյան «պատկեր» հասկացությունը, թեև երբեմն ավելի փոքր պատկերներ է ներկայացնում, ենթադրում է ավելի լայն մի բան:

`Կարդացե՛ք Ծննդոց 1.26-27, Ա Կորնթացիներին 15.49, Բ Կորնթացիներին 3.18 և Եբրայեցիներին 10.1 համարները։ Ամփոփեք այս համարներում «պատկեր» բառի տարբեր իմաստները։ Ինչպե՞ս կարող են դրանք տարբերվել Հիսուսի՝ որպես Աստծո պատկերի նկարագրությունից։`

Մարդկային էակներն այնպես են ստեղծվել, որ հնարավորինս նման լինեն Աստծուն՝ ֆիզիկապես, հոգևորապես, հարաբերություններում և գործառույթներում: Այնուամենայնիվ, նրանք արտացոլում են Աստծո պատկերը միայն որոշ առումներով, և մեղքը վնասել է նույնիսկ այդ արտացոլումը: Բայց Հիսուսը մեզ հնարավորություն է տալիս «տեսնել» անտեսանելի Աստծուն: «Ով ինձ տեսավ, նա Հորը տեսավ»,- ասել է Հիսուսը (Հովհաննես 14.9): Նա Աստծո բնույթի «էության արտահայտումն» է (Եբրայեցիներին 1.3): Նա Աստծո միտքն է, որ լսելի է դարձել, և Աստծո բնավորությունը, որ տեսանելի դարձավ:

`Կարդացե՛ք Մատթեոս 11.27 և Հովհաննես 1.1-2, 14, 18 համարները։ Ինչո՞ւ Հիսուսը միակն է, որ կարողանում հայտնել Հորը։`

Ուշադրություն դարձրեք, թե ուրիշ ինչ ուղիներով է Հիսուսը նկարագրում իր հարաբերությունը Հայր Աստծո հետ .

- «Իմ Հայրը մինչև հիմա գործում է, արդ ես նույնպես գործում եմ» (Հովհաննես 5.17):
- «Ես և Հայրը մի ենք» (Հովհաննես 10.30):
- «Ոչ ոք Հոր մոտ չի գա, եթե ոչ իմ միջոցով» (Հովհաննես 14.6):

Հիսուսը նաև բազմիցս Իրեն նկարագրել է բացարձակ իմաստով՝ Աստծո անունով՝ «Ես այն եմ, ՈՐ ԵՄ» (տե՛ս Ելք 3.14), «Ես եմ կյանքի հացը» (Հովհաննես 6.35), «Ես եմ աշխարհի լույսը» (Հովհաննես 8.12), «Ես եմ բարի հովիվը» (Հովհաննես 10.11, 14), «Ես եմ հարությունը և կյանքը» (Հովհաննես 11.25), «Ես Հոր մեջ եմ, և Հայրն էլ իմ մեջ է» (Հովհաննես 14.11), և «Ես կամ նախքան Աբրահամը» (Հովհաննես 8.58):

`Եթե Հիսուսը լիներ Աստծուց զատ մեկը, ի՞նչ կնշանակեր դա, բացի այն, որ Հայրն ուղարկել էր որևէ ստեղծված էակի, որպեսզի մեռնի մեզ համար։ Ինչո՞ւ է դա այդքան արմատական ու վճռորոշ կերպով տարբեր այն բանից, որ հենց Ինքը՝ Աստված, Քրիստոսի անձի մեջ, մահանում է մեզ համար:`