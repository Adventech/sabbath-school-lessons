---
title:  Ընդօրինակելու օրինակներ
date:   08/02/2026
---

Բոլորս էլ ժամանակ առ ժամանակ հանդիպում ենք մարդկանց, որոնցով հիանում ենք և ցանկանում նմանվել: Երեխաների համար հատկապես կարևոր է, որ նրանք ունենան լավ օրինակներ կամ այսպես ասած՝ մոդելներ: Կատարյալ տարբերակում նրանց օրինակը պետք է լինեն հայրն ու մայրը: Մեծանալով՝ նրանք կգտնեն այլ օրինակներ, որ, գուցե, կապված կլինեն իրենց ընտրած աշխատանքային առաջընթացի հետ կամ նրանց կգտնեն իրենց կարդացած այս կամ այն անձնավորության կենսագրության մեջ: Նրանք կարող են սովորել նաև, թե ինչպես են աստվածաշնչյան տարբեր կերպարներ հաղթահարել մարտահրավերները, և ապա դրանք համեմատել իրենց կյանքի փորձառությունների հետ:

Ցավոք, այսօրվա զանգվածային լրատվամիջոցներում վատ օրինակները շատ են: Մեզ ռմբահարում են սենսացիոն (clickbait-անգլերենում այս բառն ունի սադրիչ, մոլորեցնող, խայթ, զգայացունց իմաստը-ծանոթություն թարգմանչի) վերնագրերով՝ պատմություններ, որոնք մանրամասն նկարագրում են հայտնիների խնդրահարույց կյանքն ու սկանդալները: Պողոսի ընթերցողները Փիլիպպեում, իհարկե, համացանց չեն ունեցել, այնուամենայնիվ, բախվել են նման մարտահրավերների:

Փաստն այն է, որ Պողոսի ապրած աշխարհը շատ էր ապականված, անբարոյական ու չար, ինչպես մերն է այսօր: Միշտ եղել է և միշտ էլ բավարար չարիք կլինի, գոնե մինչև աշխարհի վերջին ժամանակները: Հարցն այն է, թե մենք ինչպե՞ս ենք արձագանքում դրան:

`Կարդացեք Փիլիպպեցիներին 3.17-19 համարները։ Ինչպե՞ս են այս հատվածում նկարագրվում լավ ու վատ մոդելները կամ օրինակները։ Ի՞նչ բանալիներ են տրված նրանց տարբերակելու համար։`

Մենք չպետք է անուշադրության մատնենք այն փաստը, թե ինչպիսին էր Պողոսի սերը նրանց հանդեպ, ում հետ ինքը համաձայն չէ. նա լացում է նրանց համար: Նկատենք նաև, որ նա նրանց իր թշնամիները չի համարում, այլ՝ «որպես Քրիստոսի խաչի թշնամիներ» (Փիլիպպեցիներին 3.18): Պողոսը գիտակցում էր, որ շատ ավելի մեծ խնդիրներ են հայտնվել ուշադրության, քննարկման կենտրոնում, մասնավորապես՝ ինչպես է խաչը ոչնչացնում խոչընդոտները և մեզ բոլորիս դնում նույն մակարդակի վրա՝ որպես մեղավորներ, ովքեր փրկչի կարիք ունեն (տե՛ս Եփեսացիներին 2.11-14):

Չպետք է անտեսել նաև, թե ինչպես է Պողոսը փիլիպպեցիներին հորդորում կենտրոնանալ լավ օրինակների վրա, ոչ թե վատերի, ուշադիր հետևելով նրանց, ում կենսակերպը նման է իր սեփական կենսակերպին: Հետաքրքիր է, որ Պողոսը նման լեզու է օգտագործում՝ հռոմեացիներին զգուշացնելով. «...զգուշանաք նրանցից, ովքեր հերձվածներ ու գայթակղություններ են առաջացնում այն վարդապետությունից դուրս, որ դուք սովորել եք. նրանցից հեռո՛ւ մնացեք» (Հռոմեացիներին 16.17): Հռոմում գործող խաբեբաներին Պողոսն այսպես է նկարագրում. «Այդպիսիները մեր Տեր Քրիստոսին չեն ծառայում, այլ իրենց որովայնին» (Հռոմեացիներին 16.18):

`Թեև Հիսուսը միակ կատարյալ օրինակն է, կան նաև ուրիշներ, որ գոնե որոշակի ոլորտում կարող են լավ օրինակ լինել։ Միևնույն ժամանակ, դո՞ւք ինչպիսի օրինակ եք ուրիշների համար։`