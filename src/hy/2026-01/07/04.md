---
title:  Աստծո պարգևած խաղաղությունը
date:   10/02/2026
---

`Կարդացե՛ք Փիլիպպեցիներին 4.4-7 համարները։ Ինչպե՞ս պետք է ճաշակենք «Աստծո խաղաղությունը»։`

Փիլիպպեցիներին 4.1-3 հատվածներում միասնության կարևորության վերաբերյալ թեման շոշափելուց հետո Պողոսն անցնում է մեկ այլ թեմայի՝ ուրախանալ Տիրոջ մեջ (Փիլիպպեցիներին 4.4-7):

Քանի՞ անգամ եք անհանգստացել այնպիսի բաների համար, որոնք, ի վերջո, որքան արագ հայտնվել էին, նույնքան արագ էլ կարգավորվել են: Ոչ առանց պատճառի Հիսուսը բազմիցս ընդգծել է, որ մենք չպետք է անհանգստանանք (տե՛ս Մատթեոս 6.25-34, 10.19), իսկ Պետրոսը հիշեցնում է, որ մենք կարող ենք մեր բոլոր հոգսերը կամ անհանգստությունները հանձնել Տիրոջը, «որովհետև նա հոգ է տանում» (Ա Պետրոս 5.7): Իրականում, աշխարհում աճող հիմնախնդիրները պետք է հույս ներշնչեն, որ Տիրոջ գալուստը մոտ է (հմմտ. Մատթեոս 24.33, Ղուկաս 21.28, Հակոբոս 5.8):

Անհանգստության հակաթույնն ամեն ինչում, ներառյալ յուրաքանչյուր առանձին իրավիճակ, հավատքով աղոթելն է (Փիլիպպեցիներին 4.6, 7): Ըստ երևույթին, մենք պետք է հավատանք ու գործենք համաձայն մեր աղոթքի, որպես թե արդեն ստացել ենք պատասխանը, անգամ եթե դեռևս չենք տեսել դրա իրականացումը. չէ՞ որ մենք պետք է աղոթենք «գոհությամբ»: Այստեղ ավելացված է նաև «աղաչանքով» բառը (հունարեն՝ deēsis)՝ մատնանշելով ծայրահեղ ու անհետաձգելի ժամանակներ (տե՛ս, օրինակ, Ղուկաս 1.13, Փիլիպպեցիներին 1.19, Ա Տիմոթեոսին 5.5, Հակոբոս 5.16): Մեր աղոթքները դեռևս «խնդրանքներ» են, բայց մենք կարող ենք վստահ լինել, որ մեր խնդրանքներն ընդունվել են, քանի դեռ մենք խնդրում ենք «ըստ նրա կամքի» (Ա Հովհաննես 5.14): Դրանից հետո մենք կարող ենք հանգստանալ և խաղաղություն ունենալ՝ իմանալով, որ մեր բոլոր խնդրանքներն Աստծո ձեռքերում են:

`Ինչպե՞ս են հետևյալ հատվածներն ընդլայնում մեր ըմբռնումն Աստծո խաղաղության մասին։ Սաղմոս 29.11, Եսայի 9.6, Ղուկաս 2.14, Հովհաննես 14.27, Ա Կորնթացիներին 14.33։`

Աստծո խաղաղությունը մի բան է, որ աշխարհը երբեք չի կարող տալ, քանի որ Աստծո խաղաղությունը գալիս է այն վստահությունից, որ մենք ունենք հավերժական կյանքի պարգևը՝ մեր Փրկիչ Հիսուսի միջոցով (Հռոմեացիներին 5.1, 6.23): Այս խաղաղությունն ազդում է կյանքի բոլոր ոլորտների վրա և « ամեն մտքից վեր է» (Փիլիպպեցիներին 4.7): Այն չի կարող ընկալվել միայն մտքով, ինչպես ցույց է տալիս այստեղ օգտագործված հունարեն «նուս» (մտքեր) բառը:

`Ինչպե՞ս կնկարագրեք մեկին, թե ինչ է նշանակում զգալ «Աստծո խաղաղությունը»։`