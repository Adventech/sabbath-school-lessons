---
title:  Մտածեք այս բաների մասին...
date:   11/02/2026
---

Խաղաղությունը, որը գերազանցում է մարդկային ընկալումը, կպահպանի նաև «ձեր սրտերն ու մտքերը Քրիստոս Հիսուսով» (Փիլիպպեցիներին 4.7): Մեր ներքին կյանքը պաշտպանության կարիք ունի: Հետաքրքիր է, որ Փիլիպպեցիներին 4.7-ում օգտագործվում է զինվորական փոխաբերական արտահայտություն՝ կապված Աստծո խաղաղության հետ: Հունարեն «phroureō» բայը նկարագրում է զինվորական կայազոր, որը քաղաքը պահպանում է ներխուժումից (Բ Կորնթացիներին 11.32, հմմտ. Գործք Առաքելոց 9.24):

Ներքին խաղաղության մեկ այլ շատ կարևոր գործոն է Աստծո կամքին ներդաշնակ ապրելը: «Մեծ խաղաղություն կա քո օրենքը սիրողների համար, և գայթակղություն չկա նրանց համար» (Սաղմոս 119.165):

`Կարդացե՛ք Փիլիպպեցիներին 4.8-9 համարները։ Ի՞նչ առանձնահատուկ գործողություններ են խրախուսվում։`

Պողոսը Փիլիպպեցիներին 4.8,9 համարները սկսում է «այսուհետև» բառով և վեց առաքինությունների ցանկով, որին հաջորդում է դրանց հակիրճ ամփոփումը և խրախուսանք՝ ընդօրինակելու Պողոսի օրինակը: Այս եզրափակիչ միջմշակութային հորդորը լավ է համապատասխանում Փիլիպպեի հունա-հռոմեական միջավայրին՝ առաքինության և օրինակի կրկնակի շեշտադրմամբ:

Սակայն Պողոսը կենտրոնանում է Աստվածաշնչյան առաքինությունների վրա և չի հիշատակում հունական չորս հիմնական առաքինությունները՝ խոհեմություն, արդարություն, չափավորություն և քաջություն։

1. Ճշմարիտ - պատահական չէ, որ ցանկը սկսվում է ճշմարտության՝ աստվածաշնչյան հիմնական առաքինությամբ, որը Հիսուսը («Ճշմարիտ, ասում եմ ձեզ...») և ամբողջ Նոր Կտակարանը հաճախ են ընդգծում (օրինակ՝ Գործք Առաքելոց 26.25, Հռոմեացիներին 1.18, Ա Կորնթացիներին 13.6, Բ Կորնթացիներին 4.2, Եփեսացիներին 4.15, Ա Տիմոթեոսին 3.15, Հակոբոս 1.18, Ա Պետրոս 1.22, Ա Հովհաննես 2.21):
2. Պարկեշտ - հունարեն բառը վերաբերում է անձնական առաքինությանը (հմմտ. դրա մյուս համարների հետ Ա Տիմոթեոսին 3.8, 11, Տիտոսին 2.2, որտեղ այն թարգմանվում է որպես «ողջամիտ»):
3. Արդար -այս առաքինությունը սահմանվում է Աստծո արդար բնավորությամբ (հմմտ. Փիլիպպեցիներին 1.7-ում օգտագործված բառի հետ):
4. Անարատ -մտքեր և գործողություններ, որոնք բխում են Աստծո՝ հավատքով ընդունված արդարացնող արդարությունից (տե՛ս Ա Հովհաննես 3.3):
5. Սիրելի - գեղագիտական գեղեցկություն, որը լայնորեն տեսնում ենք Աստծո ստեղծագործության մեջ:
6. Բարեհամբավ - բարի, գրավիչ և շնորհալի:
7. Առաքինություն և գովասանք -Պողոսը նշում է ևս երկու որակ, որպեսզի այս առաքինություններին հեթանոսական իմաստ չվերագրվի. «Այսուհետև, եղբայրնե՛ր, ինչ որ... առաքինի և գովելի» է (Փիլիպպեցիներին 4.8), մենք պետք է խորհենք այդ երկնային առաքինությունների մասին: Այնուհետև, բոլոր կասկածներն ու հնարավոր թյուրիմացությունները վերացնելու համար Պողոսը կոչ է անում կյանքում գործադրել այն, ինչ սովորել ենք, ընդունել, լսել ու տեսել նրա սեփական օրինակից (Փիլիպպեցիներին 4.9):