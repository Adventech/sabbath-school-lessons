---
title:  Գոհունակության բանալիները
date:   12/02/2026
---

`Կարդացե՛ք Փիլիպպեցիներին 4.10-13, 19 համարները։ Ի՞նչ բանալիներ է բացահայտում Պողոսը գոհունակ, երջանիկ կյանքի համար։`

Երբ ծայրահեղ հանգամանքներ են առաջանում (սով, հիվանդություն, վնասվածք, կորուստ), մարդը սկսում է մտածել այն բաների մասին, որոնք իսկապես կարևոր են, և գնահատել այն օրհնությունները, որոնք սովորաբար ընդունվում են որպես ինքնին ենթադրվող մի բան։ Երբ մենք «նվաստացած ենք» (Փիլիպպեցիներին 4.12), «կարիքի մեջ ենք» կամ «գրեթե ոչինչ չունենք», հենց այդ ժամանակ է, որ հավատքը վեր է կանգնում հանգամանքներից:

Եվ ընդհակառակը, երբ մենք «ապրում ենք բարգավաճման մեջ», միշտ պետք է ունենանք այն գիտակցումը, որ այն կարող է մեկ ակնթարթում անհետանալ (տե՛ս Առակներ 23.5): Ինչպես Հոբն ու Պողոսն են հիշեցնում, մենք աշխարհ ենք եկել առանց որևէ բանի, և ոչինչ էլ մեզ հետ չենք տանելու գերեզման (Հոբ 1.21, Ա Տիմոթեոսին 6.7):

Կարդացեք աստվածաշնչյան հետևյալ խոստումները.

- Սաղմոս 23.1 - «Տերն իմ հովիվն է, ես ոչնչի կարիք չունեմ»։
- Մատթեոս 6.32 - «Որովհետև ձեր երկնավոր Հայրը գիտի, որ դուք այդ ամենի կարիքն ունեք»։
- Ա Պետրոս 5.7 - «Ձեր ամբողջ հոգսը նրա վրա՛ գցեք, որովհետև նա ձեզ հոգ է տանում»։
- Փիլիպպեցիներին 4.19 - «Եվ իմ Աստվածը թող համաձայն իր հարստության ձեր կարիքները հոգա Քրիստոս Հիսուսի փառքի միջոցով»:

Եվ, որ ամենահիանալին է.

- «Ամեն բան կարող եմ ինձ զորացնող Քրիստոսով» (Փիլիպպեցիներին 4.13):

Գուցե մեզանից որևէ մեկը չի կարող լիովին ընկալել, թե ինչ է նշանակում «ամեն բան»: Անկասկած է, որ Աստծո օգնությունն ու զորությունը խնդրելիս մենք պետք է խնդրենք Նրա կամքին համապատասխան: Բայց շատ անգամներ մենք նույնիսկ չենք խնդրում այն, ինչը գիտենք, որ համապատասխանում է Նրա կամքին: Ահա թե ինչու է Հակոբոս 4.2-ն ասում. «Բայց չունեք, որովհետև չեք խնդրում»:

Ահա մի քանի բաներ, որոնք մենք կարող ենք վստահորեն խնդրել, որովհետև գիտենք, որ դրանք ներդաշնակ են Աստծո կամքին.

- Հարազատի կամ ընկերոջ փրկության համար (Ա Տիմոթեոսին 2.3, 4)։
- Մեր հավատքով կիսվելու քաջություն (Հայտնություն 22.17)։
- Ներում, երբ խոստովանում ու թողնում ենք մեր սխալները (Ա Հովհաննես 1.9)։
- Զորություն՝ հնազանդվելու Աստծո պատվիրաններին (Եբրայեցիներին 13.20- 21)։
- Սեր նրանց հանդեպ, ովքեր ատում ու վատ են վերաբերվում մեզ (Մատթեոս 5.44)։
- Իմաստություն, երբ մարտահրավերների ենք բախվում (Հակոբոս 1.5)։
- Հասկանալ Աստծո Խոսքի ճշմարտությունը (Հովհաննես 8.32)։

`Ինչպե՞ս եք վերաբերվում այն բաներին, որոնց համար աղոթել եք, բայց որոնք դեռ չեն իրականացել կամ, գուցե, երբեք էլ իրականություն չեն դառնա։`