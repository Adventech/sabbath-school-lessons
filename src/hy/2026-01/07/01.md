---
title:  Երկնային քաղաքացիություն
date:   07/02/2026
---

### Այս շաբաթվա ուսումնասիրության համար կարդացե՛ք
Փիլիպպեցիներին 3.17-4.23, Ա Կորնթացիներին 15.42–44, Հովհաննես 14.27, Սաղմոս 119.165, Հոբ 1.21, Ա Տիմոթեոսին 6.7

> <p>Հիշելու համարը</p>
> «Ոչնչի համար մի՛ մտահոգվեք, այլ ամեն բանում աղոթքով, աղաչանքով և գոհությամբ՝ ձեր խնդրանքները թող հայտնի լինեն Աստծուն» (Փիլիպպեցիներին 4.6)։

Այս շաբաթվա դասը եզրափակում է Փիլիպպեցիներին ուղերձի մեր ուսումնասիրությունը և լի է արժեքավոր դասերով ու կենցաղային կյանքի համար կարևոր խորհուրդներով: Պողոս առաքյալի կյանքն առաջնորդող բարձր բարոյական արժեքներից շատերը կարծես հանդիպում են ուղերձի եզրափակիչ հատվածներում: Հիսուսի ուսուցումների նման, որոնք կենտրոնանում են ներքին մարդու վրա, Պողոսը մեզ հետ կիսվում է քրիստոնեական ուրախ կյանքով ապրելու գաղտնիքներով:

Նույնիսկ երբ իրադարձությունները չեն ընթանում այնպես, ինչպես մենք կցանկանայինք, ինչը տեղի է ունենում ավելի հաճախ, քան մենք կուզեինք, մենք կարիք չունենք անհանգստանալու, տագնապելու կամ հուսալքվելու: Դրա փոխարեն կան սկզբունքներ, որոնք կօգնեն ներքին ուժ գտնելու, դիմակայելու կյանքի մարտահրավերներին։ Այդպիսով, մենք կարող ենք կայուն ու մնայուն խաղաղության փորձառություն ապրել, որը կարող է տալ միայն Աստված: Թե՛ ներկան և թե՛ ապագան Նրա ձեռքում են, և Նա կտրամադրի այն ամենը, ինչի կարիքն ունենք։

Ամենակարևորն այն է, որ մենք չպետք է հույսեր կապենք երկրային կառավարման համակարգերի հետ, որոնք պարբերաբար հիասթափեցնում են մեզ: Որպես քրիստոնյաներ՝ մենք Աստծո երկնային թագավորության քաղաքացիներ ենք: Եվ այդ քաղաքացիության հետ գալիս են արտոնություններ, հրաշալի՜ արտոնություններ: Եվ միևնույն ժամանակ՝ պարտականություններ: