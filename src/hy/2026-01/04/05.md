---
title:  Քրիստոսի միտքը
date:   21/01/2026
---

Մուհամեդ Ալին մի անգամ ասել է. «Ես ամենամեծն եմ»: 1963 թվականի օգոստոսին, աշխարհի ծանր քաշային բռնցքամարտի չեմպիոնի տիտղոսը նվաճելուց վեց ամիս առաջ, նա նույնիսկ թողարկել է «Ես ամենամեծն եմ» վերնագրով ձայնագրություն (ալբոմ): Ալին, անկասկած, մեծ մարզիկ էր, բայց նա օրինակ չէր, որին կարելի էր հետևել, եթե մարդը ցանկանում է ունենալ Քրիստոսի միտքը:

Ի հակադրություն, Հիսուսը կատարյալ անմեղ էր: Թեև Նա փորձվեց «մեզ նման, բայց առանց մեղքի է» (Եբրայեցիներին 4.15), Նա երբեք մեղք չգործեց, նույնիսկ մտքով: Այնուամենայնիվ, Եբրայեցիներին 5.8-ը նշում է. «Թեև Որդի էր, չարչարանքներից հնազանդություն սովորեց»։ Հիսուսի հնազանդությունը Հոր կամքին միշտ կատարյալ էր: Երբեք չի եղել մի պահ, որ Նա հրաժարվի հնազանդվելուց, թեև, անկասկած, շատ անգամ դա հեշտ էլ չէր:

`Կարդացե՛ք Փիլիպպեցիներին 2.5-8 համարները, որը ոմանք համարում են Սուրբ Գրքի ամենահզոր ու գեղեցիկ տեքստերից մեկը։ Այստեղ ի՞նչ է ասում Պողոսը։ Ի՞նչ հետևություններ կարելի է անել այս խոսքերից։ Ամենակարևորը հետևյալն է՝ ինչպե՞ս ենք մեր կյանքում կիրառում այստեղ արտահայտված սկզբունքը։`

Հիսուսը, Ով հավասար է Աստծուն, Ով Աստված է, ոչ միայն մարդկային մարմին ընդունեց, այլև դարձավ «ծառայ» (doulou, ծառա, ստրուկ) և ապա զոհաբերե՜ց Իրեն մեր մեղքերի համար: Մեկ այլ տեղ Պողոսն ասում է, որ Նա «մեզ համար անեծք» դարձավ (Գաղատացիներին 3.13): Աստված՝ մեր Արարիչը, մահացավ խաչի վրա, որպեսզի նաև մեր Փրկիչը դառնա, և դա պահանջում էր, որ Նա անեծք դառնա մեզ համար:

Ինչպե՞ս սկսենք ընկալել այս խոսքերի իմաստը: Նույնիսկ ավելին, ինչպե՞ս կարող ենք կատարել այն, ինչ հորդորում են սուրբ գրությունները՝ ունենալ նույն պատրաստակամությունը՝ խոնարհվելու և զոհաբերելու մեզ հանուն ուրիշների բարօրության:

Մեկ այլ տեղ Հիսուսն ասաց. «Եվ ձեզանից ամենամեծը թող ձեր սպասավորը լինի։ Ով իր անձը բարձրացնի, կխոնարհեցվի, և ով իր անձը խոնարհեցնի, կբարձրացվի» (Մատթեոս 23.11-12): Սա շատ առումներով արտացոլում է այն, ինչ Պողոսն ասաց Փիլիպպեցիներին 2.5-8-ում և ինչ հորդորում է անել:

Ավելի տեսանելի արտահայտություններով Պողոսն այստեղ ասում է այն, ինչն ավելի վաղ նշել էր, թե ինչպես չպետք է վարվենք.«Ոչինչ մի՛ արեք հակառակությամբ և ոչ էլ սնապարծությամբ» (Փիլիպպեցիներին 2.3):

`Ինչպե՞ս պետք է արձագանքենք այն ամենին, ինչ Քրիստոսն արել է մեզ համար, ինչպես նկարագրված է Փիլիպպեցիներին 2.5-8-ում: Ի՞նչ արձագանք կարող է լինել «համարժեք» կամ արժանի այն ամենին, ինչ Քրիստոսն արել է մեզ համար, բացի թերևս ծնկի գալուց և երկրպագելուց: Ինչո՞ւ է այդքան սխալ մտածել, որ մեր գործերը կարող են ինչ-որ բան ավելացնել այն ամենին, ինչ արդեն կատարել է Քրիստոսը:`