---
title:  Հետագա ուսումնասիրության համար
date:   23/01/2026
---

Այն ողջ հայրական սերը, որ սերնդեսերունդ փոխանցվել է մարդկային սրտերի միջով, բոլոր նուրբ զգացմունքները, որոնք բացվել են մարդկանց հոգիներում, ընդամենը մի փոքր առվակ են Աստծո անսահման, անսպառ սիրո անծայրածիր օվկիանոսի համեմատ: Լեզուն չի կարող արտահայտել այն, և ոչ էլ գրիչը կարող է պատկերել այն: Դուք կարող եք խորհել դրա մասին ձեր կյանքի բոլոր օրերում, կարող եք ջանասիրաբար ուսումնասիրել Սուրբ Գիրքը՝ այն հասկանալու համար, կարող եք օգտագործել Աստծո կողմից ձեզ տրված բոլոր ուժերն ու կարողությունները՝ փորձելով ընկալել երկնային Հոր սերն ու կարեկցանքը. և այնուամենայնիվ, դրանից այն կողմ դեռևս անսահմանություն է բացվոմ ձեր առջև: Դուք կարող եք դարերով ուսումնասիրել այդ սերը, բայց երբեք չեք կարող ամբողջովին ընկալել Աստծո սիրո երկարությունն ու լայնությունը, խորությունն ու բարձրությունը, այն սերը, որն արտահայտվել է Իր Որդուն աշխարհի համար զոհաբերելու պատրաստակամությամբ: Հավերժությունն ինքնին երբեք չի կարող ամբողջովին բացահայտել այն: Եվ այնուամենայնիվ, երբ մենք ուսումնասիրում ենք Սուրբ Գիրքը և խորհում Քրիստոսի կյանքի ու փրկագնման ծրագրի մասին, այս մեծ թեմաներն ավելի ու ավելի են բացվում մեր ըմբռնողության առջև (Էլեն Ուայթ, Վկայություններ եկեղեցու համար, հատոր 5)։

Երբ մենք սովորում ենք այնպես, ինչպես Մովսեսը Քրիստոսի դպրոցում, ի՞նչ պետք է սովորենք՝ հպարտանա՞լ, վեհ, ուռճացված կարծի՞ք ունենալ մեր մասին: Իհա՛րկե՝ ոչ: Որքան շատ ենք սովորում այս դպրոցում, այնքան ավելի ենք առաջ գնում հեզությամբ ու մտքի խոնարհությամբ: Մենք չպետք է մտածենք, որ արդեն սովորել ենք այն ամենը, ինչն արժանի է իմանալու: Մենք պետք է լավագույնս օգտագործենք այն տաղանդները, որ Աստված է տվել մեզ, որպեսզի, երբ մահկանացու էությունից անմահության փոխվենք, չթողնենք այն, ինչ ձեռք ենք բերել, այլ մեզ հետ տանենք մյուս կողմը: Հավերժության անվերջ դարերի ընթացքում Քրիստոսը և Նրա փրկագնման գործը մեր ուսումնասիրության թեման պետք է լինեն (Էլեն Ուայթ, Ձեռագիր 36, 1885):

**Հարցեր քննարկման համար**

`Ի՞նչ ձևով եք ինքներդ զգացել Աստծո սիրո իրական լինելը: Դասարանում խոսեք այն տարբեր ուղիների մասին, որոնցով դուք ճանաչել ու զգացել եք Նրա սերը:`

`Ի՞նչ է նշանակում, որ Հիսուսը եկավ «մարդկանց նման» (Փիլիպպեցիներին 2.7): Հմմտ. Հռոմեացիներին 8.3-ի հետ: Քննարկեք այս համարները միմյանց լույսի ներքո:`

`Միասնության ի՞նչ մարտահրավերների է բախվում ձեր տարածքի եկեղեցին: Անկախ հիմնախնդիրներից, ինչո՞ւ խոնարհ լինելու, «հակառակությամբ և ոչ էլ սնապարծությամբ» (Փիլիպպեցիներին 2.3) ոչինչ չանելու պատրաստակամությունը հիանալի միջոց՝ գոնե դրանց վրա աշխատելու սկզբի համար:`