---
title:  Աստվածապաշտության խորհուրդը
date:   22/01/2026
---

Աստվածաշնչյան հանրաճանաչ հատվածներից մեկը գտնվում է Ա Կորնթացիներին 8.2-ում. «Եթե մեկը կարծում է, թե մի բան գիտի, նա դեռ չգիտի, թե ինչպե՛ս պետք է գիտենալ»: Չկա մի այնպիսի թեմա, որի մասին մենք ամեն ինչ գիտենք: Մենք միշտ կարող ենք ավելին սովորել ցանկացած թեմայի վերաբերյալ: Եվ որքան ավելի ճշմարիտ է սա Աստվածության ու մարմնացման հետ կապված հավերժական իրողությունների առումով: Պողոսը հաճախ է անդրադառնում Քրիստոսի զարմանալի խոնարհությանը՝ թե ինչպես Նա մարդ դարձավ: Սա մի թեմա է, որն ամբողջությամբ հասկանալու համար հավերժությունն անգամ բավարար չի լինի:

`Կարդացե՛ք Հռոմեացիներին 8.3, և Եբրայեցիներին 4.15 համարները։ Ի՞նչն էր բնորոշում Հիսուսի խոնարհությունը և մարդկային բնություն ընդունելը:`

Ինչպե՞ս է հնարավոր, որ Աստծո հավերժական Որդին, Սուրբ Հոգու ներգործունեությամբ (տե՛ս Ղուկաս 1.35) աստվածային-մարդկային էակ դառնար Մարիամի արգանդում: Մեր ուղեղում չի տեղավորվում այն միտքը, թե ինչպե՞ս կարող էր անսահմանն ու հավերժականը հանկարծ դառնալ սահմանափակ, վախճան ունեցող մարդ՝ ենթակա մահվան: Սա է այն գլխավոր միտքը, որ արտահայտում է Պողոսը «Աստվածապաշտության խորհուրդ» արտահայտության մեջ (Ա Տիմոթեոսին 3.16):

Փիլիպպեցիներին 2.6-ի գեղեցիկ օրհներգում Պողոսն ավելի մանրամասն, քան Սուրբ Գրքի որևէ այլ տեղ, բացատրում է այս խոնարհությունը:

- «Որ Աստծու բնությունն ունենալով» (Փիլիպպեցիներին 2.6): «Բնություն» բառը վերաբերում է Նրա աստվածային բնույթին, որ Հիսուսը հավասար էր Հորը (հմմտ. Հովհաննես 1.1-ի հետ):
- «Ինքն իրեն ունայնացրեց» (Փիլիպպեցիներին 2.7): Պարզապես զարմանալի է Հիսուսի՝ աստվածային արտոնություններից հրաժարվելու և Ինքն Իրեն ունայնացնելու խորհրդավոր բնույթը, որպեսզի կարողանար դառնալ իսկապես մարդ և փորձվել այնպես, ինչպես մենք։
- «Ինքն իրեն խոնարհեցրեց» (Փիլիպեցիներին 2.8): Մարդկային բնություն ընդունելով՝ Հիսուսը համապարփակ գերիշխանությունից անցավ լիակատար ծառայության, ինչը հակառակ էր Արուսյակի նպատակին:
- «Մահ, այն էլ՝ խաչի մահ» (Փիլիպպեցիներին 2.8): Չկար ավելի խայտառակ մահ, քան այն, որ ընտրեց Հիսուսը՝ նախապես ծրագրելով այն Հոր հետ «խաղաղության խորհրդում» (Զաքարիա 6.13), նախօրոք պատկերելով այն Մովսեսի կողմից օձը բարձրացնելու միջոցով (Թվեր 21.9, Հովհաննես 3.14) և այդպիսով դառնալով մեղք, «Որովհետև Աստված Նրան, որ մեղքը չէր ճանաչում, մեզ համար մեղավոր արեց, որպեսզի մենք նրանով Աստծո արդարները լինենք» (Բ Կորնթացիներին 5.21):

`Խորհենք այն մասին, թե մեզ համար ինչ արեց Հիսուսը խաչի վրա։ Արդյո՞ք այն ազդում է մեր առօրյա կյանքի վրա: Ինչպե՞ս կարող է ինքնուրացման ու խոնարհության այս մեծագույն օրինակն օգնել, որ ավելի խոնարհ ու հնազանդ լինենք Աստծուն։`