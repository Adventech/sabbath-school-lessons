---
title:  Բաժանումը Փիլիպպեում
date:   18/01/2026
---

`Կարդացե՛ք Փիլիպպեցիներին 2.1-3 համարները։ Ի՞նչ գործոններ են բաժանման հանգեցրել եկեղեցու ներսում։ Ի՞նչ է առաջարկում Պողոսը որպես լուծում։`

Պողոսի համար, անշուշտ, մեծ հիասթափություն էր տեսնել, թե ինչպես է իր հիմնած ու այդքան սիրած եկեղեցին պառակտվում մրցակցությունից և լի է վեճերով: Նա շատ խիստ բառեր է օգտագործում՝ հիմնախնդիրները նկարագրելու համար: «Եսասիրական հավակնություններ» արտահայտությունը թարգմանվում է մի բառով (հունարեն՝ էրիթեյա), որն ավելի վաղ օգտագործվել է Փիլիպպեցիներին 1.16-ում (հայերենում՝ «նախանձի ու հակառակության»)՝ նկարագրելու Պողոսի շահախնդիր մրցակիցներին Հռոմում, որ ձգտում էին առաջ տանել իրենց շահերը՝ Քրիստոսի գործը խթանելու փոխարեն:

«Եսասիրական փառասիրությունը»-ը մարմնի գործերի շարքում է (Գաղատացիներին 5.20), և ինչպես Հակոբոսն է նշում, «որովհետև որտեղ նախանձ ու եսասիրություն կա, այնտեղ անկարգություն և ամեն չար բան» (Հակոբոս 3.16): «Սնապարծ» բառի հունարեն համարժեքը Նոր Կտակարանում օգտագործվում է միայն այստեղ, բայց արտաաստվածաշնչյան գրականության մեջ հանդիպում է ամբարտավանության, սին հպարտության, սեփական անձի վերաբերյալ ուռճացված պատկերացում ունենալու իմաստով: Պողոսը գաղատացիներին հորդորելիս դրան շատ մոտ բառ է օգտագործում. «Սնապարծ չլինենք՝ միմյանց գրգռելով ու միմյանց նախանձելով» (Գաղատացիներին 5.26):

Ուշադրությո՛ւն դարձրեք այն միջոցներին, որ թվարկում է Պողոսը՝ այս խնդիրները լուծելու համար։

**1. Քրիստոսով մխիթարություն:** Պողոսը կշարունակի օգտագործել Քրիստոսի անձնական օրինակը՝ որպես հզոր խթան:

**2. Սիրո մխիթարություն:** Հիսուսը բացահայտում է աստվածային սերը և հորդորում՝ «սիրեք միմյանց, ինչպես ես ձեզ սիրեցի» (Հովհաննես 15.12):

**3. Հոգու հաղորդակցություն:** Սուրբ Հոգու ներկայությունը ստեղծում է քրիստոնեական սերտ հարաբերություններ, որ տիրում էր վաղ եկեղեցում (Գործք Առաքելոց 2.42 հմմտ. Բ Կորնթացիներին 13.14):

**4. Հաշտություն (կամ կարեկցանք):** Մենք տեսնում ենք, որ աստվածային այս որակը հաճախ էր դրսևորվում Քրիստոսի կյանքում (տե՛ս Մատթեոս 9.36, Մատթեոս 20.34, Մարկոս 1.41) և նկարագրվում է Բարի սամարացու (Ղուկաս 10.33) և Անառակ որդու (Ղուկաս 15.20) առակներում:

**5. Ողորմություն:** Այս որակը, որի օրինակը Հիսուսն է, պետք է դրսևորվի նաև Նրա հետևորդների կյանքում (Ղուկաս 6.36):

**6. Համախոհություն, միաբանություն, նույն սերը, նույն միտքն ունենալ:** Ինչպիսի՜ պատկեր: Դժվար է պատկերացնել, թե ինչպես է կարողանում Պողոսն ավելի ուժգին ընդգծել միասնության կարևորությունը: «Թող ձեր մեջ լինի այն խոհեմությունը, որ Քրիստոս Հիսուսի մեջ էր» (Փիլիպպեցիներին 2.5)։