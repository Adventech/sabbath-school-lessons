### Երկրորդ հնարավորություն. Հեսուի գիրքը

Հեսուի գիրքը նշանավորում է անցումը Մովսեսի առաջնորդությունից դեպի Հեսուի առաջնորդությանը։ Այն սկսվում է Իսրայել ժողովրդի՝ Խոստացված երկիր մուտքի պատմությունից և ավարտվում նրանով, որ նրանք բնակություն են հաստատում այդ երկրում:

Հեսուն իրապես պետք է ստանձներ մի դժվար դեր․ շարունակել այնտեղ, որտեղ Մովսեսը կանգ էր առել: Սակայն այդ մարտահրավերը միայն սկիզբն էր։ Հեսուն պետք է աներ այն, ինչ Մովսեսը երբեք չէր արել. քառասուն տարի անապատում անցկացնելուց հետո նա պետք է ազգն առաջնորդեր Հորդանանի միջով և մտներ Քանան՝ համաձայն այն խոստման, որ տարիներ առաջ Աստված տվել էր հայրերին։

«Իմ ծառա Մովսեսը մեռավ. հիմա վե՛ր կաց, անցի՛ր այդ Հորդանան գետով այս ամբողջ ժողովրդի հետ այն երկիրը, որ Ես տալիս եմ Իսրայելի որդիներին» (Հեսու 1․2)։

Ամբողջ պատմության բանալին այստեղ է՝ Հեսուին ուղղված Տիրոջ խոսքերում. նրանք պատրաստվում են մտնել «այն երկիրը, որ Ես ՅՀՎՀ տալիս եմ» նրանց։

Այո՛, Հեսուն չի պատրաստվում միայնակ անել դա, այլ բացառապես Տիրոջ զորությամբ և առաջնորդությամբ, Ով ժողովրդին երկիր կբերեր մեկ սերունդ առաջ, եթե նրանք հնազանդվեին ուխտի պարտավորություններին: Ցավոք, նրանք չարեցին դա և կրեցին իրենց գործողությունների հետևանքները:

Փաստն այն է, որ նախորդ քառասուն տարիների ընթացքում Իսրայելը զգաց ուխտը խախտելու հետևանքները։ Աստծո դեմ ապստամբության պատճառով ողջ մեծահասակ սերունդը, որն ականատես էր եղել ելքի հրաշքներին ու սքանչելիքներին, բացառությամբ Քաղեբի և Հեսուի, կործանվեց անապատում: Մովսեսի հինգ գրքերից չորսը վերաբերում են այն ամենին, ինչ տեղի ունեցավ նրանց հետ, երբ այդ ամբողջ ընթացքում թափառում էին անապատում: Այժմ, Հեսուի առաջնորդությամբ, երկրորդ սերունդը պատրաստ էր ստանձնել երկրին տիրապետելու մարտահրավերները:

«Մովսեսը կանչեց Հեսուին ու բոլոր իսրայելացիների առջև ասաց նրան. «Զորացի՛ր և քա՛ջ եղիր, որովհետև դու այս ժողովրդին տանելու ես այն երկիրը, որ Տերը երդվեց նրանց հայրերին, որ կտա նրանց. և դո՛ւ ես նրանց ժառանգություն տալու։ Քո առջևից գնացողը նույն Ինքը Տերն է. Նա քեզ հետ է լինելու, Նա քեզ չի թողնի և քեզ չի լքի. մի՛ վախեցիր և մի՛ զարհուրիր» (Բ Օրենք 31․7, 8)։

Նահապետներին ու Մովսեսին Աստծո խոստումները շուտով կիրականանան: Սպասման ու ոգևորության մթնոլորտ է տիրում, մի նոր սկիզբ՝ երկար ժամանակ անօթևան ու ունեզրկված ժողովրդի համար: Աստված հավատարիմ է եղել ստրկությունից նրանց ազատագրելու հարցում, և Նրան, անկասկած, կարելի է վստահել, որ կկատարի երկրի վերաբերյալ Իր խոստումները:

«Հեսուի գրքի հիմնական նպատակն է նկարագրել Իսրայելի մուտքը Խոստացված երկիր, երկրի նվաճումը և նրա բաժանումը ցեղերի միջև։ Այս նպատակն է գրքի լուրի հիմքում. Աստված հավատարիմ է երկրի վերաբերյալ Աբրահամին տված խոստումը կատարելու հարցում: Գիրքն ընդգծում է Աստծո հավատարմությունն Իր ուխտի խոստումներին (Հեսու 21․43-45)» (Էնդրյուսի աստվածաշնչյան մեկնաբանություն, Էնդրյուսի համալսարանի հրատարակչություն, 2020թ․, էջ 365):

Մենք միասին կբացահայտենք, որ թեև Հեսուի գիրքը գրվել է ավելի քան երեք հազարամյակ առաջ, աշխարհը, որտեղ մենք ապրում ենք այսօր, իր հոգևոր մարտահրավերներով այնքան էլ չի տարբերվում Հեսուի աշխարհից: Հնարավոր է, մենք բախվում ենք այլ բնույթի մարտահրավերների, սակայն կան մարտահրավերներ, հատկապես հոգևոր, որոնք սպառնում են մեր անվտանգությանը, մեր հավատին և այն առաքելության կատարմանը, որն Աստված վստահել է Իր ժողովրդին: Հեսուի օրինակն, անշուշտ, մեզ կոգեշնչի պահանջել Աստծո՝ մեր ժամանակի վերաբերյալ խոստումները և հաջողության հասնել Նրա զորությամբ, ինչպես Հեսուն արեց:

_Բառնա Մադյարոշին ներկայումս ծառայում է որպես Միջեվրոպական բաժնի գործադիր քարտուղար և բաժնի Աստվածաշնչի ուսումնասիրության հանձնաժողովի նախագահ: Նա սկսել է իր ծառայությունը որպես եկեղեցու հովիվ և Ռումինիայի Հարավային Տրանսիլվանիայի համաժողովի բաժնի տնօրեն՝ շարունակելով աշխատել որպես աստվածաբանության ուսուցիչ և Ռումինիայի Ադվենտուս համալսարանի նախագահ։_