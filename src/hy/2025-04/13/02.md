---
title:  Դուք այնտե՛ղ էիք
date:  21/12/2025
---

«Հեսուն Իսրայելի բոլոր ցեղերին հավաքեց Սյուքեմում և կանչեց Իսրայելի ծերերին, իշխաններին, դատավորներին ու գլխավորներին, և նրանք կանգնեցին Աստծու առաջ» (Հեսու 24․1)։

Սյուքեմն այն վայրն էր, որտեղ Աբրահամը զոհասեղան էր կառուցել երկիր հասնելուն պես, և որտեղ Աստված նախ նրան տվեց երկրի խոստումը (Ծննդոց 12․7): Հիմա, երբ կատարվեցին Աբրահամին տրված խոստումները, Իսրայելը նորոգում է Աստծո հետ ուխտը հենց այն տեղում, որտեղ առաջին անգամ տրվել էր առաջին խոստումը: Հեսուի կոչը հիշեցնում է Հակոբի՝ «դե՛ն գցեք ձեր մեջ եղած օտար աստվածները» խոսքերը (Հեսու 24․23, համեմատե՛ք Ծննդոց 35․2–4 համարների հետ): Իրադարձության աշխարհագրությունն ինքնին փոխանցում է Տիրոջն անքակտելի հավատարմություն ցուցաբերելու կոչը՝ մերժելով մյուս բոլոր «աստվածներին»։

`Կարդացե՛ք Հեսու 24.2–13 համարները: Ո՞րն է Իսրայելին ուղղված Աստծո պատգամի հիմնական նպատակը:`

Աստված է անցյալը վերանայելու հիմնական թեման. «վերցրի», «տվեցի», «ուղարկեցի», «բնաջնջեցի», «արեցի», «հանեցի», « ազատեցի» և այլն: Իսրայելը պատմության գլխավոր հերոսը չէ, այլ օբյեկտը: Աստված է, Ով ստեղծել է Իսրայելը: Եթե Աստված չմիջամտեր Աբրահամի կյանքին, նրանք կծառայեին նույն կուռքերին: Իսրայելի՝ որպես ազգ գոյությունը ոչ թե նրա նախնիներից որևէ մեկի արժանիքն է, այլ Աստծո շնորհի բացառիկ գործը: Այն փաստը, որ իսրայելացիները բնակություն են հաստատել երկրում, պարծենալու առիթ չէ, այլ հենց այն պատճառն է, թե ինչու նրանք պետք է ծառայեն Աստծուն։

Տիրոջ խոսքը պարունակում է անցում, որը տեղի է ունենում հինգ անգամ «դու»-ի և «նրանք»-ի (հայրերի) միջև: Սյուքեմի հայրերն ու այս սերունդը դիտվում են որպես մեկ միասնություն։ Հեսուն փորձում է ցույց տալ այն, ինչ Մովսեսն արդեն հաստատել էր Բ Օրենք 5.3 համարում․ Տերը ուխտը չի կապել միայն հայրերի հետ, այլ բոլոր նրանց հետ, ովքեր ներկա են Հեսուի ելույթի պահին: Այնտեղ այդ պահին ներկա գտնվողների ճնշող մեծամասնությունը չի մասնակցել Ելքին։ Նրանք ոչ բոլորն էին Քորեբում։ Սակայն Հեսուն ասում է, որ նրանք բոլորն այնտեղ էին: Մի խոսքով, անցյալի դասերը յուրաքանչյուր նոր սերունդ պետք է յուրացնի։ Աստված, Ով գործել է նախնիների համար անցյալում, պատրաստ է գործել նաև ներկա սերնդի համար:

`Որո՞նք են այն միջոցները, որոնցով մենք ավելի պատասխանատու կզգանք. այսինքն՝ կըմբռնենք այն գաղափարը, որ մեր արարքներն ազդում են եկեղեցու բոլոր անդամների վրա:`