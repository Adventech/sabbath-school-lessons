---
title:  Հավատարմությամբ և ճշմարտությամբ
date:  22/12/2025
---

```Ի՞նչ կոչ արեց Հեսուն իսրայելացիներին (Հեսու 24․14, 15)։ Ի՞նչ է նշանակում ծառայել Տիրոջը հավատարմությամբ և ճշմարտությամբ:```

Հեսուի կոչը հստակ արտահայտում է այն փաստը, որ Իսրայելը պետք է որոշի կա՛մ Արարչին հավատարիմ մնալով պահպանի իր եզակիությունը և ապրի երկրում, կա՛մ կրկին հետընթաց կատարի և դառնա կռապաշտ ժողովուրդներից մեկը՝ չունենալով հստակ ինքնություն, նպատակ կամ առաքելություն: Ընտրությունն իրենցն է։

Հեսուի կոչը երկու նպատակ ունի. Իսրայելը պետք է վախենա Տիրոջից և Նրան ծառայի «հավատարմությամբ և ճշմարտությամբ»։ Տիրոջից վախենալը չի նշանակում ապրել մշտական ահուդողի և զգացմունքային անապահովության մեջ: Դա ավելի շուտ վերաբերում է հարգանքին ու ակնածանքին, որոնք բխում են մի կողմից Աստծո անգերազանցելի մեծության, սրբության ու անսահմանության, մյուս կողմից՝ մեր փոքրության, մեղսավորության ու սահմանափակության ճանաչումից: Աստծուց վախենալը Նրա պահանջների մեծության մշտական գիտակցում է, ընդունելը, որ Նա ոչ միայն մեր երկնային Հայրն է, այլև մեր ատվածային Թագավորը: Նման գիտակցությունը կհանգեցնի Աստծուն հնազանդ կյանքի (Ղևտական 19․14, Ղևտական 25․17, Բ Օրենք 17․19, Դ Թագավորների 17․34): Թեև «վախը» նկարագրում է ներքին վերաբերմունք, որը պետք է բնութագրի իսրայելացուն, Աստծո հանդեպ ակնածանքի գործնական արդյունքը ծառայությունն է։

Իսրայելից պահանջվող ծառայությունը բնութագրվում է երկու եբրայերեն բառերով՝ «հավատարմությամբ» և «ճշմարտությամբ»։ Առաջին բառը (tamim -թամիմ) հիմնականում կիրառվում է որպես ածական՝ զոհաբերվող կենդանու կատարելությունը նկարագրելու համար։ Երկրորդ բառը, որը նկարագրում է Իսրայելի ծառայությունը, «ճշմարտություն» կամ «հավատարմություն» է (եբր. ’emet-էմեթ): Բառն, ընդհանուր առմամբ, նշանակում է հաստատունություն ու կայունություն: Այն, սովորաբար, վերաբերում է Աստծուն, Ում բնավորությունը բնորոշվում է Իսրայելի հանդեպ դրսևորվող հավատարմությամբ։

Հավատարիմ է համարվում այն մարդը, որ հուսալի ու վստահելի է: Ըստ էության, Հեսուն Իսրայելին խնդրում է Աստծո հանդեպ դրսևորել նույն հավատարմությունը, որն Աստված դրսևորել է Իր ժողովրդի հանդեպ նրա պատմության ընթացքում: Դա ոչ միայն պահանջների արտաքին համապատասխանությունն է, այլ այն, ինչ բխում է սրտի ներքին ամբողջականությունից: Նրանց կյանքը պետք է Աստծո հանդեպ երախտագիտություն արտացոլի այն ամենի համար, ինչ Նա արել է իրենց համար: Ըստ էության, նույնը պետք է լինի մեր վերաբերմունքը Հիսուսի հանդեպ։

```Ի՞նչ է նշանակում ձեզ համար «հավատարմությամբ» և «ճշմարտությամբ» ծառայել Տիրոջը։ Ի՞նչ գործոններ կան ձեր կյանքում, որոնք խոչընդոտում են Աստծո հանդեպ ձեր կատարյալ նվիրվածությանը:```