---
title:  Կռապաշտության վտանգները
date:  24/12/2025
---

`Կարդացե՛ք Հեսու 24.22–24 համարները: Ինչո՞ւ պետք է Հեսուն կրկներ օտար աստվածներից ազատվելու կոչը\` ուղղված իսրայելացիներին։`

Կռապաշտության սպառնալիքը տեսական բնույթ չի կրում։ Ավելի վաղ, Մովաբի հարթավայրերում, նույն համատեքստում, Մովսեսը խնդրեց նույն որոշումը (Բ Օրենք 30․19, 20)։ Այժմ տեսանելի աստվածները Եգիպտոսի կամ գետից այն կողմ գտնվող աստվածները չեն, այլ նրանց «մեջ եղած» օտար աստվածներ են։ Ուստի, Հեսուն աղաչում է ժողովրդին սիրտն Իսրայելի Տեր Աստծո՛ւն դարձնել: Այստեղ օգտագործվող եբրայերեն natah-նաթահ բառը նշանակում է ձգվել դեպի, խոնարհվել, դառնալ դեպի։ Այն նկարագրում է Աստծուն, Ումից ակնկալվում է, որ կխոնարհվի և կլսի աղոթքները (Դ Թագավորների 19․16, Սաղմոս 31․2, 3, Դանիել 9․18), և դա նաև այն վերաբերմունքն է, որ հետագայում Իսրայելից պահանջեցին մարգարեները (Եսայի 55․3, Երեմիա 7․24): Այն օգտագործվում է Սողոմոնի ուրացությունը ցույց տալու համար, երբ նրա սիրտը շեղվեց դեպի օտար աստվածները (Գ Թագավորների 11․2, 4, 9 )։ Մեղավոր մարդկային սիրտն իր բնությամբ հակված չէ խոնարհվելու և Աստծո ձայնը լսելու: Մեր կողմից գիտակցված որոշումներ են պահանջվում, որպեսզի այն հակվի Աստծո կամքը կատարելուն:

Իսրայելացիների պատասխանը բառացիորեն ասում է. «Մենք կլսենք Նրա ձայնը»։ Այս արտահայտությունը շեշտադրում է հնազանդության հարաբերական կողմը։ Իսրայելից չի պահանջվում կանոնավոր կերպով հետևել անկենդան կանոններին: Ուխտը Տիրոջ հետ կենդանի հարաբերությունների մասին է, որը չի կարող ամբողջությամբ արտահայտվել միայն կանոնակարգերով: Իսրայելի կրոնը երբեք նախատեսված չէր օրինական լինելու, այլ դա պետք է լիներ հավատի ու սիրո մշտական զրույց սուրբ և ողորմած Փրկչի հետ:

Նույնիսկ Տիրոջը ծառայելու\` ժողովրդի եռակի խոստումից հետո, որը ենթադրում է, ինչպես պատվիրել էր Հեսուն, օտար աստվածների հեռացում նրանց միջից, ոչ մի տեղեկություն չկա, որ դա իրականում կատարվեց: Ամբողջ գրքում սովորական պրակտիկա էր գրանցել կամ հաղորդել այն դեպքերը, երբ կատարվել են Հեսուի (կամ Մովսեսի) պատվերները՝ ընդգծելով դրանք որպես հնազանդության օրինակներ։ Այժմ գրքի վերջում հնազանդության վերաբերյալ զեկուցում չկա, ուստի, Հեսուի պատվերը մնում է չլուծված ու անպատասխան: Գրքի կենտրոնական կոչը\` Տիրոջը ծառայելու վերաբերյալ, ոչ միայն Հեսուի սերնդի, այլև Աստծո ժողովրդի յուրաքանչյուր նոր սերնդի համար է, որը կկարդա կամ կլսի այս պատգամը:

`Որքա՞ն հաճախ եք խոստացել Տիրոջը, որ ինչ-որ բան կանեք, սակայն հետո չեք արել: Ինչո՞ւ չեք արել։ Ի՞նչ է ձեզ ասում ձեր պատասխանը շնորհի մասին:`