---
title:  Լավ ավարտելով
date:  25/12/2025
---

`Կարդացե՛ք ոգեշնչված գրողի կողմից գրառված՝ Հեսուի գրքի եզրափակիչ խոսքերը (Հեսու 24.29–33): Ինչպե՞ս են այս խոսքերը հետադարձ հայացք գցում ոչ միայն Հեսուի կյանքին, այլև առաջ նայում դեպի ապագան։`

Հեսուի ու Եղիազարի մահվան մասին պատմող վերջաբանում քահանայապետը Հեսուի գիրքը հասցնում է սթափեցնող ավարտի։ Միասին պատմելով Հեսուի, Եղիազարի թաղման և Հովսեփի ոսկորների թաղման մասին՝ գրողը հակադրություն է ստեղծում երկրից դուրս կյանքի և երկրի ներսում կյանքի սկզբի միջև։ Այլևս պետք չէ դեգերել։ Առաջնորդների մասունքներն իրենց հետ տանելու կարիք չկա: Նահապետներն իրենց հարազատներին թաղեցին քարայրում (Ծննդոց 23․13, 19, Ծննդոց 25․9, 10), Սյուքեմում գնված հողատարածքում (Ծննդոց 33․19): Հիմա ժողովուրդն իր առաջնորդներին թաղում է սեփական ժառանգության տարածքում՝ դրանով իսկ ունենալով մշտականության զգացում։ Նահապետներին տրված խոստումները կատարվել են. Յահվեի հավատարմությունն այն պատմական շարանն է, որը Իսրայելի հետնորդներին կապում է նրա ներկայի ու ապագայի հետ։

Քանի որ գրքի եզրափակիչ պարբերություններն ամբողջ պատմությունը կապում են անցյալի ավելի մեծ պատմության հետ, դրանք նաև ճանապարհ են բացում ապագայի համար: Քենթերբերիի նախկին արքեպիսկոպոս լորդ Ջորջ Քերին Շրուսբերիի Սուրբ Երրորդություն եկեղեցում հնչեցրած բացման խոսքում հայտարարեց, որ Անգլիկան եկեղեցու «անհետացմանը մեկ սերունդ է մնում»:

Իրականում եկեղեցուն միշտ մեկ սերունդ է մնում, որ վերանա, այդպես էր նաև Աստծո Հին Կտակարանի ժողովրդի հետ: Իսրայելի պատմության մի մեծ գլուխ մոտենում է ավարտին։ Ապագան կախված է նրանից, թե ինչպիսի պատասխաններ կտրվեն ապագային վերաբերող բազմաթիվ հարցերին։ Իսրայելը հավատարիմ կմնա՞ Տիրոջը։ Կկարողանա՞ն շարունակել ամբողջ երկրին տիրապետելու թերի գործը։ Կկարողանա՞ն կառչել Յահվեից ու չընկնել կռապաշտության մեջ։ Հեսուի գլխավորած սերունդը Տիրոջը հավատարիմ մնաց, սակայն արդյո՞ք հաջորդ սերունդը կպահպանի նույն հոգևոր ուղղությունը, որին հետևեց իր մեծ առաջնորդը: Աստծո ժողովրդի յուրաքանչյուր հաջորդ սերունդ, կարդալով Հեսուի գիրքը, պետք է բախվի այս նույն հարցերին։ Նրանց հաջողությունը կախված է այն պատասխանների բնույթից, որոնք նրանք տալիս են իրենց առօրյա կյանքում, և թե ինչպես են նրանք առնչվում իրենց ժառանգած ճշմարտություններին:

`Հեսուն, ինչպես Պողոս առաքյալը, մղեց «բարի պատերազմը» (Բ Տիմոթեոսին 4․7)։ Ո՞րն էր Հեսուի հաջողության գրավականը։ Ի՞նչ որոշումներ պետք է կայացնեք այսօր, որպեսզի ավարտին հասցնեք փրկության նույն հավաստիացումը:`