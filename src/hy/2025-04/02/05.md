---
title:  Հակասական արժեքներ
date:  08/10/2025
---

`Կարդացե՛ք Հեսու 9.1–20 համարները: Ի՞նչ նմանություններ և տարբերություններ կան Ռախաբի և գաբավոնացիների պատմության միջև: Ինչո՞ւ են դրանք կարևոր:`

Հեսուի գրքի այս գլուխը սկսվում է այն տեղեկությամբ, որ հինգ քանանացի թագավորներ, որոնք սովորաբար իշխում էին փոքր քաղաք-պետությունների վրա, որոշեցին իսրայելացիների դեմ դաշինք ստեղծել։ Գաբավոնի բնակիչները, սակայն, որոշեցին Իսրայելի հետ դաշինք կնքել։

Որպեսզի խաբեն իսրայելացիներին և դաշինք կապեն նրանց հետ, գաբավոնացիները որոշեցին օտար երկրի դեսպաններ ձևանալ։ Համաձայն Բ Օրենք 20.10–18 համարների՝ Աստված տարբերություն դրեց քանանացիների և Ավետյաց երկրից դուրս ապրող ազգերի միջև:

«Հնարամտորեն» կամ «խորամանկորեն» թարգմանվող բառը կարող է օգտագործվել դրական իմաստով՝ ցույց տալով խորագիտություն և իմաստություն (Առակներ 1․4, Առակներ 8․5, 12), կամ բացասաբար՝ ենթադրելով հանցավոր մտադրություն (Ելք 21․14, Ա Թագավորների 23․22, Սաղմոս 83․3)։ Գաբավոնացիների դեպքում նրանց խորամանկ գործողությունների հետևում թաքնված է ինքնապահպանման ոչ այնքան կործանարար մտադրությունը:

Գաբավոնացիների խոսքը զարմանալիորեն նման է Ռախաբի խոսքին։ Երկուսն էլ ընդունում են Իսրայելի Աստծո զորությունը, և որ Իսրայելի հաջողությունը պարզապես մարդկային սխրանք չէ: Ի տարբերություն մյուս քանանացիների\` նրանք չեն ապստամբում երկիրը իսրայելացիներին շնորհելու Յահվեի ծրագրի դեմ և ընդունում են, որ Տերն Ինքն է այդ ազգերին դուրս քշում Իսրայելի առջևից։ Եգիպտոսից ազատագրվելու լուրը և Սեհոն ու Օգ թագավորների դեմ տարած հաղթանակները դրդում են թե՛ Ռախաբին, թե՛ գաբավոնացիներին դաշինք փնտրել իսրայելացիների հետ։ Սակայն, փոխանակ լիովին ընդունելու իրենց պատրաստակամությունը՝ հանձնվելու Իսրայելի Աստծուն, ինչպես անում է Ռախաբը, գաբավոնացիները խորամանկության են դիմում։

Մովսեսի օրենքը դրույթներ էր նախատեսում Աստծո կամքը նման դեպքերում իմանալու համար (Թվեր 27.16–21): Հեսուն պետք է հարցներ Տիրոջ կամքը և խուսափեր գաբավոնացիների խաբեությունից:

Աստվածապետական և ցանկացած քրիստոնյա առաջնորդի հիմնական պարտականությունն Աստծո կամքը փնտրելն է (Ա Մնացորդաց 28․9, Բ Մնացորդաց 15․2, Բ Մնացորդաց 18․4, Բ Մնացորդաց 20․4): Անտեսելով այն՝ իսրայելացիները ստիպված էին կա՛մ խախտել երկիրը նվաճելու հիմնարար պայմանները, կա՛մ Տիրոջ անունով տրված երդումը, որը հավասարապես պարտավորեցնող էր:

`Որքա՞ն հաճախ եք բախվել աստվածաշնչյան երկու թվացյալ հակասական արժեքների:`