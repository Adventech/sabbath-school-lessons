---
title:  Արժեք անսպասելի վայրերում
date:  06/10/2025
---

```Կարդացե՛ք Հեսու 2.2–11, Եբրայեցիներին 11.31 և Հակոբոս 2.25 համարները: Ի՞նչ են ասում այս տեքստերը Ռախաբի մասին։```

Ռախաբի պատմության մեջ առանցքային տեղ է զբաղեցնում լրտեսներին պաշտպանելու համար ասված սուտը: Նրա սուտը դիտարկելիս մենք պետք է գիտակցենք, որ նա ապրում էր չափազանց մեղավոր մի հասարակության մեջ, ինչն, ի վերջո, հանգեցրեց այդ հասարակությանը դատելու Աստծո որոշմանը (Ծննդոց 15․16, Բ Օրենք. 9․5, Ղևտական 18․25– 28): Թեև ճիշտ է, որ Նոր Կտակարանը գովաբանում է Ռախաբի հավատը, սակայն նրա արարքի վերաբերյալ նորկտակարանյան հղումների մանրամասն վերլուծությունը ցույց է տալիս, որ ոչ ոք չի հաստատում նրա ամեն քայլը, ոչ էլ աջակցում է նրա ստին:

Եբրայեցիներին 11.31 համարը հաստատում է նրա հավատը, որ նա իր ճակատագիրը կապեց լրտեսների հետ՝ այլասերված մշակույթին կառչելու փոխարեն: Հակոբոս 2․25 համարը գովաբանում է նրան երկու Իսրայելացի լրտեսներին հյուրընկալելու և նրանց անվտանգ ճանապարհով վերադառնալու ուղղություններ տալու համար: Քայքայված, փչացած մշակույթի և Ռախաբի սեփական մեղավոր ապրելակերպի կենտրոնում Աստված, Իր շնորհով, տեսավ հավատի կայծ, որի միջոցով կարող էր փրկել նրան: Աստված օգտագործեց Ռախաբի մեջ եղած բարին՝ ակնհայտ հավատն Իր հանդեպ և Իր ժողովրդին պատկանելու նրա ընտրությունը, սակայն Աստված երբեք չգովեց այն, ինչ նա անում էր, այլ գնահատեց Ռախաբին իր բացառիկ արիության, համարձակ հավատի, փրկության անոթ լինելու և Իսրայելի Աստծուն ընտրելու համար։

Տեսնելով, թե ինչ է կատարվում, Ռախաբը հայտարարում է․ «․․․ձեր Տեր Աստվածն Աստված է վերևում՝ երկնքում, և ներքևում՝ երկրի վրա» (Հեսու 2․11): Հատկանշական է լսել քանանացի կնոջը, որը խոստովանում է, որ Յահվեն միակ Աստվածն է, հատկապես այն տանիքի վրա, որտեղ, իր հեթանոսական կրոնի համաձայն, սովորաբար, աղոթքներ էին մատուցվում նրանց, որոնց նրանք համարում էին երկնային աստվածներ:

Ռախաբի արտահայտությունը նախկինում հանդիպում է միայն Աստծո՝ երկրպագություն ստանալու բացառիկ իրավունքի համատեքստում (Ելք 20․4, Բ Օրենք 4․39, Բ Օրենք 5․8)։ Նրա խոսքերը վկայում են կանխամտածված, գիտակցված ընտրության մասին՝ ընդունելու, որ իսրայելացիների Աստվածը միակ ճշմարիտ Աստվածն է: Նրա խոստովանությունը ցույց է տալիս, որ նա գիտակցում է սերտ կապն Աստծո գերիշխանության և այն դատաստանի միջև, որով Երիքովը դատապարտված է։

Նրա բարոյական ընտրությունն ընդունում է, որ Յահվեի դատաստանի լույսի ներքո կա միայն երկու հնարավորություն՝ շարունակել ապստամբել Նրա դեմ և ոչնչացվել կամ ընտրել հավատով հանձնվելը։ Ընտրելով իսրայելացիների Աստծուն՝ Ռախաբն օրինակ դարձավ այն ճակատագրի, թե ինչ կարող էր լինել Երիքովի բոլոր բնակիչների հետ, եթե նրանք ողորմության խնդրանքով դիմեին Իսրայելի Աստծուն։

```Ի՞նչ է սովորեցնում այս պատմությունն այն մասին, թե ինչպես պետք է Աստված ունենա մեր կատարյալ հավատարմությունը:```