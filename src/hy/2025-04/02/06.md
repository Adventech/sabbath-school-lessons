---
title:  Զարմանահրաշ շնորհ
date:  09/10/2025
---

```Կարդացե՛ք Հեսու 9.21–27 համարները: Հեսուի լուծումն ինչպե՞ս համատեղեց արդարությունն ու շնորհը:```

Նույնիսկ եթե Իսրայելի ժողովուրդը նպատակ ունենար գաբավոնացիների վրա հարձակվելու, նրան թույլ չէր տրվի հետապնդել նրանց՝ ժողովրդի իշխանների երդման պատճառով։ Իսրայելացի առաջնորդները գործել են այն սկզբունքի համաձայն, որ երդումը, քանի դեռ չի պարունակում սխալ արարք կամ հանցավոր մտադրություն (Դատավորներ 11․29–40), պարտադիր է, նույնիսկ եթե հանգեցնում է մարդու անձնական տառապանքի:

Հին Կտակարանում երդումից առաջ խոհեմ լինելը և երդումը պահելը դիտվում են որպես բարեպաշտների առաքինություն (Սաղմոս 15․4, Սաղմոս 24․4, Ժողովող 5․2, 6): Քանի որ երդումը տրվել էր Տիրոջ՝ Իսրայելի Աստծո անունով, առաջնորդները չկարողացան փոխել այն։

Իսրայելի կառավարիչների տված հանդիսավոր երդմամբ Իսրայելի ճակատագիրն անխզելիորեն կապվեց գաբավոնացիների ճակատագրի հետ: Իրականում, Աստծո տան համար որպես փայտահատ և ջրկիր ծառաներ (Հեսու 9․23) նշանակվելու շնորհիվ գաբավոնացիները դարձան Իսրայելի կրոնական համայնքի անբաժանելի մաս։ Ի հակադրություն Իսրայելի կառավարիչների վճռի, որը սահմանում էր ստրկություն «ամբողջ ժողովրդի» առաջ (Հեսու 9․21), Հեսուի պատասխանն անեծքն իրական օրհնության վերածեց գաբավոնացիների համար (համեմատե՛ք Բ Թագավորների 6․11-ի հետ):

Գաբավոնի հետագա պատմությունը վկայում է քաղաքին շնորհված կրոնական բարձր արտոնությունների, ինչպես նաև Աստծո ժողովրդի հանդեպ նրանց հավատարմության մասին։ Իսրայելի տված երդումը պահպանվեց սերունդների ընթացքում, այնպես որ, երբ իսրայելացիները վերադարձան բաբելոնյան գերությունից, գաբավոնացիները նրանց թվում էին, ովքեր օգնեցին վերականգնել Երուսաղեմը (Նեեմիա 7․25): Նրանց գործողությունները հավետ դրական հետևանքներ էին ունենալու, սակայն միայն Աստծո շնորհի շնորհիվ:

Ի՞նչ կարող էր պատահել, եթե գաբավոնացիները բացահայտեին իրենց ինքնությունը և ողորմություն խնդրեին, ինչպես Ռախաբն արեց։ Մենք չգիտենք, սակայն չենք կարող բացառել այն հավանականությունը, որ Աստծո կամքը փնտրելը կարող էր հանգեցնել նրան, որ գաբավոնացիները զերծ մնան կործանումից։ Աստծո մեծագույն նպատակը մեղավորներին պատժելը չէ, այլ որ նրանք ապաշխարեն և ողորմություն գտնեն (համեմատե՛ք Եզեկիել 18․23 և Եզեկիել 33․11 համարների հետ): Գաբավոնացիների խաբեությունը պետք է դիտվի որպես Աստծո ողորմությունը փնտրելու փորձ՝ դիմելով Նրա բարի և արդար բնությանը։ Քանանացիների՝ ապաշխարելուց հրաժարվելն ու Աստծո նպատակներին անհնազանդ լինելն էր, որ հանգեցրեց նրանց ոչնչացնելու որոշմանը (Ծննդոց 15․16): Աստված հարգեց գաբավոնացիների կողմից Իր գերակայության ճանաչումը, նրանց՝ խաղաղության, այլ ոչ թե ապստամբելու ցանկությունը, ինչպես նաև նրանց պատրաստակամությունը՝ հրաժարվելու կռապաշտությունից և երկրպագելու միակ ճշմարիտ Աստծուն: