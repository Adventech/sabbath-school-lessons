---
title:  Երկրորդ հնարավորություն
date:  05/10/2025
---

`Կարդացե՛ք Հեսու 2.1, Թվեր 13.1, 2, 25–28, 33 և Թվեր 14․1–12 համարները։ Ինչո՞ւ Հեսուն սկսեց Ավետյաց երկիրը նվաճելու առաքելությունը՝ լրտեսներ ուղարկելով:`

Այն վայրը, որտեղից ուղարկվում են երկու լրտեսները\` Սատիմը, եբրայերեն տեքստում կոչվում է «Շիթթիմ», և այն հիշեցնում է Իսրայելի պատմության երկու բացասական դրվագ։

Առաջինը մեկ այլ հետախուզական պատմություն է (տե՛ս Թվեր 13), որը պարունակում է նույն կարևոր տարրերը. լրտեսներ ուղարկելը, նրանց գաղտնի ներխուժումը թշնամու տարածք, վերադարձը, նրանց զեկույցն իրենց բացահայտումների վերաբերյալ և դրա հիման վրա գործելու որոշումը։

Սատիմում տեղի ունեցած մյուս դեպքը ներկայացնում է իսրայելացիների կողմից ուխտի ամենահանդուգն, կռապաշտական խախտումներից մեկը, երբ Բաղաամի դրդմամբ նրանք անառակություն գործեցին մովաբացի կանանց հետ և երկրպագեցին նրանց աստվածներին (Թվեր 25․1–3, Թվեր 31․16)։ Այս համատեքստում Շիթթիմ անունն անսովոր լարվածություն է ստեղծում ամբողջ պատմության ելքի առումով: Արդյոք դա չի լինի՞ հերթական ձախողումը Ավետյաց երկրի սահմանին։ Թե՞ դա կհանգեցնի երկար սպասված հին խոստման կատարմանը։

`Կարդացե՛ք Հովհաննես 18.16–18, 25–27 և Հովհաննես 21.15–19 համարները: Ի՞նչ զուգահեռներ եք գտնում Իսրայելին՝ որպես ազգ և Պետրոսին՝ որպես անձ, տրված երկրորդ հնարավորությունների միջև:`

Աստված երկրորդ (և ավելի՛) հնարավորությունների Աստված է: Աստվածաշունչը երկրորդ հնարավորությունը (և ավելի՛ն) անվանում է «շնորհ»։ Շնորհը պարզապես ստանալն է այն, ինչին մենք արժանի չենք: Աստվածաշնչյան ուսմունքը լի է շնորհի գաղափարով (համեմատե՛ք Հռոմեացիներին 5․2, Եփեսացիներին 2․8, Հռոմեացիներին 11․6 համարները)։ Աստված գթասրտորեն բոլորին առաջարկում է նոր սկզբի հնարավորություն (Տիտոս 2.11–14): Պետրոսն ինքը ճաշակեց այդ շնորհը և եկեղեցուն հորդորեց աճել շնորհով (Բ Պետրոս 3․18): Բարի լուրը սրանով չի սահմանափակվում. մի՞թե մենք շատ ավելին չենք ստանում, քան երկրորդ հնարավորությունը: (Որտե՞ղ կլինեինք մենք առանց դրա):

`Խորհե՛ք իսրայելացիների փորձառության մասին, երբ նրանց Քանան մտնելու երկրորդ հնարավորություն տրվեց, և այն շնորհի մասին, որը տրվեց Պետրոսին այն բանից հետո, երբ ուրացավ Տիրոջը: Ի՞նչ պետք է սովորեցնեն այս իրադարձություններն այն մասին, թե ինչպես պետք է շնորհի արժանացնենք նրանց, ովքեր դրա կարիքն ունեն:`