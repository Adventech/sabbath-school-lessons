---
title:  Նոր հավատարմություն
date:  07/10/2025
---

`Կարդացե՛ք Հեսու 2.12–21 և Ելք 12.13, 22, 23 համարները: Ինչպե՞ս են Ելքում գրված տեքստերն օգնում հասկանալու լրտեսների և Ռախաբի միջև ձեռք բերված համաձայնությունը:`

Ռախաբի գործարքը շատ պարզ է՝ կյանք կյանքի և բարություն՝ բարության դիմաց։ Եբրայերեն քեսեդ՝ «սիրառատ բարություն» թարգմանվող բառն (Հեսու 2․12) ունի իմաստային հարստություն, որը դժվար է մեկ բառով արտահայտել այլ լեզուներով։ Այն հիմնականում վերաբերում է ուխտի հավատարմությանը, բայց նաև կրում է հավատարմության, ողորմության, բարեգործության և բարության հասկացությունները:

Ռախաբի խոսքերը հիշեցնում են նաև Բ Օրենք 7․12 համարը, որտեղ Եհովան Ինքը երդվեց պահպանել Իր քեսեդը (ողորմություն) Իսրայելի հանդեպ։ «Եվ եթե լսես այս բոլոր հրամանները, դրանք պահես ու կատարես, քո Տեր Աստվածն էլ կպահի քեզ համար քո հայրերին երդումով արած Իր ուխտն ու ողորմածությունը» (Բ Օրենք 7.12):

Հետաքրքիր է, որ նույն գլխում (Բ Օրենք 7) սահմանվում է արգելանքը (քերեմ) քանանացիների վրա։ Ահա Ռախաբը՝ մի քանանացի, որ դատապարտված էր, սակայն իր զարգացող հավատի շնորհիվ հավակնում է իսրայելացիներին տրված խոստումներին։ Արդյունքում նա փրկվում է։

Առաջին պատկերը, որն անխուսափելիորեն գալիս է մտքում՝ կապված Ռախաբի և լրտեսների զրույցի հետ, Զատիկն է Ելք գրքում։ Այնտեղ, որպեսզի իսրայելացիները պաշտպանված լինեն, պետք է մնային իրենց տներում և զոհաբերության գառան արյունով ներկեին իրենց տների դռների դրանդիներն ու վերևի սեմերը։ «Արյունը թող ձեզ համար նշան լինի տների վրա, ուր որ լինելու եք, և տեսնելով արյունը՝ պիտի անցնեմ ձեր վրայով, և հարվածը չպիտի իջնի ձեզ վրա՝ կորստյան մատնելու համար ձեզ, երբ հարվածեմ Եգիպտոսի երկիրը» (Ելք 12․13, տե՛ս նաև Ելք 12․22, 23)։

«Ժողովուրդը հնազանդությամբ պիտի վկայեր իր հավատը: Այսպես էլ բոլոր նրանք, ովքեր հույս ունեն փրկվել Քրիստոսի արյան արժանիքներով, պետք է գիտակցեն, որ իրենք էլ ինչ-որ բան ունեն անելու իրենց փրկությունն ապահովելու համար: Թեև միայն Քրիստոսը կարող է փրկել մեզ անօրենության պատժից, մենք պետք է մեղքից դառնանք դեպի հնազանդությունը: Մարդը փրկվում է հավատով, ոչ թե գործերով, սակայն նրա հավատը պետք է դրսևորվի իր գործերով» (Է․ Ուայթ, Նահապետներ և մարգարեներ, էջ 279):

Այդ դեպքում արյունը նշան էր, որը նրանց փրկեց Աստծո կործանող հրեշտակից: Ինչպես Աստված խնայեց Իսրայելացիների կյանքը Եգիպտոսի վերջին պատուհասի ժամանակ, այնպես էլ իսրայելացիները պետք է փրկեին Ռախաբին և նրա ընտանիքը, երբ կործանումը հասներ Երիքով:

Ի՞նչ հզոր ավետարանային ուղերձ կարող ենք գտնել այս երկու պատմություններում: Ի՞նչ ավետարանային դասեր կարող ենք քաղել դրանցից: