---
title:  Հետագա ուսումնասիրության համար
date:  10/10/2025
---

Կարդացե՛ք Էլեն Ուայթի «Նահապետներ և մարգարեներ» գրքի «Անցում Հորդանանով» գլուխը, էջ 482, 483։

Ռախաբի և լրտեսների այս պատմությունից հետո Հին Կտակարանի մնացած մասը լռում է նրա մասին, մինչև որ նա կրկին հայտնվում է Հիսուսի ծագումնաբանության մեջ: Ասվում է, որ նա դարձել է Սաղմոնի կինը՝ Հուդայի ցեղից, որ Բոոսի նախածնողն ու նույն ծագումնաբանության մեջ հիշատակված մեկ այլ նշանավոր կնոջ՝ Հռութի սկեսուրն է (Մատթեոս 1․5, համեմատե՛ք Հռութ 4․13, 21-ի հետ)։ Աստծո հանդեպ իր հավատի շնորհիվ Երիքովի պոռնիկը, որ դատապարտված էր լիակատար ոչնչացման, դառնում է Դավթի թագավորական տոհմի կարևոր օղակ և Մեսիայի նախածնող: Սա այն է, ինչ Աստված կարող է իրականացնել հավատի միջոցով, նույնիսկ եթե այն լինի միայն մանանեխի հատիկի չափ (Մատթեոս 17․20, Ղուկաս 17․6):

«Նրա [Ռախաբի] դարձի գալը Աստծո շնորհի դրսևորման բացառիկ դեպք չէր կռապաշտների նկատմամբ, ովքեր ընդունում էին Նրա աստվածային հեղինակությունը։ Երկրի կենտրոնական մասում բնակվող մի ստվար ժողովուրդ՝ գաբավոնացիները, հրաժարվեցին հեթանոսությունից և միացան Իսրայելին՝ նրա հետ կիսելով ուխտի օրհնությունները։

Աստված ազգային, ռասայական կամ դասակարգային տարբերություն չի ընդունում։ Նա համայն մարդկության Ստեղծողն է։ Արարչագործությամբ բոլոր մարդիկ մեկ ընտանիք են կազմում, բոլորը մի են նաև փրկագնման միջոցով։ Քրիստոսը եկավ, որպեսզի քանդի բոլոր բաժանող պատերը, լայն բացի տաճարի սրահները՝ ապահովելով բոլորի ազատ մուտքն Աստծո մոտ։ Նրա սերն այնքան լայն է, այնքան խորն ու լիառատ, որ թափանցում է ամենուր։ Այն ազատագրում է սատանայի ազդեցությունից նրանց, ովքեր մոլորված են եղել նրա խաբեությամբ, և հասցնում է նրանց խոստումի ծիածանով պարուրված Աստծո գահի առաջ։ Քրիստոսում ո՛չ հրեա կա, ո՛չ հույն, ո՛չ ստրուկ և ո՛չ ազատ» (Է․ Ուայթ, Մարգարեներ և թագավորներ, էջ 369, 370):

**Հարցեր քննարկման համար**

```1. Քննարկե՛ք «երկրորդ հնարավորությունների» (և ավելին) հարցը և ինչպես պետք է այդ հնարավորությունները տանք ուրիշներին: Միևնույն ժամանակ, ինչպե՞ս կարող ենք զգույշ լինել, որպեսզի չչարաշահենք այս հասկացությունը։ Մտածեք, օրինակ, բռնարար հարաբերությունների մեջ գտնվող մի կնոջ մասին, որին խորհուրդ են տալիս վերադառնալ («շնորհ»), միայն թե որոշ դեպքերում բռնությունը շարունակվում է: Ինչպե՞ս գտնել ճիշտ հավասարակշռություն:```

```2. Դիտարկե՛ք Ռախաբին որպես հավատի ձևաչափ: Ինչպե՞ս կարող ենք գնահատել մարդկանց բաց լինելը Աստծո հանդեպ, նույնիսկ եթե նրանց ապրելակերպը հեռու է աստվածաշնչյան իդեալից: Ինչպե՞ս կարելի է գնահատել նրանց հավատը՝ չընդունելով նրանց որոշ սովորույթներ։```

```3. Հեսուն կարողացավ գործնականում համատեղել արդարությունն ու շնորհը, որպեսզի լուծում տա գաբավոնացիների խաբեության և Տիրոջ հետ չխորհրդակցելու հետևանքով առաջացած դժվար իրավիճակին: Մտածեք ձեր կյանքի մի իրավիճակի մասին, որը պահանջում է և՛ արդարություն, և՛ շնորհ: Որո՞նք են դրանք միավորելու գործնական ուղիները:```