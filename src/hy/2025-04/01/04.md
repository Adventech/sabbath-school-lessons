---
title:  Խոստումների ժառանգները
date:  30/09/2025
---

Հեսու 1.2, 3 համարներում Տերը Հեսուին ասում է, որ նրանց է տալիս երկիրը: Նա նաև ասում է, որ արդեն տվել է այն։ Ի՞նչ է դա նշանակում։

Երկիրը պարգև էր Տիրոջ կողմից, Ով դրա իրական Սեփականատերն էր: Հեսու 1․2, 3 համարներում օգտագործվում է «տալ» բայի երկու տարբեր ձևեր, որոնք արտացոլում են երկիրը ժառանգելու երկու կարևոր կողմեր։ Առաջին ձևն արտահայտում է երկիրը տալու գործընթացը։ Իսրայելի կողմից գրավվեցին միայն անդրհորդանանյան տարածքները։ Խոստացված երկրի մեծ մասը դեռևս պետք էր գրավել։

Հեսու 1․3-ում բայը գործածվում է կատարյալ ձևով՝ տպավորություն թողնելով, որ երկիրն արդեն իսկ տրվել է նրանց։ Երբ Աստված է նման գործողությունների սուբյեկտը, ձևը կոչվում է «Մարգարեական պերֆեկտ»(օգտագործվում է մարգարեության մեջ՝ ցույց տալու, որ Աստծո խոստումը ապագայում անպայման կատարվելու է)։ Եվ դա այն պատճառով, որ այն, ինչ Նա խոստանում է Իր Խոսքում, հավաստի փաստ է, որին կարելի է վստահել որպես ներկա իրականություն:

3-րդ համարում՝ «դուք» և «ձեր» դերանունները կիրառված են հոգնակի թվով, ուստի, խոստումը տրված է ոչ միայն Հեսուին, այլև Իսրայելի ողջ ժողովրդին: Մովսեսին տրված խոստման մասին հիշատակումը ցույց է տալիս Աստծո գործի շարունակականությունը։

Բացի այդ, kol (քոլ)՝ «բոլոր», «ամբողջ» բառը բազմիցս կրկնվում է առաջին գլխում: Այս բառի համատարած կիրառությունն արտահայտում է ամբողջականություն և կատարելություն, որոնք վճռորոշ են Հեսուի առջև դրված նպատակին հասնելու համար: Պետք է կատարյալ միաբանություն և համաձայնություն լինի Աստծո, Հեսուի և Իսրայելի ժողովրդի միջև՝ Ավետյաց երկրի գալիք նվաճման մեջ հաջողություն ապահովելու համար:

`Կարդացե՛ք Հեսու 1.4–6 և Եբրայեցիներին 6.17, 18 համարները: Այդ պահին խոստումը հենց Խոստացված երկիրն էր: Աստված, սակայն, այն անվանում է ժառանգություն։ Ի՞նչ է նշանակում լինել Աստծո խոստումների ժառանգները:`

Աստծո խոստումների մեջ ոչ մի կախարդական բան չկա: Նրանք զորություն չունեն իրենց մեջ՝ ինքնին իրենց սեփական կատարումն ապահովելու համար: Դրանց իրականանալու երաշխիքն Աստծո ներկայությունն է, Ով ասում է. «Ես ձեզ հետ եմ»։ Տիրոջ ներկայությունն իսկապես վճռորոշ էր Իսրայելի գոյատևման համար: Առանց դրա նրանք պարզապես բազմաթիվ ազգերից մեկը կլինեին, առանց հատուկ կոչման, ինքնության կամ առաքելության (Ելք 33.12–16): Տիրոջ ներկայությունն այն ամենն էր, ինչ Հեսուին անհրաժեշտ էր հաջողության հասնելու համար:

Ոչինչ չի փոխվել այսօր, այդ պատճառով մենք ունենք Հիսուսի խոստումը Մատթեոս 28.20 համարում: