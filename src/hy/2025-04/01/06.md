---
title:  Խելամիտ և Հաջողակ
date:  02/10/2025
---

`Կարդացե՛ք Հեսու 1.7–9 համարները Ծննդոց 24.40, Եսայի 53.10 և Սաղմոս 1.1-3 համարների հետ միասին: Այս տեքստերի հիման վրա ի՞նչ է նշանակում հաջողություն ունենալ։`

Եբրայերեն tsalakh (ցալախ)՝ «հաջողություն» բառը (Հեսու 1․8) ենթադրում է պլանավորված գործի գոհացուցիչ իրականացում կամ բարենպաստ հանգամանքների վիճակ։

Sakal (սաքալ)՝ «իմաստուն լինել» բառը կարող է թարգմանվել որպես «բարգավաճել» կամ «հաջողակ լինել»։ Բայց դա կարող է նաև նշանակել «խոհեմ լինել» կամ «խելամտորեն գործել»։ Այն հաճախ հանդիպում է Հոբի, Առակների և Սաղմոսների գրքերում, որտեղ հաջողության գաղափարը սերտորեն կապված է Աստծուց վախենալու և Նրա Խոսքին հնազանդվելով իմաստուն գործելու հետ:

Ըստ այս պատկերացման\` հաջողությունը պարտադիր չէ, որ սահմանվի որպես նյութական բարգավաճում, թեև չի բացառում այն: Հաջողությունը պետք է դիտվի որպես հոգևոր արժեքների ու սկզբունքների հետ ներդաշնակ վիճակ, որոնք դրված են Աստծո ստեղծած աշխարհի հիմքում և արտահայտված Նրա օրենքում:

Վստահությունն Աստծո խոստումներին, մասնավորապես միայն հավատով փրկության խոստմանը, և Նրա օրենքին հնազանդվելն իրապես չեն հակադրվում միմյանց: Նրանք ներկայացնում են նույն մետաղադրամի երկու կողմերը:

`Կարդացե՛ք Հռոմեացիներին 3.31 համարը։ Ի՞նչ է ասում այս տեքստն օրենքի և հավատի կապի մասին:`

Հիսուսի քավիչ ու զոհաբերական մահվան հանդեպ հավատը հակադրել Աստծո օրենքին հնազանդվելուն՝ նշանակում է կեղծ ու վտանգավոր երկփեղկում ստեղծել: Օրենքն ու շնորհն անբաժան են և մշտապես ներդաշնակ են գործում: Միայն օրենքի դերի մակերեսային ըմբռնումը կարող է հանգեցնել «օրենքն» ու «շնորհը» որպես հակադրություն ընկալելուն։

Հին Կտակարանի գրողները բարձր էին գնահատում օրենքը և այն համարում էին հաճույքի և ուրախության աղբյուր (Սաղմոս 1․2, Սաղմոս 119․70, 77, 174): Ճիշտ ընկալման ու կիրառման դեպքում օրենքը կհանգեցնի սեփական մեղավորության (Հռոմեացիներին 7․7) և Քրիստոսի արդարության կարիքի ավելի խոր ըմբռնմանը (Գաղատացիներին 3․24):

`Որքան էլ Աստծո շնորհով ձգտեք պահել Նրա օրենքը, ինչպե՞ս է ձեր սեփական փորձը ցույց տվել Քրիստոսի ծածկող արդարության անհրաժեշտությունը։`