---
title:  Նոր Մովսես
date:  28/09/2025
---

`Կարդացե՛ք Բ Օրենք 18.15–22 և Հեսու 1.1–9 համարները: Ինչո՞ւ է կարևոր, որ Հեսուի գիրքը սկսվում է Մովսեսի մահից հետո տեղի ունենալիք խոստման արձագանքով:`

Թեև Մովսեսը մահացել էր, և Աստծո կողմից նշանակվել էր նոր առաջնորդ՝ Հեսուն, նրանց միջև զուգահեռներ կան։ Երկու մարդկանց էլ Աստված ասել էր, որ նրանք ժողովրդին պետք է առաջնորդեն իրենց հայրերին Խոստացված երկիրը: Տերը Հեսուին ասաց. «Այն բոլոր տեղերը, ուր կկոխեն ձեր ոտքի թաթերը, ձեզ պիտի տամ, ինչպես որ ասել եմ Մովսեսին» (Հեսու 1․3): Հեսուն ավարտելու էր այն աշխատանքը, որն ի սկզբանե տրվել էր Մովսեսին։ Նա իսկապես նոր Մովսեսն էր:

`Կարդացե՛ք Ելք 33․11, Թվեր 14․6, 30, 38, Թվեր 27․18, Թվեր 32․12, Բ Օրենք 1․38, Բ Օրենք 31․23 և Բ Օրենք 34․9 համարները։ Ի՞նչ են ասում այս տեքստերը Հեսուի մասին։`

Այս փուլում խոստումը, որ Աստված վեր կբարձրացնի Մովսեսի նման մարգարե (Բ Օրենք 18․15), դեռևս միայն հնարավորություն է, քան իրականացված իրողություն: Հեսու գրքի բացման խոսքերն ընթերցողին հիշեցնում են այս խոստման մասին և, միևնույն ժամանակ, հույս տալիս դրա իրագործման վերաբերյալ։

Թեև Մովսեսը մահացած է, սակայն գերիշխում է առաջին գլխում։ Նրա անունը հիշատակվում է տասն անգամ, Հեսուինը՝ ընդամենը չորս։ Մովսեսն անվանվում է «Տիրոջ ծառա», մինչդեռ Հեսուն՝ «Մովսեսի սպասավոր» (Հեսու 1․1): Հեսուից ամբողջ կյանքի ընթացքում շարունակական հավատարիմ ծառայություն և հնազանդություն էր պահանջվելու, որպեսզի ստանա «Տիրոջ ծառա» կոչումը (Հեսու 24․29):

Նույնիսկ եթե Հեսու գրքի առաջին գլուխը ներկայացնում է Իսրայելի երկու մեծ առաջնորդների միջև անցումը, ամենակարևոր կերպարը հենց Տերն է, Ում խոսքով բացվում է գիրքը և Ում առաջնորդությունը գերակշռում է դրանում: Բոլորովին ակնհայտ է, թե Ով է Իսրայելի իրական Առաջնորդը։

`Դարերի ընթացքում Աստված կանչել է տղամարդկանց ու կանանց\` առաջնորդելու Իր ժողովրդին: Ինչո՞ւ է կարևոր հիշել, թե Ով է եկեղեցու իրական, անտեսանելի Առաջնորդը:`