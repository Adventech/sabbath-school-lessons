---
title:  «Զորացի՛ր»
date:  01/10/2025
---

`Կարդացե՛ք Հեսու 1.7–9 համարները: Ինչո՞ւ Տերը կարիք ուներ երկու անգամ շեշտելու, որ Հեսուն պետք է ուժեղ ու քաջ լինի:`

Հեսուի առջև դրված առաջադրանքը, թվում է, ներառում էր բազմաթիվ ճնշող մարտահրավերներ: Քանանացիների քաղաքների պարիսպներն անառիկ էին թվում, իսկ երկրի բնակչությունը վարժված էր մարտերի համար։ Ի հակադրություն, իսրայելացիները՝ հասարակ քոչվորները, չունեին նույնիսկ ամենահասարակ մարտական մեքենաները, որոնցով կարելի լիներ գրավել ամրացված պարիսպները։ Պատմությունն ասում է, որ նույնիսկ Եգիպտոսը՝ այն ժամանակների գերտերությունը, չկարողացավ հաստատուն դիրք ձեռք բերել Քանանում։

Այնուամենայնիվ, ուժեղ ու քաջ լինելու կոչն այստեղ կապված չէ միայն մարտական  բարոյահոգեբանական պատրաստության կամ պատերազմի ռազմավարության հետ: Քաջություն և ուժ է անհրաժեշտ Թորային (Օրենքի գիրք) և դրա հատուկ պահանջներին հավատարիմ մնալու համար, որոնք սահմանում էին Իսրայելի ուխտը Եհովայի հետ:

`Կարդացե՛ք Եփեսացիներին 6.10–18 համարները: Թեև այսօր մեզանից չի պահանջվում մասնակցել ռազմական մարտերի, ինչպե՞ս կարող ենք կիրառել Հեսուին տրված քաջալերանքի խոսքերը մեր ամենօրյա հոգևոր պայքարում։`

Այսօր Քրիստոսի կողմից իրենց վստահված առաքելությունը կատարելիս քրիստոնյաները բախվում են Հեսուի մարտահրավերներին. այսինքն՝ նրանցից պահանջվում է պատերազմել իրենց իսկ մեղավոր հակումների դեմ, այս աշխարհի խավար աշխարհակալների հետ, այն չար հոգիների հետ որ երկնավորների մեջ են»։ Ինչպես Հեսուն, նրանք նույնպես ունեն Քրիստոսի ներկայության հավաստի խոստումը. «Ես ձեզ հետ եմ ամեն օր մինչև աշխարհի վերջը» (Մատթեոս 28․20): Քանի որ Տիրոջ աջակցող ներկայությունը բավական էր Հեսուի վախերը հեռացնելու համար, այնպես էլ այն պետք է բավարար լինի այսօրվա մեր կասկածներն ու անհանգստությունները վանելու համար:

Մեզ համար մարտահրավեր է բավական լավ ճանաչել Տիրոջը, որպեսզի վստահենք Նրան և մեզ տված Նրա խոստումներին: Եվ դա է պատճառը, որ ամեն ինչից առավել մեզ անհրաժեշտ է անձնական հարաբերություն Նրա հետ:

`Այսօր մեզ համար կարևորագույն հարցը չի տարբերվում Հեսուի առջև ծառացած հարցից։ Ինչպե՞ս կարող ենք հավատարիմ մնալ Աստծո Խոսքին, եթե նույնիսկ դա հասարակության կողմից անընդունելի է կամ անհարմար:`