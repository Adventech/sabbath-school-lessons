---
title:  Ճակատագրական ընտրություններ
date:  04/11/2025
---

```Կարդացե՛ք Հեսու 7.19–21 համարները: Ի՞նչ է հորդորում Հեսուն  Աքարին։ Ո՞րն է նման խնդրանքի նշանակությունը։ Ինչպե՞ս ենք հասկանում Աքարի խոստովանությունը։```

Հեսուն Աքարին հորդորում է երկու բան անել․ առաջինը՝ փառք տալ Աստծուն և պատվել Նրան, երկրորդը՝ խոստովանել, թե ինչ է արել, առանց թաքցնելու։ Ենթադրվում էր, որ Աքարը փառք էր տալու Աստծուն՝ ընդունելով իր արածը: Այստեղ օգտագործված todah - թոդահ եզրույթը կարող է վերաբերել գոհաբանությանը (Սաղմոս 26․7, Եսայի 51․3, Երեմիա 17․26), սակայն նաև մեղքի խոստովանությանը (Եզրաս 10․11):

Ցավոք, աստվածաշնչյան տեքստը ոչ մի ցուցում չի տալիս, որ Աքարն իրական ապաշխարության որևէ նշան ցույց տվեց: Նա հույս ուներ, որ մինչև վերջ թաքնված կմնա։ Նրա ըմբոստ վերաբերմունքը որակում էր նրան որպես ամբարտավան հանցագործ, որի համար, Մովսեսի օրենքի համաձայն, քավություն չկար (համեմատե՛ք Թվեր 15.27–31 համարների հետ):

Աքարի խոսքերը Հեսու 7.21 համարում հիշեցնում են Ադամի ու Եվայի անկումը: Եվան տեսավ (ra’ah-ռաահ), որ ծառը ցանկալի է (khamad - խամադ) նայելու համար և, ի վերջո, առավ (laqakh - լաքախ) դրա պտղից (Ծննդոց 3․6) ու կերավ: Իր խոստովանության մեջ Աքարը նշում է, որ ավարի մեջ տեսել է (ra’ah) մի գեղեցիկ Սենեարի վերարկու, երկու հարյուր սիկղ արծաթ և մի ձուլակտոր ոսկի, այնուհետև ցանկացել է (khamad) վերցրել (laqakh) դրանք: Ինչպես Ադամի ու Եվայի դեպքում, Աքարի ընտրությունը բացահայտում է, որ ագահության մեղքն անհավատության մեղք է: Այն կասկածի տեղիք է տալիս, թե Աստված լավագույնը չի ցանկանում Իր արարածների համար և նրանցից որոշ բացառիկ հաճույքներ է թաքցնում, որոնք միայն աստվածության տիրույթին են հասանելի:

Բացի մարդկային սկզբնական անկման ակնարկից, տեքստն ընդգծում է Ռախաբի (համեմատե՛ք Հեսու 2․1–13 համարների հետ) և Աքարի վերաբերմունքի կտրուկ հակադրությունը։ Մեկը լրտեսներին տարավ տանիք և թաքցրեց զինվորներից, մյուսը վերցրեց արգելված իրերը և թաքցրեց Հեսուից: Մեկը բարություն դրսևորեց իսրայելացի լրտեսների հանդեպ և օգնեց նրանց հաղթանակ տանելու, մյուսն իր ագահությամբ նեղություն բերեց Իսրայելին և պարտություն կրեց։ Մեկն ուխտ կապեց իսրայելացիների հետ, մյուսը դրժեց Եհովայի հետ ունեցած ուխտը։ Ռախաբը փրկեց իրեն և իր ընտանիքը, և նրանք դարձան հարգված քաղաքացիներ Իսրայելում, Աքարը մահվան դատապարտեց իրեն և իր ընտանիքին և դարձավ անարգության օրինակ։

```Խորհե՛ք ագահության մեղքի մասին: Ինչպե՞ս կարող ենք խուսափել դրան տրվելուց, անկախ նրանից, թե որքան ունենք կամ չունենք (համեմատե՛ք Ղուկաս 12․15 համարի հետ)։```