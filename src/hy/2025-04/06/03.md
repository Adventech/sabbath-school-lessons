---
title:  Աքարի մեղքը
date:  03/11/2025
---

`Կարդացե՛ք Հեսու 7.16–19 համարները: Ի՞նչ է ասում այս ամբողջ ընթացակարգը և՛ Աստծո, և՛ Աքարի մասին:`

Մեղսագործի ինքնությունը բացահայտելու փոխարեն Աստված սահմանում է ընթացակարգ, որը բացահայտում է և՛ Նրա արդարությունը, և՛ շնորհը: Իսրայելի պարտության պատճառը բացատրելուց և ժողովրդին սրբագործման կոչ հղելուց հետո (Հեսու 7․13) Նա ժամանակ է տալիս ընթացակարգի հայտարարության և դրա կիրառման միջև, ինչն Աքարին ժամանակ է տալիս խորհելու, ապաշխարելու և մեղքը խոստովանելու։ Նմանապես, նրա ընտանիքը (եթե նրանք գիտեն, թե ինչ է տեղի ունեցել) հնարավորություն ունի որոշելու\` արդյոք ցանկանո՞ւմ է մասնակցել թաքցնելու գործընթացին, թե հրաժարվել մեղսակից լինելուց, ինչպես Կորխի որդիները, որ խուսափեցին կործանումից՝ հրաժարվելով իրենց հոր կողմը կանգնել (համեմատե՛ք Թվեր 16․23–33, Թվեր 26․11 համարների հետ):

Այս ծանր իրավիճակի լուծումը հակառակ ուղղությամբ է ընթանում, ինչպես այն ի սկզբանե ծագեց ու պատուհասեց Իսրայելին. հավաքական մեղքն աստիճանաբար նեղացվում և ամբողջ Իսրայելից տեղափոխվելով՝ կենտրոնանում է մեկ ցեղի, ցեղից՝ ընտանիքի, ընտանիքից՝ տան, տնից՝ անհատ մարդկանց վրա: Մեղսագործին բացահայտելուց բացի, նախաքննության ընթացքում նաև պարզվեց, թե ովքեր են անմեղ։ Սա մանրամասն իրավական ընթացակարգի նույնքան կարևոր կողմ էր, որտեղ Աստված Ինքը հանդես է գալիս որպես Աքարի գաղտնի արարքների վկա:

Ընթերցողը գրեթե կատարյալ լարվածություն է ապրում, երբ Աստված կանգ է առնում Աքարի վրա։ Ո՞վ չէր կարող զարմանալ մարդու համառությունից՝ հույս ունենալով, որ նա կարող է աննկատ մնալ: Ոչինչ չի կարելի թաքցնել Տիրոջ ամենատես աչքից (Սաղմոս 139.1–16, Բ Մնացորդաց 16․9), Ով գիտի, թե ինչ է թաքնված մարդու սրտում (Ա Թագավորների 16․7, Երեմիա 17․10, Առակներ 5․21)։ Կարևոր է նկատել, թե ինչպես է Հեսուն դիմում Աքարին. «Որդյա՛կ իմ»։ Այս արտահայտությունը ցույց է տալիս ոչ միայն Հեսուի տարիքը և առաջնորդի դերը, այլև բացահայտում է այն հոգին, որով այս մեծ պատերազմողն արդարություն է փնտրում: Նրա սիրտը կարեկցանքով էր լի Աքարի հանդեպ, թեև նա կանչված էր դատաստան իրականացնելու մեղսագործի նկատմամբ։ Իր վերաբերմունքով Հեսուն կրկին նախանշում է Նրա զգայունությունը, բարությունը և սերը, Ով «երբեք կոպիտ չէր լինում, երբեք ավելորդ սուր խոսք չէր ասում ու երբեք անտեղի ցավ չէր պատճառում զգայուն հոգուն: ․․․Նա [Հիսուսը] համարձակ հանդիմանում էր կեղծավորությունը, անհավատությունն ու անօրենությունը, բայց խստորեն կշտամբելիս՝ Նրա աչքերում արցունքներ էին երևում» (Է․ Ուայթ, Դարերի փափագը, էջ 353)։

`Ինչպե՞ս է այն գիտակցումը, որ Աստված գիտի ձեր բոլոր գործողությունները, նույնիսկ ձեր թաքնված գործերը, ազդում ձեր կյանքի վրա: Ինչպե՞ս պետք է դա ազդի ձեր ապրելակերպի վրա:`