---
title:  Հույսի դուռը
date:  05/11/2025
---

```Կարդացե՛ք Հեսու 8.1–29 համարները: Ի՞նչ է ասում այս պատմությունն այն մասին, թե ինչպես կարող է Աստված մեր վատթարագույն ձախողումները վերածել հնարավորությունների:```

Յահվեի ռազմավարությունն Իսրայելի սկզբնական պարտությունը վերածում է մարտավարական առավելության՝ այդպիսով Աքովրի (եբրայերեն՝ «փորձանք») ձորը վերածելով հույսի դռան (համեմատե՛ք Հեսու 2․15 համարի հետ)։ Իսրայելացիների հանդեպ իրենց առաջին հաղթանակից չափազանց մեծ ինքնավստահություն ձեռք բերելով՝ Գայիի բնակիչները կրկնում են իրենց ռազմավարությունը՝ հարձակվելով իսրայելացիների վրա, որոնք ձևացնում են նահանջ ու պարտություն: Երբ Գայիի բնակիչները խաբվելով դուրս են գալիս ամրոցից, երեսուն հազար իսրայելացիներ, որոնք տեղակայված էին քաղաքից ոչ շատ հեռու(Հեսու 8․4), գրավում են դատարկված քաղաքը՝ այն կրակի մատնելով։ Հեսու 8․7 համարը պարզ ասում է, որ ոչ թե ռազմավարությունն է հաղթանակ բերում, այլ Տերն Ինքը հաղթանակ կշնորհի և Գայի քաղաքը կհանձնի իսրայելացիներին: Նույնիսկ այն գլխում, որտեղ նկարագրության մեջ առավել գերիշխում են ռազմական ասպեկտները, քան գրքի ցանկացած այլ գլխում, տեքստն ընդգծում է հիմնական ճշմարտությունը, որ հաղթանակը Յահվեի պարգևն է:

Մարտի վճռական պահը տեղի է ունենում, երբ Գայիի մարդիկ հեռանում են քաղաքից և սկսում են հետապնդել իսրայելացիներին։ Սա երկրորդ անգամն է, որ Աստված խոսում է ամբողջ գլխում` Հեսու 8․2 համարում ռազմավարությունը տալուց հետո, ինչը ցույց է տալիս, որ Նա վերահսկում է մարտը: Մինչ այս պահը մենք չգիտենք մարտի ելքը։ Այս պահից պարզ է դառնում, որ հաղթանակն իսրայելական բանակինն է։

Հեսուի ձեռքի զենքը մանգաղ-սուրն էր, այլ ոչ թե թուրը կամ նիզակը։ Հեսուի օրերում այն կարող էր չօգտագործվել որպես իրական զենք, սակայն համարվում էր ինքնիշխանության խորհրդանիշ։ Բացի հարձակման ազդանշան տալուց, այն արտահայտում է Աստծո գերիշխանությունը Գայիի պարտության մեջ։ Մանգաղ-սուրը մինչև լիակատար հաղթանակը ձգված պահելով` Հեսուն լիովին ստանձնել էր ղեկավար դերը, որը Մովսեսը կատարում էր Կարմիր ծովն անցնելու ժամանակ (Ելք 14․16) և ամաղեկացիների դեմ պատերազմում (Ելք 17․11–13), որտեղ Հեսուն անձամբ ղեկավարեց մարտը:

Այս անգամ չկա Աստծո տեսանելի, հրաշագործ միջամտությունը, սակայն Գայիի նկատմամբ հաղթանակը ոչ պակաս աստվածային աջակցություն է ստանում, քան առաջին սերնդի` եգիպտացիների նկատմամբ կամ Երիքովի նկատմամբ վերջերս տարած հաղթանակները: Հաջողության բանալին Հեսուի հավատն է Տիրոջ խոսքի հանդեպ և նրա անսասան հնազանդությունը: Այս պատմության մեջ ի հայտ եկող սկզբունքը այսօր էլ գործում է Աստծո ժողովրդի համար, որտեղ էլ նրանք ապրեն և ինչ դժվարություններ էլ որ կրեն։