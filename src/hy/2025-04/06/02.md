---
title:  Ուխտի խախտում
date:  02/11/2025
---

`Կարդացե՛ք Հեսու 7-րդ գլուխը: Որո՞նք էին Գայիի բնակիչների կողմից Իսրայելի պարտության երկու հիմնական պատճառները:`

Հետաքրքիր է, որ ընթերցողն ի սկզբանե գիտի Եհովայի բարկության պատճառը, ինչպես նաև մեղսագործի անունը։ Այսպիսով, Աքարի օրինազանցությունը բացահայտելու պատմության լարվածությունը պայմանավորված է ընթերցողի տեսանկյան և Հեսուի ու իսրայելացիների տեսանկյան տարբերությամբ։ Ինչպես Հին Կտակարանի շատ այլ գլուխներ, Հեսու 7-րդ գլուխը նույնպես ունի խիաստիկ կառուցվածք: Նրա ներսում գտնվող կենտրոնական, գագաթնակետային հատվածը պատասխանում է այն հարցին, թե ինչու իսրայելացիներն առաջին իսկ փորձից չկարողացան գրավել Գային։

Գայիի բնակիչների կողմից Իսրայելի պարտության երկու հիմնական պատճառ կար՝ Աքարի մեղքը և իսրայելացիների չափից ավելի վստահությունը սեփական ուժերի հանդեպ։ Վերջիններս հանգեցրին այն բանին, որ նրանք անտեսեցին Տիրոջ կամքը Գայիի դեմ հարձակումից առաջ և թերագնահատեցին թշնամու ուժը:

Հիմնվելով Հեսու 7․1, 11–13 համարների վրա՝ մենք կարող ենք տեսնել, որ թեև Աքարն էր մեղավոր նզովքը խախտելու դավաճան արարքի մեջ, ողջ ազգը պատասխանատվություն է կրում և տառապում նրա արածի պատճառով։ Աստված նկարագրում է Աքարի մեղքը՝ աստիճանաբար բացահայտելով դրա ծանրությունը «նաև» (եբր. gam -գամ) շաղկապի օգտագործման միջոցով: Նախ՝ մեղքի համար օգտագործվում է ամենատարածված եզրույթը՝ khata - խաթա։ Այնուհետև օրինազանցության արարքը նկարագրվում է «նաև» շաղկապի կիրառմամբ ներկայացվող ևս հինգ կոնկրետ մեղքերով. (1) abar – աբար՝ նաև «անցել, մեղք գործել», (2) նաև վերցնել (laqakh - լաքախ) ոչնչացման համար նախատեսված իրերից (kherem - խերեմ), (3) նաև գողանալ (ganab - գանաբ), (4) նաև սուտ խոսել (kakhash - կախաշ) և (5) նաև գողացվածն իրենց իրերի մեջ դնելը:

Յահվեի և Իսրայելի միջև կնքված ուխտը մարդկանց ներգրավում էր ինչպես անհատական, այնպես էլ հավաքական մակարդակներում: Ուխտի լույսի ներքո Իսրայելը դիտվում է որպես Աստծո ընտրյալ ազգի անբաժանելի միություն։ Հետևաբար, նրա անդամներից մեկի կամ նույնիսկ որոշների մեղքը մեղք է հարուցում ուխտի ողջ համայնքի վրա, ինչպես Տերն ասաց. «Իսրայելը մեղք գործեց. նրանք դրժեցին Իմ ուխտը, որ Ես պատվիրեցի նրանց» (Հեսու 7․11):

`Ինչպե՞ս կարող են ամբողջ համայնքներ տառապել ու տուժել համայնքի անհատների չար արարքների պատճառով: Ի՞նչ օրինակներ կարող եք բերել, և ինչպե՞ս է դա ազդել համայնքի վրա:`