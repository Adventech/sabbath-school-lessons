---
title:  Աստծո զորության վկա
date:  06/11/2025
---

Ինչպես տեսանք (տե՛ս Դաս 5-ը), Աստված հեթանոս ազգերին հնարավորություն էր տվել իմանալու Իր մասին և հետ դառնալու իրենց չար ճանապարհներից: Սակայն նրանք հրաժարվեցին և, ի վերջո, կանգնեցին Աստծո դատաստանի առաջ:

```Կարդացե՛ք Հեսու 7.6–9 համարները, որ վերաբերում է Հեսուի սկզբնական արձագանքին իրենց պատահած աղետին: Կենտրոնացե՛ք հատկապես Հեսու 7․9 համարի վրա։ Ի՞նչ կարևոր աստվածաբանական սկզբունք եք գտնում նրա խոսքերում։```

Սկզբում Հեսուի գործողություններն ու վարքագիծն արտացոլում են նման արձագանք այն դժվարություններին ու մարտահրավերներին, որոնց իսրայելացիները հանդիպեցին անապատում Եգիպտոսից հեռանալուց հետո, ինչպես, օրինակ. «Երանի թե Տիրոջ ձեռքով մեռած լինեինք Եգիպտոսի երկրում, երբ մսի կաթսաների մոտ նստած էինք և կուշտ հաց էինք ուտում. որովհետև մեզ բերեցիք այս անապատը, որ այս ամբողջ ժողովրդին սովամահ անեք» (Ելք 16.3):

Եվ ահա Հեսուն. «Օ՜, Տե՛ր, Տե՛ր, ինչո՞ւ այս ժողովրդին անցկացրիր Հորդանանի այս կողմը, որ մեզ մատնես ամորհացիների ձեռքը և կործանես մեզ։ Երանի թե Հորդանանի այն կողմում մնայինք ու գոհ լինեինք» (Հեսու 7.7)։

Սակայն, անմիջապես դրանից հետո, նա արտահայտում է իր մեծ մտահոգությունն այն վնասի համար, որ Աստծո անունն ու հեղինակությունը կրելու են այս պարտությունից․ «Որովհետև քանանացիներն ու երկրի բոլոր բնակիչները, այդ լսելով, կպաշարեն մեզ և մեր անունը ամբողջովին կջնջեն երկրի երեսից։ Այն ժամանակ ի՞նչ պիտի անես Քո մեծ անվան համար» (Հեսու 7․9)։

Սա բացահայտում է մի թեմա և սկզբունք, որ առանցքային էր Իսրայելի հետ կապված Աստծո ծրագրերի համար։ Թեև Նա կամենում էր, որ նրան շրջապատող հեթանոս ազգերը տեսնեն, թե ինչ մեծ գործեր է անում Աստված Իր ժողովրդի համար, որ հնազանդվում է Իրեն, այդ ազգերը, ինչպես Ռախաբը, նույնպես կարող են իմանալ Իսրայելի Աստծո մասին Նրա ժողովրդի նվաճումների զորությամբ: Մյուս կողմից, եթե ամեն ինչ վատ ընթանա, ինչպես դա կատարվեց այստեղ, ազգերն Իսրայելի Աստծուն թույլ ու անարդյունավետ կհամարեին (տե՛ս Թվեր 14․16, Բ Օրենք 9․28), ինչը կարող էր քաջալերել քանանացիների դիմադրությունը։

Այլ կերպ ասած, նույնիսկ եբրայեցիների կողմից երկիրը նվաճելու համատեքստում մեծ թեմաներ ու սկզբունքներ էին բացահայտվում, ինչպես օրինակ՝ Աստծուն պատիվ ու փառք բերելը, Ով միակ հույսն էր ինչպես Իսրայելի, այնպես էլ հեթանոսների համար:

```Կարդացե՛ք Բ Օրենք 4.5–9 համարները: Ինչպե՞ս կարող եք զուգահեռ տանել Իսրայելի և աշխարհին տրված նրա վկայության և մեր՝ որպես յոթերորդ օրվա ադվենտիստների վկայության միջև:```