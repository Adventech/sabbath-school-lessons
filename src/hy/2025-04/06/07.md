---
title:  Հետագա ուսումնասիրության համար
date:  07/11/2025
---

Կարդացե՛ք Էլեն Ուայթի «Նահապետներ և մարգարեներ» գրքի «Երիքովի անկումը» գլուխը, էջ 493–498։

«Մահացու այն մեղքի հիմքում, որ Աքարի կորստյան պատճառը դարձավ, ագահությունն էր՝ ամենատարածվածը և ամենաթեթև համարվողը բոլոր մեղքերից…

Աքարը խոստովանեց իր հանցանքը, բայց միայն այն ժամանակ, երբ արդեն չափազանց ուշ էր իրեն օգնելու համար: Նա տեսել էր Իսրայելի զորքերին Գայիից վերադառնալիս՝ պարտված ու հուսահատ, սակայն չէր փորձել խոստովանել իր մեղքը: Նա տեսել էր Հեսուին և Իսրայելի ծերերին, երբ նրանք գետնին էին ընկել մի այնպիսի վշտի մեջ, որ խոսքերով անհնար է նկարագրել: Եթե նա այն ժամանակ խոստովաներ, կարող էր ինչ-որ չափով վկայել ճշմարիտ ապաշխարության մասին, բայց նա առաջվա պես լուռ մնաց: Նա լսել էր այն հայտարարությունը, որ մեծ հանցանք է կատարվել, և պարզ լսել էր նույնիսկ դրա բնույթը: Բայց նրա շուրթերը փակ էին: Հետո սկսվեց հանդիսավոր հետաքննությունը։ Ինչպես դողաց նրա սիրտը սարսափից, երբ տեսավ, որ ցույց տրվեց իր ցեղը, իր տոհմը և իր տունը: Բայց էլի նա չխոստովանեց, մինչև որ Աստծո մատը ցույց տվեց նրան: Այն ժամանակ, երբ արդեն անհնար էր ծածկել մեղքը, նա պատմեց ճշմարտությունը: Որքա՜ն հաճախ են նման խոստովանություններ արվում: Մեծ է տարբերությունը ապացուցված փաստերն ընդունելու և այն մեղքերը խոստովանելու միջև, որոնք հայտնի են միայն մեզ և Աստծուն: Աքարն այդպես էլ չէր խոստավանի, եթե հույս չունենար այդպիսով ազատվել իր հանցանքի հետևանքներից: Նրա խոստովանությունը, սակայն, ցույց տվեց միայն, որ պատիժն արդարացի է: Նրանում ո՛չ անկեղծ ապաշխարում կար մեղքի համար, ո՛չ զղջում ո՛չ նպատակի փոփոխություն և ո՛չ էլ նողկանք դեպի չարը» (Է․ Ուայթ, Նահապետներ և մարգարեներ, էջ 496–498):

**Հարցեր քննարկման համար**

`1.	Քննարկե՛ք տասներորդ պատվիրանի (Ելք 20․17) նշանակությունն ու ազդեցությունը մի աշխարհում, որտեղ գերակշռում են գովազդներն ու սպառողականությունը: Ինչպե՞ս կարող ենք գործնականում տարբերել ցանկությունն ու կարիքը, և ինչո՞ւ է այդ տարբերակումը կարևոր։`

`2.	Կարդացե՛ք Դանիելի աղոթքը Դանիել 9.4–19 համարներում: Ինչո՞ւ է կարևոր, որ Դանիելը, խոստովանելով Իսրայելի մեղքերը, շարունակաբար կրկնում էր, որ «մենք» ենք արել այդ բոլոր անօրենությունները, թեև մենք չունենք վկայություն, որ ինքը՝ Դանիելը, երբևէ անօրենություն է գործել։`

`3.	Խորհե՛ք հինգշաբթի օրվա ուսումնասիրության վերջին հարցի շուրջ: Ինչո՞ւ էր իսրայելացիների հնազանդությունը բոլոր «կանոններին և դատաստաններին» այդքան կարևոր նրանց վկայության համար։ Ինչպե՞ս է այս նույն սկզբունքը կիրառվում այսօրվա մեր եկեղեցու համար: Այսինքն՝ որքանո՞վ ավելի արդյունավետ կլիներ մեր վկայությունը, եթե մենք իրականում հետևեինք այն ամենին, ինչ մեզ տրվել է Աստծո կողմից:`