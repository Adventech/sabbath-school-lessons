---
title:  Գրված քարերի վրա
date:  12/11/2025
---

`Կարդացե՛ք Հեսու 8.32–35 համարները: Ի՞նչ է նշանակում այս հատվածներում նկարագրված քայլը, և ի՞նչ պետք է ասի մեզ այն այսօր։`

Գեբաղ լեռը հիշատակվում է միայն Բ Օրենք (Բ Օրենք 11․29, Բ Օրենք 27․4, 13) և Հեսու գրքում (Հեսու 8․30, 33): Գարիզին լեռան հետ միասին դա այն վայրն էր, որտեղ պետք է հռչակվեին ուխտի օրհնությունն ու անեծքը: Ավելի կոնկրետ, Բ Օրենք 11․29 և Բ Օրենք 27․4, 13 համարների համաձայն, այն պետք է լիներ անեծքի վայրը։ Այստեղ իսրայելացիները պետք է կանգնեին տապանակի երկու կողմերում՝ քահանաների ներկայությամբ (Հեսու 8․33)։ Մի խումբը կանգնեց Գեբաղ լեռան, մյուսը՝ Գարիզին լեռան դիմաց՝ խորհրդանշական կերպով ընդունելով ուխտի հետ կապված երկու հնարավոր ձևերը։ Այնտեղ բերված զոհերը մատնանշում էին Հիսուսին, Ով Իր վրա վերցրեց ուխտի բոլոր անեծքները, որպեսզի բոլոր նրանք, ովքեր հավատում են Նրան, վայելեն դրա օրհնությունները (Գաղատացիներին 3․13, Բ Կորնթացիներին 5․21):

`Ինչո՞ւ էր անհրաժեշտ ուխտի օրինակը գրել հուշարձանի վրա, որը տեսանելի էր բոլորին: (Տե՛ս Բ Օրենք 4․31, Բ Օրենք 6․12, Բ Օրենք 8․11, 14, Դ Թագավորների 17․38, Սաղմոսներ 78․7)։`

Մենք՝ մարդիկս, հակված ենք մոռացկոտության։ Մենք տեղավորում կամ խցկում ենք առօրյա կյանքի անընդհատ աճող պահանջները հետզհետե սեղմ դարձող ժամանակահատվածի մեջ: Մենք անխուսափելիորեն մոռանում ենք բաներ, որոնք չեն կրկնվում նույն հաճախությամբ կամ ուժգնությամբ: Յուրաքանչյուր Հաղորդության ծառայության ժամանակ մենք հատուկ առիթ ունենք վերստին նվիրվելու Տիրոջը և նորոգելու մեր ուխտի պարտավորությունները: Լավ կլինի այս հնարավորություններն ընկալել ոչ միայն որպես անհատական վերընծայման հնարավորություն, այլև որպես Աստծուն մեր հավատարմության հավաքական նորոգման առիթ: Ավելի ու ավելի անհատապաշտ հասարակության մեջ մենք պետք է վերագտնենք մի համայնքին պատկանելու ուժը, որը կիսում է նույն աշխարհայացքը, արժեքները, համոզմունքները և առաքելությունը:

`Ի՞նչ եք կարծում՝ որքանո՞վ է հեշտ կյանքի վազքի ու աղմուկ-աղաղակի մեջ մոռանալ Տիրոջը և ձգտել ինչ-որ բան անել ձեր ուժով ու կարողությամբ: Ինչո՞ւ է դա այդքան հեշտ, հատկապես, երբ ամեն ինչ լավ է ընթանում ձեզ համար:`