---
title:  Առաջին ուխտը
date:  09/11/2025
---

```Կարդացե՛ք Հեսու 5.1–7 համարները: Ինչո՞ւ Տերը Հեսուին պատվիրեց թլփատել իսրայելացիների երկրորդ սերունդը երկիրը նվաճելու այդ կոնկրետ պահին:```

Երկրի հետախուզումից, լրտեսների հուսադրող հաղորդումից և Հորդանանը հրաշքով հատելուց հետո մենք կարող ենք ակնկալել, թե սպասվում է անհապաղ բախում թշնամու հետ։ Սակայն ռազմական նվաճումից ավելի կարևոր բան կա՝ Իսրայելի ուխտն Աստծո հետ:

Նախքան երկիրը նվաճելու գործին անցնելը նոր սերունդը պետք է լիովին գիտակցեր իր առանձնահատուկ հարաբերությունները երկրի Տիրոջ հետ: Ուխտի նշանի վերականգնումը տեղի է ունենում որպես Աստծո ողորմած ու հրաշագործ գործողության պատասխան, որով Նա Իսրայելին ապահով անց կացրեց Հորդանանի միջով:

Մեր ուխտն Աստծո հետ միշտ պետք է լինի երախտագիտության արձագանքն այն ամենի, ինչ Նա արդեն արել է մեզ համար, այլ ոչ երբեք օրինական կերպով Նրա պահանջներին համապատասխանելու միջոցով որոշակի օգուտ ստանալու փորձ: (Այս նույն գաղափարը, անկասկած, վճռորոշ էր Պողոսի պայքարում նրանց հետ, ովքեր պնդում էին, որ հեթանոս նորադարձ արական սեռի ներկայացուցիչները պետք է թլփատվեն, ինչպես առավել պարզ երևում է գաղատացիներին ուղղված նրա նամակում):

Իսրայելը գտնվում էր իր պատմության ամենամեծ ռազմական արշավի շեմին, և մենք, հնարավոր է, ակնկալում ենք, որ ամբողջ ճամբարը զբաղված է լինելու պատերազմի նախապատրաստությամբ: Դա այդպես էր, սակայն ոչ սովորական իմաստով։ Ձիերը լծելու և սրերը սրելու փոխարեն՝ նրանք զբաղված էին մի ծիսակարգով, որը կռվող ուժի մեծ մասին խոցելի վիճակում թողեց առնվազն երեք օր։

Նրանք դա արեցին, որպեսզի տոնեն իրենց հարաբերություններն իրենց Աստծո հետ, Ով իրենց ազատագրել էր Եգիպտոսից։ Ինչո՞ւ։ Որովհետև հասկացան, որ կռիվը Տիրոջն է պատկանում: Նա է նրանց հաղթանակ ու հաջողություն պարգևողը։ Հիսուսը նույն սկզբունքը ձևակերպեց մի փոքր այլ բառերով. «Դուք նախ Աստծու արքայությունն ու Նրա արդարությո՛ւնը փնտրեք, և այդ ամենը ավելիով ձեզ կտրվի» (Մատթեոս 6․33): Շատ ժամանակ առօրյա կյանքը կարծես ճնշում է մեզ այնքան կարևոր բաների հրատապությամբ, որ մենք մոռանում ենք առաջնահերթություն տալ մեր կյանքի ամենակարևոր հարցին՝ Քրիստոսի հանդեպ մեր նվիրվածության ամենօրյա նորոգմանը:

```Խորհե՛ք այն դեպքերի մասին, երբ դուք անտեսել եք Աստծո հետ ժամանակն ավելի «կարևոր» հարցերի պատճառով: Ինչո՞ւ է դա այդքան հեշտ անել, և ինչպե՞ս կարող ենք պայքարել դրա դեմ։```