---
title:  Զատիկը
date:  10/11/2025
---

```Ինչո՞ւ է կարևոր, որ Հեսուն նախընտրեց տոնել Զատիկը՝ չնայած Խոստացված երկիրը գրավելու հրատապ ու հսկայածավալ գործին։ Կարդացե՛ք Հեսու 5․10, Ելք 12․6, Ղևտական 23․5, Թվեր 28․16, Բ Օրենք 16․4, 6 համարները։```

Երկրորդ կարևոր գործողությունը, որը նախորդում է նվաճման գործին, Զատիկը տոնելն է։ Դա տեղի է ունենում ամսի տասնչորսերորդ օրվա երեկոյան՝ խստագույնս հետևելով Աստծո կողմից տրված հրահանգներին։ Հատուկ շեշտադրվում է Զատիկը տոնելու նշանակությունը. Հեսուի գրքում նկարագրվող իրադարձություններն արտացոլում են Ելքի դեպքերը։ Զատիկը հիշեցնում է տասներորդ պատուհասի գիշերը (Ելք 12), երբ Տիրոջ հրեշտակը զարկեց Եգիպտոսի բոլոր առաջնեկներին և խնայեց իսրայելացիներին: Դրան հաջորդում է Եգիպտոսից ելքը, Կարմիր ծովի հատումը և ճանապարհորդությունն անապատով։

Ի հակադրություն դրան, երկրորդ սերնդի պատմությունը սկսվում է անապատում, շարունակվում Հորդանանն անցնելով, ներառում թլփատությունն ու Զատիկը տոնելը և հասցնում այն վճռորոշ պահին, երբ սպասվում է Տիրոջ մեկ այլ հրաշքային միջամտություն` ընդդեմ Իսրայելի թշնամի Քանանի բնակիչների: Նախորդ բոլոր գործողությունների հետ մեկտեղ՝ Զատիկի տոնակատարությունը նշանավորում է Իսրայելի պատմության նոր դարաշրջանի սկիզբը։

Զոհաբերվող գառի խորհրդանիշի միջոցով Զատիկը տոնելը մատնանշում էր իսրայելացիների փրկագնումը եգիպտական ստրկությունից: Սակայն այն նաև մատնանշեց դրա նախատիպային կատարումը Աստծո Գառի մեջ (Հովհաննես 1․29, 36, Ա Կորնթացիներին 5․7, Ա Պետրոս 1․18, 19), Ով մեզ փրկեց մեղքի գերությունից: Տիրոջ ընթրիքի ժամանակ, նախքան Իրեն որպես անարատ ու վերջնական զոհ մատուցելը, Հիսուսը Զատիկը վերածեց Իր մահվան հիշատակի (Մատթեոս 26.26–29, Ա Կորնթացիներին 11.23–26):

Այդուհանդերձ, Զատիկն ու Տիրոջ ընթրիքն ազդարարում են ավելի փառավոր իրականության՝ փրկագնված բազմության երկնային Քանան մտնելու մասին: Հովհաննեսը` Հայտնության գրքի հեղինակը, նկարագրում է այս նախատիպային «անցման» իրադարձությունը որպես 144,000 փրկվածների քայլելը բյուրեղանման ապակե ծովի վրա, որը նախատիպն է Կարմիր ծովի և Հորդանան գետի վրայով դեպի Աստծո գահը (Հայտնություն 4․6, Հայտնություն 7․9, 10) և նախատիպային Զատկի ու Տիրոջ ընթրիքի տոնակատարություն Գառան հարսանիքի ընթրիքին (Մատթեոս 26․29, Հայտնություն 19․9)։

```Ինչպե՞ս կարող ենք, նույնիսկ երբ չենք նշում Տիրոջ ընթրիքը, խաչի իրականությունը միշտ մեր առջևում պահել:```