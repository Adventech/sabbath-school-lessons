---
title:  Փափագելով Նրա ներկայությունը
date:  13/11/2025
---

```Կարդացե՛ք Հեսու 18․1, 2 համարները։ Ո՞րն էր այն գործողությունը, որի համար Հեսուն ընդհատեց հողերը բաժանելու գործընթացը։```

Երկու ամենամեծ ցեղերին և Մանասեի կես ցեղին Հորդանանի արևմտյան կողմում գտնվող հատկացված տարածքների նկարագրությունից հետո այս հատվածը ներկայացնում է Սելովում տեղի ունեցած ժողովը, որտեղ երկիրը բաշխվում է մնացած յոթ փոքր ցեղերին։

Սրբարանի՝ «Իմ խորանի» հիմնումը ներկայացնում է Իր ժողովրդի մեջ բնակվելու Աստծո խոստման կատարումը (Ելք 25․8, Ղևտական 26․11, 12) և բացահայտում գրքի կենտրոնական թեման. Աստծո ներկայությունն Իսրայելի մեջ հնարավոր է դարձրել երկիրը գրավելը և շարունակական օրհնության աղբյուր է լինելու Իսրայելի և նրանց միջոցով ողջ աշխարհի համար (Ծննդոց 12․3): Աստծո երկրպագությունը կենտրոնական տեղ է զբաղեցնում և գերակայում է նույնիսկ երկրի նվաճման և հողերի բաժանման թեմայի մեջ: Սրբարանի, իսկ ավելի ուշ՝ տաճարի առկայությունը միշտ պետք է օգներ, որ մարդիկ գիտակցեին Աստծո ներկայությունն իրենց մեջ և ուխտին հետևելու իրենց պարտավորությունները:

```Կարդացե՛ք Եբրայեցիներին 6․19, 20, Եբրայեցիներին 9․11, 12 և Եբրայեցիներին 10.19–23 համարները: Ի՞նչ կարող ենք սովորել Հեսուից մենք՝ քրիստոնյաներս, որ չունենք Աստծո ֆիզիկական ներկայությունը մեր մեջ հաստատող երկրային սրբարան:```

Սրբարանի հայտնվելը չպետք է հանկարծակի անակնկալ լինի, քանի որ սրբարանի թեման ներկա է եղել Հեսուի պատմության մեջ Ուխտի տապանակի միջոցով: Այն Սրբության Սրբոցի կենտրոնական գույքն էր և նշանավորում էր Հեսու գրքի առաջին երկու բաժինները՝ Հորդանանով անցումն ու երկրի նվաճումը: Հիմա, սրբարանի կառուցումը դնելով հողաբաշխման առանցքային կետում, Հեսուն ցույց է տալիս, որ Իսրայելի ողջ կյանքը պտտվում էր սրբարանի՝ Յահվեի երկրային բնակավայրի շուրջը:

Մեզ համար, որպես քրիստոնյաների, որ ապրում են նախատիպային Քավության օրը, ավելի կարևոր է մեր հայացքը կենտրոնացնել երկնային Սրբարանի վրա, մինչ մենք շարունակում ենք մեր պայքարը ժամանակակից (կամ հետմոդեռն) հսկաների հետ, որոնք մարտահրավեր են նետում մեր հավատին, հույսին և հոգևոր ժառանգությանը: Մշտապես ապավինելով խաչի վրա կատարված և երկնային Սրբարանում իրականացվող Քրիստոսի ծառայությանը՝ մենք կարող ենք հավատով սպասել այն ժամանակին, երբ Աստված կրկին կբնակվի Իր ժողովրդի մեջ, սակայն այս անգամ դա կլինի հավիտյան (համեմատե՛ք Հայտնություն 21․3–ի հետ)։