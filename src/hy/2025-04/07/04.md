---
title:  Ուխտի զոհասեղաններ
date:  11/11/2025
---

`Ո՞րն էր Հեսուի՝ Տիրոջ համար զոհասեղան կառուցելու շարժառիթը: Կարդացե՛ք Հեսու 8․30, 31 համարները, համեմատե՛ք Բ Օրենք 11․26–30, Բ Օրենք 27․2–10 համարների հետ։`

Նահապետների ժամանակներում զոհասեղանները խորհրդանշում էին նրանց պանդխտության ճանապարհը և ձևավորում համոզմունք, որ երկիրն իրավամբ իրենցն է, քանի որ Աստված խոստացել է։ Այժմ, զոհասեղան կանգնեցնելով, իսրայելացիները վկայեցին նախահայրերին տրված խոստումների կատարման մասին։ Այս դեպքում Մովսեսի կողմից զոհասեղանի կառուցումը տրված հրահանգների անմիջական կատարումն էր (Բ Օրենք 11․26–30, Բ Օրենք 27․2–10):

Հեսու 8.30–35 հատվածը կարևոր դեր ունի գրքի ողջ աստվածաբանական ուղերձի ձևավորման գործում: Ամենասարսափելի ու դաժան պատմություններից մեկը (պատերազմը) կապելով բոլորովին այլ՝ ուխտի վերահաստատման (երկրպագություն) տեսարանի հետ\` Հեսուն մեզ հետ է տանում դեպի ամենակարևոր աստվածաբանական թեմաներից մեկը, որը մեկնարկել է գրքի սկզբում. Հեսուին հանձնարարված է Իսրայելին առաջնորդել դեպի ուխտին հավատարիմ կյանք (Հեսու 1․7): Հեսուի կերպարը ներկայացված է նաև գրքի վերջում (Հեսու 24):

Չնայած պատերազմի ու նվաճման կարևորությանը, կա ավելի կարևոր բան՝ հավատարմությունն Աստծո օրենքի պահանջներին: Նվաճումն Իսրայելի համար միայն մեկ քայլ է Աստծո ծրագրի իրականացման և ողջ մարդկության վերականգնման ճանապարհին: Թորայի պատվիրաններին հավատարմությունը մարդկության ճակատագրի վերջնական ու կարևորագույն հարցն է: Հեսուն օրենքի օրինակը գրում է մեծ, անտաշ քարերի վրա, որոնք տարբերվում են զոհասեղանի քարերից (համեմատե՛ք Բ Օրենք 27.2–8 համարների հետ): Այդպիսով, Տասը պատվիրանները պատկերող քարերը, հավանաբար, առանձին հուշարձան էին կազմում զոհասեղանի շրջակայքում՝ իսրայելացիներին մշտապես հիշեցնելով ուխտի մեջ ենթադրվող արտոնությունների ու պարտականությունների մասին։

Հեսուն նախանշում է նորկտակարանյան Յեհոշուային (Հիսուս), Ում առաքելությունն էր, ի թիվս այլ բաների, մարդկությանն առաջնորդել հետ՝ դեպի Աստծուն հնազանդ կյանք։ Այս նպատակն իրագործելու համար Նա պետք է ձեռնարկեր պայքար չարի ուժերի հետ: Նրա վերջնական նպատակն ուխտի պահանջները մեր անունից կատարելն էր. «Որովհետև Աստծու այդքան խոստումները Նրա մեջ իրենց «այո»-ն գտան. դրա համար էլ Նրանով է «Ամեն»-ը, որ ասում ենք Աստծու փառքի համար» (Բ Կորնթացիներին 1.20):

`Որո՞նք են այն որոշ գործնական հոգևոր քայլերը, որոնք մենք կարող ենք անել հիմա, որոնք կարող են ունենալ նույն գործառույթները, ինչ հին ժամանակներում զոհասեղան կառուցելն էր:`