---
title:  Կատարյալ հավատարմություն\` երկրպագություն պատերազմական գոտում
date:  08/11/2025
---

### Այս շաբաթվա ուսումնասիրության համար կարդացե՛ք.
Հեսու 5․1–7, Ելք 12․6, Ա Կորնթացիներին 5․7, Հեսու 8․30–35, Բ Օրենք 8․11, 14, Եբրայեցիներին 9․11, 12։

> <p>Հիշելու համարը․</p>
> «Դուք նախ Աստծու արքայությունն ու Նրա արդարությո՛ւնը փնտրեք, և այդ ամենը ավելիով ձեզ կտրվի» (Մատթեոս 6․33)։

Այս շաբաթ մենք կդիտարկենք Խոստացված երկրում Իսրայելի ներկայության որոշ կարևոր պահեր, երբ Իսրայելը վերստին նվիրվեց Տիրոջը՝ երբեմն մոտալուտ վտանգին ընդառաջ: Հեսուն թվացյալ իռացիոնալ (անտրամաբանական) որոշում կայացրեց՝ թլփատել իսրայելացիներին թշնամու տարածքում (Հեսու 5․1–9), տոնել Զատիկը՝ մոտալուտ վտանգի պարագայում (Հեսու 5.10–12), զոհասեղան կառուցել և երկրպագել Տիրոջը, մինչ նվաճումն արագ ընթանում է, (Հեսու 8.30–35) և կանգնեցնել Տիրոջ վրանը, երբ Իսրայելի յոթ ցեղերը դեռևս չէին ստացել իրենց ժառանգությունը (Հեսու 18․1, 2):

Մեր բազմազբաղ կյանքում մենք հակված ենք ուշադրություն դարձնել այն հրատապություններին, որոնք կյանքը պարտադրում է։ Շատ հաճախ մենք անտեսում ենք որակյալ ժամանակ հատկացնել Աստծուն\` մեր նվիրվածությունը նորոգելու, դադար տալու և մեր երախտագիտությունը հայտնելու այն ամենի համար, ինչ Նա արել և ամեն օր շարունակում է անել մեզ համար: Առավոտյան և երեկոյան երկրպագությունը, ինչպես նաև ընտանեկան զոհասեղանը կարծես թե բավականին դուրս են մղվել համատեքստից մեր գերծանրաբեռնված, հարմարավետության վրա հիմնված և ձեռքբերումներին միտված կյանքում: Սակայն, սրտի խորքում մենք բոլորս գիտենք, որ Աստծո և մեր սիրելիների հետ միասին անցկացրած առիթները մեր սահմանափակ ժամանակի լավագույն ներդրումն են: