---
title:  Հավատարմություն
date:  16/11/2025
---

```Կարդացե՛ք Ծննդոց 36․15, Թվեր 13․6, 30–32 և Հեսու 14․6, 14 համարները։ Ո՞վ էր Քաղեբը։ Ո՞րն էր նրա տեղն Իսրայելի ժողովրդի մեջ։```

Քաղեբի անունը ծագել է եբրայերեն keleb - քելեբ՝ «շուն» բառից, որը Հին Կտակարանում միշտ հանդիպում է բացասական համատեքստում։ Սակայն «քելեբը» կիրառվում է արտաաստվածաշնչյան նամակներում և օրհներգերում՝ ծառայի քաջությունը, հաստատակամությունը և տիրոջ հանդեպ հավատարմությունն արտահայտելու համար: Այս առումով Քաղեբը հավատարիմ մնաց իր անվանը՝ ողջ կյանքի ընթացքում անսասան հավատարմություն ցուցաբերելով Տիրոջը:

```Ի՞նչ է ասում Քաղեբի մասին այն փաստը, որ նա պատրաստ էր ասել իր կարծիքը, թեև լրտեսների մեծամասնությունը բոլորովին այլ կարծիք ուներ, և Իսրայելի ժողովուրդը նրան սպառնում էր մահով: Դիտարկե՛ք Թվեր 14․6–10, 21–25, Թվեր 26․65, Թվեր 32․12 համարները։```

Դիտարկե՛ք իսրայելացի այս կարևոր առաջնորդներին՝ Հեսուի և Քաղեբի ժամանակակիցներին․ Սամուա, Սափատ, Իգազ, Փաղտի, Գեդդիել, Գադդի, Ամիել, Սեթուր, Նաբի և Գուել։ Այս անունները ծանո՞թ են հնչում: Հավանաբար՝ ո՛չ։

Ինչո՞ւ։ Քանի որ դրանք Մովսեսի կողմից Քանանի երկիրն ուսումնասիրելու ուղարկված մյուս տասը լրտեսների անուններն են: Նրանք մոռացվեցին, որովհետև նրանց անուններն արժանի չեն հիշատակման։ Ըստ նրանց հաղորդման՝ Խոստացված երկիրն անհնար է գրավել, իրենք մորեխների նման են՝ այն հսկաների համեմատ, որոնք բնակվում են երկրի որոշ տարածքներում, և որ իրենց սրտերը վախից նվաղել են Քանանի քաղաքների «անառիկ» պարիսպների տեսքից։

Քաղեբը՝ դրական լուր բերած երկու լրտեսներից ավագը, պնդում է մեկ այլ հնարավորություն՝ հավատի վերաբերմունքը: Նա պատրաստ է խոսել այն մասին, ինչ գիտի, որ ճիշտ է, թեև ընդդիմությանը, նույնիսկ հավանական մահվան հանդիման. «Ամբողջ ժողովուրդն ասում էր. «Քարկոծենք նրանց»» (Թվեր 14․10)։

```Ի՞նչ եք անում, երբ ձեզ շրջապատող մարդկանցից շատերը, թվում է, այլ կարծիք ունեն, որը հակասում է ձեր ամենախոր համոզմունքներին:```