---
title:  Խոնարհ հերոսը
date:  19/11/2025
---

Տեղանունների երկար ցանկերը, որոնք ուղենշում են Իսրայելի ցեղերին հատկացված տարածքների սահմանները, ավարտվում են առաջին հետախուզման երկու հերոսներին՝ Քաղեբին և Հեսուին հող հատկացնելու հաղորդմամբ։ Քաղեբն առաջինը ստացավ իր ժառանգությունը, իսկ Հեսուն՝ վերջինը։ Մինչև այդ պահը Հեսուն երկիրը բաժանեց Իսրայելի ցեղերի միջև. հիմա ժամանակն է, որ Իսրայելի ժողովուրդը Հեսուին տա նրա ժառանգությունը։

```Կարդացե՛ք Հեսու 19.49–51 համարները: Ի՞նչ հետևանքներ ունի այն փաստը, որ Իսրայելի մեծ առաջնորդը, որ բաժանեց երկիրը, վերջինն է ստանում իր ժառանգությունը:```

Հեսուի ստացած քաղաքը Թամնաթ-Սարան է։ Քաղաքի անունը կազմված է երկու բառից։ Անվան առաջին բաղադրիչը ծագում է manah-մանահ բայից (հաշվել կամ նշանակել) և նշանակում է բաժին կամ տարածք: Երկրորդ բառը, հավանաբար, ծագել է եբրայերեն serach-սերախ բայից, որը նշանակում է ավելացած կամ մնացորդ (համեմատե՛ք Ելք 26․12 համարի հետ): Հեսուի քաղաքի անունը կարող է թարգմանվել որպես մնացորդ բաժին կամ մնացած տարածք։

Քաղաքի անունը, որն ընտրել է Հեսուն մնացածից, վկայում է Իսրայելի երկրորդ առաջնորդի ազնիվ բնավորության մասին։ Նախ նա սպասեց, մինչև ամբողջ ժողովուրդը ստանա իր բաժինը։ Հետո Հեսուն որպես ժառանգություն ընտրեց ոչ թե երկրի խիտ բնակեցված տարածքներից կամ ամենատպավորիչ քաղաքներից մեկը, այլ համեստ քաղաքը կամ գուցե նրա ավերակները, որպեսզի այն վերակառուցի ծանր աշխատանքով (համեմատե՛ք Հեսու 19․50 համարի հետ)։

Ավելին, Թամնաթ-Սարան գտնվում էր Սելովին մոտ հեռավորության վրա՝ սրբարանի մոտ, ինչը ցույց է տալիս, թե որտեղ էին Հեսուի առաջնահերթությունները, և ինչին էր կապված նրա սիրտը։ Անշուշտ, այն բանից հետո, երբ նոր ծնված Իսրայել ազգը բերվեց խոստացված երկիր, և Աստծո օգնությամբ ապահովվեց յուրաքանչյուր ցեղի ու ընտանիքի ժառանգությունը, նա չէր առարկի Հեսուի պահանջին՝ ավելի տպավորիչ ժառանգություն ստանալու համար։ Սակայն Հեսուն բավարարվեց համեստ կյանքով՝ կենտրոնանալով ամենակարևորի վրա` մարմնավորելով Դավթի ավելի ուշ արված աղոթքը. «Մի բան եմ խնդրում Տիրոջից և շատ պիտի փափագեի այն, որ Տիրոջ տանը բնակվեմ իմ կյանքի բոլոր օրերին, որ Տիրոջ գեղեցիկ վայելչությունը տեսնեմ և Նրա տաճարի մեջ խորհրդածեմ» (Սաղմոսներ 27․4)։

```Ի՞նչ դասեր կարող եք քաղել ձեզ համար Հեսուի վերաբերմունքի վերաբերյալ։ Ինչպե՞ս կարող եք կիրառել այն։```