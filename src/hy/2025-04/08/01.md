---
title:  Հավատի հսկաները` Հեսու Եվ Քաղեբ
date:  15/11/2025
---

### Այս շաբաթվա ուսումնասիրության համար կարդացե՛ք.
Թվեր 13․6, 30–32, Հեսու 14․6–14, Ղուկաս 18․1–5, Հեսու 19․49–51, Բ Կորնթացիներին 3․18, Հռոմեացիներին 12․1, 2։

> <p>Հիշելու համարը․</p>
> «Հիշե՛ք ձեր առաջնորդներին, որոնք Աստծու խոսքը խոսեցին ձեզ. նայե՛ք նրանց կյանքի վախճանին և հետևե՛ք նրանց հավատի օրինակին» (Եբրայեցիներին 13․7)։

Յուրաքանչյուր ծնող գիտի, որ իր երեխաները սովորում են օրինակի հիման վրա, այնպես չէ՞։ Քանի՞ ծնող է անհանգստացել՝ տեսնելով, որ իր երեխաները լավ օրինակի փոխարեն հետևում են վատին: Անկախ մեր տարիքից, մենք ավելի հեշտ սխալ ենք թույլ տալիս, քան անում ճիշտը: Դա ընդամենը մի մասն է, թե ինչ է նշանակում լինել ընկած էակներ: «Քանզի չգիտեմ ինչ եմ անում, քանի որ այն չեմ անում, ինչ որ ուզում եմ, այլ այն եմ անում, ինչ որ ատում եմ» (Հռոմեացիներին 7․15): Սա բոլորիս ծանոթ իրավիճակ է։

Ծնունդից ի վեր մարդիկ ձևավորվում են օրինակի ուժով: Մենք սովորում ենք կյանքում ամենատարրական բաներն անել, օրինակ՝ քայլել, խոսել և արտահայտել մեր զգացմունքները՝ ընդօրինակելով մեզ ամենամոտ մարդկանց: Չափահաս տարիքում մենք դեռևս կարիք ունենք օրինակելի դերակատարների, և, եթե նրանք նույնիսկ կատարյալ չեն, մենք կարող ենք հիանալ և ընդօրինակել այն հոգևոր հատկությունները, որ նրանց դարձրել են հավատի հսկաներ:

Այս շաբաթ մենք ավելի մանրամասն կանդրադառնանք Հեսուի գրքի հավատի երկու հսկաների՝ Քաղեբի և Հեսուի անձնական օրինակներին: Ի՞նչն է նրանց օգնել առանձնանալու իրենց սերնդում և Իսրայելի պատմության կարևորագույն ժամանակաշրջաններից մեկում նշանակալի դեր ունենալու Աստծո ժողովրդի կյանքում: