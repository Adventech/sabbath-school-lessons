---
title:  Օրինակի ուժը
date:  18/11/2025
---

`Կարդացե՛ք Հեսու 15.16–19, Դատավորներ 1.13 և Դատավորներ 3.7–11 համարները: Ի՞նչ է ասում այս պատմությունն օրինակի ուժի մասին: Ինչպե՞ս է Քաղեբի վերաբերմունքը վերարտադրվում երիտասարդ սերնդի մեջ:`

Այս հատվածում Քաղեբն իր դստերը՝ Աքսային, առաջարկում է ամուսնանալ Դաբիրի նվաճողի հետ։ Գոթոնիելը գրավում է քաղաքը և շահում Աքսայի ձեռքը։ Այս պատմությունը կարևոր է, քանի որ ևս մեկ անգամ այն բացահայտում է Քաղեբի քաջությունը, հավատը և մարտահրավերներին դիմակայելու պատրաստակամությունը:

Այն նաև ցույց է տալիս, որ իսրայելացիների հաջորդ սերունդը հետևեց հավատի այս հսկաների՝ Քաղեբի և Հեսուի օրինակին: Քանի որ ավագ սերունդը եզրափակում է իր ծառայությունը, գալիս է մի նոր սերունդ, որը պատրաստ է դիմակայել մարտահրավերներին և շարունակում է իրականացնել Աստծո ծրագիրը Իսրայելի համար:

Այն ձևով, որը չի տարբերվում Հեսուին ուղղված «Հիմա տո՛ւր ինձ այն լեռը» խնդրանքից, Աքսան, քաջալերված ամուսնու կողմից, դրսևորում է նույն հավատն ու վճռականությունը, որ դրսևորել էր հայրը։ Իր վճռականության ու համարձակության շնորհիվ Աքսան շարունակում է Քաղեբի օրինակը\` երկրին տիրելու խոստման կատարման հարցում։

Երկիրն իրապես Եհովայի պարգևն է Իսրայելին, սակայն Իսրայելը պետք է յուրացնի այն՝ հավատով ու քաջությամբ պահանջելով Տիրոջ խոստումները: Աքսայի վճռականությունը նախանշում է ավետարանների այն կանանց հաստատակամությունը, որոնց ամբոխը կամ աշակերտները չկարողացան խոչընդոտել, և ովքեր չհանձնվեցին, մինչև չստացան Հիսուսի օրհնությունն իրենց և իրենց ընտանիքների համար։

`Կարդացե՛ք Ղուկաս 18.1–5 համարները: Ի՞նչ դաս կա այստեղ մեզ համար:`

`Հավատի ջահը հաջորդ սերնդին փոխանցելը վճռորոշ է Աստծո կողմից մեզ վստահված առաքելության իրականացման համար: Խորհե՛ք մի կողմից հաջորդ սերնդին հավատ փոխանցելու մարտահրավերների մասին, մյուս կողմից՝ երիտասարդների՝ Աստծո գործում ավելի մեծ պատասխանատվություն ստանձնելու հնարավորությունների մասին: Ի՞նչ կարող ենք անել՝ երիտասարդներին աստվածային առաջնորդություն ստանձնելուն նպաստելու և նրանց մարզելու համար: Որքանո՞վ է վճռորոշ մեր օրինակն այս գործընթացում։`