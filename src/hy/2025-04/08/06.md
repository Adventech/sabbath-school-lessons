---
title:  Վերափոխված՝ խորհրդածության շնորհիվ
date:  20/11/2025
---

`Հավատի մեծ հերոսների կյանքի օրինակի մասին խորհրդածելը կարևոր է մեր հոգևոր աճի համար: Միևնույն ժամանակ, մեր վերջնական ու մեծագույն օրինակը Հիսուս Քրիստոսն է՝ Նրա կյանքն ու ուսմունքը: Ինչպե՞ս է Հիսուսի կյանքի վրա կենտրոնանալը փոխում մեզ: Տե՛ս Եբրայեցիներին 12․1, 2, Բ Կորնթացիներին 3․18 համարները։`

Լոս Անջելեսի Կալիֆոռնիայի համալսարանի նյարդաբան Մարկո Յակոբոնին ուսումնասիրել է հայելային նեյրոնների գործառույթը։ Այս փոքրիկ բջջային միացություններն ակտիվանում են թե՛ այն ժամանակ, երբ մենք կատարում ենք որոշակի գործողություն, օրինակ՝ ծիծաղում կամ գրկում ենք ինչ-որ մեկին թե՛ այն ժամանակ, երբ տեսնում ենք, որ ինչ-որ մեկը կատարում է նույն գործողությունը: Այս նեյրոնների գործունեությունը նվազեցնում է տեսնելու և անելու միջև եղած տարբերությունը:

Էլեն Ուայթը խոսում է Հիսուսի կերպարը տեսնելու կարևորության մասին. «Նայելով Հիսուսին՝ մենք ավելի պայծառ ու հստակ պատկերացումներ ենք ստանում Աստծո մասին և տեսնելով փոխվում ենք: Բարությունը, սերը մեր մերձավորների հանդեպ դառնում է մեր բնական բնազդը: Մենք զարգացնում ենք աստվածային բնավորությանը համապատասխան բնավորություն։ Աճելով Նրա նմանությամբ՝ մենք ընդլայնում ենք Աստծուն ճանաչելու կարողությունը: Մենք ավելի սերտ ընկերակցության մեջ ենք մտնում երկնային աշխարհի հետ և անընդհատ զորանում ենք՝ հավիտենության գիտությունն ու իմաստության հարստությունը ձեռք բերելու համար» (Է․ Ուայթ, Քրիստոսի առակները, էջ 355)։

`Կարդացե՛ք Հռոմեացիներին 12.1, 2 համարները: Ո՞ր երկու գործընթացներն են գործում մեր կյանքում հակասական նպատակներով: Ինչպե՞ս կարող ենք վստահ լինել, որ տեղ ենք տալիս ճիշտին։`

Հռոմեացիներին ուղղված իր նամակի ամփոփ գլխում Պողոս առաքյալը խոսում է երկու հակամարտ ուժերի մասին, որոնք փորձում են ձևավորել մեր կյանքը: Մի կողմից, շրջապատող աշխարհը՝ իր տարբեր ազդեցություններով, ամեն օր փորձում է մեզ ամփոփել իր սեփական կաղապարի մեջ՝ մեր մեջ ձևավորելով կերտվածք, որը գործում է դրսից ներս:

Այս ազդեցությանը հակազդելու համար Սուրբ Հոգին կարող է վերափոխել մեզ\` ներսից դուրս, այնպես, ինչպես թրթուրը վերածվում է գեղեցիկ թիթեռի: Սակայն, որպեսզի այդ գործընթացը տեղի ունենա, մենք պետք է նվիրվենք Աստծուն և խնդրենք Նրան շարունակել բարի գործը, որը Նա սկսել է մեր մեջ (Փիլիպպեցիներին 1․6): Ի վերջո, մենք պետք է գիտակցված ընտրություն կատարենք՝ ամեն պահ Հոգով քայլելու համար։