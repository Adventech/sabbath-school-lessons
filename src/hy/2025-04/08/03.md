---
title:  «Հիմա տո՛ւր ինձ այն լեռը»
date:  17/11/2025
---

```Կարդացե՛ք Հեսու 14.6–14, Թվեր 14.24, Թվեր 32.12, Բ Օրենք 1.36 և Ղուկաս 6.45 համարները: Ինչպե՞ս կբնութագրեք Քաղեբի և Հեսուի վերաբերմունքը։ Ի՞նչ է նշանակում ամբողջովին հետևել Տիրոջը:```

Քաղեբը երբեք չմոռացավ Տիրոջ կողմից Մովսեսի միջոցով իրեն տրված այն խոստումը, որ ինքը կմտնի այն երկիրը, որտեղ ոտք էր դրել (Թվեր 14․24): Քառասուն տարի անց նա կրկնում է երկրի վերաբերյալ իր սեփական տեսակետը` որպես «սրտիս մեջ եղածի պես» խոսք (Հեսու 14․7): Նրա հաղորդումը հիմնված էր այն համոզման վրա, որ Աստծո առաջնորդությամբ և օգնությամբ Իսրայելը կկարողանա նվաճել երկիրը։

Ի հակադրություն մյուս տասը լրտեսների, որոնք վախ տարածեցին իսրայելացիների շրջանում, Քաղեբն անվերապահ վստահություն ու նվիրվածություն դրսևորեց Տիրոջ խոստման հանդեպ: Եբրայերեն արտահայտությունը, որ բառացի նշանակում է «Ես ամբողջովին հետևեցի իմ Տեր Աստծուն» (Հեսու 14․8), հավանաբար, ավելի երկար արտահայտության կարճ ձև է. «Իմ սիրտը լիովին հետևում էր Տիրոջը» կամ «Ես սիրտս տվեցի նրան, որ քայլեմ Տիրոջ հետևից»: Ի հակադրություն նրանց, ովքեր քայլում էին օտար աստվածների հետևից և ովքեր ամբողջովին չէին հետևում Տիրոջը, Քաղեբի սիրտն ամբողջությամբ նվիրված էր Տիրոջը:

Նույն արտահայտությունը հետագայում կրկնվում է երկու անգամ՝ ընդգծելով Քաղեբի հավատարմությունը (Հեսու 14․9, 14)։ Իր սեփական բնութագրումը համապատասխանում է նրան, ինչ Տերն Ինքն անվանեց «ուրիշ հոգի» (Թվեր 14․24), ինչը Քաղեբին տարբերում է մյուս տասը լրտեսներից: Նույնիսկ ութսունհինգ տարեկան հասակում նա շարունակեց օրինակ լինել, թե ինչի կարող է հասնել Տերը մարդկանց միջոցով, որոնց սրտերը լիովին նվիրված են Տիրոջը և Նրա գործին:

Քաղեբը հասկացավ, որ այն տարածքը, որն, ի վերջո, յուրաքանչյուր ցեղ կունենա, ուղիղ համեմատական է այն չափին, թե որքանով նրանք համարձակվեցին պահանջել Տիրոջ խոստումները և որքանով էին պատրաստ հավատքով քայլել այդ հողի վրա: Աստծո խոստումներն ինքնաբերաբար չեն իրականանում, անկախ մեր կամքից։ Ավելին, դրանք պահանջում են վճռական քայլերով ուղեկցվող հավատ: Եբրայերեն ulay-ուլայ՝ «գուցե» բառը (Հեսու 14․12) կարող է արտահայտել վախ և կասկած, սակայն այն, սովորաբար, նշանակում է հույս և ակնկալիք, որ ինչ-որ դրական բան տեղի կունենա (Ծննդոց 16․2, Թվեր 22․6, 11, Թվեր 23․3):

```Ի՞նչ փոխզիջումներ, թերևս «փոքր» թվացող, կարող են մեզ հետ պահել Տիրոջն ամբողջովին հետևելուց:```