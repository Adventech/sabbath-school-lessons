---
title:  Անցյալի ստվերի տակ
date:  09/12/2025
---

`Կրկին կարդացե՛ք Հեսու 22.13–15 համարները, սակայն հիմա Թվեր 25-րդ գլխի լույսի ներքո: Ինչո՞ւ իսրայելացիները Փենեհես քահանային են ընտրում\` որպես երկուսուկես ցեղերի պատվիրակության ղեկավար:`

Նախքան այն խոսակցություններին լիովին վստահելը, որոնք կարող են ընկալվել որպես անկախության հռչակում, ինն ու կես ցեղերը, որոնք երկու անգամ անվանվում են որպես «Իսրայելի որդիներ», պատվիրակություն են ուղարկում, որպեսզի պարզեն զոհասեղանի նպատակն ու նշանակությունը։ Պատվիրակության կազմում է Եղիազար քահանայապետի որդի Փենեհեսը, որ հետագայում փոխարինեց Եղիազարին վերջինիս մահից հետո (Հեսու 24․33)։ Փենեհեսն արդեն որոշակի ճանաչում էր ձեռք բերել որպես քահանա՝ վերջ դնելով Իսրայելի անառակությանը Բաաղ Փեորում (Թվեր 25):

«Ահարոն քահանայի որդի Եղիազարի որդին՝ Փենեհեսը, տեսնելով այդ, ժողովրդի միջից վեր կացավ և իր ձեռքն առնելով մի գեղարդ՝ իսրայելացի այդ տղամարդու հետևից մտավ սենյակը և խոցեց երկուսին էլ՝ իսրայելացի տղամարդուն ու կնոջն իր փորից, և Իսրայելի որդիների պատուհասը դադարեց» (Թվեր 25․7, 8)։

Փենեհեսն, անշուշտ, որոշակի ազդեցություն է ունեցել: Պատվիրակության մյուս անդամները Հորդանանի արևմուտքում գտնվող ինն ու կես ցեղերի ներկայացուցիչներ էին, որոնցից յուրաքանչյուրն ընտանիքի գլուխն էր (բառացի՝ «տոհմապետ») Իսրայելի ազգատոհմերում։

Պատվիրակությունը ներկայացնում է սրբապղծության և ապստամբության մեղադրանքը՝ ներկայացնելով «Այսպես է ասում» պաշտոնական մարգարեական բանաձևը։ Այստեղ տարբերությունն այն է, որ Տերը չէ, որ խոսում է, այլ «Տիրոջ ամբողջ ժողովուրդը» (Հեսու 22․16): Նրանց ներկայացրած մեղադրանքի համաձայն\` Իսրայելը հանցանք, դավաճանություն և ապստամբություն է թույլ տվել։ «Հանցանք» եզրույթը նույն եբրայերեն բառն է, որն օգտագործվում է Աքարի մեղքը նկարագրելու համար (Հեսու 7․1) և մի քանի անգամ հանդիպում է Մովսեսի առաջին հինգ գրքերում (օրինակ՝ Ղևտական 5․15, Ղևտական 6․2, Թվեր 5․6, 12)։ Աքարի և Բաաղ Փեորի օրինակները ծառայում են որպես նախադեպ՝ մեկը դավաճանության, մյուսն՝ ապստամբության։ Նրանք նաև արտահայտում են ինն ու կես ցեղերի վախը, որ չարտոնված զոհասեղանի կառուցման գործողությունը կհանգեցնի հավատուրացության, կռապաշտության և անառակության, ինչը կբերի Տիրոջ բարկությունն Իսրայելի ողջ ազգի վրա:

`Մենք բոլորս ունենք անցյալի բացասական փորձառություններ, որոնք ձևավորում են ապագայում նման միջադեպերի հետ վարվելակերպը: Ինչպե՞ս կարող է Աստծո շնորհն օգնել ապահովելու, որ մեր անցյալի ողբերգությունները չորոշեն, թե ինչպես ենք վերաբերվում մեր մերձավորներին ներկայում:`