---
title:  Մեղմ պատասխան
date:  10/12/2025
---

```Կարդացե՛ք Հեսու 22.21–29 համարները Առակներ 15.1 համարի լույսի ներքո: Ի՞նչ կարող ենք սովորել արևելյան ցեղերի պատասխանից։```

Մեղադրյալների պատասխանը, նույնքան պարզ և հզոր, որքան մեղադրանքը, թեմատիկ և կառուցվածքային առումով կազմում է գլխի սիրտը: Մինչ այժմ ցեղերը չեն պատասխանել մեղադրանքներին, փոխարենը հանգիստ լսել են իրենց հասցեին հնչող մեղադրանքները: Հաշվի առնելով մեղադրանքի լրջությունը՝ նրանց համբերատարությունն օրինակելի է, քանի որ նրանք ցույց են տալիս առակի իրական իմաստը. «Մեղմ պատասխանը ցասումը հանգստացնում է, իսկ նախատական խոսքը գրգռում է բարկությունը» (Առակներ 15․1)։

Պաշտպանության առաջին նախադասությունն Իսրայելի Աստծուն վերագրվող աստվածային անունների շարան է՝ Էլ, Էլոհիմ, Յահվե (Հեսու 22․22): Այն կրկնվում է երկու անգամ աճող ուժով՝ դառնալով հանդիսավոր երդում, որպեսզի փարատի կասկածներն ու կեղծ մեղադրանքը, որ գրեթե Իսրայելում հանգեցնելու է քաղաքացիական պատերազմի։ Նրանք խորապես համոզված են, որ Աստված լիովին գիտի և հասկանում է իրավիճակը, և հույս ունեն, որ ներկա պատվիրակությունը կգա նույն եզրակացության։ Երկուսուկես ցեղերը նույնպես իրենց պատասխանատվությունը գիտակցում են Տիրոջ առաջ՝ կոչ անելով Նրան վրեժխնդիր լինել (համեմատե՛ք Բ Օրենք 18․19, Ա Թագավորների 20․16), եթե իրենք իսկապես մեղավոր են:

Հետևում է մի զարմանալի բացահայտում, որը մի կողմից ապացուցում է մեղադրական եզրակացության հիմքը (զոհասեղանը չի կարող ծառայել միայն որպես զոհաբերության վայր) և, մյուս կողմից, բացահայտում է նրանց իրական շարժառիթը։ Իսրայելից բաժանվելու վախը, այլ ոչ թե հավատուրացությունն է նրանց գործողությունների իրական հիմքը: Այդպիսով, զոհասեղանի կառուցումը հավատուրացության վկայություն չէ, ինչպես ենթադրվում էր։ Իրականում ճիշտ հակառակն է. նրանք գործել են Տիրոջ վախից ելնելով, ինչպես արևմտյան Հորդանանի ցեղերն արեցին։ Իսրայելի միասնության իրական հիմքը ոչ թե աշխարհագրությունն է կամ ժառանգության ֆիզիկական չափը, այլ նրանց հոգևոր հավատարմությունը Տիրոջ պահանջներին:

Գետի արևմտյան կողմի ցեղերի իսկական մտահոգությունը բացահայտվում է նաև նրանց իսկական ուրախության մեջ, երբ պարզվում է արևելյան ցեղերի անմեղությունը: Իրենց եղբայրների փաստարկներից պարտված զգալու փոխարեն նրանք իսկական երջանկություն են ցույց տալիս, որ կասկածները սխալ են դուրս եկել։ Իսրայելը խուսափեց քաղաքացիական պատերազմից, իսկ ազգի միասնությունը պահպանվեց։

```Ինչպե՞ս եք վերաբերվում կեղծ մեղադրանքներին: Կիսվե՛ք որոշ սկզբունքներով, որոնք ձևավորում են ձեր վերաբերմունքը: Առաջնորդության համար տե՛ս Սաղմոս 37.3–6, 34, 37 համարները:```