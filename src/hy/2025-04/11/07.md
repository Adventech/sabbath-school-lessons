---
title:  Հետագա ուսումնասիրության համար
date:  12/12/2025
---

Կարդացե՛ք Էլեն Ուայթի «Նահապետներ և մարգարեներ» գրքի «Քանանի բաժանումը» գլուխը, էջ 517–520։

«Որքան կարևոր է մի կողմից՝ մեղքի հանդեպ թույլ վերաբերմունքից խուսափելը, նույնքան էլ կարևոր է մյուս կողմից՝ արագ դատաստանից և անհիմն կասկածներից զգուշանալը:

․․․ Ռուբենեանների և նրանց ընկերների կողմից դրսևորված իմաստությունն արժանի է ընդօրինակման: Խոնարհությամբ ձգտելով առաջ տանել ճշմարիտ կրոնի գործը՝ նրանք մեղադրվեցին և խիստ պարսավանքի արժանացան, սակայն զայրույթ չդրսևորեցին: Նախքան կփորձեին պաշտպանվել, նրանք քաղաքավարությամբ ու համբերությամբ լսեցին իրենց եղբայրների մեղադրանքները և ապա լիովին բացատրեցին իրենց դրդումներն ու ցույց տվին իրենց անմեղությունը: Այսպիսով, այն բարդությունը, որ սպառնում էր այնքան լուրջ հետևանքով, բարեկամորեն հարթվեց:

Նույնիսկ սուտ տեղը մեղադրվելով՝ նրանք, ովքեր իրավացի են, կարող են պահպանել իրենց հանդարտությունն ու քաղաքավարությունը: Աստված գիտի այն ամենը, ինչը մարդկանց կողմից սխալ է հասկացվել ու մեկնաբանվել, և մենք կարող ենք հանգիստ մեր գործը Նրա ձեռքը հանձնել: Նա նույնքան ճշտորեն կարդարացնի նրանց գործը, ովքեր ապավինում են Իրեն, ինչպես բացահայտեց Աքարի հանցանքը: Ովքեր գործում են Քրիստոսի հոգով, կունենան այն սերը, որ երկայնամիտ է ու բարի:

Աստված կամենում է, որ Իր ժողովրդի մեջ համերաշխություն ու եղբայրական սեր լինի: Քրիստոսի աղոթքն Իր խաչելությունից առաջ այն էր, որ Իր աշակերտները մեկ լինեն, ինչպես Ինքն է մեկ Հոր հետ, և աշխարհը հավատա, որ Աստված է ուղարկել Իրեն: Այս ամենաազդեցիկ ու հրաշալի աղոթքը դարերի խորքից հասնում է մինչև մեր օրերը, որովհետև Նա ասել է. «Ոչ թե միայն նրանց համար եմ աղաչում, այլև նրանց, որ նրանց խոսքով կհավատան Ինձ» (Հովհաննես 17.20): Չնայած չպետք է զոհաբերենք ճշմարտության մեկ սկզբունքն անգամ, մեր հիմնական նպատակը պետք է լինի հասնել այս միաբանությանը» (Է․ Ուայթ, Նահապետներ և մարգարեներ, էջ 519, 520):

**Հարցեր քննարկման համար**

`1.	Ինչպե՞ս կարող է Պողոս առաքյալի՝ «մեկը մյուսին թող իր անձից ավելի լավ համարի» հորդորը (Փիլիպպեցիներին 2․3) օգնել խուսափելու մեր եղբայրների ու քույրերի մասին վատ ենթադրություններ անելուց:`

`2.	Ինչո՞ւ ենք հաճախ չափից ավելի արձագանքում իրավիճակին մեր անցյալի անհաջողությունների կամ սխալների պատճառով: Ինչպե՞ս կարող ենք խուսափել այս միտումից։`

`3.	Քննարկե՛ք ուրիշների տեսակետները լսելու կարևորությունը: Ինչպե՞ս կարող ենք լսելու մշակույթ զարգացնել մեր եկեղեցում: (Համեմատե՛ք Հակոբոս 1․19 համարի հետ։)`

`4.	Մենք ապրում ենք մի հասարակությունում, որտեղ մեր մասնագիտական կյանքի պահանջները, ընտանեկան պարտականությունները, եկեղեցուն առնչվող պարտավորությունները և այլ պարտականություններ կարող են ճնշող թվալ: Ինչպե՞ս կարող է Տիրոջ համար ամեն ինչ անելու սկզբունքը ոչ միայն ավելի պատասխանատու դարձնել մեզ, այլև մտքի խաղաղություն բերել:`