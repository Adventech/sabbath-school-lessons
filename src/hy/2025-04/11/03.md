---
title:  Մեղադրանքներ...
date:  08/12/2025
---

`Կարդացե՛ք վերադարձող ցեղերի պատմությունը Հեսու 22.9–20 համարներում: Ի՞նչ մեղադրանքներ են ներկայացնում Արևմտյան Հորդանանի ցեղերը Արևելյան Հորդանանի ցեղերի դեմ: Որքանո՞վ էին այս մեղադրանքները հիմնավոր։`

Ի հակադրություն 1-ին համարի, որտեղ արևելյան կողմի ցեղերը կոչվում են իրենց սովորական անուններով (Ռուբենի, Գադի և այլն), այստեղ օգտագործվում է մեկ այլ արտահայտություն՝ «Ռուբենի որդիներ», «Գադի որդիներ» և «Մանասեի կես ցեղ», որն, ի տարբերություն «Իսրայելի որդիների» (Հեսու 22․11), ներկայացնում էր մի առանձին սուբյեկտ։

Պատմության մեջ «Իսրայելի ամբողջ ժողովուրդ» արտահայտությունը վերաբերում է միայն Արևմտյան Հորդանանի ինն ու կես ցեղերին՝ ընդգծելով երկու խմբերի միջև առաջացած խզումը։ Իսկապես, հաջորդ պատմության հիմքում ընկած հարցն այն է, թե արդյոք գետի արևելյան ափին գտնվող ցեղերը կարո՞ղ են իսրայելացիներ համարվել:

Միգուցե, մենք ակնկալում ենք, որ պատմությունը հաջող ավարտ կունենա։ Սակայն լարվածություն է առաջանում, երբ լուր է հասնում այն մասին, թե արևելյան ցեղերը Հորդանանի մոտ զոհասեղան են կանգնեցրել: Տեքստը չի խոսում գործողության որևէ պատճառի մասին, ոչ էլ նկարագրում է զոհասեղանի գործառույթը կամ դրա հետ կապված հատուկ գործունեությունը: Այս զոհասեղանի նշանակության հետ կապված անորոշությունն ավելի է մեծանում, երբ հետ ենք գնում 3-րդ և 4-րդ գլուխներում նկարագրվող Հորդանանն առաջին անգամ հատելու պատմությանը, որտեղ ամբողջ Իսրայելը ոտք դրեց Հորդանան\` գետը հատելու և Քանան մտնելու համար: Այստեղ Իսրայելի մի մասը գալիս է Հորդանանի շրջան, սակայն հիմա գետը հակառակ ուղղությամբ անցնելու համար։

Երկու դեպքում էլ քարե կառույց է կանգնեցվում։ Առաջինը ծառայում էր որպես հուշարձան, երկրորդը ընկալվում է որպես տպավորիչ զոհասեղան։ Հարցը, որն անխուսափելիորեն ծագում է մտքում, հետևյալն է. «Այս քարերն ի՞նչ են ձեզ համար» (համեմատե՛ք Հեսու 4․6, 22 համարների հետ)։ Այս զոհասեղանը կառուցված է զոհաբերությունների համար, թե՞ միայն հուշակոթող է։ Արդյո՞ք այս մյուս ցեղերն արդեն սկսում են հավատուրացության մեջ ընկնել:

Հեսուի, Եղիազարի կամ ցեղերի առաջնորդների միջև խորհրդակցության բացակայությունը թյուրիմացության տեղիք է տալիս, որը կարող է հանգեցնել սարսափելի բախումների:

`Ի՞նչ նկատի ունեն Հիսուսն ու Պողոս առաքյալը, երբ մեզ հորդորում են խուսափել ուրիշներին դատելուց։ Կարդացե՛ք Ղուկաս 6.37, Հովհաննես 7.24, Ա Կորնթացիներին 4․5 համարները։ Ինչո՞ւ է այդքան հեշտ ուրիշների դրդապատճառների վերաբերյալ սխալ եզրակացություններ անելը։`