---
title:  Պարտավորություն
date:  07/12/2025
---

```Կարդացե՛ք Հեսու 22.1–8 համարները: Ի՞նչ են ասում այս համարները Ռուբենի, Գադի և Մանասեի կես ցեղի պարտավորության մասին:```

Հեսուն հաստատում է, որ Հորդանանի այն կողմի ցեղերը լիովին կատարել են Մովսեսի և իր կողմից սահմանված պարտավորությունները, ինչը նշանակում է խոր նվիրում և զոհաբերություն հօգուտ Իսրայելի ընդհանուր գործին: Նրանք կռվեցին իրենց եղբայրների կողքին «շատ օրեր», ինչը իրականում նշանակում էր մոտ վեցից յոթ տարի (համեմատե՛ք Հեսու 11․18, Հեսու 14․10, Բ Օրենք 2․14)։ Նրանց կանայք և երեխաները մնացել էին տանը՝ Հորդանանի արևելյան կողմում, սակայն նրանք որոշեցին հավատարմորեն կռվել իրենց եղբայրների կողքին` բախվելով վիրավորվելու և մահվան սպառնալիքին:

Այս համարներն անուղղակիորեն ընդգծում են ազգի և երկրի միասնության կարևորությունը։ Նրանք նաև հող են նախապատրաստում հաջորդ պատմության համար, որն ամբողջովին միասնության մասին է: Իսրայելական ցեղերը կմնա՞ն միասնական` չնայած այն հզոր բնական սահմանին, որ Հորդանանը կազմում է նրանց միջև։ Արդյո՞ք նրանք թույլ կտան, որ աշխարհագրությունն իր ազդեցությունն ունենա իրենց ազգային ինքնության վրա, թե՞ թույլ կտան, որ միակ Աստծուն ուղղված ընդհանուր երկրպագությունը պահպանի իրենց որպես Նրա ընտրյալ ազգ՝ միասնական և հզոր Նրա աստվածապետական առաջնորդության ներքո:

Հեսուն բացատրում է միակ ճանապարհը, որով հնարավոր է պահպանել այդպիսի հավատարմություն. նրանք ծառայում են ոչ թե իրենց հայրենակից իսրայելացիներին, այլ հենց Յահվեին, Ով էլ նրանց հանձնարարել է իրենց առաքելությունը:

Այս նույն սկզբունքը գտնում ենք Նոր Կտակարանում: Պողոս առաքյալը քրիստոնյաներին հորդորեց իրենց ծառայությունը մատուցել այնպես, կարծես նրանք աշխատում են Աստծո համար և ոչ միայն մարդկանց (տե՛ս Եփեսացիներին 6․7, Կողոսացիներին 3․23, Ա Թեսաղոնիկեցիներին 2․4): Ի՞նչ ավելի բարձր կոչում կարող է լինել, քան, ի վերջո, աշխատել տիեզերքի Արարչի համար:

Առօրյա կյանքում մենք հաճախ բախվում ենք մարտահրավերների և դժվարությունների, որոնք հեշտությամբ կարող են հուսահատեցնել մեզ և ստիպել, որ հրաժարվենք պայքարից: Երբեմն դա հեշտ է անել: Սակայն մենք կարող ենք դիմել Տիրոջ զորությանը, Ով խոստանում է լինել մեզ հետ և հնարավորություն է տալիս կատարելու Իր կամքը։ Եթե մենք շարունակենք կենտրոնացած մնալ մեր բարձր կոչման վրա, մենք կարող ենք խրախուսվել առաջ ընթանալու՝ չնայած անխուսափելի մարտահրավերներին և հուսահատություններին, որոնք այս երկրի վրա մեր գոյության մաս են:

```Հեսու 22․5, 6 համարները հայտնում են, որ Հեսուն կոչ արեց հեռացող ցեղերին հավատարիմ մնալ Տիրոջը, ապա օրհնեց նրանց։ Ինչպե՞ս կվերափոխվեն մեր հարաբերությունները եկեղեցում, եթե մենք ավելի շատ աղոթենք միմյանց համար, քան անում ենք:```