---
title:  Երկրի մարտահրավերը
date:  25/11/2025
---

```Կարդացե՛ք Հեսու 13.1–7 համարները: Թեև Քանանի երկիրն Աստծո կողմից տրված պարգև էր, որո՞նք էին այն տիրանալու հետ կապված դժվարությունները։```

Հաշվի առնելով այն փաստը, որ դարեր շարունակ իսրայելացիներն ապրեցին որպես ստրուկներ, նրանց ռազմական հմտությունները բավարար չէին երկիրը նվաճելու համար։ Նույնիսկ նրանց տերերը՝ եգիպտացիները, իրենց հմուտ ու լավ զինված բանակներով չկարողացան այն մշտապես գրավել։ Եգիպտացիները երբեք ամբողջությամբ չգրավեցին Քանանը՝ պարսպապատ քաղաքների անառիկության պատճառով։ Այժմ նախկին ստրուկների ազգին ասվում է, որ պետք է գրավի մի երկիր, որն իրենց նախկին տերերը չեն կարողացել ենթարկել իրենց տիրապետությանը։ Եթե նրանք երբևէ տիրեն երկրին, դա կլինի միայն Աստծո շնորհով, այլ ոչ իրենց ջանքերի:

Հեսու 13-ից 21-րդ գլուխները վերաբերում են երկրի բաժանմանը Իսրայելի տարբեր ցեղերին։ Այդ բաժանումը ոչ միայն Իսրայելին ցույց է տալիս, թե ինչ է հատկացվել նրանց, այլև այն, ինչ պետք է դեռևս գրավել այդ տարածքում: Իսրայելացիները կարող են ապահով ապրել այն երկրում, որն Աստված տվել է նրանց որպես ժառանգություն։ Նրանք Աստծո սեփականության տակ գտնվող երկրի արդարացի և օրինական վարձակալներն են: Այդուհանդերձ, Աստծո նախաձեռնությունը պետք է համապատասխանի մարդկային արձագանքին։ Գրքի առաջին կեսը բացահայտում է, թե ինչպես է Աստված տվել երկիրը՝ վտարելով քանանացիներին, և երկրորդ կեսը հաղորդում է, թե ինչպես Իսրայելը նվաճեց երկիրը՝ բնակեցնելով այն։

Նվաճման այս բարդությունը պատկերավոր կերպով ցույց է տալիս մեր փրկության դինամիկան։ Ինչպես Իսրայելը, մենք ոչինչ չենք կարող անել մեր փրկությունը վաստակելու համար (Եփեսացիներին 2․8, 9): Դա պարգև է, ինչպես որ երկիրն էր Աստծո պարգևն Իսրայելին՝ հիմնված Նրա հետ ունեցած ուխտի հարաբերությունների վրա: Այն, անշուշտ, հիմնված չէր նրանց արժանիքների վրա (տե՛ս Բ Օրենք 9.5):

Սակայն, որպեսզի իսրայելացիները վայելեն Աստծո պարգևը, նրանք պետք է ստանձնեն այն բոլոր պարտականությունները, որոնք բխում են երկրում ապրելուց ճիշտ այնպես, ինչպես մենք պետք է անցնենք մեր սրբագործման գործընթացը՝ սիրով հնազանդվելով Աստծո թագավորության քաղաքացիները լինելու պահանջներին: Թեև դա նույնը չէ, սակայն նրանց երկիր, իսկ մեզ փրկություն շնորհելու միջև զուգահեռները բավական մոտ են: Մեզ հրաշալի պարգև է տրվել, սակայն մենք կարող ենք կորցնել այն, եթե զգույշ չլինենք։

```Ինչպե՞ս են այսօր քրիստոնյաները բախվում Խոստացված երկիրը նվաճելու հետ կապված նման մարտահրավերների (տե՛ս Փիլիպպեցիներին 2․12, Եբրայեցիներին 12․28)։```