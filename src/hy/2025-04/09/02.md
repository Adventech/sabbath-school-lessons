---
title:  Եդեմ և Քանան
date:  23/11/2025
---

```Կարդացե՛ք Ծննդոց 2.15 և Ծննդոց 3.17–24 համարները: Ի՞նչ հետևանքներ ունեցավ անկումն առաջին մարդկային զույգի կենսատարածքի վրա:```

Արարման ժամանակ Աստված Ադամին ու Եվային տեղավորեց կատարյալ միջավայրում, որն արտացոլում էր առատություն ու գեղեցկություն: Զույգն իր Արարչին հանդիպում էր մի գեղեցիկ կենսամիջավայրում, որը կարող էր բավարարել նրանց բոլոր ֆիզիկական կարիքները։ Բացի Աստծո Խոսքից, Եդեմի պարտեզը ծառայում էր որպես ուսումնական կենտրոն, որտեղ Ադամն ու Եվան զգալի պատկերացում էին կազմում Աստծո բնավորության և այն կյանքի մասին, որը Նա նախատեսել էր նրանց համար: Ուստի, երբ նրանք վստահության հարաբերությունները խզեցին իրենց Արարչի հետ, փոխվեց նաև նրանց կապը Եդեմի պարտեզի հետ և որպես խզված հարաբերությունների նշան` նրանք ստիպված եղան լքել այն: Նրանք կորցրին այն տարածքը, որն Աստված տվել էր իրենց։ Այդպիսով, Եդեմի պարտեզը դարձավ լիառատ կյանքի խորհրդանիշ, և մենք կրկին կբացահայտենք դրա մոտիվները Խոստացված երկրի թեմայում:

```Ինչպե՞ս էին նահապետներն ընկալում երկրի խոստումը (տե՛ս Ծննդոց 13․14, 15, Ծննդոց 26․3, 24, Ծննդոց 28․13)։ Ձեր կարծիքով, ի՞նչ է նշանակում մեզ՝ ադվենտիստներիս համար, ապրել որպես խոստումները ժառանգողներ (Եբրայեցիներին 6․11–15):```

Երբ Աբրահամը մտավ այն երկիրը, որն Աստված ցույց էր տվել նրան, հավատով այդ երկիրը դարձավ նրա և նրա սերունդների խոստման երկիրը: Այն չորս հարյուր տարի շարունակ մնաց Խոստացված երկիր: Նահապետներն իրականում չտիրեցին երկրին. այն իրենցը չէր այնպես, որ կարողանային ժառանգաբար փոխանցել իրենց զավակներին։ Ավելի շուտ, այն պատկանում էր Աստծուն, ինչպես որ Եդեմի պարտեզն էր պատկանում Նրան: Քանի որ Ադամն ու Եվան որևէ բան չարեցին Եդեմի պարտեզում իրենց տեղը պահպանելու համար, Իսրայելը նույնպես ոչ մի ներդրում չէր կատարել այդ երկրին արժանանալու համար: Խոստացված երկիրն Աստծո պարգևն էր՝ հիմնված Իր նախաձեռնության վրա: Իսրայելը չուներ սեփականության իրավունք կամ պահանջ (Բ Օրենք 9․4–6)․ միայն Աստծո շնորհով նրանք կարողացան տիրապետել դրան:

Նահապետները խոստումները ժառանգողներ էին, մինչև դրանք իրականացվեցին։ Մենք՝ որպես Քրիստոսի հետևորդներ, ավելի լավ խոստումներ ենք ժառանգել (Եբրայեցիներին 8․6), որոնք կիրականանան, եթե «հավատով ու համբերությամբ խոստումները ժառանգողներին նմանվեք» (Եբրայեցիներին 6․12):