---
title:  Հոբելյաններ
date:  26/11/2025
---

Երկիրն այնքան կարևոր նշանակություն ուներ Իսրայելի՝ որպես Աստծո ժողովրդի գոյության համար, որ այն չէր կարող տրվել որպես ամբողջություն։ Այն պետք է հատկացվեր ըստ ցեղերի, տոհմերի և ընտանիքների (Թվեր 34․13–18), որպեսզի չդառնար մի քանի առաջնորդող ու ազդեցիկ մարդկանց սեփականությունը:

`Կարդացե՛ք Ղևտական 25.1–5, 8–13 համարները: Ո՞րն էր յոթերորդ տարվա (հանգստյան շաբաթի) և հոբելյանական տարվա նպատակը։`

Ի հակադրություն Եգիպտոսի, որտեղ քաղաքացիները մշտապես կորցնում էին իրենց հողը և դառնում էին փարավոնի ճորտերը, իսրայելացիների համար Աստծո նպատակն այն էր, որ նրանք երբեք չդառնան անժամկետ իրավազուրկ մարդիկ։ Ոչ ոք, բացի այն տոհմից ու ընտանիքից, որին ի սկզբանե հողը հատկացվել էր, չէր կարող սեփականացնել այն: Իրականում, Աստծո ծրագրի համաձայն, հողը բառացիորեն երբեք չէր կարող վաճառվել. այն կարող էր վարձակալվել միայն մինչև հաջորդ հոբելյանական տարին\` մնացած տարիների քանակով սահմանված արժեքով։ Ուստի, այն մարդու հարազատները, որ ստիպված էր «վաճառել» իր նախորդներին շնորհված հողը, պարտավոր էին այն փրկագնել հոբելյանական տարուց առաջ (Ղևտական 25․25):

Հողի հատկացումը պատուհան է դառնում դեպի Աստծո սիրտը: Որպես մեր երկնային Հայր\` Նա կամենում է, որ Իր զավակներն առատաձեռն լինեն նրանց հետ, ովքեր պակաս հաջողակ են, և թույլ տան, որ նրանց հողերը կերակրեն նրանց ամեն յոթերորդ տարին: Յոթերորդ՝ շաբաթ տարին ավելի լայն մասշտաբով կիրառեց շաբաթի պատվիրանի սկզբունքը: Քրտնաջան աշխատանքը գնահատելուց և խրախուսելուց բացի, հողի սեփականությունը նաև պահանջում էր հարգանք ու բարություն նրանց հանդեպ, ովքեր ֆինանսական դժվարությունների էին բախվում:

Հողի սեփականության վերաբերյալ օրենսդրությունը բոլոր իսրայելացիներին հնարավորություն էր տալիս ազատվել ժառանգական կամ ինքնաստեղծ ճնշող հանգամանքներից և կյանքի նոր սկիզբ ունենալ:

Ըստ էության, սա է Ավետարանի հիմնական նպատակը. ջնջել հարուստի ու աղքատի, գործատուի ու աշխատողի, արտոնյալի և անապահովի միջև տարբերությունը՝ բոլորին դնելով հավասար դիրքերի վրա, գիտակցել տալով Աստծո շնորհի կատարյալ կարիքը:

Ցավոք, Իսրայելն անտեսեց Աստծո սահմանած չափաձողը, և դարեր անց ունեզրկման վերաբերյալ նախազգուշացումները կատարվեցին (Բ Մնացորդաց 36․20, 21)։

`Ինչպե՞ս կարող են իսրայելացիներին հողահատկացման և շաբաթը պահելու սկզբունքները մեզ հիշեցնել, որ Աստծո համար մենք բոլորս հավասար ենք: Ինչպե՞ս կարող է շաբաթն օգնել\` «ո՛չ» ասելու սպառողականության շահագործողական, արատավոր երևույթներին, որոնք պատուհասում են շատ հասարակություններ:`