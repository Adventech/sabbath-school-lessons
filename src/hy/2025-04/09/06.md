---
title:  Վերականգնված երկիրը
date:  27/11/2025
---

```Կարդացե՛ք Երեմիա 24․6, Երեմիա 31․16, Եզեկիել 11․17, Եզեկիել 28․25 և Եզեկիել 37․14, 25 համարները։ Ո՞րն էր Խոստացված երկիր վերադառնալու վերաբերյալ Աստծո խոստումն Իսրայելին, և ինչպե՞ս իրականացավ այն։```

Բաբելոնյան աքսորի ժամանակ իսրայելացիներն ապրեցին ոչ միայն հայրենազուրկ լինելու տխուր իրականությունը, այլև այն խոստումը, որ Աստծո հետ իրենց հարաբերությունը, թեև կոնկրետացվել են երկրի խոստմամբ, պայմանավորված և սահմանափակված չէ երկրի տիրապետմամբ։ Երբ իսրայելացիները խոստովանեցին իրենց մեղքերը, ապաշխարեցին և ամբողջ սրտով փնտրեցին Տիրոջը, Աստված կրկին կատարեց Իր խոստումը և նրանց իրենց երկիր վերադարձրեց՝ ի նշան նրանց վերականգնման: Այսինքն, Նա դեռ նրանց Աստվածն էր, նույնիսկ երբ նրանք երկրում չէին:

Սակայն, քանի որ խոստումը, որ Իսրայելը հավիտյան կտիրանա երկրին, պայմանական էր (Բ Օրենք 28․63, 64, Հեսու 23․13, 15, Գ Թագավորների 9․7, Դ Թագավորների 17․23, Երեմիա 12․10–12), այնպես էր նաև վերաբնակեցվելու և աքսորվելուց հետո Իսրայելի բարգավաճման խոստումը: Միևնույն ժամանակ, Հին Կտակարանի մարգարեները մատնացույց արեցին վերականգնումը, որը կբերի Դավթի սերնդից ապագա թագավորը (Եսայի 9․6, 7, Զաքարիա 9․9, 16): Այս խոստումը կատարվեց Հիսուս Քրիստոսի կյանքով, մահվամբ և հարությամբ, Ում միջոցով հին Իսրայելին տրված բոլոր խոստումներն իրենց իրականացումն ունեցան:

Նոր Կտակարանում Խոստացված երկիրն ուղղակիորեն չի հիշատակվում, սակայն մեզ ասվում է, որ Աստծո խոստումները կատարվել են Հիսուս Քրիստոսի մեջ և Նրանով (Բ Կորնթացիներին 1․20, Հռոմեացիներին 15․8): Ուստի, Քրիստոսի լույսի ներքո երկիրը վերաիմաստավորվում է, և դառնում այն հոգևոր օրհնությունների խորհրդանիշը, որը Աստված նպատակ ունի տալ Իր հավատարիմ ժողովրդին այստեղ՝ հիմա (Եփեսացիներին 2․6) և ապագայում:

Հանգստի, առատության ու բարօրության աստվածային խոստման վերջնական իրականացումը տեղի կունենա մեղքից և դրա հետևանքներից ազատագրված Նոր Երկրում: Այդ առումով, որպես քրիստոնյաներ, մեր հույսը հիմնված է Քրիստոսի խոստման վրա, որ Նա կվերադառնա և երկնքում հազարամյա ժամանակաշրջանից հետո կհաստատի Իր հավիտենական թագավորությունը Նոր Երկրի վրա: Սա կլինի երկրի վերաբերյալ բոլոր խոստումների վերջնական իրականացումը։

```Կարդացե՛ք Հովհաննես 14.1–3, Տիտոս 2.13 և Հայտնություն 21.1–3 համարները: Ի՞նչ վերջնական հույս կա մեզ համար այս համարներում, և ինչո՞ւ է Հիսուսի մահը երաշխավորում այդ հույսի իրականացումը մեզ համար:```