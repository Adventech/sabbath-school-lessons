---
title:  Հետագա ուսումնասիրության համար
date:  28/11/2025
---

Կարդացե՛ք Էլեն Ուայթի «Մեծ պայքար» գրքի «Պայքարն ավարտված է» գլուխը, էջ 672-678։

«Մենք հավիտյան կփրկվենք, երբ դռներից մուտք գործենք քաղաք: Այդ ժամանակ մենք կարող ենք ուրախանալ, որ փրկված ենք, հավետ փրկված: Սակայն մինչ այդ մենք պետք է ականջալուր լինենք առաքյալի հրահանգին և «զգուշանանք. քանի դեռ Նրա հանգստի մեջ մտնելու խոստումը մնում է, ձեզանից որևէ մեկը դուրս չմնա» (Եբրայեցիներին 4.1): Քանանի մասին գիտելիք ունենալը, Քանանի երգերը երգելը, Քանան մտնելու հեռանկարով ուրախանալն Իսրայելի որդիներին չբերեց Խոստացված երկրի խաղողի ու ձիթենու այգիները: Իրականում նրանք կարող էին այն իրենցը դարձնել միայն նվաճելով, պայմանները կատարելով, Աստծո հանդեպ կենդանի հավատ գործադրելով, Նրա խոստումներն իրենց համար պահանջելով» (Էլեն Ուայթ, Երիտասարդության ուսուցիչ հանդես, 1898թ․ փետրվարի 17)։

«Աստվածաշնչում փրկվածների ժառանգությունը «հայրենիք» Է կոչվում (Եբրայեցիներին 11.14-16)։ Այնտեղ երկնային Հովիվն Իր հոտը տանում Է կենդանի ջրերի աղբյուրների մոտ։ Կյանքի ծառն ամեն ամիս իր պտուղն է տալիս, և նրա տերևները ազգերին ծառայելու համար են։ Այնտեղ մշտահոս վտակներ կան՝ բյուրեղի պես ջինջ, և նրանց ափերին աճող ծառերն իրենց ստվերն են գցում շավիղների վրա՝ պատրաստված Տիրոջ փրկյալների համար։ Այնտեղ ընդարձակ հարթավայրերը վերաճում են չքնաղ բլուրների, և երևում են Աստծո լեռների վեհապանծ գագաթները։ Այս խաղաղ հովիտներում՝ կենդանի ջրի աղբյուրների մոտ, Աստծո ժողովուրդը՝ դարեր շարունակ պանդուխտ ու թափառական, կգտնի իր տունը» (Է․ Ուայթ, Մեծ պայքար, էջ 675)։

**Հարցեր քննարկման համար**

```1.	Խորհե՛ք Խոստացված երկրի մասին՝ որպես առատ կյանքի խորհրդանիշ, որը Քրիստոսը խոստացավ Իր հետևորդներին Հովհաննես 10.10 համարում: Ինչպե՞ս են առատ երկրում ապրելու օգուտները պատկերում փրկության օրհնությունները:```

```2.	Ի՞նչ կապ կա երկրի քաղաքացի լինելու և որոշակի կենսակերպով ապրելու միջև: Ինչպե՞ս է մեկը ազդում մյուսի վրա: Որո՞նք են Աստծո թագավորության քաղաքացիներ լինելու հետևանքները:```

```3.	Որպես մարդ՝ մենք անընդհատ հիասթափվում ենք ուրիշների խոստումներից և երբեմն այն խոստումներից, որ տալիս ենք ինքներս մեզ: Ինչո՞ւ կարող եք վստահել Աստծո խոստումներին:```

```4.	Ինչպե՞ս կարող ենք Նոր Երկրի խոստումը դարձնել մեր ապագայի իրական և կոնկրետ մաս` նույնիսկ հիմա:```