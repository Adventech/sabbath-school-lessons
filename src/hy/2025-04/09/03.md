---
title:  Երկիրը՝ պարգև
date:  24/11/2025
---

`Կարդացե՛ք Ելք 3․8, Ղևտական 20․22, Ղևտական 25․23, Թվեր 13․27, Բ Օրենք 4․1, 25, 26, Բ Օրենք 6․3 և Սաղմոս 24․1 համարները։ Ո՞րն էր առանձնահատուկ հարաբերությունն Աստծո, Իսրայելի և Խոստացված երկրի միջև։`

Ամենահիմնական մակարդակում երկիրն ազգին ֆիզիկական ինքնություն է տալիս: Ազգը տեղորոշելով՝ այն նաև որոշում է ազգի զբաղմունքն ու կենսակերպը։ Ստրուկները զուրկ էին արմատներից և տեղի պատկանելությունից. ուրիշներն էին վայելում նրանց աշխատանքի արդյունքները: Երկիր ունենալն ազատություն էր նշանակում։ Ընտրված ժողովրդի ինքնությունը սերտորեն կապված էր երկրում նրանց բնակության հետ:

Աստծո, Իսրայելի և երկրի միջև առանձնահատուկ հարաբերություն գոյություն ուներ: Իսրայելը երկիրը ստացավ որպես Աստծո պարգև, այլ ոչ թե որպես անքակտելի իրավունք: Ընտրված ժողովուրդը կարող էր երկրին տիրել այնքան ժամանակ, քանի դեռ նրանք ուխտի հարաբերությունների մեջ էին Եհովայի հետ և հարգում էին ուխտի պատվիրանները: Այսինքն՝ առանց Աստծո օրհնության նրանք չէին կարող ունենալ երկիրն ու դրա օրհնությունները:

Միևնույն ժամանակ, երկիրն իրապես որպես ոսպնյակ ծառայեց, որի միջոցով նայելն Իսրայելին օգնեց ավելի լավ ըմբռնելու Աստծուն: Երկրում ապրելը միշտ հիշեցնելու էր վստահելի, խոստումներին հավատարիմ ու անդավաճան Աստծո մասին: Ո՛չ երկիրը և ո՛չ Իսրայելը չէին կարող գոյություն ունենալ առանց Աստծո նախաձեռնության, Ով նրանց գոյության աղբյուրն ու հիմքն էր: Եգիպտոսում Նեղոսը և ոռոգման համակարգը, քրտնաջան աշխատանքի հետ միասին, ապահովում էին իսրայելացիների ապրուստի համար անհրաժեշտ բերքը։ Քանանում իրավիճակն այլ էր։ Բերքի առատությունը կախված էր անձրևից, և միայն Աստված էր, որ կարող էր կառավարել եղանակը: Այդպիսով, երկիրն Իսրայելին հիշեցնում էր Աստծուց մշտական կախվածության մասին։

Նույնիսկ եթե Իսրայելը երկիրը որպես պարգև ստացավ Յահվեից, վերջնական իմաստով, Աստված Ինքն էր դրա սեփականատերը: Լինելով ամբողջ երկրի իրական տերը (Սաղմոս 24․1)\` Եհովան իրավունք ունի այն հատկացնել Իսրայելին կամ հետ վերցնել այն։ Եթե Աստված է երկրի տերը, իսրայելացիները և, ընդլայնելով թեման, բոլոր մարդիկ օտարականներ ու պանդուխտներ են, կամ, ժամանակակից եզրույթաբանությամբ, մենք բոլորս Աստծո երկարաժամկետ հյուրերն ենք Երկիր մոլորակի վրա:

`Ա Պետրոս 2.11 և Եբրայեցիներին 11.9–13 համարների հիման վրա, անձամբ ձեզ համար ի՞նչ է նշանակում ապրել որպես օտարական և պանդուխտ՝ անհամբեր սպասելով այն քաղաքին, որի ճարտարապետն ու արարիչն Աստված է։`