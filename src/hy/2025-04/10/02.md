---
title:  Աստվածաշնչի տիպաբանությունը
date:  30/11/2025
---

```Ուսումնասիրե՛ք հետևյալ համարները, որոնք վերաբերում են նախակերպարներին, և փորձեք սահմանել, թե ինչ է աստվածաշնչյան տիպաբանությունը. Հռոմեացիներին 5․14, Ա Կորնթացիներին 10․1–13, Եբրայեցիներին 8․5, Եբրայեցիներին 9․23։```

Այս աստվածաշնչյան համարներում կիրառվում են «նախակերպար» (հունարեն typos - տիպոս) կամ «կերպար» (հունարեն antitypos -անտիտիպոս) եզրույթները՝ հղում անելով այն ձևին, թե ինչպես է Նոր Կտակարանի գրողը սահմանում Հին Կտակարանի տեքստի կամ իրադարձության հարաբերությունը և դրա նշանակությունն իր ժամանակին կամ ապագայում:

Տիպաբանությունը մարդկանց, իրադարձությունների կամ հաստատությունների հատուկ մեկնաբանություն է, որոնք նախապատկերում են Հիսուսին կամ Ավետարանում պարունակվող այլ իրողությունները: Նախակերպարը համապատասխանում է կերպարին որպես կաղապար, որն արտացոլում է սկզբնական ձևը, նույնիսկ եթե վերջինս՝ կերպարը, ավելի լիարժեք է կատարում նախակերպարի նպատակը։ Այդպիսով, աստվածաշնչյան նախակերպարը ձևավորվել է Աստծո մտքում գոյություն ունեցող աստվածային ծրագրի համաձայն՝ կոնկրետ կամ հայեցակարգային առումով, և այն ծառայում է ապագա կրկնօրինակներ (կերպարներ) ձևավորելու համար:

```Կարևոր է հասկանալ, որ Նոր Կտակարանի գրողները Հին Կտակարանի որոշ տեքստերին պատահականորեն չեն վերագրում տիպաբանական նշանակություն, որպեսզի ընդգծեն կարևոր գաղափարներ կամ դիտարկումներ: Հինկտակարանյան նախակերպարը միշտ վավերացվում է մարգարեական գրություններում, նախքան այն կերպարային իրականացում է ձեռք բերում Նոր Կտակարանում: Դիտարկե՛ք, թե ինչպես է Դավիթը հայտնվում Հին Կտակարանում, և ինչպես է նա կերպարվում Նորում: Ի՞նչ դասեր կարող ենք սովորել այս օրինակներից այն մասին, թե ինչպես է տիպաբանությունը գործում:```

```ա) Դավիթ (Սաղմոս 22․1, 14–18)․```

```բ) Նոր Դավիթը (Երեմիա 23․5, Եսայի 9․5, 6, Եսայի 11․1–5)․```

```գ) Կերպարային Դավիթը (Հովհաննես 19․24)․```

Դիտարկելով այս տեքստերը՝ մենք պարզում ենք, որ Հին Կտակարանն ինքն է տալիս Սուրբ Գրությունների նախակերպարների բացահայտման ու կիրառման բանալին: Այսինքն՝ Նոր Կտակարանի գրողները, որոնց Սուրբ Գիրքը Հին Կտակարանն էր, Սուրբ Հոգուց ներշնչված` կիրառում են Հին Կտակարանի նախակերպարները, որպեսզի բացահայտեն «ներկա ճշմարտությունը» (Բ Պետրոս 1․12), հատկապես Հիսուսի և Նրա ծառայության վերաբերյալ: