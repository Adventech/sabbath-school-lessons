---
title:  Հետագա ուսումնասիրության համար
date:  05/12/2025
---

«Քրիստոսի առաքելությունը չհասկացվեց Նրա ժամանակի մարդկանց կողմից: . . . Մարդկային ավանդույթները, պատվերներն ու կանոնները նրանցից թաքցնում էին այն դասերը, որոնք Աստված նպատակ ուներ փոխանցել: Այս պատվերներն ու ավանդույթները խոչընդոտ դարձան ճշմարիտ կրոնի ըմբռնման ու կիրառման համար: Եվ երբ Իրականությունը, ի դեմս Քրիստոսի, եկավ, նրանք չճանաչեցին Նրա մեջ նախակերպարների՝ ստվերների վերջնական իրականացումը: Նրանք մերժեցին նախակերպարը և կառչեցին իրենց կերպարներից ու անօգուտ ծեսերից։ Աստծո Որդին եկել էր, իսկ նրանք շարունակում էին նշան խնդրել: «Ապաշխարե՛ք, որովհետև երկնքի արքայությունը մոտեցել է» լուրին արձագանքեցին հրաշքներ պահանջելով: . . . Քրիստոսի ավետարանը գայթակղություն էր նրանց համար, որովհետև նրանք Փրկչի փոխարեն նշաններ էին պահանջում: Նրանք ակնկալում էին, որ Մեսիան կապացուցի Իր պնդումները հզոր նվաճողական գործերով, կհաստատի Իր կայսրությունը երկրային թագավորությունների ավերակների վրա: Այս ակնկալիքին Քրիստոսը պատասխանեց սերմնացանի առակով։ Աստծո արքայությունը պետք է հաղթանակեր ոչ թե զենքի ուժով և ոչ բռնի միջամտությամբ, այլ մարդկանց սրտերում նոր սկզբունքի ներդրմամբ» (Է․ Ուայթ, Քրիստոսի առակները էջ 34, 35):

«Եկեղեցին կարիք ունի հավատարիմ քաղեբների և հեսուների, որ պատրաստ են հավիտենական կյանք ընդունել Աստծո պարզ հնազանդության պայմանով: Մեր եկեղեցիները ծառայողների լուրջ կարիք ունեն: Աշխարհը մեր դաշտն է։ Ավետարանիչների են սպասում քաղաքներն ու գյուղերը, որոնք գտնվում են կռապաշտության ավելի խոր ազդեցության տակ, քան արևելքի հեթանոսները, որոնք երբեք չեն տեսել ճշմարտության լույսը։ Ճշմարիտ ավետարանչական հոգին լքում է եկեղեցիները, որոնք կանչված են վեհագույն կարևորության զբաղմունքի մեջ։ Նրանց սրտերն այլևս չեն վառվում հոգիների հանդեպ սիրուց և իրենց Քրիստոսի հոտն առաջնորդելու փափագով: Մենք նվիրված ծառայողների կարիք ունենք։ Մի՞թե չկա մեկը, ով կարձագանքի ամեն թաղամասից բարձրացող աղաղակին. «Անցի՛ր …և օգնի՛ր մեզ» (Է․ Ուայթ, Վկայություններ եկեղեցու համար, հ․ 4, էջ 156):

**Հարցեր քննարկման համար**

`1	Ինչպե՞ս է աստվածաշնչյան տիպաբանությունն օգնում ավելի լավ հասկանալու Հիսուս Քրիստոսի ծառայությունը ձեզ համար:`

`2.	Մեր հոգևոր պատերազմն ի՞նչ առումով է նման Քանանի նվաճմանը, և ինչո՞վ է այն տարբերվում։`

`3.	Խորհե՛ք Հեսուի տիպաբանության վերջնական կատարման մասին: Ինչպե՞ս է աշխարհի՝ առանց ցավի, տառապանքի ու մահվան պատկերը մեզ իրական հույս տալիս կյանքի ամենօրյա պայքարում:`

`4.	Հեսուն արտացոլում էր Աստծո բնավորությունն այնպես, որ նա նախանշում էր Քրիստոսի ծառայությունը։ Որո՞նք են մի քանի գործնական ճանապարհները, որոնցով դուք կարող եք թույլ տալ, որ Հիսուսն ավելի ամբողջական կերպով Իր բնավորությունն արտացոլի ձեր մեջ:`