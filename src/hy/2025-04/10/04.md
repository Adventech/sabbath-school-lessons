---
title:  Հեսուն որպես նախակերպար
date:  02/12/2025
---

```Աստվածաշնչյան տիպաբանության լույսի ներքո, ո՞րն է Մովսեսի և Հեսուի կյանքի միջև բազմակի զուգահեռության նշանակությունը: Տե՛ս Ելք 3․1, 2, Հեսու 1․1–3, Թվեր 13․1, 2, Հեսու 2․1, Ելք 3․5, Հեսու 5․15։```

Ինչպես բացահայտեցինք առաջին շաբաթվա ընթացքում, Հեսուն ներկայացվում է որպես նոր Մովսես, որ երկրորդ սերնդի կյանքում կրկնում է Եգիպտոսից դեպի Ելք կարևորագույն քայլերը: Ճիշտ այնպես, ինչպես Մովսեսը, նա հանձնարարություն է ստանում Տիրոջ հետ անձնական հանդիպման ժամանակ: Երկուսի առաջնորդության ներքո Իսրայելի համբավն ազգերի մեջ վախ է տարածում։ Մովսեսն առաջնորդում է Իսրայելին՝ Կարմիր ծովը հատելու, իսկ Հեսուն առաջնորդում է Իսրայելին՝ Հորդանանը հրաշքով հատելու ժամանակ: Երկու առաջնորդներին էլ հիշեցվում է թլփատության անհրաժեշտության և Զատկի կարևորության մասին: Մանանան առաջին անգամ տրվում է Մովսեսի և ընդհատվում Հեսուի օրոք: Երկուսին էլ կարգադրվում է հանել իրենց կոշիկները։ Երկուսի մեկնած ձեռքն ազդարարում է Իսրայելի հաղթանակի մասին: Մովսեսը հրահանգներ է տալիս երկրի բաժանման և ապաստանի քաղաքների հիմնադրման վերաբերյալ։ Հեսուն կատարում է հրահանգները։ Երկուսն էլ հրաժեշտի խոսք են հղում ազգին և նորոգում են ուխտը ժողովրդի համար իրենց ծառայության ավարտին:

```Ուսումնասիրե՛ք Բ Օրենք 18.15–19, Բ Օրենք 34.10–12, Հովհաննես 1.21, Գործք Առաքելոց 3.22–26 և Գործք Առաքելոց 7.37 համարները: Ո՞վ է իրականացնում Մովսեսի մարգարեությունն իր նման մարգարեի մասին: Ինչպե՞ս է Հեսուն տեղավորվում համատեքստում:```

Հեսուի կյանքը Մովսեսի կողմից արված մարգարեության մասնակի կատարումն էր (Բ Օրենք 18․15, 18)։ Սակայն Մովսեսի կողմից արված մարգարեությունը չիրականացավ իր վերջնական իմաստով։ Վերջնական իմաստով, մարգարեությունը կարող էր իրականացվել միայն Մեսիայի կողմից: Նա մոտիկից ճանաչում էր Հորը (Հովհաննես 1․14, 18), Նա ճշմարիտ էր և ճշմարտացիորեն հայտնեց Աստծուն (Ղուկաս 10․22, Հովհաննես 14․6, Մատթեոս 22․16): Աստված իսկապես Իր խոսքերը դրեց Նրա բերանում (Հովհաննես 14․24): Այդպիսով, և՛ Մովսեսի, և՛ Հեսուի կյանքը դառնում են գալիք Մեսիայի՝ Հիսուսի նախակերպարը:

```Որքանո՞վ է կարևոր Հիսուսը Տիրոջ հետ ձեր քայլելու հարցում: Ինչո՞ւ պետք է Հիսուսը և այն, ինչ Նա արել է ձեզ համար, լինի ձեր ողջ քրիստոնեական փորձառության հիմքը:```