---
title:  Իսկական Հեսուն․ նախակերպար
date:  03/12/2025
---

Հեսուի պատմությունը պետք է դիտարկել տիպաբանության պրիզմայով։ Հեսուի վարած պատերազմները պատմական իրադարձություններ են, որոնք կազմում են Իսրայելի պատմության կարևոր հատվածը։ Պատերազմների նպատակն է իսրայելացիներին բնակեցնել Խոստացված երկրում, որտեղ նրանք կարող են խաղաղությամբ վայելել իրենց տրված ժառանգությունը և ստեղծել Աստծո օրենքի սկզբունքների վրա հիմնված նոր հասարակություն։

Հետագայում Հին Կտակարանի գրողները, ինչպես օրինակ Եսային, ներկայացնում են Մեսիայի աշխատանքը, որը ներառում է նաև «ավերված ժառանգությունները» (Եսայի 49․8) Իր ժողովրդին հատկացնելը՝ օգտագործելով նույն եզրաբանությունը, որն այնքան հաճախ է հանդիպում Հեսուի գրքում: Ինչպես Հեսուին հանձնարարվեց երկիրը բաժանել իսրայելացիներին, այնպես էլ Մեսիան, որը ներկայացվում է որպես նոր Հեսու, հոգևոր ժառանգություն է շնորհում նոր Իսրայելին:

`Կարդացե՛ք Եբրայեցիներին 3․7-4․11 համարները։ Ինչպե՞ս է Նոր Կտակարանը հաստատում, որ Հեսուն՝ նոր Մովսեսը, Իր՝ Հիսուս Քրիստոսի նախակերպարն է:`

Նոր Կտակարանի գրողները ներկայացրել են Հիսուս Քրիստոսի ծառայության բազմաթիվ ոլորտներ Հեսուի աշխատանքի միջոցով: Ինչպես Հեսուն մտավ Քանան քառասուն տարի անապատում գտնվելուց հետո, այնպես էլ «կերպարային Հեսուն»՝ Հիսուսն, անցավ Իր երկրային ծառայությանը քառասուն օր անապատում (Մատթեոս 4․1–11, Ղուկաս 4․1–13) և Իր երկնային ծառայությանը՝ քառասուն օր այս երկրի ամայության վրա (Գործք Առաքելոց 1․3, 9–11, Եբրայեցիներին 1․2) անցկացնելուց հետո։

Հորդանան գետում Հիսուսի մկրտությունից հետո (Նրա՝ «Հորդանանի հատումը» [Մատթեոս 3․13–17, Մարկոս 1․9–11]), ավետարանագիրները մեջբերում են Սաղմոս 2․7 և Եսայի 42․1 համարները, մեսիական սաղմոսից և Եհովայի տառապյալ Ծառայի մասին երգից (Մատթեոս 3․17, Մարկոս 1․11, Ղուկաս 3․22)։ Ուստի, Իր մկրտության միջոցով Հիսուսը ներկայացվում է որպես աստվածային պատերազմող, Ով նվիրյալ հնազանդ կյանքի միջոցով, նույնիսկ մինչև մահ, կվարի Եհովայի պատերազմները չար ուժերի դեմ: Նրա կյանքն ու մահը խաչի վրա ապահովեցին սատանայի պարտությունը, մեր հոգևոր թշնամիների դեմ հաղթանակը, բերեցին հոգևոր հանգստություն Իր ժողովրդին և հավիտենական ժառանգություն շնորհեցին փրկագնվածներին (Եփեսացիներին 4․8, Եբրայեցիներին 1․4, Եբրայեցիներին 9․15):

`Ի՞նչ է նշանակում կարողանալ «հանգստանալ» այն ամենի մեջ, ինչ Քրիստոսն արել է մեզ համար: Այսինքն՝ ինչպե՞ս կարող ենք վստահ լինել, որ Հիսուսը մեր փոխարեն հաղթել է սատանային։`