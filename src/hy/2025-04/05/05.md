---
title:  Ազատ ընտրություն
date:  29/10/2025
---

`Կարդացե՛ք Բ Օրենք 20.10, 15–18, Բ Օրենք 13.12–18 և Հեսու 10․40 համարները։ Ինչպե՞ս են պատերազմի օրենքը և Իսրայելի կռապաշտական քաղաքի դեմ ընթացակարգը, որն արտահայտված է Բ Օրենք գրքում, օգնում հասկանալու լիակատար ոչնչացման սահմանափակումները պատերազմում, որի մեջ ներգրավված էին իսրայելացիները:`

Եբրայերեն տեքստում օգտագործվող cherem (հերեմ) եզակի եզրույթը նկարագրում է պատերազմի ժամանակ մարդկանց ոչնչացումը։ Այն վերաբերում է «արգելված», «նզովված» կամ «բնաջնջման համար առանձնացված» առարկային։ Այն հիմնականում նշանակում է մարդկանց, կենդանիների կամ անշունչ առարկաների ամբողջական և անդառնալի տեղավորում Աստծո բացառիկ տիրույթում, որը շատ դեպքերում ներառում է նրանց ոչնչացումը պատերազմի ժամանակ: Հերեմի հայեցակարգը և կիրառությունը որպես պատերազմի ժամանակ ազգի ամբողջական վերացում, պետք է հասկանալ չարի տիեզերական ուժերի հետ Յահվեի պայքարի լույսի ներքո, որտեղ վտանգված են Նրա բնավորությունն ու հեղինակությունը:

Կրկին, աշխարհում մեղքի ի հայտ գալուց ի վեր, չկա չեզոք վիճակ. մարդ կա՛մ Աստծո կողմից է, կա՛մ Նրա դեմ է: Մի վիճակը տանում է դեպի կյանք՝ հավիտենական կյանք, իսկ մյուսը՝ դեպի մահ՝ հավիտենական մահ։

Ամբողջական ոչնչացման գործառույթը նկարագրում է Աստծո արդար դատաստանը մեղքի և չարի դեմ: Աստված եզակի կերպով Իր դատաստանի մի մասի կատարումը պատվիրեց Իր ընտրյալ ազգին՝ հին Իսրայելին: Կործանման հանձնառությունը Նրա խիստ վերահսկողության տակ էր՝ սահմանափակված պատմության որոշակի ժամանակաշրջանով, նվաճումներով և հստակ սահմանված աշխարհագրական տարածքով՝ հին Քանանով: Ինչպես տեսանք երեկվա ուսումնասիրության մեջ, նրանք, ովքեր հայտնվել էին «հերեմի» տակ, հետևողականորեն ապստամբեցին Աստծո նպատակների դեմ և արհամարհեցին դրանք՝ երբեք չապաշխարելով: Ուստի, նրանց ոչնչացնելու Աստծո որոշումը ո՛չ կամայական էր, ո՛չ էլ ազգայնական բնույթ էր կրում։

Ավելին, Իսրայելն ակնկալելու էր նույն վերաբերմունքը, եթե որոշեր որդեգրել նույն կենսակերպը, ինչ քանանացիները (հմմտ. Բ Օրենք 13-րդ գլխի հետ)։ Նույնիսկ եթե թվում է, թե աստվածային պատերազմի երկու կողմերում գտնվող խմբերը նախապես սահմանված են (իսրայելացիները պետք է ժառանգեն երկիրը, իսկ քանանացիները պետք է ոչնչացվեն), կա մի կողմից մյուսն անցնելու հնարավորություն, ինչպես տեսանք Ռախաբի, Աքարի և գաբավոնացիների դեպքում:

Պատահական չէ, որ մարդիկ պաշտպանություն ստացան կամ սահմանվեցին ոչնչացման համար: Նրանք, ովքեր շահեցին Յահվեի հետ հարաբերություններից, կարող էին կորցնել իրենց արտոնյալ կարգավիճակն ապստամբության միջոցով, իսկ ոչնչացման համար սահմանվածները կարող էին ենթարկվել Յահվեի իշխանությանը և ապրել:

`Ի՞նչ հոգևոր հետևանքներ ունի քանանացիների՝ Աստծո հանդեպ անհնազանդությունը ներկա համատեքստում: Այսինքն՝ ի՞նչ հետևանքներ կարող է ունենալ մեր ազատ ընտրությունն անձամբ մեզ համար։`