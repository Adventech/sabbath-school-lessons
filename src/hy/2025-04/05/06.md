---
title:  Խաղաղության Իշխանը
date:  30/10/2025
---

```Ինչպե՞ս են հետևյալ տեքստերը նկարագրում ապագան, որն Աստված նախատեսել էր Իր ժողովրդի համար: Եսայի 9․6, Եսայի 11․1–5, Եսայի 60․17, Ովսեե 2․18, Միքիա 4․3։```

Թեև այս շաբաթվա դասի կենտրոնական թեման Հին Կտակարանում Աստծո կողմից հրամայված և օժանդակված պատերազմներն են, պետք է նշել Հին Կտակարանի մարգարեական գրությունների մեկ այլ նույնքան կարևոր թեմայի առկայությունը՝ խաղաղ մեսիական դարաշրջանի ապագա տեսլականը: Մեսիան պատկերված է որպես «Խաղաղության Իշխան» (Եսայի 9․6)։ Նա հաստատելու է թագավորություն, որտեղ խաղաղությունն է գերիշխելու, առյուծն ու գառը միասին են արածելու (Եսայի 11․1–8), չարիք և վնաս չեն լինելու (Եսայի 11․9), որտեղ խաղաղությունը կտիրի (Եսայի 60․17) և կհոսի ինչպես գետ (Եսայի 66․12):

```Կարդացե՛ք Դ Թագավորների 6.16–23 համարները: Ի՞նչ պատկերացումներ է տալիս այս պատմությունն Իր ժողովրդի և մարդկության համար Աստծո ավելի խոր նպատակների մասին:```

Դիտարկենք Եղիսեի նախաձեռնությամբ ասորական բանակին կերակրելու պատմությունը։ Նրանց կոտորելու փոխարեն (Դ Թագավորների 6.22)՝ նա ցույց տվեց նրանց գերագույն իդեալը՝ խաղաղությունը, որը միշտ եղել է Աստծո նպատակն Իր ժողովրդի համար: Հետաքրքիր է նկատել, որ Եղիսեն լիովին գիտակցում է թշնամուն շրջապատող անտեսանելի բանակի գերազանցությունը (Դ Թագավորների 6.17): Որքան էլ Աստված ներգրավված է տիեզերական պայքարի մեջ, որն իր ազդեցությունն է թողել նաև մեր մոլորակի վրա, փրկագնման վերջնական նպատակը ոչ թե հավիտենական հակամարտությունն է կամ նույնիսկ թշնամուն ստրկության մեջ հավերժ հպատակեցնելը, այլ հավիտենական խաղաղությունը: Ինչպես որ բռնությունը բռնություն է ծնում (Մատթեոս 26․52), այնպես էլ խաղաղությունը խաղաղություն է ծնում։ Պատմությունն ավարտվում է նրանով, որ «ասորիների գնդերն այլևս չեկան Իսրայելի երկիրը» (Դ Թագավորների 6.23):

```Խորհե՛ք այն բոլոր միջոցների մասին, որոնցով մենք կարող ենք ընդօրինակել Հիսուսին, լինել խաղաղության ջատագովներ: Ի՞նչ կասեք ձեր սեփական կյանքի մասին: Թեև ինչ-ինչ բախումների եք դիմակայում, ի՞նչ ձևերով կարող եք խաղաղության ջատագով լինել բախման փոխարեն:```