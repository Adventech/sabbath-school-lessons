---
title:  Գերագույն Դատավորը
date:  27/10/2025
---

```Կարդացե՛ք Ծննդոց 18․25, Սաղմոս 7․11, Սաղմոս 50․6, Սաղմոս 82․1, Սաղմոս 96․10 և Բ Տիմոթեոսին 4․1, 8 համարները։ Ի՞նչ են ասում այս համարներն Աստծո բարոյական բնավորության մասին։ Ինչպե՞ս է Աստծո դերը՝ որպես տիեզերքի Դատավոր, օգնում ըմբռնելու աստվածային պատերազմի թեման:```

Աստծո բնավորության սրբությունը նշանակում է, որ Նա չի կարող հանդուրժել մեղքը: Նա համբերատար է։ Այնուամենայնիվ, մեղքը պետք է քաղի իր վերջնական հետևանքը, որը մահն է (Հռոմեացիներին 6․23): Յահվեն պատերազմ հայտարարեց մեղքի դեմ՝ անկախ նրանից, թե որտեղ է այն գտնվել՝ Իսրայելում, թե քանանացիների մեջ։ Իսրայելը, ինչպես և մյուս ազգերը, չէր սրբագործվել սուրբ պատերազմներին մասնակցելու միջոցով (Բ Օրենք 9․4, 5, Բ Օրենք 12․29, 30) նույնիսկ այն դեպքում, երբ այդ ազգերն Իր ընտրյալ ազգի դեմ Յահվեի դատաստանի միջոց էին ծառայել: Ի տարբերություն հին Մերձավոր Արևելքի այլ ժողովուրդների՝ իսրայելացիները տեսան նաև սուրբ պատերազմի հակառակ կողմը, երբ Աստված չպատերազմեց նրանց համար, այլ նրանց դեմ՝ թույլ տալով, որ նրանց թշնամիները ճնշեն նրանց (հմմտ. Հեսու 7 գլխի հետ):

Սրբազան պատերազմի ողջ հայեցակարգը կարելի է հասկանալ միայն այն դեպքում, եթե այն դիտարկվի Աստծո՝ որպես Դատավորի գործունեության լույսի ներքո: Այս կերպ նայելով՝ Իսրայելի նվաճողական պատերազմները բոլորովին այլ բնույթ են ստանում։ Ի տարբերություն իմպերիալիստական ինքնահաճ պատերազմների, որոնք այնքան հաճախակի էին հին աշխարհում (և մեր օրերում), Իսրայելի պատերազմները կոչված էին ոչ թե իրենց փառք բերելու, այլ երկրում Աստծո արդարությունն ու խաղաղությունը հաստատելու համար: Ուստի, սրբազան պատերազմի հասկացության ըմբռնման հիմքում Աստծո կառավարման ու գերագույն իշխանության գաղափարն է, որը վտանգված է Աստծո՝ որպես զինվորի պատկերում, ճիշտ այնպես, ինչպես Նրա` որպես Թագավորի կամ Դատավորի պատկերում:

Յահվեն` որպես մարտիկ, այն դատավորն է, որ նվիրված է օրենքի գերակայության իրականացմանը, կայունացմանն ու պահպանմանը, որը Նրա բնավորության արտացոլումն է: Աստված որպես զինվոր` նման է դատավորի ու թագավորի կերպարին և հաստատում է, որ Յահվեն հավերժ չի հանդուրժի ապստամբությունն Իր հաստատած կարգի դեմ: Ուստի, կարելի է պնդել, որ Յահվեի գործունեության նպատակը երբեք պատերազմը կամ բուն հաղթանակը չէ, այլ արդարության ու խաղաղության վերահաստատումը։ Վերջնական առումով դատելն ու պատերազմելը կամ արդարադատությունը նույն բանն են, եթե Աստված է գործողության հեղինակը:

```Խորհե՛ք Աստծու մասին՝ որպես արդար Դատավորի, Ով չի կարող կաշառվել կամ կողմնակալություն դրսևորել: Ինչպե՞ս է Աստված, Ով անվերջ չի հանդուրժում մեղքը, ճնշումը, անմեղների տառապանքն ու ճնշվածների շահագործումը, Ավետարանի հիմնական լուրի անբաժան մասը:```