---
title:  Քանանացիների անօրենությունը
date:  26/10/2025
---

`Կարդացե՛ք Ծննդոց 15.16, Ղևտական 18.24–30, Բ Օրենք 18.9–14 և Եզրաս 9.11 համարները։ Ի՞նչ են ասում այս հատվածներն Աստծո ավելի մեծ ծրագրի մասին՝ Քանանի երկիրը Իսրայելի ժողովրդին տալու վերաբերյալ:`

Մենք պետք է ավելի լայն դիտարկենք Հեսուի գիրքը, որպեսզի լիովին հասկանանք, թե ինչ է նշանակում Քանանում բնակվող ազգերի անօրինությունը: Այդ ազգերի զզվելի սովորությունները՝ երեխաների զոհաբերություն, գուշակություն, կախարդություն, նեկրոմանտիկություն(սև մոգություն) և ոգեհարցություն, մեզ որոշակի պատկերացում են տալիս (Բ Օրենք 18․9–12):

Հին ուգարիտական տեքստերի հայտնաբերումը Ռաս-Շամրայում լրացուցիչ տեղեկություններ է տրամադրում քանանացիների կրոնի ու հասարակության մասին, և դրանք ցույց են տալիս, որ այս մշակույթի դատապարտումը ոչ միայն հասկանալի էր, այլև, Հին Կտակարանի բարոյական չափանիշների համաձայն, արդարացված:

Քանանական կրոնը հիմնված էր այն հավատամքի վրա, որ պտղաբերություն ապահովող բնական երևույթները կառավարվում են աստվածների և աստվածուհիների միջև սեռական հարաբերությունների միջոցով: Այդպիսով, նրանք պատկերացնում էին աստվածների սեռական գործունեությունն իրենց սեփական սեռական վարքագծի տեսանկյունից և զբաղվում էին ծիսական սեռական պրակտիկաներով\` աստվածներին ու աստվածուհիներին նույն կերպ վարվել խրախուսելով: Այդ հայեցակարգը հանգեցրեց «սրբազան» անառակ համակարգի ձևավորմանը, որը ներառում էր և՛ արական, և՛ իգական սեռի մարմնավաճառների, որոնք մասնակցում էին օրգիա ներառող ծեսերին՝ դարձյալ բոլորը որպես իրենց կրոնական սովորությունների մաս:

Երկիրը չի կարող բարձրանալ այնպիսի բարոյական հիմքի վրա, որն ավելի բարձր է, քան այն աստվածներինն է, որոնց պաշտում է ժողովուրդը: Իրենց աստվածությունների նման ըմբռնման արդյունքում զարմանալի չէ, որ քանանացիների կրոնական սովորությունները ներառում էին երեխաների զոհաբերությունը, ինչի դեմ Աստվածաշունչը հատուկ զգուշացնում էր։

Հնագիտական ապացույցները հաստատում են, որ Քանանի բնակիչները կանոնավոր կերպով իրենց առաջնեկ երեխաներին զոհաբերում էին աստվածներին՝ իրապես դևերին, որոնց նրանք պաշտում էին։ Նվիրաբերման արձանագրություններ կրող մեծ սափորների մեջ հայտնաբերված փոքրիկ կմախքները վկայում են նրանց նվաստացուցիչ կրոնի մասին և այն մասին, թե ինչ է դա նշանակում նրանց երեխաներից շատերի համար:

Ուստի, քանանացիների բնաջնջումը հետագա միտք չէր, մի բան, որը ի հայտ եկավ Քանանի երկիրն իսրայելացիներին տալու\` Աստծո որոշման հետևանքով։ Քանանի բնակիչներին փորձաշրջան էր տրվել, լրացուցիչ ողորմածության ժամանակ, որի ընթացքում նրանք հնարավորություն ունեին բացահայտելու Աստծուն և Նրա բնավորությունն իրենց մեջ ապրող նահապետների վկայությունների միջոցով: Նրանք հնարավորություն ունեին, սակայն ակնհայտ է, որ բաց թողեցին այն և շարունակեցին իրենց սարսափելի գործելակերպերը, մինչև որ Տերը վերջապես ստիպված եղավ դրանց վերջ դնել: