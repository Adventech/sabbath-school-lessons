---
title:  Տիրոջ Զորավարը
date:  19/10/2025
---

`Կարդացե՛ք Հեսու 5.13–15 համարները: Ի՞նչ է ասում այս տեքստը Քանանի նվաճման նախապատմության մասին։`

Իսրայելը հենց նոր է հատել Հորդանանը և ոտք դրել թշնամու հողի վրա։ Նրանց առջև վեր է խոյանում Երիքով ամրոցը, որի դարպասներն ամուր փակված են (Հեսու 6․1): Այս պահին ժողովուրդն անտեղյակ է մարտական որևէ ռազմավարության: Առավել մտահոգիչն այն է, որ իսրայելացիները միայն պարսատիկներ, նիզակներ ու նետեր ունեն, որպեսզի կարողանան գրավել այն քաղաքը, որն ամրացված է երկար պաշարմանը դիմակայելու համար։

Հեսուի հարցերն անծանոթ Այցելուի ինքնության վերաբերյալ ստանում են բավականին անհասկանալի պատասխան՝ «Ո՛չ»: Այցելուի պատասխանը ցույց է տալիս, որ Նա չի կամենում ընդունել Հեսուի կողմից սահմանված կարգերը: Այլ կերպ ասած, կարևորագույն հարցն այն չէ, թե արդյոք Նա Հեսուի կողմից է. ավելի շուտ, Հեսուն Իր կողմի՞ց է:

`Համեմատե՛ք Հեսու 5․14, 15 համարները Դ Թագավորների 6․8–17, Նեեմիա 9․6 և Եսայի 37․16 համարների հետ։ Ի՞նչ եք իմանում Տիրոջ Զորավարի ինքնության մասին:`

Թեև «Տիրոջ Զորավար» արտահայտությունը եզակի է եբրայերեն տեքստերում «զորավար» և «զորք» բառերի համակցությունը միշտ վերաբերում է ռազմական ղեկավարին։ Սուրբ Գրքում «զորք» բառը կարող է վերաբերել զորքին, հրեշտակներին կամ երկնային մարմիններին։

Նախամարմնավորված Քրիստոսը Հեսուին երևում է ոչ միայն որպես դաշնակից, ոչ էլ նույնիսկ որպես Իսրայելի բանակի իսկական հրամանատար, այլ որպես հրեշտակների անտեսանելի, բայց իրական բանակի Հրամանատար, որ ներգրավված է շատ ավելի մեծ պայքարի մեջ, քան Հեսուի բանակը քանանացիների հետ: Հեսուի պատասխանը հստակ ցույց է տալիս, որ նա հասկանում է Զորավարի ինքնությունը: Նա հավասար է Աստծուն, և Հեսուն երեսնիվայր գետին է ընկնում և խոնարհվում Նրա առաջ՝ ի նշան խոր ակնածանքի և երկրպագության (Հեսու 5․14, Ծննդոց 17․3, Բ Թագավորների 9․6, Բ Մնացորդաց 20․18): Հեսուն պատրաստ է ընդունել ռազմական արշավի համար գծված մարտական ռազմավարությունը, որը շատ ավելի մեծ պայքարի բաղկացուցիչ մասն է, որում Ինքը՝ Զորությունների Աստվածն է ներգրավված։

`Ի՞նչ մխիթարություն կարող ենք և պետք է քաղենք՝ իմանալով, որ «Տիրոջ Զորավարը» գործում է ի պաշտպանություն Իր ժողովրդի:`