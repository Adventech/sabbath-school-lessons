---
title:  «Տերը պիտի պատերազմի ձեզ համար»
date:  22/10/2025
---

`Ելք 14․13, 14, 25 համարների համաձայն\` ո՞րն էր Աստծո սկզբնական և իդեալական ծրագիրը իսրայելացիների՝ պատերազմի մեջ ներգրավվելու վերաբերյալ ։`

Ճգնաժամի պահին, երբ Իսրայելի ժողովուրդը հայտնվեց շրջափակման մեջ, «Մովսեսը ժողովրդին ասաց. «Մի՛ վախեցեք, կանգնե՛ք ձեր տեղում և տեսե՛ք Տիրոջ փրկությունը, որ այսօր կանի ձեզ համար. որովհետև այսօր ձեր տեսած եգիպտացիներին այլևս հավիտյան չեք տեսնելու։ Տերը պիտի պատերազմի ձեզ համար, իսկ դուք հանգի՛ստ եղեք»» (Ելք 14․13, 14): Աստվածաշնչյան պատմության համաձայն\` նույնիսկ եգիպտացիներն իրենք հասկացան այդ իրողությունը. «Փախչենք իսրայելացիներից, որովհետև Տերը նրանց համար պատերազմում է եգիպտացիների դեմ» (Ելք 14․25):

Աստծո հրաշալի միջամտությունն անօգնական, ռազմական հմտություններից զուրկ իսրայելացիների համար դառնում է օրինակ: Ելք գիրքը Աստծո\`Իսրայելի օգտին միջամտելու օրինակն է, նմուշը: Այստեղ ոչ միայն պատերազմը մղվում է Յահվեի կողմից, այլև Իսրայելից պահանջվում է չկռվել (Ելք 14․14): Աստված պատերազմող է. նախաձեռնությունը Նրա՛ն է պատկանում: Նա է սահմանում ռազմավարությունը, սահմանում միջոցները և վարում արշավը։ Եթե Յահվեն չկռվի Իսրայելի համար, նրանք հաջողության հասնելու հնարավորություն չունեն։

Էլեն Ուայթը սա մեկնաբանում է որպես այն փաստի արտահայտություն, որ Աստված «չէր նախատեսել, որ նրանք Խոստացած երկիրը ձեռք բերեն պատերազմով, այլ խոնարհությամբ և Իր հրամաններին անվերապահ հնազանդվելու միջոցով» (Է․ Ուայթ, Ժամանակների նշանները, 1880թ. սեպտեմբերի 2)։ Ինչպես Եգիպտոսից նրանց ազատագրման ժամանակ, Աստված պատերազմելու էր նրանց համար: Նրանց մնում էր միայն հանգիստ մնալ և ականատես լինել Նրա հզոր միջամտությանը:

Պատմությունը ցույց է տալիս, որ երբ Իսրայելը բավականաչափ վստահում էր Աստծուն, նրանք կարիք չունեին պատերազմելու (տե՛ս Դ Թագավորների 19, Բ Մնացորդաց 32, Եսայի 37):

Աստծո կատարյալ ծրագրում Իսրայելը երբեք կարիք չուներ պայքարելու իր համար: Ելքից հետո նրանց ցուցաբերած անհավատության հետևանքով էր, որ Աստված թույլ տվեց մասնակցել քանանացիների դեմ մղվող պատերազմին։ Նույն կերպ նրանք Ելքի ժամանակ եգիպտացիների դեմ սուր բարձրացնելու կարիքը չունեին. երբեք անհրաժեշտ չէր լինի, որ նրանք կռվեն Քանանը նվաճելու համար (Բ Օրենք 7.17–19):

`«Եթե Իսրայելի զավակները չտրտնջային Տիրոջ դեմ, Նա թույլ չէր տա, որ նրանց թշնամիները պատերազմեն նրանց հետ» ((Է․ Ուայթ, Փրկության պատմություն, էջ 134)։ Ինչպե՞ս կարող է այսօր տրտունջն ազդել մեր կյանքի վրա:`