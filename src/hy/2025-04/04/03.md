---
title:  Պատերազմ երկնքում
date:  20/10/2025
---

`Հեսուն հասկացավ, որ ճակատամարտն ավելի մեծ պայքարի մի մասն է։ Ի՞նչ գիտենք այն պայքարի մասին, որում ներգրավված էր Ինքն՝ Աստված: Կարդացե՛ք Հայտնություն 12.7–9, Եսայի 14․12–14, Եզեկիել 28․11–19 և Դանիել 10․12–14։`

Աստված տիեզերքը բնակեցրեց պատասխանատվությամբ օժտված արարածներով, որոնց տվեց ազատ կամք՝ որպես սիրելու հնարավորության նախապայման։ Նրանք կարող են ընտրություն կատարել\` գործելու Աստծո կամքի համաձայն կամ դրան հակառակ: Զորեղ հրեշտակներից մեկը՝ Արուսյակը, ապստամբեց Աստծո դեմ և իր կողմը գրավեց բազմաթիվ հրեշտակների։

Եսայի և Եզեկիել մարգարեները վկայակոչում են պայքարը, թեև որոշ մեկնաբաններ փորձում են սահմանափակել դրա նշանակությունը Բաբելոնի թագավորի և Տյուրոսի տիրակալի վրա Եսայի 14 և Եզեկիել 28 գլուխներում։ Սակայն աստվածաշնչյան տեքստում կան հստակ ցուցիչներ, որոնք մատնանշում են տրանսցենդենտ(գերբնական) իրականություն: Ներկայացված է, որ Բաբելոնի թագավորը որպես թե եղել է երկնքում՝ Աստծո գահի մոտ (Եսայի 14․12, 13), իսկ Տյուրոսի թագավորի մասին ասվում է, թե բնակվում էր Եդեմում՝ որպես պահապան քերովբե Աստծո սուրբ սարի վրա (Եզեկիել 28․12–15): Սրանցից ոչ մեկը ճիշտ չէ Բաբելոնի և Տյուրոսի թագավորների վերաբերյալ։

Չի կարելի նաև երկրային թագավորների մասին ասել, որ նրանք անարատ էին և «կատարելության կնիքն» էին։ Հետևաբար, այս կերպարները նշանակում են ավելին, քան ուղղակի Բաբելոնի և Տյուրոսի թագավորությունները։

Եսայի մարգարեն ներկայացնում է «առակ» (եբր. Mashal - մաշալ), որը փոխանցում է ավելի լայն իմաստ, քան անմիջական պատմական համատեքստն է։ Այս դեպքում Բաբելոնի թագավորը դառնում է ապստամբության, ինքնաբավության ու հպարտության օրինակ: Նույն կերպ էլ Եզեկիելը տարբերակում է Տյուրոսի իշխանի (Եզեկիել 28․2) և Տյուրոսի թագավորի միջև (Եզեկիել 28․:11, 12), որտեղ իշխանը, ակտիվ լինելով երկրային ոլորտում, դառնում է թագավորի խորհրդանիշ, որ գործում է երկնային ոլորտում։

Դանիել 10.12–14 համարների համաձայն՝ այս ապստամբ երկնային էակները խոչընդոտում են երկրի վրա Աստծո ծրագրերի իրականացմանը։ Երկնքի ու երկրի միջև այս կապի լույսի ներքո է, որ մենք պետք է հասկանանք Իսրայելի՝ Աստծո կողմից թույլատրված պատերազմները: Մենք պետք է ընկալենք դրանք որպես Աստծո և սատանայի, ինչպես նաև բարու և չարի միջև մեծ պայքարի երկրային դրսևորումներ, որոնք, ի վերջո, նպատակ ունեն վերականգնելու Աստծո արդարությունն ու սերն ընկած աշխարհում:

`Ի՞նչ եղանակներով ենք ականատես լինում բարու և չարի տիեզերական պայքարի իրականությանը մեզ շրջապատող աշխարհում և մեր կյանքում:`