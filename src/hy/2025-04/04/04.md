---
title:  Տերը հզոր պատերազմող է
date:  21/10/2025
---

```Կարդացեք Ելք 2.23–25; Ելք 12․12, 13 և Ելք 15.3–11 համարները: Ի՞նչ է նշանակում, որ Աստված պատերազմող է:```

Եգիպտոսում երկարատև պանդխտության ընթացքում իսրայելացիները մոռացության էին մատնել իրենց նախնիների ճշմարիտ Աստծուն։ Ինչպես ցույց են տալիս անապատով նրանց ճամփորդությունների բազմաթիվ դրվագներ, Աբրահամի, Իսահակի ու Հակոբի Աստծո մասին նրանց գիտելիքը խամրել էր, և նրանք հեթանոսական տարրեր էին խառնել իրենց կրոնական սովորությունների մեջ (համեմատե՛ք Ելք 32.1–4 համարների հետ): Եգիպտացիների բռնաճնշումների ներքո նրանք աղաղակեցին Տիրոջը (Ելք 2․23–25), և ճիշտ ժամանակին Տերը միջամտեց նրանց համար:

Այնուամենայնիվ, Ելք գրքի առաջին 12 գլուխներում նկարագրված պայքարն ավելի մեծ էր, քան Մովսեսի ու փարավոնի միջև պարզ մրցակցային պայքարը: Հին Մերձավոր Արևելքի պատերազմի գաղափարախոսության համաձայն՝ ժողովուրդների միջև հակամարտություններն, ի վերջո, համարվում էին համապատասխան աստծո կամ աստվածների միջև հակամարտություններ: Ելք 12․12 համարն ասում է, որ Տերը դատաստան արեց ոչ միայն փարավոնի, այլև Եգիպտոսի աստվածների՝ այդ հզոր դևերի (Ղևտական 17․7, Բ Օրենք 32․17) հանդեպ, որոնք կանգնած էին եգիպտական համակարգը բռնաճնշող իշխանության և անարդար հասարակության հետևում:

Վերջին հաշվով, Աստված պատերազմում է մեղքի դեմ և հավետ չի հանդուրժի այս հակամարտությունը (Սաղմոս 24․8, Հայտնություն 19․11, Հայտնություն 20․1–4, 14): Բոլոր ընկած հրեշտակները, ինչպես նաև այն մարդիկ, որ իրենց միանշանակ ու անդառնալիորեն նույնացրել են մեղքի հետ, կկործանվեն: Այս լույսի ներքո երկրի բնակիչների դեմ կռիվները պետք է ընկալվեն որպես այս հակամարտության ավելի վաղ փուլ, որը կհասնի իր գագաթնակետին խաչի վրա և իր ավարտին վերջնական դատաստանի ժամանակ, երբ Աստծո արդարությունն ու սիրո բնավորությունը կարդարացվեն։

Քանանացիների լիակատար ոչնչացման հայեցակարգը պետք է հասկանալ աստվածաշնչյան աշխարհայացքի լույսի ներքո, որում Աստված ներգրավված է չարի ներկայացուցիչների հետ տիեզերական պայքարի մեջ տիեզերքում: Վերջին հաշվով, վտանգված է Աստծո հեղինակությունն ու Նրա բնավորությունը (Հռոմեացիներին 3․4, Հայտնություն 15․3):

Ոչ ոք չի կարող իրապես չեզոք դիրք գրավել, որովհետև մեղքը մտել է մարդկային կյանք: Մարդը պետք է գրավի կա՛մ Աստծո, կա՛մ չարի կողմը: Ուստի, այս նախապատմությունը նկատի ունենալով՝ քանանացիների ոչնչացումը պետք է դիտարկել որպես վերջնական դատաստանի կանխասում։

```Մեծ պայքարի իրականությունը թույլ է տալիս ընտրելու երկու կողմերից միայն մեկին: Ինչպե՞ս եք հասկանում, թե իրականում որ կողմում եք:```