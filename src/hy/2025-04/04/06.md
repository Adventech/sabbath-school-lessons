---
title:  Երկրորդ լավագույն տարբերակը
date:  23/10/2025
---

```Կարդացե՛ք Ելք 17.7–13 և Հեսու 6.15–20 համարները: Ի՞նչ նմանություններ եք գտնում պատերազմի այս երկու նկարագրությունների միջև: Ինչո՞վ են դրանք տարբերվում:```

Ելքից հետո Իսրայելի առաջին պատերազմի մասին գրառումը գտնում ենք Ելք 17-րդ գլխում, որտեղ պատմվում է իսրայելացիների՝ ամաղեկացիներից պաշտպանվելու մասին: Իսրայելն ականատես էր եղել Աստծո ամենակարող զորությանը թե՛ եգիպտացիներին հարվածելու և թե՛ իսրայելացիներին դեպի ազատություն առաջնորդելու գործում։ Մենք տեսանք, որ Իսրայելի համար Աստծո սկզբնական ծրագիրը չէր ներառում այլ ազգերի դեմ պայքարը (Ելք 23․28, Ելք 33․2): Սակայն Եգիպտոսից ազատագրվելուց կարճ ժամանակ անց իսրայելացիները սկսեցին տրտնջալ ճանապարհին (Ելք 17․3)՝ կասկածի տակ դնելով նույնիսկ Աստծո ներկայությունն իրենց մեջ։ Հենց այդ ժամանակ էր, որ Ամաղեկը եկավ կռվելու Իսրայելի դեմ։ Դա պատահական չէր. Աստված թույլ տվեց, որ ամաղեկացիները հարձակվեն Իսրայելի վրա, որպեսզի սովորեն կրկին վստահել Իրեն:

Առանց զիջելու Իր սկզբունքները, Աստված իջնում է այն մակարդակին, որտեղ գտնվում է Իր ժողովուրդը, շարունակաբար նրանց հետ կանչելով դեպի կատարյալ ծրագիր՝ լիակատար ու անվերապահ վստահություն աստվածային միջամտությանը: Փաստորեն, պատերազմի օրենքը (Բ Օրենք 20) տրվեց միայն անապատում քառասուն տարվա փորձառությունից հետո, որի կարիքն առաջացավ նույնպես Իսրայելի անհավատության պատճառով: Նոր հանգամանքները պահանջում էին նոր ռազմավարություններ, և միայն այդ ժամանակ էր, որ Աստված պահանջեց, որ Իսրայելը լիովին բնաջնջի քանանացիներին (Բ Օրենք 20.16–18):

Բացի այն իրողությունից, որ պատերազմն Իսրայելի համար անհրաժեշտություն դարձավ, այն նաև Յահվեի հանդեպ նրանց հավատարմության փորձությունը եղավ։ Աստված չհրաժարվեց նրանցից, այլ թույլ տվեց ականատես լինել Իր զորությանը՝ կատարյալ կախվածություն դրսևորելով Իրենից:

Իսրայելացիների մասնակցությունը նվաճմանը պարզ է դառնում գրքի վերջում Հեսուի կատարած եզրակացությունից։ Այստեղ ասվում է, որ քանանացիները պատերազմել էին իսրայելացիների դեմ (Հեսու 24․11): Մինչ Երիքովի պարիսպների փլուզումն աստվածային հրաշքի արդյունք էր, Իսրայելի ժողովուրդը պետք է ակտիվորեն ներգրավվեր պայքարում և դիմակայեր քաղաքի բնակիչների համառ դիմադրությանը:

Իսրայելի մասնակցությունը զինված պայքարին միջոց դարձավ՝ զարգացնելու անվերապահ վստահություն Եհովայի օգնության հանդեպ։ Սակայն Իսրայելին միշտ հիշեցվում էր (Հեսու 7․12, 13, Հեսու 10․8), որ յուրաքանչյուր պայքարի արդյունքն, ի վերջո, Տիրոջ ձեռքում է, և միակ ճանապարհը, որով նրանք կարող են ազդել ռազմական հակամարտության ելքի վրա, Տիրոջ խոստումների հանդեպ իրենց հավատի կամ անհավատության միջոցով է: Ընտրությունն իրենցն էր։