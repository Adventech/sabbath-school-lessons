---
title:  Բոլոր հակամարտությունների հիմքում ընկած պայքարը
date:  18/10/2025
---

### Այս շաբաթվա ուսումնասիրության համար կարդացե՛ք.
Հեսու 5․13–15, Եսայի 37․16, Հայտնություն 12․7–9, Բ Օրենք 32․17, Ելք 14․13, 14, Հեսու 6․15–20։

> <p>Հիշելու համարը․</p>
> «Դրա նման օր չէր եղել ո՛չ առաջ և ո՛չ հետո, որ Տերը մի մարդու լսեր։ Տերն Ինքը պատերազմեց Իսրայելի կողքին» (Հեսու 10․14)։

Կարդալով Հեսուի գիրքը՝ մենք առերեսվում ենք Աստծո հրամանով, Աստծո անունով և Աստծո օգնությամբ իրականացվող նվաճողական ռազմական գործողությունների հետ: Այն միտքը, որ Աստված կանգնած է Քանանի նվաճման հետևում, տարածվում է Հեսուի գրքում և արտահայտվում պատմողի պնդումներում (Հեսու 10․10, 11), Աստծո սեփական խոսքերում (Հեսու 6.2, Հեսու 8․1), Հեսուի հայտարարություններում (Հեսու 4․23, 24, Հեսու 8․7), Ռախաբի (Հեսու 2․10), լրտեսների (Հեսու 2․24) և ժողովրդի կողմից (Հեսու 24․18): Աստված պնդում է, որ Ինքն է այս դաժան հակամարտությունների նախաձեռնողը։

Այս իրողությունն անխուսափելի հարցեր է առաջացնում։ Ինչպե՞ս կարող ենք հասկանալ, որ Աստծո ընտրյալ ժողովուրդը նման պրակտիկաներ է իրականացրել հինկտակարանյան ժամանակներում: Ինչպե՞ս է հնարավոր «ռազմատենչ» Աստծո կերպարը համատեղել Նրա սիրո բնավորության հետ (օրինակ՝ Ելք 34․6, Սաղմոս 86․15, Սաղմոս 103․8, Սաղմոս 108․4)՝ չխաթարելով Հին Կտակարանի հավաստիությունը, հեղինակությունն ու պատմականությունը:

Այս և հաջորդ շաբաթվա ընթացքում մենք կուսումնասիրենք Հեսուի գրքում և այլուր Աստծո կողմից արտոնված պատերազմների բարդ հարցը: