---
title:  Հստակ սահմաններ
date:  16/12/2025
---

Օգտագործելով նույն խոսքերը, որոնք իրեն ուղղված էին գրքի սկզբում (Հեսու 1.7, 8), Հեսուն ասում է, որ Իսրայելի առջևում կանգնած խնդիրն առաջին հերթին ռազմական բնույթ չունի։ Դա հոգևոր բնույթի է և առնչվում է Թորայում Աստծո բացահայտված կամքին հնազանդվելու հետ:

`Ձեր կարծիքով, ինչո՞ւ Հեսուն այդքան խիստ դիրքորոշում ընդունեց հարակից ազգերի հետ Իսրայելի հարաբերությունների վերաբերյալ (Հեսու 23․6–8, 12, 13)։`

Իսրայելին սպառնացող վտանգը ոչ թե մնացած ազգերի թշնամանքի սպառնալիքն է, այլ նրանց բարեկամական հարաբերությունների վտանգը։ Նրանց զենքերը հնարավոր է ոչ մի մարտահրավեր չներկայացնեն Իսրայելի համար. նրանց գաղափարախոսությունն ու արժեքները (կամ հակաարժեքները) կարող են ավելի վնասակար լինել, քան ցանկացած ռազմական ուժ: Հեսուն առաջնորդների ուշադրությունը հրավիրում է այն կարևոր փաստին, որ հակամարտությունը, որում նրանք ներգրավված են եղել, առաջին հերթին, ի վերջո, հոգևոր է: Ուստի, Իսրայելը պետք է պահպանի իր առանձնահատուկ ինքնությունը։

Աստծո անունը կանչելու, նրանով երդվելու և նրան ծառայելու կամ խոնարհվելու արգելքը կապ ունի կռապաշտության հետ: Հին Մերձավոր Արևելքում աստվածության անունը ներկայացնում էր նրա ներկայությունն ու զորությունը: Օտար աստվածների անուններն առօրյա ողջույնների կամ գործարար գործարքների մեջ կանչելը կամ հիշատակելը նշանակում էր ճանաչել նրանց իշխանությունը և օգնում էր իսրայելացիներին կարիքի ժամանակ փնտրել նրանց զորությունը (համեմատե՛ք Դատավորներ 2․1–3, 11–13 համարների հետ):

Քանանացիների հետ խառնամուսնությունների վտանգն Իսրայելի հոգևոր մաքրությունը կորցնել էր նշանակում։ Հեսուի խրատների նպատակը ռասայական կամ էթնիկ մաքրությունը խթանելը չէ, այլ կռապաշտությունից խուսափելը, որը կարող է հանգեցնել Իսրայելի հոգևոր կործանմանը։ Սողոմոնի դեպքը խառնամուսնությունների տխուր հոգևոր հետևանքների դրամատիկ օրինակ է (Գ Թագավորների 3.1, Գ Թագավորների 11.1–8)։ Նոր Կտակարանում քրիստոնյաներին բացահայտորեն զգուշացվում է ամուսնական հարաբերություններ չփնտրել անհավատների հետ (Բ Կորնթացիներին 6․14), թեև գոյություն ունեցող ամուսնությունների դեպքում Պողոս առաքյալը խորհուրդ չի տալիս ամուսնալուծվել անհավատ ամուսնուց, այլ կոչ է անում ապրել օրինակելի քրիստոնեական կյանքով՝ ամուսնուն դեպի Տերը շահելու հույսով (Ա Կորնթացիներին 7․12–16)։

`Հեսուի նախազգուշացումը վնասակար ընկերակցությունների վերաբերյալ անխուսափելիորեն հանգեցնում է «աշխարհի» հետ քրիստոնյայի փոխհարաբերությունների հարցին։ Ինչպե՞ս կարող ենք հավասարակշռված հարաբերություններ կառուցել մեզ շրջապատող հասարակության հետ:`