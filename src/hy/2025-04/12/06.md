---
title:  Հարի՛ր Աստծուն
date:  18/12/2025
---

Միակ ճանապարհը, որով Իսրայելը կկարողանա խուսափել կռապաշտության գայթակղությունից և Աստծո բարկությունից, ոչ թե ուխտի «մի՛»-երն անընդհատ հիշելն է, այլ Տիրոջ հանդեպ գիտակցված և հետևողական հավատարմություն զարգացնելը: Նույն բայը՝ «հարել» Տիրոջը (տե՛ս Բ Օրենք 4․4) օգտագործվում է նաև կնոջ և ամուսնու միջև գործող ամուսնական ուխտը (Ծննդոց 2․24) կամ Հռութի հավատարմությունը Նոեմիին (Հռութ 1․14) նկարագրելու համար: Կարևոր է նշել, որ, ըստ Հեսուի գնահատականի, նման հավատարմությունն Իսրայելին բնութագրում է որպես ազգ «մինչև այսօր»։ Ցավոք, նույն պնդումը ճիշտ չի լինի Իսրայելի պատմության հետագա ժամանակաշրջանների համար, ինչպես տխուր կերպով ցույց է տալիս Դատավորների գիրքը (Դատավորներ 2․2, 7, 11, Դատավորներ 3․7, 12, Դատավորներ 4․1 և այլն)։

```Հեսուն Իսրայելին կոչ է անում սիրել Տիրոջը՝ իրենց Աստծուն (Հեսու 23․11, համեմատե՛ք Բ Օրենք. 6․5 համարի հետ): Սերը չի կարելի հարկադրել. հակառակ դեպքում այն կդադարի լինել այն, ինչ էապես կա: Այդուհանդերձ, ի՞նչ իմաստով կարելի է պարտադրել սերը:```

Որպեսզի Իսրայելը շարունակ վայելի ուխտի օրհնությունները, նա պետք է հավատարիմ մնա Աստծուն։ «Ուրեմն շատ զգո՛ւյշ եղեք ձեր անձերի նկատմամբ» կոչը եբրայերենում չափազանց ազդեցիկ է հնչում։ Ahaba (ահաբա)՝ «սեր» բառը կարող է վերաբերել մարդկային զգացմունքների լայն շարքի, ինչպես օրինակ՝ ընկերական կապվածությունը, սեռական մտերմությունը, մայրական քնքշությունը, ռոմանտիկ սերը և հավատարմությունն Աստծուն: Եթե մենք հասկանում ենք Աստծո հանդեպ սերը որպես գիտակցված պարտավորություն և նվիրվածություն, այն կարող է պարտադրվել՝ չխախտելով դրա իրական էությունը (համեմատե՛ք Հովհաննես 13.34 համարի հետ): Աստված միշտ ցանկացել է, որ Իր պատվիրաններին հնազանդվելը բխի Իր հետ անձնական փոխհարաբերությունից (Ելք 19․4 [«․․․քեզ բերեցի Ինձ մոտ»], Բ Օրենք 6․5, համեմատի՛ր Մատթեոս 22․37 համարի հետ)՝ հիմնված այն բանի վրա, թե ինչ է արել նրանց համար Իր մեծ ողորմությամբ ու սիրով:

Աստծուն սիրելու պատվիրանն արտահայտում է նաև աստվածային սիրո փոխադարձ, բայց ոչ համաչափ բնույթը։ Աստված կամենում է մտերիմ, անձնական հարաբերություններ յուրաքանչյուր մարդու հետ, ով փոխադարձում է Իր սերը: Այդպիսով, Նրա համընդհանուր սերը բոլորի հանդեպ մեր կամավոր, փոխադարձ սիրո դրսևորման շրջանակն է:

```Հիսուսը նոր պատվիրան տվեց աշակերտներին։ Ի՞նչ իմաստով էր այս պատվիրանը միաժամանակ նոր և հին: Կարդացե՛ք Հովհաննես 13․34, Հովհաննես 15․17 և Ա Հովհաննես 3․11, համեմատե՛ք Ղևտական 19․18 համարի հետ։```