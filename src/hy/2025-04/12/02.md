---
title:  Բոլորը կատարվեցին
date:  14/12/2025
---

`Հեսու 21.43–45 համարներում ի՞նչ պատկեր է գծում գիրքն Աստծո մասին: Ինչպե՞ս են այս խոսքերը վերաբերում ոչ միայն պատմական Խոստացված երկրին, այլև մեր փրկության իրականությանը (Բ Տիմոթեոսին 2․11–13)։`

Այս համարները կազմում են գրքի գագաթնակետը և դրա աստվածաբանական ամփոփումը: Դրանք ընդգծում են ողջ գրքի հիմնական թեմաներից մեկը՝ Եհովայի ուխտի հավատարմությունը, Ով պահում է Իր խոստումներն ու կատարում է Իր երդումները: Այս կարճ հատվածը նաև ամփոփում է գրքի մինչ այժմ ներկայացվող ամբողջ բովանդակությունը: Հեսու 21.43 համարը խոսում է երկիրն իսրայելացիներին տալու և նրանց այնտեղ բնակեցնելու մասին (Հեսու 13–21), իսկ Հեսու 21.44 համարը վերաբերում է թշնամիների նկատմամբ տարած հաղթանակներին և երկրի տիրապետմանը (Հեսու 1–12): Այս ամբողջ հետադարձ հայացքը դիտվում է Աստծո հավատարմության պրիզմայով: Իսրայելացիները միշտ պետք է հիշեն, որ երբեք չեն կարող իրենց թշնամիների կամ երկրի նկատմամբ հաղթանակները համարել իրենց ժառանգությունը, այլ միայն Աստծո\` Իր տված խոսքին հավատարմության արդյունք:

Նա տվեց «ամբո՛ղջ երկիրը» (Հեսու 21․43, շեշտադրումը ավելացված է), «նրանց բոլո՛ր թշնամիներին մատնեց նրանց ձեռքը» (Հեսու 21․44, շեշտադրումն ավելացված է), և «ինչպե՛ս որ երդվել էր նրանց հայրերին» (Հես. 21․44, շեշտադրումն ավելացված է), «բոլո՛րը կատարվեցին» (Հեսու 21․45, շեշտադրումն ավելացված է)։ Kol-քոլ՝ ամբողջ, բառը վեց անգամ կրկնվում է երեք համարներում (Հեսու 21․43-45) ևս մեկ անգամ ընդգծում է այն ճշմարտությունը, որ երկիրը Յահվեի պարգևն է, և Իսրայելը չի կարող պնդել, որ իրենք են այն ձեռք բերել։ Տերն էր, Ով երդվել էր «տալ» երկիրը և Ով նրանց թշնամիներին «տվեց» իրենց ձեռքը:

Իսրայելի ողջ հաջողությունը պետք է վերագրվի բացառապես Աստծո նախաձեռնությանը և վստահելիությանը: Սա նույնքան ճշմարիտ է մեր փրկության դեպքում. «Շնորհով եք փրկվել հավատի միջոցով, և սա ձեզանից չէ, այլ Աստծու պարգևն է։ Ոչ էլ գործերից է, որպեսզի ոչ ոք չպարծենա» (Եփեսացիներին 2․8, 9):

Իսկապես, ընդգծելով Աստծո հավատարմությունը՝ Պողոս առաքյալը նաև գրում է. «Հավաստի է այս խոսքը. «Եթե Նրա հետ մեռանք, Նրա հետ էլ կապրենք։ Եթե համբերենք, Նրա հետ էլ կթագավորենք, եթե ուրանանք, Նա էլ մեզ կուրանա։ Եթե հավատարիմ չմնանք, Նա հավատարիմ է մնում, քանի որ Ինքն Իրեն չի կարող ուրանալ» (Բ Տիմոթեոսին 2.11–13):

`Ինչպե՞ս է Աստծո հավատարմությունն Իր խոստումները պահելու հարցում մեզ վստահություն տալիս, որ ապագայի համար Նրա խոստումներից ոչ մեկը չի ձախողվի (տե՛ս Ա Կորնթացիներին 10․13, Բ Կորնթացիներին 1․18–20)։`