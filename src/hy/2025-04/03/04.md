---
title:  Հիշի՛ր
date:  14/10/2025
---

`Կարդացե՛ք Հեսու 4–րդ գլուխը: Ինչո՞ւ Աստված իսրայելացիներին հրահանգեց հիշատակության քարեր կառուցել:`

Այդ քարերի նպատակը «նշան» լինելն է։ Եբրայերեն ’ot բառը հաճախ ասոցացվում է «հրաշք» բառի հետ և կարող է վերաբերել Աստծո կատարած հրաշքներին (տե՛ս երեկվա ուսումնասիրությունը), ինչպես օրինակ Եգիպտոսի պատուհասները (Ելք 7․3, Բ Օրենք 4․34)։ Այն կարող է նաև կրել «խորհրդանիշ» կամ «նշան» իմաստը՝ որպես ավելի խոր կամ իմացությանն անհասանելի իրականության արտաքին նշան: Օրինակ, ծիածանը ուխտի «նշան» է (Ծննդոց 9․12, 13), իսրայելացիների տների դռների և շեմերի արյունը նույնպես կոչվում է «նշան» (Ելք 12․13) և, որ ամենակարևորն է, շաբաթը արարչագործության և Աստծո սրբագործող ներկայության «նշանն» է (Ելք 31․13, 17; Եզեկիել 20․12):

Այստեղ նշանը գործում է որպես հիշատակություն՝ յուրաքանչյուր հաջորդ սերնդին հիշեցնելով գետը հատելու հրաշքի մասին։ Հիշատակություն (zikkaron, զիքքարոն) եզրույթը գալիս է zakar (զաքար) բառից՝ «հիշել», որը նշանակում է ավելին, քան ինչ-որ բան միտքը բերելու պասիվ գործողություն: Այն ենթադրում է հիշել, որին հաջորդում է պատշաճ գործողություն (Բ Օրենք 5․15, Բ Օրենք 8․2)։ Հին Կտակարանում սովորական էր հուշաքարերի տեղադրումը (Ծննդոց 28․18–22) և ծեսերը, որոնք հարցեր էին առաջացնում (Ելք 12․26, 27, Բ Օրենք 6․20–25): Հրաշքները նորից ու նորից կրկնելու փոխարեն Աստված հիմնում է հուշարձաններ, որոնք արթնացնում են Նրա մեծ գործերի հիշողությունը և հուշում իմաստալից պատասխաններ: Հետևաբար, նշանն այնտեղ «հավիտյան» լինելն է՝ ենթադրելով Տիրոջ այդ հրաշքը Նրա ժողովրդի հավաքական հիշողության մեջ հավերժ պահելու անհրաժեշտությունը:

Ապագա սերունդների հավանական հարցը կարևոր է, քանի որ այն ձևակերպված է անձնական ձևով. «Ի՞նչ են նշանակում ձեզ համար այս քարերը»: Յուրաքանչյուր նոր սերունդ պետք է ընդունի ու հասկանա այդ քարերի նշանակությունն անձամբ իր համար: Հրաշագործ Աստծո հանդեպ հավատը կարող է կենդանի մնալ միայն այն դեպքում, եթե յուրաքանչյուր սերունդ իր համար վերագտնի Եհովայի զորեղ գործերի նշանակությունը: Նման հավատը մեծ տարբերություն կստեղծի Աստվածաշնչի վրա հիմնված ավանդույթներին հավատարմորեն հետևելու և ավանդապաշտության՝ կենդանի սերնդի մեռած կրոնի միջև, որը զուրկ է իր սկզբնական արժեքից ու սկզբունքների հանդեպ նվիրվածությունից։ Ի վերջո, մենք պետք է մերը դարձնենք Աստվածաշնչի վրա հիմնված մեր հավատը։ Ոչ ոք, հատկապես մեր նախնիները, չեն կարող հավատալ մեր փոխարեն:

`Որո՞նք են Տիրոջ հետ ձեր ընթացքի անձնական հուշարձանները, որոնք օգնում են հիշել, թե ինչ է արել Նա ձեզ համար:`