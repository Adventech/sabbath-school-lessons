---
title:  Հորդանանի հատումը
date:  12/10/2025
---

`Կարդացե՛ք Հեսու 3.1–5 և Թվեր 14.41–44 համարները: Ինչո՞ւ Աստված իսրայելացիներին հրահանգեց հատուկ նախապատրաստվել այն ամենին, ինչ տեղի էր ունենալու։`

Սա առաջին անգամն է, որ Ուխտի տապանակը հիշատակվում է Հեսուի գրքում: Մինչ այս պահը Հին Կտակարանի պատմության մեջ տապանակը հայտնվում էր սրբարանի համատեքստում (Ելք 40․21), Իսրայելի ճանապարհորդության ժամանակ Սինայից (Թվեր 10․33–36) և Քանանի նվաճումն սկսելու անհաջող փորձի ժամանակ (Թվեր 14․44): Այն Իսրայելի սրբարանի ամենասուրբ առարկան էր և պարունակում էր երեք առարկա, որոնցից յուրաքանչյուրն արտահայտում էր Իսրայելի հատուկ հարաբերություններն Աստծո հետ՝ Տասը պատվիրանները պարունակող տախտակները, Ահարոնի քահանայապետական գավազանը և մանանայով սափորը (Ելք 16․33, Եբրայեցիներին 9․4)։

Տապանակը և Հորդանանն անցնելու նախապատրաստություններն Իսրայելին հիշեցնում էին, որ նրանք Քանան չեն մտնում իրենց սեփական ձևով ու ժամանակին: Նվաճումը հաջող կլիներ միայն այն դեպքում, եթե նրանք հետևեին Աստծո գործելակերպին ու ժամանակին: Աստված, Ով նկարագրվում է տապանակը ծածկող երկու քերովբեների մեջտեղում գահին բազմած (Ելք 25․22, Թվեր 7․89), և Ում շարժումները նույնացվում են տապանակի շարժման հետ, Քանան է մտնում իսրայելացիների առջևից որպես Նա, Ով առաջնորդում է նվաճումը:

«Սրբագործել» (Հեսու 3․5) կամ «նվիրաբերել» թարգմանված բառը վերաբերում է մաքրման գործընթացին, նման այն բանին, ինչ քահանաները կատարում էին սրբարանում ծառայություն սկսելուց առաջ (Ելք 28․41, Ելք 29․1) և այն, ինչ Իսրայելի ժողովուրդն իրականացրեց նախքան Աստծո հայտնությունը Սինայում (Ելք 19․10, 14): Այս սրբագործումը ներառում էր մեղքից հրաժարվելը և բոլոր ծիսական անմաքրությունների հեռացումը: Նույն պատվիրանը հայտնվում է Թվեր 11.18 համարում, որը վերաբերում է Աստծո մոտալուտ հրաշքին: Նման նախապատրաստություն էր պահանջվում նաև պատերազմի ժամանակ մարտերը սկսելուց առաջ (Բ Օրենք 23․14)։ Նախքան Աստծո\` Իսրայելի համար մարտնչելը, նրանք պետք է ցույց տային իրենց հավատարմությունը և վստահեին Նրան որպես իրենց Հրամանատար:

Հորդանանը հատելու հրաշքը պետք է վկայություն լիներ իսրայելացիների համար, որ Տիրոջ խոստումը\` այդ ազգերին Խոստացված երկրից հեռացնելու վերաբերյալ, վստահելի է: Նա, Ով կարող էր ապահովել չոր անցում Հորդանանի միջով, կարող էր նաև նրանց շնորհել երկիրը:

`Աստված միշտ չէ, որ բաժանում է Հորդանանը: Նրա միջամտությունները միշտ չէ, որ այդքան ակնհայտ են։ Ձեր կարծիքով, ինչպե՞ս կարող ենք զարգացնել հոգևոր պատրաստվածություն՝ հասկանալու և զանազանելու Աստծո միջամտությունները մեր կյանքում:`