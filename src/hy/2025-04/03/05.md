---
title:  Մոռացկոտություն
date:  15/10/2025
---

```Կարդացե՛ք Հեսու 4.20–24 համարները հետևյալ համարների լույսի ներքո. Դատավորներ 3․7, Դատավորներ 8․34, Սաղմոս 78․11, Բ Օրենք 8․2, 18, Սաղմոս 45․17։ Ինչո՞ւ էր այդքան կարևոր հիշել Տիրոջ զորեղ գործերը:```

Ուշադրությո՛ւն դարձրեք Հեսու 4․23 համարում անձնական դերանվան փոփոխությանը։ Հորդանանի ջրերը ցամաքել են «ձեր» առաջ, այսինքն՝ բոլոր իսրայելացիների առաջ, որ հենց նոր են անցել Հորդանանը։ Ի հակադրություն, ասվում է, որ Կարմիր ծովը ցամաքեցվել էր «մեր առջև», այսինքն նրանց, ովքեր դեռ ներկա էին առաջին սերնդից և ապրել էին Ելքի ժամանակաշրջանում։ Երկու տարբեր սերունդների կողմից ապրված երկու իրադարձություններն իրենց նշանակությամբ նման էին, ինչը երկրորդ սերնդին, իրենց ծնողների վկայության միջոցով, հնարավորություն տվեց բացահայտելու Հորդանանը հատելու նույն իմաստը:

Մոռացկոտությունն, ընդհանուր առմամբ, ընկալվում է որպես սովորական՝ բոլոր մարդկանց հատուկ հատկանիշ։ Սակայն հոգևոր իմաստով մոռացկոտությունը կարող է հանգեցնել լուրջ հետևանքների։

Այսօր, եթե մենք ցանկանում ենք պահպանել մեր ինքնությունը՝ որպես առանձնահատուկ կոչում և առաքելություն ունեցող ժողովուրդ,  պետք է առիթներ փնտրենք թարմացնելու և՛ մեր անհատական, և՛ հավաքական հոգևոր հիշողությունը, որպեսզի ուշադրության կենտրոնում պահենք, թե որտեղից ենք ծագում, ով ենք և ինչի համար ենք այստեղ:

```Կարդացե՛ք Ա Կորնթացիներին 11․24, 25 և Հովհաննես 14․26 համարները։ Ինչո՞ւ պետք է հիշենք, թե ինչ արեց Քրիստոսը մեզ համար: Որևէ այլ բան իսկապես կարևո՞ր է առանց այդ հիշողության:```

Էլեն Ուայթը հստակ հասկանում էր, որ առանց Աստծո անցյալ գործերի և հայտնության լույսով մշտապես առաջնորդվելու, մենք, անկասկած, կկորցնենք մեր առաքելությունն ապագայում իրականացնելու շարժառիթը։ «Մենք ապագայի համար վախենալու ոչինչ չունենք, բացառությամբ այն դեպքերի, երբ մոռանանք այն ճանապարհը, որով Տերն առաջնորդել է մեզ, և Նրա ուսմունքը մեր անցյալ պատմության մեջ» (Է․ Ուայթ, Կյանքի ուրվագծեր, էջ 196):

```Թեև կարևոր է հիշել անցյալը, և թե ինչպես է Տերը գործել ձեր կյանքում, ինչո՞ւ պետք է ամենօրյա փորձառություն ունենաք Նրա հետ և զգաք Նրա սիրո ու ներկայության իրականությունը հիմա:```