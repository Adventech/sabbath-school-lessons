---
title:  Հրաշքների կենդանի Աստվածը
date:  13/10/2025
---

`Կարդացե՛ք Հեսու 3.6–17 համարները: Ի՞նչ է ասում Հորդանանի հրաշքով անցումն այն Աստծո բնույթի մասին, Ում մենք ծառայում ենք:`

Հորդանան գետի հատումը Հեսու 3.5 համարում նկարագրվում է եբրայերեն niphla’ot՝ «հրաշքներ, սքանչելիքներ» բառով, որը սովորաբար վերաբերում է Աստծո հզոր, գերբնական գործերին և որոնք ցույց են տալիս Նրա եզակիությունը (Սաղմոս 72․18, Սաղմոս 86․10)։ Հետագայում իսրայելացիները խորհեցին այս գործերի մասին՝ արդյունքում փառաբանելով Տիրոջը (Սաղմոս 9․1) և Նրան հռչակելով ազգերի մեջ (Սաղմոս 96․3): Եգիպտոսի պատուհասները (Ելք 3․20, Միքիա 7․15), Կարմիր ծովով անցնելը, ինչպես նաև Աստծո առաջնորդությունն անապատում (Սաղմոս 78․12–16) համարվում էին նման հրաշքներ:

Աստվածաշնչի գրողները գիտեին ու վկայում էին այն փաստի մասին, որ Աստված, Ով արարել է աշխարհը, երբեք չի սահմանափակվում կամ կաշկանդվում Իր արարչագործությամբ: Նրա համար ոչինչ անհնար չէ (եբր.՝ «չափազանց հրաշալի») իրականացնել (Երեմիա 32:17)։ Նրա անունը և էությունը հրաշալի են (Դատավորներ13:18), և Նա մեր հասկացողությունից վեր է։

Ի տարբերություն մյուս ազգերի աստվածների, որոնք չեն կարող փրկել (Սաղմոս 96․5, Եսայի 44․8), Աստվածաշնչի Աստվածը կենդանի և գործուն Աստված է, Ում հետևորդները կարող են վստահել՝ ակնկալելով Նրա միջամտություններն իրենց օգտին։

Զաքարիա մարգարեն օգտագործեց նույն բառը (նույն արմատից, ինչ niphla’ot բառն է), երբ կանխասաց Իսրայելի ապագան բաբելոնյան աքսորից հետո։ Նա տեսավ Երուսաղեմն ամբողջովին վերակառուցված՝ քաղաքի փողոցներում նստած ծերերով և այնտեղ խաղացող տղաներով ու աղջիկներով։ Դեռևս ավերածության նշաններ կրող մայրաքաղաքի թերահավատ բնակիչներին Զաքարիան հայտնում է. «Այսպես է ասում Զորքերի Տերը. «Այն օրերին, եթե այս ժողովրդի մնացորդի աչքերին անհնար լինի, մի՞թե Իմ աչքերին էլ պիտի անհնար լինի»։ Այսպես է ասում Զորքերի Տերը. «Ես ահա Իմ ժողովրդին ազատելու եմ արևելյան երկրից և արևմտյան երկրից և նրանց բերելու եմ բնակվելու Երուսաղեմում, և Ինձ համար ժողովուրդ կլինեն, իսկ Ես նրանց Աստվածը կլինեմ ճշմարտությամբ և արդարությամբ» (Զաքարիա 8․6–8):

`Կարդացե՛ք Ղուկաս 18.18–27 համարները: Ինչպե՞ս է Հիսուսի պատասխանն Իր աշակերտներին խրախուսում ձեզ վստահել Աստծուն անհնարին թվացող հարցերում:`