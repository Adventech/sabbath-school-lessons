---
title:  Kanhrang Kan Pai’ Khawkhannak
date:  10/08/2022
---

`Zokhal in ruahsannak kan nei cio. Cuih ruahsannak cu khui in so kan ngah? Mi hrekkhat hrang ahcun rualpi pawl hnisiamsi te ih an hmel hmuhnak in an ngah. Cun mi hrekkhat hrang ahcun sumpai duhdim te neihnak or thitumnak thutiam hnget ah ruahsannak an ret theu. Ruahsannak na neih ngamnak cu khui hmun ah so a si?`

Profet Jeremiah cabu sungah ruahsan ding nei lo saltang pawl hnenih cakuat a ngan mi a um. “Babulon tiva kapah kan to, Zion ngai in kan tap” tiah a lang (Saam 137:1, NIV). Beidong le thihlung kekkuai ih an um hmanah Jeremiah cun beidongsan lo dingah a sim.

`Jeremiah 29:1-10, sungah ruahsannak nei thei dingah ziang thuhla pawl so a pek?`

Himi hmun ah ruahsannak neih theinak ding hrampi a thupi zet mi thu pathum a um.

(1)Pathain in a minung pawl beidong lo dingah a sim, ziangahtile an din hmun hi khavekih um dingah khawlairel mi le raksimsung theih lo mi thilthalo ruangah a um mi a si lo. Pathian amah rori in “ralkaih mi hmuahhmuah (Judah) Jerusalem ihsin Babulon ah ka hruaihlo hai” (Jeremiah 29:4, NIV) tiah a ti. An kiangkap ah thilthleng siatnak in khat theh hman sehla Judah cun Pathian zapei kuar sungah a um.

(2)Pathian in a minung pawl beidong lo dingah a sim, atui an ton rero mi harsatnak lak ihsin Pathian a cangvai thei thotho ruangah a si. “Sal ih ka lo tanternak khawlipi ih daihnak le hlawhtlinnak ding hawl uhla, a hrangah Bawipai hnenah thlacam uh, ziangahtile khua in daihnak a ngah ih a hlawhtlinnak a ngahnak ah nan daihnak le nan hlawhtlinnak a si ve ding” (Jeremiah 29:7, NIV).

(3)Pathian in a minung pawl beidong lo dingah a sim, ziangahtile saltang an sinak a can ritek sak a si “Bawipa in hitin a ti, Babulon hrang ih ka lairel mi kum 70, a kim tikah, ka lo vehvai ding, tongkam tha ih ka lo tiamkam mi cu ka kim ter ding ih, himi hmunah ka lo hruaikir ding” tiah a ti (Jeremiah 29:10, NIV).

Himi ah Pathian in a liam cia mi an can ih tuanvo latu amah a sinak a sim. Tui an can le an hmailam can hrang khalah amah in tuanvo a lak thotho. Cule a minung pawl parah a zawnruahnak le a kilvennak cu duhnung zetin a langter (Jeremiah 29:11-14).

`Jeremiah 29:11-14, siar aw. Na hrangah Pathian ih thusim mi tiah nangmai hmin sal in himi thupawl siar aw. Pathian in nangmai bulpak hrangah himi thutiam a lo pek a si ahcun, na harsatnak le na buainak ah himi thutiam hmang aw.`