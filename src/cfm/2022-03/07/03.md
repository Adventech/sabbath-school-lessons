---
title:  Amah Kan Pa
date:  08/08/2022
---

“Ziangso na tuah rero tiah Pathian na sut dah maw? A lo sim dah lo ding. Cumi khami ka tuah tiah Pathian in a lo ti dah lo ding. Amah cu zoso a si ti lawng a lo theihter ding.” tiah Oswel Chamber in a ngan.  My Utmost for His Highest (Uhrichsville, OH: Barbour & Company, Inc., 1963). January, 2.

`Chamber in ziangso a sim duh tiah na ruah?`

Job cabu cu Job bulpak buainak thuhla ngan mi in hramthoknak a tuah ti kan thei cio. Amai nunnak le a nupi nunnak siarlo a sungral theh. A nupi in ruahnak a pek theimi umsun cu “na Pathian camsiat awla thi aw” tiah a ti (Job 2:9, NIV). A rualpi pawlin ziangah so hi hmuahhmuah thilthleng a um ti mi theih an tum rero. Thilthleng hmuahhmuah thuhla ah Pathian in daitei um dingah ruahnak a pek.

Job 38, ahcun rinlo pi ah Pathian a hun tong suak: “Theihnak tel lo tongkam hmang ih khawkhannak hlawhsamtertu zo a si?” tiah a ti (Job 38:2, NIV). Thusuhnak 60 hmang in Job cu Pathian in cat lo in thu a sut. Na Bible kau aw la Job 38 le 39, kha fimkhurten zoh aw.

Thusuhnak a cemnet tikah Job cun a sawn “keimah cu ziang hman lo ka si. Ziang ka lo sawn thei ding? Ka kaa ka hup zo. Vei khat ka tong zo, asinan ka tong nawn lo ding. A si vei hnih asinan ka pehbet nawn lo ding” tiah a ti (Job 40:4, 5, NIV). Asinan Pathian cun a theh hrih lo. Cule Pathian in thusuhnak mak ngaingai pawl cu peh vivo in a sut.

`Job 42:1-6, ah Job in Pathian a sawnnak siar aw. Pathian in Job hnenah ziangso a sim duh? A hragah thathnemnak a um maw?`

Job ih rualpi pawl in ziangah so tiah an ti mi cu Pathian in a phi a pek lo. Pathian cun cungnungbik a sinak hmu she tiah a langter sawn, mangbangza sersiamnak hnatun a tuah mi pawl a phuang. Cule Job cun a phi dang ngah a tul nawn lo. Hrilfiah a tulnak hmuahhmuah khal Pathian ih a langter mi a thuneihnak in a lehkhuh thluh.

Himi thuanthu hi a mak ih a dik, mi thinlung a thamthei zet. Kan theih mi a mal ti theithiamnak in ruahsannak le thathonak a suahpi. Hnangamnak ngah thei dingah ziangkim thei thluh kan tumnak hi kan suahpit mi a si. Cule theih thei mi kan nei lo ih beidong in kan um. Pathian in kan ruah dah lo mi theihter in duh can a um theu. Ziangahtile kanmah hnakih a tumsawn le sang sawn kan buainak hnakih tum sawn thiltitheinak a neitu theihthiamnak hi minung himnak le ruahsanak umsun a si.

`A tui thilthleng pawl hi na thei thei lo a si lo sawm? Pathian ih ziaza tumtahnak a nei men thei. Na theih thei lo mi lak ihsin a tu-ah thazang suah dingah ruahsannak ziangvek so na nei thei?`