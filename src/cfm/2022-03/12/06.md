---
title:  Ai-awhnakpawl
date:  15/09/2022
---

Mani ah kan mai thangzang rinsan awnak ruangah Pathian duh mi tuah thei lo ih hlawhsamnak kan hmu. Thil dang kha Pathian ai-rawl ih rinsannak a si. Mi hrekkhat cun an lungretheihnak rehter dingah dawr ah thil an lei in an vak. Mi hrekkhat neinung tawkih an ruat awtu cun hminthannak an hawl. Mi dang cun innsang rem aw lo ih nuam lo tikah an thinlung nuamtertu mi dang an hawl theu.

Thinbang lungretheih rehternak a phunphun kan hmang khapawl in kan buainak a cingfel thei lo. Can dang hrangah dinhmun tha sawn in thlentu khal a si lo. Kan buainak cu Pathian van lam thiltitheinak lawng in a cingfel thei. Kan thubuai cinfelnak ah Pathian ai-awh in thil dang kan tuah theu.

Pathian ai-awh ih kan hman mi phun thum pawl cu:

1. Pathian phuan awknak kan tul canah kanmah kan rinsan aw ih milai ih pom thei kan duh.

2. Pathian cinfelsak kan tul canah thubuai ngaihsak lo ih dungtun kan hmang.

3. Pathian huham thom kan tul canah thutak hmaisan lo in Pathian kan hrial sawn theu.

Ai-awh hmang ding lemsiah ih kan um tikah Zekhariah in a thupi ngaingai mi ngaihsak dingah in bawm. Kum reipi hnu-ah Babulon saltannak ihsin a netnak ah an tlung ih hmakhat te-ah biak inn pi saksal hram an thok. Cuih thil cu zum theilo ding khop in dodaltu an rak um (Ezara 4-6, sung khalah khami thuhla sirhsan kan hmu thei). Curuangah hnatuannak hohatu zo a si ti mi thucah thawn Zerubbabel forh dingah Zekhariah a ra thleng.

`Zekhariah 4, ih thucah siar aw. Zekhariah 4:6, sungah Pathian ih a sim duh mi ziangso a si? Himi innpi saknak ah Thiangthlarau thawngin ziangvekin so a theh thei ding? Kan hnatuannak hmun ah Thiangthlarau thawn pehtlaih awknak thuhla ziangso in zirh?`

Pathian in biak inn saknak dodaltu pawl kham dingah a tum lo vekin himi hnatuan hohanak ih Zerubbabel ih lungrethei khal a siang. Dodalnak hmun ihsin Pathian venghimnak a um camcin lo. Dodaltu a rat tikah khami harsatnak kha Pathian in amah rinsan thei dan ding in zirhnak ah a hmang.

`Lung retheihnak a thlen tikah ziangso na tuah hmaisabik? Ei in ding nah awl maw? Tv na zoh maw? Thla na cam maw? Pathian hnenah na pumpek aw maw? Zir na tul maw, thleng danglam so na tul, na thuhla a phi na ngah mi in ziangso a lo sim?`