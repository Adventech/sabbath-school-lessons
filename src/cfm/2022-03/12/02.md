---
title:  Rian Dingah Hlanawknak
date:  11/09/2022
---

`Filipi 2:5-9, siar aw. Kan hrangah a thupi zet mi thucah ziangso a um?`

San tiluan ih nunphung cun nu hrin covo kan neih mi lon in tum rero. Hi pawl hi a um rero mi thil a si ih an tha theh. Pathian duh mi cu Jesu vekin kum khua a hmun mi Pathian lalram hrangah thahnem zetih hnatuan thei dingah nu hrin covo kan neih mi zaten a hnenah zalen zet ih pek theh dingah in dil. Kha pawl pek thehnak tuah dan hi a ol lo, a nuam lo, harsat tuarnak a um theu.

Jesui tuah dan kan zoh ding (Filipi 2:5-8). Pa Pathian ih duh mi tuah dingah amai palung in pumpek awnak a tuah. A tirten, Paul ih in theihter mi cu “Khrih Jesu ih thinlungput, nanmah ah um seh” (Filipi 2:5, NIV). Jesui thinlungput dan phunthum cu:

Jesu cu in rundam theitu a si theinak dingah, Pathian tluk sinak a neih mi cu a hlip ih tawpcin nei milai sinak la in leitlun ah a ra (Filipi 2:6, 7, NIV).

Jesu cu mi ropi le hminthang vekin a ra lo ih, milai vekin sal sinak in a la (Filipi 23:7,NIV).

Jesu cu sual sal milai pianzia in a khawsa ih nun hnangamnak nei lo, a dam sung hmuahhmuah “a thih tiang in zawnlungten a um.” Mi hminthang le tihzah kai upat mi vekin a thi lo. “Thih tiang rori thulung in a um, cross par ih thihnak tiang a tuar” (Filipi 2:8, NIV).

`Jesu nun ziangvek phun so kan hrangah zohthim a tlak bik? Nu hrin covo le tlukawk theh kan sinak a tha tuk nan, venhim awk a tul tikah kha pawl hlipthluh a tulnak pom tlak in ziangtin so na sim fiang ding?  Filipi 2:9, siar aw, himi cang in Pathian duhnak tuah dingah pumpekawk dan pomtlak ih thei thiam dingah ziangvekin so in bawm?`

`Thiangthlarau hnen ih fimnak dil thlacamnakah, “Ka innsang, ka kawhhran, ka venghnen pawl riantu dinhmun ah Jesui duhnak pom ding dawnkham theitu nun ziaza ziangpawl so a tu ah na nei? Hmualnei zetih midang ka rian theinak dingah ziangtluk in so tuar theinak ka nei?” tiah sut awk aw.`