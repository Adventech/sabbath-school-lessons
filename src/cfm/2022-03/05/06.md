---
title:  Ertitnak Mei
date:  28/07/2022
---

Tu kuata ih zirlai tampi kan zir zo ih, kan nun ah Khrih nun lang ih thianghlimnak a thlen theinak dingah hniksaknak zohthim ding tampi kan hmu zo ding. Mi tampi pawl cun Pathian cu hnatuannak ah khirh zetih hotu le thupetu a si tiah an ti. Mi hrekkhat pawl cun “Pathian in kan thatnak ding a duh ti kan thei. Asinan himi thuthimnak ah duhdawtnak le zawnruahnak ih zawinak a lang lo. Pathian cu a luantuk. A tumtah mi langsuak thei dingah ruah ban lo tiangih harsatnak in tuarter, himi ah kan tuah thei mi a um si lo” tiah an ti.

Sualnak ih luahkhat theh mi leitlun ah himi hi a dik mi a si. Ziangruangah himi thil hi a thleng tiah kan theih mi a mal tuk. Van kan thlen tikah tampiin kan thei leh ding (1 Korin 4:5, 1 Korin 13:12). Asinan a tu-ah kan hrang thiltha a thleng ringring lo hmanah Pathian cu kan hnenah a um ih in kilhim ti mi zumnak kan neih theinak hi ka cantawk a si. Himi ruahnak cu Isaiah khal in a rak ngan.

Isaiah 43:1-7, siar aw. Isaiah 43:2 sungah Pathian in a minung pawl cu meisa an tannak can le tilian an tannak can a um ding tiah a ti. Rapthlak zet tihnung in a lang mi, tipi sen le Jorsan tiva tan can pawl cu tih a nung ih a rapthlak zet. Asinan cuih lamzin cu nun thar thawn an paltlang ih leiro zin tha an zawh. Pathian in a minung pawl cu tihnak sung ihsin a humhim ding timi na theisuak thei lo sawm. Anmah cu a hruai ih lamzin nuam ah an feh lo sawm. Saam 23, sung ih tuu khal vek a si ih harsatnak can thlenghman sehla Pathian minung pawl cun thinphang le thlalau in an um ding a si lo, ziangahtile Pathian cu anmah thawn a um.

`Isaiah 43:1-7, siarsal aw. Tilian le meisa karlakah Pathian in a minung pawl a hnemnak pawl ngan aw. Pathian ih a langter dan na thinlung sungah ziangvekin so a lang? Himi thutiam hi ka ta a si tiah na sim thei mi a um maw?`

Pathian ih hniksaknak phun thum pawl cu a tawinak in kan zir theh zo. (1) A saa zet mi mei thawn Pathian ih hniksaknak cu in siatsuahnak dingah a si lo ih kan sual kangralnak dingah a si. (2) A saa zet mi mei thawn Pathian ih hniksaknak cu cau theh ih kan umnak dingah a si lo ih sersiam tir ih thianghlim vekin kan thianghlimnak dingah a si. (3) Kan sinak zahpi lo in Pathian in ziangkim ah thin sau zetin in kilkhawi, in tanta dah lo.

`Himi cang pawlin Pathian ih nun ziaza le cangvaihdan ziangso a lo zirh? Saam 103:13, 14; Mathai 28:20; 1 Korin 10:13; 1 Peter 1:7. Na nun ah Bible cang ih sim mi na tong ngaingai maw?`