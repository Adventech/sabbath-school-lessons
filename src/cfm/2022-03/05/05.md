---
title:  Ruahsannak ih Nunnak
date:  27/07/2022
---

> <p></p>
> “Kha tiin kan phurh thei lo ding mi phur rit nasa zet kan parah run thlengin, cumi ruangah nun ding hman ruahsan lo tiangin kan um. A si kanmah le kanmah rinsanaw lo in, mithi kaithotu Pathian kan rinsan” (2 Korin 1:8, 9, NIV).

Pathian belruat Paul cu midang hnak in a tuar hleice. Asinan Paul cu a sung lo. Pathian thangthatnak ah a hmang sinsin. Harsat a tuarnak a ngan mi pawl siar aw 2 Korin 11:23-29. Atu-ah 2 Korin 1:3-11, siar aw.

`2 Korin 1:4, sungah Paul in Pathian ngilneihnak ih hnemnak a ngah thu a simnak ah “Pathian ih in hnemnak in buainak phun zakip a tuartu pawl kan hnem ve theinak dingah anih cun kan buainak hmuahhmuah ah in hmem theu” (NIV). Tuarnak cu hnatuannak ding ah kawhnak a si lo sawm? Himi ah ziangvekin so tiar aw cia in kan um thei ding?`

Pathian in harsatnak tuartu pawl hnemnak hnatuan dingah in duh. Himi thuhla ruangah harsatnak ton in siang. Cule kaa lawng ih mi hnemtu si lo in tonnun nei ih thinlung le taksa ih tuahnak  thawn Pathian ih in hnemnak vekin kan hnem thei ding. Himi hi Jesui dan hrampi le a tuah dan a si (Hebru 4:15).

Paul in harsatnak a tuar mi pawl a langternak hi kan hnenah a va poi ve tiah a ti lonak dingah a si. Hi pawl cu nasa zet kan tuarnak sung khalah kan Pa Pathian cun tlangtlaknak a tuah ih a ngilneihnak ih hnem kan si. Thah ding mi le ruahsan ding zianghman um lo nun cau in kan um thei, asinan Pathian in amah rinsannak dingah in zirh. Kan rinsan mi cu “Mithi kai tho theitu” kan Pathian a si (2 Korin 1:9, NIV).

Paul cun thuthangtha simnak ding khua a cuan ih, a ralai ding mi can khalah Pathian in i run ding ti a thei. Paul in khoh zetih a din theinak bawmtu thil pathum pawl cu 2 Korin 1:10, 11, sungah a ngan. (1) Pathian bomnak a ngan: “Pathian cun khavek thihnak rapthlak ihsin in runsuak zo, a tu khalah in run,” (2 Korin 1:10, NIV). (2) Paul cun Pathian par rori ah a thum aw theh “amah cun in runsuak leh ding tiah ka rinsan” tiah a ti (2 Korin 1:10, NIV). (3) Mi thianghlim pawl ih thlacamnak ruangah tiah a ti “thlacamnak ih in rak bawm cio vekin” (2 Korin 1:11, NIV) tiah a ti.

`Harsatnak na tuar mi sungah nangmah na zangfak awnak ih tluknak ihsin venghim aw thei dingah Paul hnen ihsin ziangso na zir suak thei?`