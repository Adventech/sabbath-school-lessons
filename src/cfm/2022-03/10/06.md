---
title:  Kan Beunak Lungpi
date:  01/09/2022
---

Mi hngal pawl cu tluangkhawng le tanghmasial in an um, mai sunlawihnak kilhim thei lo mitawntai an si. An uangawk ih tongdornak cu anmah ah hmuh ding a um lo, ruahnak nei lo le rualban lo vek an bang. Hnuhmai ruahnak neih, mai manneihnak theihthiam, mi ih cohlan theih mi sinak, pawl cu harsat can a thlen tikah ah an tulsam vekin kan tulsam cio mi a si. Bawipai hnen lawngah khami thil pawl kan ngah thei. Nunnemnak le tongdornak cu tontaihnak langternak a si lo. Himnak lungpi parah hngetkhoh zetih hrambun mi sinak a langter sawn.

`Saam 62:1-8, siar aw. Saam in sirhsan ziangso a tuah? David in ziangso a sim duh? A sim mi ihsin thlaraulam danhrampi zirthei mi nan nei maw? A poimawh bik mi cu na nun ah ziangvekin so na hmang thei ding?`

“Thuhla um lo in ralawk a theih lo. Pathian minug pawl ih thinlungput cu khawvel mi pawl lawng si lo in an suahpi unau khalin an thei sual. Curuangah Bawipai siahhlawh pawl cu harsatnak hmunah an thlen. Tanghmasialnak le diklonak in mi dingfel cu zinpeng a zawhter. . . . . Dik le fel ih an nun lonak ruangah an thunun theinak piahlam khawvel dinhmun ihsin ara mi nun ze dik lo an nei ih an hnatuannak ah an buai. Rinsantlak an si lo ih Kawhhran member pawl in an rinsan lo. Pathian ih siahhlawh pawl cu Jesu Khrih ih thinlung vek an neih a tul. Dik lo zetih tuahnak le hmuhsuamnak tong lo dingah an beisei lo. Mi luarkai pawl ti an hlawh. An bei a dong lo. Pathian kut cak cu a zangfahnak hnatuannak parah a um ih amai hmin sunloihtu hnatuannak ah a hruai.” Ellen G. White, The Upward Look, p. 177.

`Mi ih hmuhsuamnak le soiselnak ziangtlukin so na tuar thei? Tuartheinak dingah thazang suah a harsa maw? Pathian na beu ringring ih a lo duhdawttu na sunsak zet maw?`