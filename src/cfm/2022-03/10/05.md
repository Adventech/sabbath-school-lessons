---
title:  Kaa Cip (Tonghlah)
date:  31/08/2022
---

Harsat tuarnak sungah thinsau le lungnemnak ih hmual a neihnak cu Jesui hnen ihsin a ra mi kan zohthim ding. A hnen pan ih zir dingah in sim “kei cu minunnem le thinlung tangdor mi ka si, ka nun cawng uh tiah in ti” (Mathai 11:29). A sim duh mi kan ruahnak in a ban lo men thei.

`1 Peter 2:18-25, siar aw. Peter in sal pawl hnenah amak zetmi thurawn tampi a pek. A sim mi cu Jesu in dik lo zetih hremnak a tuarnak ah an zohthim dingah atan ta “a keneh pawl nan thlun theinak dingah zohthim ding in tan ta” (1 Peter 2:21, NKJV). Himi hmunah Peter ih a sim mi Jesui nun kan zohthim ding mi ihsin tuarnak sungah thinnemnak le tangdornak um dan ziangso kan zir thei?`

Dik lo zetih pakhat le pakhat an hremawk zoh hi a nuam lo tuk a sum. Hivek tuahsiatnak ton cu a na hlei ce. Ziangahtile hivek tuahsiatawknak hmun ah kan um dah lo. Diknak a umnak hmunah thinlungput a dik mi ruahnak in a thunun ringring ruangah dik lonak kan hmuh tikah kan pianpi fimnak sungah “a dik mi thil a ret”, cumi cu thinheng tikih um dan ding le dingfeltei um tikih um dan ding ruahnak a pek.

Diknak a um lonak hmun pohpoh ah thudik le thutak pom hnget mi kan neih lo ahcun a cang thei lo. Hivekih nun ding hi thil ol a si lo.Van ih um kan Pa Pathian in amai duhdan vekin kan ai-awh ih a cangvai tikah amah in a cingfel theh ding tiah kan zum a tul. Hivek hi Pathian cangvai dingah ong awnak a si ih Jesui tuah dan a si. Dik lo zetih tuahawknak ihsin kan luat ringring lo ding. Kan theih ding mi cu van ih Pa Pathian in tuanvo a lak ih in um pi ringring timi kan hngilh lo ding.

Peter in Jesui nun cawng dingah ruahnak a pek mi cu amaktuk dik lo zetih tuarnak ah daite ih umnak hi “mi lai thiamthu simnak” hnakin Pathian ropitnak nasa zetin a langter sawn tiah a ti. Jesu cu Caiaphas le Pilat ih thusuhnak an tuah nakah amai thiamthu tampi a sim thei ko ding a sinan a sim lo. Daite ih a umnak in a thinnemnak le thinsaunak a langter.

`Dik lo zetih tuahsiatnak tong awla ziangtin so na cingfel ding? Tuisun zirlai ih kan hmuh mi tuahdan, na nunah thathnemnak ih na hman thei ding mi ziangpawl so a um?`