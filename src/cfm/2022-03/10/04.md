---
title:  In Nattertu Duhdawtnak
date:  30/08/2022
---

Mi pakhat in hitin a rak sim: “kan ral duhdawt ding timi cu sui faute a tlaknak ciarbek duhdawt ding tinak a si lo ih ciarbek lakih sui faute kha duhdawt ding ati duh mi a si. . . . Pathian in duhdawttlak kan si ruangah in duhdawt lo, in duhdawt ruangah duhdawt phu kan si.”

`Lo huatu na hmuh tikah sui faute maw or sui faute tlaknak ciarbek sawn so na hmu?`

`Mathai 5:43-48, siar aw. Jesu cun in ral pawl duhdawt ih thlacam sak dingah in ti. Ziangruangah kan ral kan duhdawt ding timi theithiam dingah Jesu in zohthim ding tokeh thil um dan ziangso in sim? In zirh duh mi ziangso a si?`

Mathai 5:45, Pathian thiltuah dan ihsin Jesu in, in hua ih tuarnak nasa zet in thlentu pawl parah kan tuah dan ding in sim. Pathian in mi dingfel parah le dingfel lo parah ruah a surter ih thlawsuah a pek tiah Jesu in a ti. Pathian in mithalo parah ruah a surter ahcun an parah ziangvekin so kan tuah ve ding?

Jesu in harsatnak in pektu hmuahhmuah hnenah duhdawt zetih lawm thiam ringring dingah in sim lo. In huatu pawl duhdawt ding timi ah thinlung ruahnak ih duhdawtnak a ti duh mi a si lo ih a parah kan ngaihsaknak le kan zawnruahnak a hleice ih langter ding ah in sim.

Jesu in thunet kharnak ah thu el awknak a suak thei mi tampi thawn a tuah mi cu “van ih nan Pa a famkim vekin famkim ve uh” tiah a ti (Mathai 5:48, NIV). A sim duh mi cu a fiang ko: Pathian famkim vekih famkim a duh mi cu Pathian in amah parah duhdawtnak a langter vekin amah huatu parah duhdawtnak a langter a tul tinak a si. Pathian hmai ih mifamkim si ding ahcun in huatu le in raltu duhdawt ding tinak a si. Himi tuah dingah Pathian pek mi thinsaunak le nunnemnak lawng in  tuah thei.

`Nunnemnak le thinsaunak timi ih a sullam (nasa zetih hriamhmabaih tuarnak khalah thinheng lo in zawithei ding tinak) thinlungah cing ringring aw. Naral pawl parah a dikciah in thinsau le thinnemnak na langter theinak dingah Bawipa in a lo pek a lo bawm theinak dingah na nun thlengdanglam tul mi hmuahhmuah ngan aw.`