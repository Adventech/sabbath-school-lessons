---
title:  Tumruh ih tuahtento Atul
date:  04/08/2022
---

`Jakob le Pathian an buan awknak thuanthu siar aw (Semtirnak 32). Beidonnak rapthlak lakah tumruh ih tuah tentonak thuhla ziangso in sim? (A phi na pek hlanah Jakob ih thuhla le a dinhmun zaten ruat aw).`

Pathian le a thutiam pawl kai hnget harsatuk kan ti ih thinlung buai ih kan um tikah a dik mi thei thei dingin kan duhnak cu a dikmi tuahnak ah kan hmang ding. Ziangahtile kannih hi tihhrut le tontai kan si. Curuangah Khrihfa pawl ih kan cahnak umsun pakhat cu beidong san lo in taimak ih tuah tentonak a si.

Jakob hi tiamak suah ih tuah tentotu Bible sung ih zohthim ding ropi bik a si. Khami hlan kum tampi ah Jakob cu a u Esau bumtu le fa upa covo angah thei dingah a pa khal a rak bum (Semtirnk 27). Khami ruangah Esau a thinheng ih amah thah a tumnakah a tih ih a tlanhlo. Cucing in a mang ah lei ihsin van tiang kailawn a don mi a hmu ih cumi cu Pathian in amah lam a hruainak le thlawsuah a peknak a si (Semtirnak 28). Amah cu sawihnawm raltih ih tlan a si thotho. Jakob cu Pathian cohlan nemhngetnak hrangah beidong in a um nan a hnenah kumtampi a liam zo mi thu a tiam mi pawl cu a dik ringring. Jakob in a kheelruh siat theh tiang ih a buan mi cu Jesu a si. A siatsuah awk hnu cun naa a ti ruangah a buantir vek in a tang thei nawn lo ih thlah duh lo in a kai ringring. An buan awknak ih a kaih ringringnak in theih lo karlak ah thlengdanglamnak a um.  Jakob cu thlawsuah a ngahnak fiangte ih a theih ngah hnu tiang Jesu cu hngetkhoh zetin a kai ringring. Curuangah Jesu in “I thlah aw, khua a vang zik thlang” tiah a ti (Semtirnak 32:26, NIV).

Jakob cun nat tuar hlawh in thlawsuah a ngah. Kanmah khal kan si ve. Pathian in kan thazang cahnak in siatsuah ih na kan ti cing in amah kai hnget ringring dingah in ko. A ngaingai ti cun Pathian in nat tuar ringring in siang ih Jakob khal a u Esau a ton khalah a ke a bai thotho. Lenglang tontainak cu sunglam cahnak langtertu a si (2 Korin 12:9).

`Tukforhnak lakah beidong ih na um lai ah Bawipa thawn tang tento ih na um theinak dingah (thlarau lam nun, hardamnak tuah dan, casiar, nun ze remthat) himi pawl lakin tuah dingah ziangso na hril ding?`