---
title:  Thutak Thlarau
date:  31/07/2022
---

Nun thleng danglamnak um si lo in ziaza tha neih ka duh tiah Pathian hnenah zangfah dil in thla na cam dah maw? Kan nun ah nasa zetih thleng danglamnak um dingah Pathian thiltitheinak dil in thla kan cam nan kan nun ah danglamnak zianghman a um lo a bang, ziangruangah so a si? Pathian in duhsak zet le zalen zetin, cemthei lo a thiltitheink cu Pathian a si vekin in pek thei ti cu kan thei. Khami hlawknak hmuahhmuah ngah kan duh, kan nun cu thlengdanglamnak zianghman a um si lo, curuangah Pathian in ziangso in pek timi zohfel sal aw.

Ziangruangah? Theih ol te a si mi thubuai pakhat a um: Na duhhrilnak cu Pathian thununnak hnuai ah a um ahcun Thlarau in kan nun in thleng danglam thei.

`Johan 16:5-15, siar aw. Jesu in Thiangthlarau cu “thutak Thlarau” tiah a ti (Johan 16:13, NIV). Thiangthlarau in kan hrang a tuah thei mi ziangso a langter?`

Thiangthlarau in misual kan sinak thutak in theihter. Amah in sualsir dingah in tuah thei lo. Pathian sinak thutak sunglawi khal in theihter thei. Asinan a thu zawnlung tei pomih thlun dingah thuneihnak hmang in inhruai lo. Pathian in thuneihnak hmang in innamnul sehla kan duhhrilnak a hlo ding. Cutikah minung ih thinlung le ruahnak cu Pathian in amai duhdan in a uk theh tiah Setan in a soisel ding. Cule doawknak ropi sungah Pathin cu bum hmang a si tiah mawh a puh thei ding. Van ah doawknak ropi a suah tik khalah Setan or vancung mi zokhal Pathian cu a tha ih a dik a si ti mi zum dingah le sual sirnak nei dingah zo hman a hnek lo. Eden hmuan khalah Pathian in hmuan laifang ih thingkung thuhla ih thutak cu fiangte in a sim. Asinan Adam le Eve in thulung lonak duh hrilnak an tuah mi a kham lo. Pathian in kan san khalah hitivekin a tuah thotho. Curuangah Thiangthlarau in Pathian thuhla ih thutak le sual thuhla ih thutak cu in sim ih “na hmuh thei dingah ka lo hmuhter zo atu-ah ziangso na tuah ding?” tiah in ti.

Hniksaknak ih kan um khalah hiti thotho a si. Kan sualnak kan sir aw lo ih thulunglo ih kan um ruangah hniksaknak cu a cekci in kan tuar theu. Kan Pa Pathian in khami hnatuan cu a tuahsuak, kan nun thlengdanglam ih a um theinak dingah Pathian huham cangvaihnak um thei ding in sualsir ih thulung dingah duhhrilnak tuah in a hrangah sangka kan on sak ding.

`“Thutak Thlarau in” tu baite ah mawh a lo puhnak ziangso a um? Ziangtluk ih tha in so a thusim mi na theihsak? Zalen zetih duhhrilnak na tuah mi in a poi zet mi ziangso na tuah?`