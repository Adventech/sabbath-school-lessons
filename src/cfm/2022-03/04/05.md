---
title:  “Mi Fim”
date:  20/07/2022
---

Jesui ratsalnak hngaktu pawl hrangah nun ze poimawhnak mizan zirlai ah kan zoh. Tuisun ih kan zoh ding mi cu Jesu rat can ih nungdam pawl nun ziaza a si ding ih a thupi sawn.

`Daniel 12:1-10, siar aw. Pehzomawknak ziangso a nei? Khawvel can hman mi ziang can a si tiah a langter? A poimawh ngaingai mi cu himi canah Pathian minung pawl ih ziaza ziangso in sim? Mi ding le mi sual ziaza zohthim ding ziangso in pek. Thuphuan 22:11.`

Daniel in thuanthu ngan san ih a um dah lo mi, a danglam zet harsatnak can Jesu rat zikzawng ih a thleng ding mi thu a sim. Daniel 12:3, 10, sungah himi can ih mi sual le mi ding um dan a lang ter. Mi sual pawl in sualral zetin thil an tuah ding tiah tiah a ti (Daniel 12:10, NKJV), mi ding pawl cun van ih arsi vekin an tleu ding tiah (Daniel 12:3), ralkah aw ih a sim mi hminsin aw. Ziangahtile mi thianghlim pawl cu thianghlim lonak deh khatte hman tang lo dingah thiangfai zetih er mi an si (Daniel 12:10, NIV). Khami can sung ah ziang miphun hnen khalah a um dah lo mi ral donak can a si (Daniel 12:1, NKJV). Mi sualral pawl cun an thei lo ding ih, mi ding pawl cu an fim ruangah an thei thiam ding tiah a ti.

Ziangso an thei ding? Kanan maw, fimthiamnak, nasa zetih mawhpuhnak so? Thufim cabu ih a sim mi cu “Pathian tihzah cu fim hramthoknak a si” (Thufim 1:7, NKJV), tiah a ti. Himi hi fimnak thawn a kaih aw bik, mifim pawl cun fimnak an neih ruangah phuansuah theh a si mi ni neta ih thilthleng pawl, harsat mangbangnak can, thuhla an thei thiam. Hivekah lau in an um lo, ziangahtile Pathian ih thusim mi pawl an ziangzoinak ihsin hivek thilpawl a thleng ding ti mi an thei. Himi harsatnak hi anmah er titnak ih thianfaiternak dingah thlenter mi a si ih a poimawh ngaingai timi an thei. Khatlamah misual pawl cun thulungkhen nei le lungruh in an um ding ih dodalnak le sualnak an tuahnak lamzin pawl an suahsan duh lo.

A thupibik mi cu er titnak le thianfai ternak a ngahtu pawl cu zo te so an si tiah a langter.

`Ni neta thawn a kaihhnoih aw mi cangpawl kan zirnak ihsin thianfai ternak le er titnak tuahdan felfai zetih theihthiam sinsinnak nei dingah ziangvekin so in bawm?`