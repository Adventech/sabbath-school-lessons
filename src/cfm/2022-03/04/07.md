---
title:  Ruahbetding
date:  22/07/2022
---

“Kan milai pi hnenah rinsantlak nun nei dingah nun ze tha ih remthat awnak hi a poimawh bik mi a si. Hlan ah kan tuah dah lo hmanah tu-ah thinlungtakten kan tuah ding mi a si. Lakhruak in mi thupi si a theih lo, thi hrulh ih zuamtentonak in mi thupi si ah a suak thei.” Ellen G. White, Education, p. 225.

“Tahthimnak sungah a aa mi falahim pawl in mei ti an dilnak a langter ih, an tulsam mi dilnak ah an hlawhsam. Himi hi a ra ding mi harsatnak can hrangah nundan fimkhurnak le remthat awknak nei lo pawl khihhmuhnak a si. An venghnen pawl hnenah kan hloral ding ual, nun ziaza in tawmpi ve uh tiah an ti ding mi a sim duh. Falahim a aa mi pawl cu falahim a fim pawl in mei ti an tawmpi thei lo. Nun ziaza cu pekawk thei le tawmpi theih mi a si lo. Zuar theih le lei theih khal a si lo. Bawipa in zangfahnak can sunglawi sungah dingfelnak nun ze kilhim in remthat theinak dingah remcannak tha mi kip hnenah a pek. Asinan mi pakhat in thihrulh ih a nun a rem mi cu midang pek theinak lamzin Pathian in a tuah lo. Anmah cu zirhtu ropi Jesui zirh mi an si ih, harsatnak lakah an tuarfai thei, cule tlang thawn thei zumnak thawn nun ze remfeltu an si.” Ellen G. White, The Youth’s Instructor, Jan. 16, 1896.

**Reltlangding**

`Nun ziaza remthat timi sullam ziangso a si? Himi hi ziangvekin so na tuah thei ding? Nan kawhhran zatlang nunah le nangmai nunah hmuh thei ding in nun ziaza remthatnak ziangtlukin so nan rak tuah?`

`Tlawngkai nili ni zirlai ah Khrihfa pakhat ih khawtlang nun a poimawhnak kan rel zo. Kawhhran cu Khrih ih taaksa ruangpum a sinak nan tualsung kawhhran in ziangtlukih tha in so a feh pi? Nan pawlkom ah Khrih ruangpum cu ziangvekin so nan langter? Ziaza remthatnak hmainor vivo thei dan ding reltlang uh.`

`Jesu zumnak thawng lawngih rundam kan si ahcun, ziangruangah nun ze remthatnak a thupit timi zirlai zirnak ah reltlang uh.  Amai dingfel thianghlimnak le nun ze famkimnak ruangah run dam kan si ahcun ziangruangah nun ze remthat vivon kan tul?`

`Helen Keller, timi cu a sentet lai ihsin mitcaw le hnaset a si ih, hitin ca a ngan: “Nun ziaza timi cu famkim ten ol-ai zetih rem that theih a si lo. Hlawhtling zetih nun ziaza rualban thei ding ahcun tumtah mi sangpi neih ih nun thunun aw theinak, nun zalam fiangfel zetih hmuh theinak, nei in thinlung pacang cuh ih harsatnak khalah taimak suah tentonak lawng in a ngah thei” Leadership, vol. 17, no. 4. Himi hi na thlawppi thei maw? Doawknak ropi, tuarnak, le nun ziaza karlak an hnoihhnih awk dan reltlang uh.`