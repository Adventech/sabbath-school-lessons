---
title:  'Hmanhmawhnak ih Buai: Elijah'
date:  07/09/2022
---

Karmel tlang ih doawknak a cem (1 Siangpahrang 18). Van ihsin mei a ra ih Pathian dik cu mi hmuahhmuah in an thei. Cule profet deu pawl thah theh an si. Pathian cu thiamcoter in a um. Khami ni le can hmuahhmuah ah Elijah cun thlarau lamah nun thangsonak a ngah ding tiah na ruat ko ding. Asinan tuksumza thu suah a thei lohli ih thih a duh. 1 Siangpahrang 19:1-9, sung ih thuanthu pawl siar aw. Khami cang ih a netabik tongkam ah vansang lam in a um “Bawipai thusuak cu a hnenah a thleng ih ‘Elijah, hi tawkah ziang na tuah?’” tiah a ti (1 Siangpahrang 19:9, NIV). Elijah cu a tih ih a um lonak ding hmun ah a tlan hlo ih a relh.

`Karmel tlang ih thilthleng hnu ah Bawipai rolh awknak zarah a nunnak hrangah a tlan ih a relhnak hnak in Elijah in zumnak le rinsannak thawn a khat sinsin. Thil tha lo zohthim ding mi ihsin ziangso kan zir thei?`

Himi thuanthu in a thupi zetmi thil pakhat a langter, kan thinlung hmanhmawh ih thil kan tuah tikah a dik lonak hmunah kan um timi kan hmu awk lohli thei. Elijah ih thuhla ah ramcar hram lakah hmanhmawh zetih a tlanhlonak cu a tih tuk ruangah a si, rak piang lo ta sehla ti hman a duh. Asinan Pathian khawkhannak lenglam ah hmanhmawh zetih in tlanhlo ter thei thil dang pawl a um lai.

`A tang ih Bible cang siar aw. Semtirnak 16:1-13; Mipumsiarnak 20:10-12; Thuthentu 14:1-3; Mathai 20:20, 21; Luka 9:52-56; Tirhthlah 9:1. Pathian duhnak lenglam ih in tlan hloter lohlitu um dan ziangpawl so a langter?`

Khami thil pawl ah tumruhnak, thinhengnak, helhkamnak, zumnak tlaksamnak, or Bawipai hna ah phurnak khal a tel thei. Curuangah hmanhmawh tuk in kan nam lohli lo ding. Himi tihnungza thil tuar theitu le hrial theitu an um lo. In duhdawt ih kan hrang a thabik in duhsaktu Pathian thatnak le zangfahnak zum ih rinsannak nunneih mi cawm pitlinnak cu nehnak a si. Himi hi amahten a hung um mi a si lo kan nun ih zirtul mi le cawm pitlin tul mi a si. Zumnak cu laksawng a si ih, laksawng kha zir ih cawm pitlin a tul, a zir ih zir reronak le fimkhur ih venhim awknak a tul.