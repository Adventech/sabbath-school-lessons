---
title:  Ruahbetding
date:  09/09/2022
---

Pathian ih tumtah mi ah reipi hngak a tul mi khal a si thei, a hartuk khal in kan thei ngaingai ko ding. Pathian amah in kan hrangah hna a tuan rero timi Pathian minung in kan rinsannak langter dingah can ruat mi sungah thinsaunak kan zir ding. Hngak ding thuhla tampi a um, kan hrangah le Pathian ih a lalram hrangah Pathian khawkhan mi a famkim maw ti khal kan ruat cio ding. Pathian hrang ih phur tuknak ruangah thiltampi kan thlauthla theh khal a si thei, asinan amah rinsannak thinlungput le ziaza kan neih ringring ahcun amah ah lungawinak tampi kan ngah thei ding.

Bawipa in harsatnak kan tuar mi hmuahhmuah a thei theh. “Harsatnak ka tuar mi ah Pathian ih tumtah mi ka thei ban lo. In sersiamtu rin um le rinsan tlak hnenah ka pum, ka ruahnak le ka thlarau ka pek ahcun amah in ka hrang a thabik a thei. ‘Ziangahtile ka zum mi ka thei ih, a hnen ih ka ap mi thil pawl cu cuih ni a thlen tiang a kilhim thei ti ka thei fiang.’ (2 Timote 1:12). Kan nunnak cu van ih kan Pa rinsan ngamnak, rinumnak, duhdawt sinsin theinak, zawithei sinsinnak tampi ih kan zir a si ahcun dodalnak lakah lungawinak le hnangam daihnak kan nei thei ding tiah ka thei.

“Jesui tang sung ihsin kanmah ten donharnak neih hi Bawipa a lungawi lo. Ruahsannak thawn daite ih kan hngak a tul. Lamzin dikah ka um lo tiah santlai lo ruahnak kan nei theu. Cule a can thawn kaih aw ih hminsinnak hmuh kan tum. Zum timi hi ruahnak a si lo ih thukham tuah mi thlunnak a si.” Ellen G. White, Selected Messages, book 2, p. 242.

**Reltlangding**

`Jesu in harsat tuarnak hmuahhmuah ih “a thei theh” timi sullam ziangso a si? Kan hngak laiah himi ih in bawmnak ziangtin so kan thei?`

`Ziangkim hngahnak ah thinsau le zawitheinak an neihnak thuhla tetti khan dingah sawm aw. An tih mi ziangso a si ih ziang mi ah so an lungawi? Ziangvekin so an tuah thei? An zirsuak mi ziangso a si? Thutiam ziangso an kai hnget?`

`Thil pakhat khat hrangah Pathian ih can ruat kan hngak laiah harsatnak tuartu pawl bawmnak ah nan kawhhran or nan zirlai group in ziangso nan tuah?`

`Thinsau ih um thei dingah ziangvekin so thla kan cam ding? An nun ah thinsau ih an um theinak dingah Thiangthlarau dil in thla na cam sak maw?`