---
title:  Harsattuar Pathian
date:  22/09/2022
---

Hi leitlun ah retheih zohzaihnak kan tuar mi cu kan danah kan neih a si men thei. Tluse mi thilnung kan si vekin kan cemnetnak khal a si. Khami ih thaman a danglam theinak ding Bible thutiam pakhat hman a um lo. A kalh rori . . .

`A tangih Bible cang pawl in a tui thu lu ih thuhla ziangso in sim? Tirhthlah 14:22; Filipi 1:29; 2 Timote 3:12.`

Cun kan tuarnak lakah, thinlung ih kan cin ringring ding mi pa hnih a um.

(1). Jesu in kan tuar hnak ih siakha in a tuar. “Kan riahsiat ninghannak le retheih zonzaihnak hmuahhmuah amah in cross ah a phur” (Isaiah 53:4, KJV). Bulpak ih kan theih mi cu, Jesu Khrih in kan zate tuar ai in tuar sak theh. Mawh nei lo a si nan “kan mai ruangah” misual ah a cang (2 Korin 5:21). Kan ruah ban khal a si lo, Sersiamtu cu sersiam mi misual vekin kan tuar ding mi a tuar.

(2). Tuarnak sung kan um tikah Jesu Khrih in tuarnak ih thaman kan hngilh lo ding, cumi cu kan hrang Khrih ih in tuah sak mi ruangah kan nih cu thutiam mi kan si.

`Johan 10:28; Rom 6:23; Titas 1:2; le 1 Johan 2:25, siar aw. Thu in tiam mi ziangpawl so a si?`

Ziangtluk in tuar hman aw la, Jesui hnenah lungawi thu sim aw, kan sualnak ruang ih ningzak le hremnak in tuarsak mi ruangah lung awi aw. Zangfahnak thuthangtha sunglawi ruangah le zumnak ruangah Jesui famkimnak cu tu rori ah kan famkimnak tiah kan sal thei. Cule kumkhaw nun na nei tiih thutiam kan si ruangah lungawi thusim ding kan si. Khrih ih famkimnak nun le a famkim mi raithawinak in tuahsak mi ruangah thutiam hnget khoh kan nei. Hitawk leitlun kan umnak ah sung zatlaknak, le  natnak citin thawn, nun beidong in kan khawsak nak cu, hmakhatte nimthlakau kan hmu ih a hlo vekin an hlo theh ding. Kan hngakhlap zet mi kumkhaw nunnak thawn thim sehla kumkhua kan umnak hmun van thar le lei thar ah, sual, retheih zonzaihnak le thihnak a um nawn lo ding. Khrih in kan hrang harsatnak tawpkhawk in rak tuarsak zo mi ruangah thu in tiam mi hmuahhmuah cu aa-mah-khan sak kan si theh zo. Ni khat ni ah amah cu a ra cing ding ih “a nunnak ih a tuanbang rah a hmu ding ih, a di a riam ding” (Isaiah 53:11).