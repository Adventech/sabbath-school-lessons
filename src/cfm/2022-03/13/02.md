---
title:  Sentetlai Can
date:  18/09/2022
---

Jesui nauhak lai can kha Bible in malte lawng in sim. Leitlunah Runtu Bawi a rat lai can ih thil um mi thuhla pawl cu cang malte sungah a ngan.

`Luka 2:7, 22-24, (Puithiam 12:6-8, khalah a um) le Mathai 2:1-18, siar aw. Jesui sentetlai nunram ih a ton mi nunphung tuahdan a langmi ziangpawl kan hmu thei?`

Jesu cu sentetlai ihsin retheih zonzaih tuar ih khawsa dingah or thah ding ih an tumtah mi a si lo. Asinan Jesui sentetlai nun ihsin danglam zetih a temtuarnak pawl theithiam dingah in bawmtu danglam zet pakhat a um.

`Johan 1:46, siar aw. Naute Jesu ih a ton mi retheih zonzaihnak thei thiamnak bawmtu dingah himi in ziangso in sim bet?`

Adam le Eve an tluk hlan siar tel lo in Jesu lawng hi leitlunah sawikop lo ih khawsatu um sun a si. Mawh nei lo mithianghlim a sinak ihsin leitlun sualnak sungah a hnim pil aw. Nun thianghlim nei nauhak asinan sualnak thawn cat loin an tong aw ih hmuhsuam in a um ringring. Sualnak ruang ah harsa in kan um nan ningsinza sualnak le thiltha lo tonnak ihsin kan talsuak theu. Amah cu nun thianghlim mawh nei lo a si ih Khrih hrangah ziangvek a bang ruat hnik. Khami thuhla ah amah cu a kiangkap minung pawl thawn an danglam aw zetnak ruat aw. A hrangah cun tuar har le tenum a si rori ding.

`Kan kiangkap ih sualnak pawl ruangah ziangtluk in so ka thin a phang? tiah sut awk aw. Ka suahpi unau pawl an si anmah harsatnak ka pe ding maw? Amah cu harnak na pek ahcun na siar mi ca pawl ruangah a si pei maw? Khami thuhla pawl ruat aw.`