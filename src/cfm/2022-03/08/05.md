---
title:  Kan Thinbangnak Hmuahhmuah Phur Dingah
date:  17/08/2022
---

“Vansang ih nan um tikah ziangah so thla nan cam?” tiah mi hrekkhat ih inn phar parah an tar mi siar ding a um. Hnihsuak za a si, ziangahtile Pathian hnenah kan vansannak thlen mi hnak in Pathian in lungrethei ih kan um ringringnak a thei sawn.

Veikhat ah mi pakhat in kan nun temtawn in a um tikah Pathian hnenah phelhsak ding ih pek ahcun a phelh theh tiah a ti. Cuih thil cu Pathian in tuah a hiartuk.  Makzetin kan thubuai hmakhat te ah kan rehter thei. Kan thubuai Bawipa pe lo in ziangah beidong tiangin kan um?

`1 Peter 5:7, siar aw. Peter in Saam 55:22, sung ih thuhla lak sin mi a si. Kan hrangah thucah hrampi ziangso a um?  Mathai 6:25-33.`

1 Peter 5:7, ih thuhla hi a khirhkhan lo. Theihthei lo dingah thuh mi khal a si lo. A sim duh mi cu fiangfai ten a langter. Thum or hlon timi cu khami buainak le natnak kha na buaipit a tul lo ih nangmah thawn pehtlaih awk a tul lo timi a sim duh. Asinan kan phurrit khui hmanah kan ret lo, kan vansannak khal kan hlonhlo lo. Khami rehter dingah van ih um kan Pa Pathian in thu in tiam ih amah kan pe ding. Jesu in khami thu kha Mathai sungah in rak sim. Kan buainak kan Pa hnen ih pek hi a har lo, a ol tuk, a dik fawn ih a tha famkim.

Vei or ngaihsak timi cu retheih tuar nawn lo dingah in helkam ih in veinak a si. Retheih tuarnak timi cu a phunphun in a um ih, harhdamnak or sumpai lam khal a si thei. Pathian pomtlak ka si lo ti ih ruah awknak khal a si thei. Ka sualnak cu in ngaidam thei lo ding tivek ruahnak khal a si thei.

Kan thubuai cu a hnen kan thlen ahcun midang tluk in kan tuar lo kan ti thei. Asinan Peter in khami pomdan ruat sal dingah in forh. Pathian ih ngaihsak mi ka si lo tiah ruah ding a um lo. San tlai lo le hmantlak lo kan si hmanah Pathian cun in ngaihsak ih in kilkhawi ringring. Bible ih in sim mi cu sinak thlengdanglam thei dingah in ngaihsak tiah a ti.

`A tu-ah ziangthuhla ah so thinbang in na um? Khami buainak pumpelh theih lo le ninumzet khal Bawipai hrang ah a har kem? Kan buainak cu a pipa tuk ih a harsatuk ding nan Pathian in a thei ih a hmu fiangtuk timi kan zum ding. A cingfel theilo ding tiah kan ruah mi khalah a cingfel thei, Bawipa cu kan buainak hnak in a tum sawn. Himi thuhla hi ziangtluk in so a dik ti mi na tonnun hmang in ruat aw.`