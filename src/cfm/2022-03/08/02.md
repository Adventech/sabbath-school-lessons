---
title:  Kan Pa ih Renawklonak
date:  14/08/2022
---

“Pathian cun in duhdawt ngaingai sehla, ka hrangah a tuah rori ding!” Mak ka ti theu mi cu thinlung thlaphang le donhar in veiziat so kan um.  Kan kiangkap kan vun zoh ih Pathian cun in duhdawt ngaingai sehla hi te tal cu a ti danglam thei ko nan tiah lunghrinnak kan nei thok.

Pathian ih thatnak ringhlel theinak thu pahnih a um. (1) A tha ding tiah nunnak pek in thinlung ih kan ruah mi le kan duh mi a um tikah Pathian in thil danglam zet pakhat kan hrangah duhsaknak a nei ding tiah kan ruah mi hi hnihsuak za a si tiah kan ruat men thei. (2) Kan tuah mi hi kan tumtah vekih kan hlawhtlin lo tikah Pathian thatnak rihhmainak kan nei thei. Thil ziangmaw cu a tha zetih neih ding khalah a tha ih sualnak a si lo tiah kan ruah mi kan ngah lo tikah Pathian parah kan thin a heng theu.

Himi hi zum ngamnak nei ih tuahnak a si. Kan zum mi kan tuah ih kan rak ruah mi vekih kan lam a tluan lo tikah Pathian thatnak thuhla ah lunghrinnak nei ding ih tukforh in kan um theu.

`Rom 8:28-39, sung ih thuhla pawl cu kan parah Pathian thatnak hmual nei zetih ngan mi a si. Pathian thatnak ringhlel theinak ah venhim aw ding in lo bawm theitu ziangso na hmu?`

Rom 8:32, sungah kan kiangkap thuneihnak ih in ciimpil thei lo dingah venhim awknak thazet le rin tlak zet a um. “Amai Fapa rori hman ui loin, kan zate hrangih petu cun thil hmuahhmuah khal a Fapa zawngah a lakin in pecih lo in a um ding sawm?” (Thucah a si). A Fapa hman kan hrang thi dingah zangram lo ih in pek ahcun a tirhfaktuk tiah kan ruat thei ding sawm?

Khrih thihnak hi Pathian ih tenren lonak thutak kan hmuh mi a si. Himi hi kan thinlung ih rinhmainak kan neih thei mi hmuahhmuah hnak in thiltitheinak a nei sawn.

`Kan lunghrinnak hnak in Pathian thatnak thutak cu ziangtlukin so hmual a nei? Pathian ih thatnak thutak ruangah kan ai-awh in Khrih cu thihnak tuar dingah in peknak can reipin ruat aw. Tui kan dam lai ih kan taksa damnak dingah a cangvaih ternak ih a thatnak pawl ruat sal aw. Pathian na zumnak ah himi in ziangso a lo tuah sak?`