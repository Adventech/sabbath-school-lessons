---
title:  Thawhsal Thiltitheinak
date:  16/08/2022
---

Thawhsalnak hi milai tontaihnak a langter. Jesui nunnak, thihnak, le thawhsalnak kan ruah tikah Jesui thihnak thilthleng in ziangtin so Pathian pomtlak ah in tuah timi kan ruat ih himi hi a dik fawn.

Cuihtlunah thawhsalnak in rundamnak tahfung a langter. Jesui thawhsalnak sullam cu kha lawng a si lo ih ni khat ni ah amah vekin kan thosal ding timi khal in theih ter. Jesu thawhsal hnu ah a Pai vorhlam ah a um timi in thuneihnak huham a langter. Himi thawhsalnak huham hi Pathian in tuisan kan hrang khalah in tuahsak.

`Efesa 1:18-23, sungah Paul in Pathian ih huham thuhla a sim. Himi in thawhsalnak ih huham thuhla ziangso in zirh? Na hrangah ruahsannak le thutiam ziangso na hmu thei?`

Paul in Pathian bawmnak lawng ih theihthiam theih a si mi thil hrekkhat cu Efesa kawhhran pawl ih theithiam dingah thla a cam (1) Nun thlengdanglamnak le hmailam kumkhaw nunnak ruahsannak thuhla ah Jesu in in ko, (2) Kan ai-awh in thiltitheinak ih tuah ding mi thei thiam dingah a si.

Paul ih a tumtah mi cu himi thiltitheinak ih maksaknak a ngan. Khami thiltitheinak cu tuisan kan hrang khalah hman theih in a um lai mi huham a si. Himi thawhsal thiltitheinak in Jesu cu thlanthim sung ihsin nunnak a pek sal lawng si lo in Pa Pathian ih vorhlam ah dinhmun a pek.

Paul in a bet hrih mi cu thawhsal thiltitheinak in Jesu hnenah huham lawng a pek lo ih a minung pawl in tlaitluan ih an tulsam mi thuneihnak khal a pek tiah a ti.

`Jesui thawhsalnak huham na nunram ih na tulsam mi pawl ngan aw.  Cumi theh in na nunram ih hmangsuak dingah thlacam aw. Cule tuah that thei mi na nei maw? Duhhrilnak ziangvek so na tuah thei? Nangmai nun ah luat zetih hnatuan theinak a lo pe maw?`