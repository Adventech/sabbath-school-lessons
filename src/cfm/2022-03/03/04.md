---
title:  Ramthingah Doawknak Ropi
date:  12/07/2022
---

> <p></p>
> “Jesu cu Thlarau Thianghlim ih khatin, Jordan ihsin a kir ih, Thlarau in ram thing ah a hruai, cule khawsia in ni 40, sung a tuk forh” (Luka 4:1-2, NKJV).

`Luka 4:1-13, siar aw. Sual tuahnak ah pumpek aw lo in, tukforhnak neh thei dingah himi thilthleng ihsin zirlai ziangso zir thei mi na nei?`

Kan cak hiarnak zulin tukforhnak khirh zet a um thei. Cule kan tontaih laiah a thleng sap bai.

Luka 4, cu Setan ih Jesu tukforhnak thuanthu hramthoknak a si. Kan ngaihsak ding mi a khirh zet pawl an um. A lang hmaisabik mi cu, Thiangthlarau in Jesu cu tukforhnak sungah a hruailut tiah a lang. Pathian ih tukforh in kan um dah lo ti a si (James 1:13). Sikhal sehla kan rak theih zomi vekin Pathian in tuarnak ih hniksaknak sungah in hruai lut. A mak zet micu Luka 4, sungah a nasa zetmi Setan ih hniksaknak tuar dingah Thiangthlarau cun in hruai thie ve timi kan hrangah phuan a si. Himi tukforhnak cu a va khirh ve tiah kan ruah can khal a um ding. Kan ruahnak ah felten Pathian ka thlun ngaingai lo tiah theihawk sualnak kan nei thei.  Khami ruahnak le theihawknak hi a dik mi a si lo. “Rinhmai theinak dinhmun kan thleng theu nan Pathian Thiangthlarau ih hruai mi kan si. Jesu khal ram thingah Setan ih tukforh dingah Thiangthlarau in a hruai ve. Pathian in harsatnak sung in thlenpi tikah thatnak famkim kan neih theinak dingah a tumtah. Jesu cu Pathian ih thutiam pawl rinsan top dingah tukforhnak sungah a thleng lo. Tukforhnak a parih a thlen tikah beidongih colhsan lo. Kannih khal beidong ih colhsan ding kan si lo.” Ellen G. White, The Desire of Ages, pp. 126, 129.

Thianghlimnak ding asilo khalah hniksaknak meisa ih kang can a um theu. Tukforhnak tang ih kan kekkuai theh tikah thindaih hnangamnak umdan theihthiam dingah a si. Jesu in hngetkhoh ih a ding thei ruangah ruahsannak kan nei thei. Jesu cu kan sualnak in phursaktu a si timi cu kan hrangah thuthangtha a si. Tukforhnak kan tuar theinak dingah Jesu cu kan hlawhsamnak ih thaman in peksaktu a si. Pathian ih hnon mi le dungtun mi kan si lo, kan tuar mi hnak ih nasa sawn in a tuar. Tuksum za ih sualnak a tuahtu misual hrang khalah ruahsannak a um thei thothonak a si (1 Timote 1:15).

`Tukforhnak ziangvek so na tong? Jesui nun na cawn theinak dingah Pathian ih lo zirh dingah can lak in thlacam aw. Tukforhnak tuar thei lo ih a sung pek ding na si lo timi cing ringring aw. Na sung ih na tlaksiat pang hman ah Runtu ding Bawipa na nei hngilh hlah.`