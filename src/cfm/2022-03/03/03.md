---
title:  Tidai Kha
date:  11/07/2022
---

> <p></p>
> “Israel sungza pawl cu Pathian ih thupek bangtukin Sin Ram Thing ihsin feh vivo ding in an poksuak ih, Refidim ah an riak, asinan mipi hrangah in ding tidai a um lo.” (Suahlannak 17:1, NIV).

Pathian hnen ihsin kan duh mi thil hmuahhmuah kan ngah lo timi kan theih a tul. Ka tul ciamco lo timi pawl kan ngah a si lo sawm? Kan tul lem lo kan timi sawn kan tulsambik mi a si lo sawm?

Israel sungza pawl ih an tul bik mi pakhat cu, tidai a si. Israel pawl cu mero thawn Tipi Sen kantan in Pathian ih a hruai hnu ah, nelrawn ramcar tidai um lo a sattuknak hmun khalah nithum sung Pathian an thlun. Cuih nelrawn ram car sungah tidai an ton sun cu soisel awknak ding tidai a si ih beidonnak rapthlak an tong. An tulsam mi tidai cu ziang tikah so an ngah ding?

Pathian in anmah cu khui ah so a hruai? Mero thuam cu a feh rero ih tidai umnak hmun Marah timi ah an thleng. Tidai an hmuh cun an lungawi lutuk. An hmuh mi tidai cu an vun in ih a kha tuk ruangah an phui theh. “Cule mipi pawl cu Mosi dokalhin, ‘ziang kan in ding?’ tiah an phun zai” (Suahlannak 15:24, NIV).

Khami hnu ni relo te ah Pathian in khavek phun a tuah sal. Himi can ih mero thuampi a colhnak hmun cu khuihmun khalah tidai ton ding a um lo (Suahlannak 17:1).

`Suahlannak 15:22-27, le Suahlannak 17:1-7, siar aw. Pathian in Marah le Refidim ah zo a sinak thuhla Israel pawl hnenah ziangvekin so a langter? Zirlai ziangso an zir thei?`

`Refidim ah Israel tefa pawl in thusuhnak ziangso an tuah? (Suahlannak 17:7). Khavek thusuhnak na tuah dah maw? Na tuah ahcun ziangruangah so na tuah? A phi na ngah tikah ruahnak ziangvekin so na nei? Cule na zirsuah thei mi teh a um maw? Khami thusuhnak tuah nawn lo ding in voi ziat so a phi ngah kan tul cio?`