---
title:  Meisa ih Hniksaknak
date:  14/07/2022
---

Alex tiih an kawh theumi suakthuan pakhat a um. A sualral zet ih, rit thei si, pawngsualnak a tuah ih thawng a tla theu. Asinan zawnruahnak a nei zettu tualsung kawhhran member pakhat ih thil a ruknak zarah Alex timi cun Pathian ih thuhla le Jesu hnen ih thinlung peknak ding cu a zir ngah. Alex cu Jesu ah mi piangthar a si zo nan a buainak le a harsatnak cu a reh cuang lo, a rak tuah mi zongsangnak in a buai ter. Pathian in amah a duhdawtnak ruangah Pathian thupek pawl cu duhdawtnak ruangah zawnlungten a thlun (1 Johan 5:1, 2). Alex ih thinlung sungah a ruah mi cu Pathian hnatuantu dingah a si. A ruahnak tinkim ah khami lawng in a luahkhat. Cule thukthun lo ten Pathian ih kawhnak cu a pom.

College a kainak hramthok ahcun a tha zet. Cule a hnu ahcun pakhat hnu pakhat a pelh vivo ih a netnakah a thiar fihlim aw. A tangka ngahnak hrampi a hlo thok, a rualpi kom ngaih pawl in dung an tun thlang. Kha pawl tuah kha hminsiatnak a si ih a thalo tiah amah cu an mawhthluk. Khami hnu ah dam lonak a nei ih zohman in an theih lo. Khami in a zirnak pawl a siatsuah ih tlawng ban san ngaingai ding cun a thin a phang zet. Cumi hmuahhmuah lakah a thupibik mi cu rit thei si tham hiarnak ih tukforhnak a do rero. Khami si cu khawsung mipi hnenah ngah thei a si ko. Khami hmun kha hlanah nunrawng zetih a khawsaknak hmun a si fawn. Alex cun ziangah himi thil a thleng ti mi a ruat ban thei lo. Ziangahtile himi tlawngah a hramthok ten Bawipa in amah a hruai tiah a thei fiang aw. Khami ah Alex a palh maw si? A si ahcun a nun lamtluan ah Pathian parah palhnak nasa zet a tuah maw si? A hramthok ih a rak zumnak hrampi khal rinhmainak a nei.

`Alex cu na hnenah ruahnak dil in a lo pan tiah ruat aw. A hnenah ziangso na sim ding? Amah vek minung cu nangmai tonnun ihsin ziangvekin so na bawm thei ding? Bible cang ziangso na hmang ding? A tang ih Bible cang pawl cu khami dinhmun ziangvekin so bawmnak a pek thei? Thufim 3; Jeremiah 29:13; Rom 8:28; 2 Korin 12:9; Hebru 13:5.`

`Bawipai dung a thluntu hmuahhmuah in anmai zongsang mi thil ihsin tukforhnak an tong cio ih Bawipai hruainak ah rinhmainak an nei cio. Himi din hmun ah thutiam rinsan ih kaihnget ringring hi a poimawhbik. Cule zumnak le tuar theinak nei dingah Pathian hneah thlacamnak le Pathian ih lamhruainak pawl zohkir sal aw. Bawipa cun kan parah a beidong dah lo. Bawipa phatsan in tukforhnak ziangvekin so a sungpek lo in kan um ding? timi hi kan sut awk ding mi a si.`