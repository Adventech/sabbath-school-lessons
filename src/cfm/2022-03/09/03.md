---
title:  Phardawl Cim Ko-ih Thlacamnak
date:  22/08/2022
---

“Inn kil ihsin thok in hnih aw” timi miring tong kauseh a um. Inn zel si na hnih tikah inn sunglam ihsin lenglam suahnak sangkapi lam pan vivo ih na hnih lo le suak thei lo in na awktang ding timi ruat aw. Na hnih mi si a ro hnu lawngah lengah na suak thei ding.

Inn sunglam ihsin lenglam suahnak sangkapi pan vivo ih si hnih vekin kan zumnak feh dan khal a um theu. Sii hnih thiam lo inn kil ih tang vekin a can canah kan zumnak ih kai tang in kan um theu. Thil um dan dinhmun kan zoh ih Pathian phatsan ding in kan um. Zumnak kan nei ih ziangkim kan nei theh tiah kan zum, or kan zumnak in a cang thei dah lo ding tiah in nor theu.

Pathian in Israel pawl cu awlok song ih umnak hmunah a thlen pi. Hramlak ramcar ah kum 40 sung an vahvaih can khalah, Pathian in hlawhsam dingah a hruai lo, ram tha daihnak ramah a hraui. Kanaan ram sung hmuahhmuah ih a hngetkhohbik khawkulh umnak hmunah Pathian in a fehpi. Cuih khawlikpi cu niruk sung aw-an pakhat hman suak lo ten an hel rero. A nisarihnak ni ahcun Pathian in napi ih ausuak dingah thu a pek. Tawtawrawt aw thawn hmunkhat ah nan au sauk ding ih nan neh ding tiah Pathian in a ti.

`Joshua 5:13-6:20, siar aw. Pathian in Israel pawl cu ziangso zirh a tum?`

Napi ih an au ciamconak ruangah phardawl a hnin ih a cim mi a si lo. Pathian in Israel pawl au dingah a fial tikah Saam 66; sungah “Leilung hmuahhmuah, Pathian hnenah aipuang in au uh! A hmin ropitnak cu hla in sak uh; A thangthatnak cu ropitter uh.” (Saam 66:1,2, NIV) tiah David ih a rak ngan mi phun a si. Himi an au-suahnak hi Pathian thangthat ih au-nak a si! Niruk sung an hel hnu ah phardawl tum le sang cu an zoh ih anmai cahnak thazang ih tuah cim theih rual a si lo.

`Hebru 11:30, ih a sim mi sullam theithiam dingah himi in ziangvekin so in bawm?`

`Kan nun ah thilthar Pathian in tuahsuak a tum tikah a thuneihnak Bawifung a hmang ih, Jeroko phardawl tum le sang hmaiah in ret theu. Ziangahtile kanmai thazang ihsin nehnak kan ngah lo ih amai in nehsaknak a huham rinsan dingah in zirh a duh. Kan tul mi cu kanmai sung ihsin a suak lo ih lenglam ihsin a ra mi a si. Curuangah kan hmaiah ziangkhal thleng sehla poisak kan nei ding a si lo. Kan tulsam mi hmuahhmuah ih a hrampi cu Pathian thangthatnak tuah ih au-suah a si.  Himi hi zumnak ihsin a irhsuak ih a tak in tuahsuak a si theu.`