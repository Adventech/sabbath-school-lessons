---
title:  Nehnak Ralthuam
date:  25/08/2022
---

2 Sansiarnak 20:1-30, siar aw. Jehoshaphat in nehnak ral thuam cu thangthatnak a si tiah a ti. Jehoshaphat cun ralkap bur tumpi in a simnak thuhla a theisal ih hmakhat te ah ral hriamnam a cuh lohli lo “Bawipai cingfel sak dingah a dil” sawn (2 Sansiarnak 20:3, NIV). Judah mipi pawl cu rawl ul thlacam dingah Jerusalem an pan ih Jehoshaphat in thil umdan a theih ngah cun “Kanmah do ding ih ra mipi tam zet hmaiah thiltitheinak kan nei lo, ziang tuah ding khal kan thei lo, asinan nangmah lawng kan lo thlir a si” (2 Sansiarnak 20:12, NIV) tiah thla a cam.

`Na mit hmuh ah ralkap burpi in lo pan sehla anmah hmaisan dingah na pianken fimnak thawn ziangso na tuah ding? 2 Sansiarnak 20:3-12, ih Jehoshaphat thuhla cingfel dan ihsin in tamneh ih dodaltu cingfel dan ziangso kan zir thei?`

Bawipa Thlarau cu Jahaziel hnenah a thleng ih raltha zetin “Himi doawknak ah maw Judah le Jerusalem, nan do a tul lo ding, tiar aw uh, daiten ding uh, a lo umpitu Bawipai runsuahnak thlir uh. Tihhlah uh, thanau in um fawn hlah uh; thaisun ah anmah do dingin poksuak uh, ziangahtile Bawipa in a lo um pi.” (2 Sansiarnak 20:17, NIV). Khami hnu ah “aw ring zetih aunak  thawn” thangthatnak hla an sak ih Pathian an baik (2 Sansiarnak 20:19, NIV). An ralpawl hmaisan ding ah an feh ih Pathian cu an hrang raldo sak ding in a pok.

Himi hi raldonak ah tuahdan kel a si lo. Kha tiih an poksuak tikah Jehoshaphat in choir hlasak ih Pathian thangthattu pawl a thiah. “Cule hlasakih thangthatnak an thok tikah Judah do dingih ra, Ammon mipawl, Moab mipawl le Seir Tlang mipawl do ih bawhtu ding Bawipa in a ret; nehnak cu Judah pawl in an ngah” (2 Sansiarnak 20:22, NIV). Cangantui ngan dan ahcun Pathian ih thutiam an rinsan ih an zumnak langternakah “Bawipai thianghlimnak le mawizia thangthatnak hlasaktu ding pawl a ruat” (2 Sansiarnak 20:21, NIV), cuveten anmah tlangtlak dingah Bawipa a cangvai lohli.

`2 Sansiarnak 20:1-30 siarsal aw. Vansang le mangbang ih na um laiah Pathian thawn na um tlangnak  langter dingah thlaraulam tuahdan a hrampi ziangso na hmu thei?`