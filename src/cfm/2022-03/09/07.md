---
title:  Ruahbetding
date:  26/08/2022
---

“Pathian duhdawtnak maksak sim le phuang ih thangthat dingah kan hmur le kan thinlung kan zirh ding. Ruahsannak nung neitu si dingah le Calvary cross ih tleunak pan dingah kan thinlung kan hruai a tul. Van Siangpahrang ih faduat, Ralkap burpi hotu Bawipai fate kan sinak kan hngilh lo ding. Pathian hnenih hnangam thindaihnak kan neih mi kan thlauthla lo dingah himi cotha kan ngah.” Ellen G. White, The Ministry of Healing, p. 253.

“Pathian biaknak le sunloihnak ka tuahnakah telve in Pathian sunloih uh ti ka duh. Cule harsatnak sumzing hnuai khalah Bawipa na thangthat thei ding. Tukforh ih na um khalah thangthat hla na sak thei ding. Tirhthlah in “Bawipa ahcun lungawi camcin uh, ka sim sal ding Lungawi uh” tiah a ti. Khami in na innsangah riahsiatnak sum a zingter kem?  Thleng ter hlah, lungawinak ni a suak ter sawn ding. Ropitnak Bawitokham ihsin na kimvel hmuahhmuah ah a darhsarh mi tleutertu kumkhua tleunak cu na khawlkhawm thei ding. Ka lo forh duh mi cu himi hnatuan ah telve ding a si. Tleunak le nunnak cu nangmai hrang lawng a si lo, na kiangkap na venghnen hmuahhmuah hrang khalah a si. Cumi in na kimvel hmuahhmuah a cangkangter ding ih thathnemnak a thlenter ding. Khawvel thil hnakih sangsawn le mannei sawn van ropitnak, kumkhaw siat thei lo catuan daih thil, thitheilo roconak hawldingah hruai an si ding.” Ellen G. White, Testimonies for the Church, vol. 2, pp. 593, 594.

**Reltlangding**

`Khrihfa nun ah a huho ih thangthatnak ziangvekin so tuah a si? Sabat nizarh khawm can ah thangthatnak nan tuah dan ngan aw? Thansoter theih a si maw?  Thinnaunak le harsatnak lakah member pawl rinum dingah an phur maw? Cuti a si lo ahcun ziangtuah ah so a tha ding?`

`Tukforhnak sungah or harsatnak sumzing hnuai ih um tik khalah Bawipa thangthat uh timi ih asullam ziangso a si? Zo in so hivek din hmun ihsin thangthat thei dingah in bawm thei ding?`

`Member pawl ih bulpak thangthatnak nun ah thathnemnak ziangvekin so an nei timi bulpak in tetti khanter aw. Bulpak ciar ih tonnun ihsin zirlai ziangso na ngah?`

`Zirlai zirnak ah Saam sung ih thangthatnak kha can lak in siartlang uh. Thangthatnak thuhla ah ziangso a lo zirh?  Thangthatnak cu na zumnak ah ziangvekin so thathnemnak a nei?`