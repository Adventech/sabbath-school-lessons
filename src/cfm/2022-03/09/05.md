---
title:  A Theitu Mawhphurtu
date:  24/08/2022
---

Tirhthlah cabu sungah thangthatnak tuah mi theitu pawl parah mak zetih hngong a neihnak kan hmu. Tirhthlah 16:16-34, siar aw. Paul le Silas cu thawng in sungah lawngfangkheh in an ret ih an thawinak thuhla a um. An vuaknak hma thawn an ke kolbunter an si ih thawng inn thimnak bik hmun ah an ret, an hma si hnihsak an tong lo. Cule Paul le Silas ih thlacamnak, thangthat hlasaknak cu thawngtla mi dangpawl in an ngai.

Cuih hnu ah nasa zetin ling a hnin ih thawngtla pawl kiltu cu Pawl le Silas le midang thawngtla pawl hmuahhmuah an tlansuak lo in himten an um theh ti a hmu. Cule “Paul le Silas hmaiah thawng inn kiltu pa cu a bok”. Paul le Silas cu lengah a suahpi ih “pu le pawl rundam si thei dingah ziangso ka tuah ding” tiah thawnginn kiltu cun a sut (Tirhthlah 16:29, 30, NIV).

`Himi thilthleng hi thawngkiltu in ziangruangah amai bulpak rundam tulnak ah a lak thei? Thawngtla pawl an tlan lonak le thawnginn kiltu le a innsang piantharnak a suahternak ah Paul le Silas ih thlacamnak le hlasaknak ziangtin an tuah ding tiah na ruah?`

Thangthatnak kan tuahnak ah kan kiangkap mipi pawl kumkhaw nunnak thlenpitu piantharnak le nun thleng danglamnak a um thei mi hi a mak a si tiah ruah a phu. Paul le Silas cu an ai hramnak khal thawngtla dangpawl ih theithei lonak hmun thim lakih an to ahcun khami zan ah runsuaktu a um ding tiah na ruat maw?

Cule Khami hnu ah thawngtla kiltu pa le a innsang pawl cu ziang an cang ti kan thei lo. Asinan Rom thawnginn sung ih thawngtla pawl hnen ihsin Paul ih cakuat ngan mi cu a siar ding tiah ruah ding a um. “Khrih nan zumnak lawng si loin amai hrangah tuar ding khal a lo siang. Curuangah ka tuar mi dodalnak nan hmuh rero zo mi cu, a tu khalah ka tuar ti nan theih mi cu nan tuar ve.” (Filipi 1:29, 30, NIV). Paul ih tuarnak in lungawinak a thlen vekin himi ca an siar ih Paul ih neih mi nun lungawinak an nei ve. Khami ihsin an thinlung ih hlasak thei ringringnak a thlenpitu, rinum dingih zumnak tharsuahnak an tuah ih an tuarnak cu poi an ti nawn lo.

`Zo ih Pathian thangthat hlasak mi so na thinlung a lo tham ih na nun a luahkhat tiah na ruah?  Khawlak ih Pathian thangthatnak concert (khawnsert) tuahnak in midang thinlung nasa zetin a luah khat ko lo maw?`