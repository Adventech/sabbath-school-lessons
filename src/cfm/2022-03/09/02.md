---
title:  Thangthatnak Hrangah Ruhrel
date:  21/08/2022
---

Rusia cangan hminthang Fyodor Dostoyevski cu thi ding ih thuthen sak a si. Cumi cu a netabik can ih an thlengdanglam duak mi thuthennak a si. Thawng inn sungah kum tam pi a um. Thawng inn sung ih a tonnun a ngan mi cu: “Mi hmuahhmuah rinum lo in pial theh hman sehla zumnak nei aw, na thilhlan cu kengin rinum mi pakhat lawng tannak ih khawharnak ruangah Pathian thangthattu umsun si aw.”

Paul cu zum harsa tuksumza hremnak a tuar theinak himi zirlai sungah kan hmu. Tu hi Rom thawng inn sungih a um lai a si. Amah cu beidonnak a nei lo Filipi khua ih zumtu pawl a vei ruangah thatho zetin anmah thapeknak ca a ngan.

`Filipi 4:4-7, sung siar aw. Paul cun thawng sung ih a um lai ah khami cakuat a ngan thei lai ih ziangvekin so na ruah? Pathian ih hnangamnak ngah dingah a poimawh bik mi ziangso a si?`

Ziangkim a feh tluang theh ahcun lungawi a ol ko. Asinan Paul cun lungawi ringring dingah in forh. Paul ih ngan mi vekih kan lak ahcun kan hrangah can poimawh pahnih huap mi a nei.

(1) A tlaitluan in lungawi ding ahcun, kan kiangkap boruak a siat theh ih lungawi ding um lo khalah kan lungawi ding tinak a si ding. (2) Tlaitluan ih lungawi ringring ding kan si ahcun kan thinlung a hlim lo khal le lungawi kan zir rori a tul ding ti duhnak a si ding.

Kan boruak a siat theh ih thil um dan kel ih a um lo khalah Pathian hnenah lungawi thusim ih thangthat dingah Paul cun in sawm. Kan ruah ban lo tiang ih riahsiat beidon can khalah lungawi dingah kawh kan si. Phundang ih sim ahcun thangthat timi cu zumnak ihsin a irhsuak mi a si. Zumnak timi cu kan kiangkap thil um dan parah a hngat aw lo ih Pathian thuhla thuktak theihnak sirhsan mi a si. Curuangah lungawi aipuang ih Pathian thangthatnak cu riahsiat vansan kan ton can le beidong ih kan um can khalah kan tuah ding. Ziangahtile thutak Pathian cun thu in tiamkam zo ih cuih thutiam cu rinsantlak thutak a si. Cuih zumnak in kan khawsak dan nunram, kan ruahnak, kan tumtahnak a zaten a hramthok ihsin mak danglam zetin a remfel theh.

`Thawng inn sung khalah a lungawi tertu thutak Paul in tuisun Bible cang sungah a tarlang mi Pathian thuhla ih thutak timi ziangso a si? Pathian thuhla ih thutak na theih mi pawl cu ngan suak aw. Kawl ni suak tinten catlo ih Pathian thangthatnak ding a san khal ngan aw. Himi thil in na nunram le na ruahnak le na kiangkap thilpawl ziangvekin so a danglamter?`