---
title:  Santlai lo thawinak
date:   04/05/2025
---

Khuimaw caan ahcun ruatdan bangaw lo zet pahnih cu zir tlak zetmi a si thei. Pathian in a mi pawl ih raithawinak a hnon ahkhan Bible ih raithawinak a ummi pawl thuhla nasa zetih zir ding a um.

`Zohtlang aw: Isaiah 1:2-15, Isaiah 56:6,7 le Saam 51:17. Hitawk ah raithawinak thuhla ih thupi zet zirlai ziangsaw a zirh?`

Hivek riahsiatza hi Israel thuanthu ah Pathian in raithawinak a hnonsak veikhatnak a si lo; hivek deuh nawn cu rundamnak thuanthu a hramthoknak hrawng ahkhan a rak um zo, Abel ih raithawinak pawmsak a si ih, Pathian theih pi mi a si. Asinan Kain ih thawinak cu pawm a si ve lo. Cutivek ih a rak um hmaisa pawl ihsin raithawinak pawmtlak le pawmtlak lo ih danglamnak in rak hmuh a si (zoh aw, sem. 4:3–7 le Heb. 11:4.)

Isaiah a um lai ahkhan Israel cun Pathian lungawiter tum in biaknak lamah an feh ih, an taima zet, asinan anmai duhdan in nun an hmang ve thung. Kain vek ciah in an raithawinak cu anmai tha timi ah an thum aw ih, Pathian hnen ih pumpek awknak le tulut awknak khal zianghman an nei lo.

Cuvek nun thotho cu leitlun lalram pawl kaitho tu a si: Mah le mah rinsan ngam awknak nun a si. Kain cu amai duhdan vekin a nung ih, a thukam vekin Pathian hnenah thawinak a pe ve maimai men. Mi pakhat cu Pathian tihzah zetin lang khal sehla, Pathian cu mi hnoksak, a feh duhnak lamzin rak donkham tu tivek in a hmu.

Ziangkhal sehla, Abel cun Pathian ih a ngen mi raithawinak a tuah, raithawinak cun Messiah a rat ding thu Pathian ih thutiam a tuahmi langternak a si (Semtirnak 3:15): Tuu Fano, Kalvari tlang ih Khrih ih rundam cangvaihnak rak zohtertu a si.

“Abel cun tlennk thu bulhram ropi zet a theithiam. Amah cu misual a si lam a thei aw, sualnak le a rah khal a theithiam, Pathian thawn an karlak ih dokalh tu a si timi khal a theithiam. Raithawinak a run hlan ih, ransa nunnak hlan mi cun daan buarnak rah cu thihnak a si zia a theihter. Raithawinak thisen suak mi cun Khrih, Kavari thinglamtah ih an sual tlennak ding hrangih a thih ding cu a theihter, cumi tlennak tuah ding mi cu zum in, mifel a si timi a pawm ih, a raithawinak cu pawmsak in a um.”—Ellen G. White, Patriarchs and Prophets, p. 72.

`“Mai tha timi fehpinak” menmen ihsin kanmahten kan kilhim awk hi a thupi tuk! Ziangtin saw kan rundamnak ih ruahsaknak umsun a si vekin Jesuh thihnak ih thumawk thluhnak timi sullam cu kan theihthiam thei ding?`