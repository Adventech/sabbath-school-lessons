---
title:  Cawcang le Me ih thisen
date:   05/05/2025
---

Mi hrekkhat cun raithawinak hrimhrim hi an dokalh ih, nun sia, sualthlak, dikfel thei lo zet a si tiah an ti. Cumi cu thil dik zet a si. Khrih thihnak cu nunsia, sualthlak, le dik fel thei lo zet a si – mawhsualnak nei lo cu misual hrangah a thi! Cumi cu sual buainak relfeldan cu a si. Cui Khirh thihnak cu nun sia, sualthlak, le diklozet raithawinak zate ih a hmuitin mi a si.

`Siar ding: Hebru 10:3-10. Himi thu in Thukam hlun ih Pathian minung pawl in raithawinak an neih thuhla ziangsaw in zirh? Cuvek raithawinak thawngin misual cu rundam a theih lo ahcun, ziangruangahsaw raithawinak a tul?`

Tuu le ramsa dang pawl raithawinak cu Pathian Tuu Fano raithawinak ding rak khihhmuhtu duhsan nei hminsinnak men an si. Zumnak ih cangvaihnak a si. Misual pawl cu a ra dingmi Messiah ih hnatuannak zumnak ih an tarlangnak lamzin a si. Hivek ih duhsan nei hminsinnak tivek pawl cu thil a hung thleng dingmi rak hmuhter cianak asiole thil ziang simaw a hung famkimnak ding tivek in kan rel theu. Mi hrekkhat le phei cun raithawinak cu thinglamtah parih Jesuh a thihnak “simcianak fate” a si ti tiangin an sim.

Raithawinak thawn a pehpar mi biaknak fehpi dan cu khualtlawnnak ding hrangih man pek mi vek khi a si. Tlangleng tiket asilole bus tiket lole vanzam tiket tivek na lei tikah zamrang zetin khual na tlawng thei hngal dah lo. Tiket asilole feh theinak tivek an lo pe ta ding: cumi cu khualtlawnnak ding hminsinnak simaw, asilole thutiam a si. Cahnah fate parah cun na duhnak ah na to thei, asinan hmun tinkim ah a lo thlen lo ding. Na tumram pan dingin na lut ngah zo ih, khualtlawn na thok tikah a man na pek mi man cu na dong ngah zo: na tiket cahnah te cu hman tlak nawn lo ah a hung cang.

Cuvek ciah in ramsa raithawinak khal a si. Annih cu cangvaihnak ding thupi zet an nei. Asinan raithawinak ngaingai tuah a si tikah annih pawl cu sullam nei lo ah an cang – Jesuh thihnak ih Hmun Thianghlim le Hmun Thianghlim Bik karlak ih puanzar a tlek tikah raithawinak ngaingai cu a rung lang. “Cun tempal puanzar cu a luzim ihsin a tawdeng tiang then hnih ah a tlek” (Marka 15:38). Raithawinak hmuahhmuah, temple le ziangkim cun thinglamtah parih Jesuh thihnak an rak khihhmuh thluh. Jesuh in thinglamtah ih a thuthiam a hlensuak ih, thihnak a neih tikah raithawinak ih khihhmuhnak pawl cu an tul nawn lo.

`Thu cu tisa ih (Johan 1:1-3, 14) a rungcang mi Jesuh thihnak lawng ih rualremnak a tuah thei mi cu ziangtluk ih sual saw a si timi vun ruat hnik aw. Himi cun sual thuhla lam ih kan thinlung put ziang a si timi ziangsaw in sim?`