---
title:  Raithawinak theihfiangnak
date:   03/05/2025
---

### Tuizarh zirlai hrang siar ding

Isa. 1:2–15, Heb. 10:3–10, Suah. 12:1–11, 1 Kor. 5:7, Hag. 2:7–9, Isa. 6:1–5, Thup. 4:7–11.

> <p>Bible cangken</p>
> “Cun hla thar an sak, Nang cu cui cabu la dingah le a tacik pawl ong dingah na tling a si: ziangahtile nang cu thah na si ih, na thisen in hnamtin, le tongtin, le mitin le miphun tinkim lak ih ta Pathian hnenah in tlen zo a si’ “ (Thuphuan 5:9).

Cule Jesuh cu a hnen lamah a ra ih, tipil petu Johan cun, “Zoh hnik uh, leitlun sualnak la hlotu Pathian Tuu Fano khi” tiah a ti (Johan 1:29 NKJV). Himi cun ramsa raithawinak pawl hmuahhmuah cun minung zate aiawh in Khrih thihnak an khihhmuh thluh a si.

Bible sung ah ramsa thawinak ih thupi pawl cu kan hmu thelh thei zik lo; a cahmai tin ahhin pat hri sendup vekin a fehkual thluh ih, Thuphuan cabu ahcun hmun thupi zet a luah, cumi ahcun Johan cu Pathian Bawi tohkham umnak khaan lamah hruai lut a si (Thuphuan 4 le 5). Hitawk ahhin thahcia tuufa vekih Jesuh a runglangnak cu (Thuphuan 5:6) simcianak zaten theihfiang theinak dingih a thupi zet mi tawhfung a si.

Tuizarh ahcun Bawi tohkham umnak khaan lam ah langfiang zet ih a um tu thahcia Tuu fano Jesuh kan theihthiam theinak dingih in bawmtu raithawinak thupi hrekkhat pawl kan zoh ding. Zohman an tlin lo laiah Anih cu tling ih pawm a si. A danglam zetmi a tlinnak cun raithawi fehdan hmangin Bawipa ih hnatuan mi nasa zet in a rel. Cumi cun Amah cu a cem thei lomi duhdawtnak neitu Pathian, raithawinak (pekawknak) netabik a neitu a si zia a langter ih, cui thil cu kanmah le leitlun mifim pawl khal in kumkhua ih mangbangza kan ti dingmi a si.