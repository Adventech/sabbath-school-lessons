---
title:  Lantak puai Tuu Fano
date:   06/05/2025
---

Thuphuan cabu ahhin Jesuh cu “Tuu fano” tin vei 30 zik lai a rel. Tlennak khawkhannak a um thok ihsin Pathian minung pawl cun Tuu fano cu Messiah a ra ding timi hminsinnak ah an rak hmang. Abel cun “a tilva rual ih suak hmaisabik” a hlan (Sem 4:4), cule Israel pawl khal tiamcia ram pan dingin Izip an suahsan hlan te ahkhan ramsa lole minung suak hmaisabik (fa u) cu kumkhat kim mi tuu fano thawn tlen dingin thupek an si (Suah 12:5).

`Siar ding: Suahlannak 12:1-11; Isaiah 53:7, 8; 1 Korin 5:7; le Thuphuan 5:6. Himi bungcang pawl in Jesuh cu Lantak puai raithawinak a si thu ziangsaw in zirh? Cumi cu kan zate hrangah ziangsaw a sullam a si?`

Khrih a thihnak, a thawhsalnak le vanram a kai hnu kum reizet hnuah Piter cun thil a theih suak mi a vun sim ih, hitin a ngan, “Nan pupa pawlih an lo roh tami umzia neilo nan nundan ihsin a siat theimi thil sui le ngun thawn tlenmi nan si lo; Soihnawm kai lo le baal kai lo tufano Khrih ih thisen sunglawi thawn tlenmi nan si sawn ti nan thei” (1 Pet. 1:18, 19) tiah a ti.

Jesuh cu minung nunnak pakhat in a nung ih, Pathian thianghlimnak lung a riamter; midang pawl hmuahhmuah cun sual kan nei thluh, cule sual nun kan hmandan hin a ngaingai in cangkhai loten in sersiamtu Pathian sinak thuhla thudik lo a sim a si.

Ziangkhal sehla Jesuh cu “Adam neta” ah a hung cang (1 Kor 15:45). Anih cu kan hlawhsamnak zawnah famkim zetin a nung. A minung sinak zawn ah minung ih a sinak ding pawl hmuahhmuah ah a si thluh. Anih cun a famkim mi Pathian sunglawinak a tarlang. Filip hnenah, “Keimah i hmuh zo ahcun, Pa na hmu zo a si” tiah a ti(Johan 14:9, CEV).

Jesuh cu Lantak puai a um lai ah thinglamtah ah an khengbet, Anih cu Tuu fano khihhmuhtu rori a si timi tarlangnak a si. Johan 18:19,20 ahkhan Jesuh cun, “langngan zetin” (NKJV) a thurin thuhla a rel suak. Cumi thawn lamzin bangaw zet in Suahlannak 12:5,6 ih a ummi Lantakpuai Tuu fano thawn pehpar aw in Israel fale pawl cu Lantakpuai hrang tuu fano hril dingin le “Kilkhawi” dingin asilole raithawinak ni a thlen hlan ih langter ding in thupek an si. Puithiam sang in Jesuh hnenah a thuzirhnak thuhla a sut tikah Jesuh cun mikip ih an theih ih an hmuh theinak dingah Amah rori cu Temple ah langngan zet ih thu a zirh thu a sim. A nunnak, a hnatuan, a thuzirhnak pawl hmuahhmuah cun zo ciah a si timi an langter. Anih cu soisel ding um lo Tuu Fano, Pathian sunlawinak le dingfelnak tarlangtu huham nasa nei tu a si.

`Kanmai bulpak nun ahhin Jesuh ziaza famkim kan tarlang theidan ding lamzin tha deuh pawl cu ziangsaw an si?`