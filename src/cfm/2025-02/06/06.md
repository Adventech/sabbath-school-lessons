---
title:  Ziangahtile nang in ziangkim na sersiam!
date:   08/05/2025
---

Profet pawl cu Pathian Bawi tohkham an hmuh theinak dingah langnak hmangin Pathian thawn nai aw zet ih hruai an si. Ezekhiel cun van boruak tlun lam a hmu (Ezek 1:26); Isaiah cun cui thil hmu dingin vanram ih um tempal ah a va feh (Isaiah 6:1), cule kan hnenih relfiangnak fiang zet pakhat cu Johan in Thuphuan 4 le 5 sungih langnak a hmuh mi hi a si. Thukam hlun ih puanthlam hnatuannak cun Minung in Pathian umnak a luh theihnak lamzin umsun a tarlang: cumi cu Khih thisen a si (thimnak ah, Pui 16:2, 14)

`Siar ding: Isaiah 6:1-5 le Thuphuan 4:7-11. Ziangvek bangawknak cu himi langnak pahnih in an neih? Thil thlengmi hi ngunngaih zetin ruat aw: Ziangmi saw rung um hmaisa? A hnu ah ziang a um? Himi langnak ahhin Pathian thuhla thudik ziangmi saw uar zetih a rel mi?`

Himi Bawi tokham umnak ih langnak ahhin thil a thlengmi hmaisabik cu vanmi pawl in Pathian thianghlimnak an langternak hi a si. Isaiah ih langnak a hmuh mi cu lunglut za a si. Biakinn cu meikhu in a khat thluh ih, Serafim pawl in Pathian thianghlimnak an phuang ahkhan “sangka ban pawl” an hnin thluh thei. Johan ih langnak ahcun Cherubim pawl cun cuvek thotho in, “Thianghlim, thianghlim, thianghlim” tiin an phuang. (Ezekhiel 10:14, 15 zoh awla, thil nung pawl cu Cherubim tiih kawh an si thu na hmu ding) Protet kip cu Pathian sunlawinak zohtha zet hmuhter an si thluh.

Thil a thlengmi an hmuh tikah Profet pawl ih an letdan hmuhter in kan um: Isaiah cun a hmur a thianghlim lo thu a au suah pi (Isaiah 6:5), cule Johan cu a tap, ziangahtile a hmai rori ah mi tling zohman hmuh an si lo ruangah a si (Thup 5:4). Pathian ih a tlinzia kan hmuh ngah tikah a netnak ahcun minung dinhmun kan theithiam: Kannih cu tling lo zet kan si ih, in Tlentu dingah Khrih kan tul.

Satan cun Pathian sual puhnak tamzet a nei, Pathian cu mai zawn lawng ruat, mi duham, le thinlung bizet a si tiah a ti. Asinan Pathian Bawi tohkham umnak khaan sungah reilote va um duak khal sehla, Setan ih thuphan relmi cu a langfiang tuk. Khrih ih sinak ngaingai cu, “Thahcia Tuu Fa” (Thup 5:12) a si timi hmuh a theih. Cumi cun Pa Pathian hi zosaw a si timi hmu thei dingin in tuah a si. Jesuh kan hmuh cun Pa cu ziangvek saw a si timi (Johan 14:9) kan hmu timi theih hi a va hngngam thlak ve! Pa cu ziangvek saw a si timi phuang langnak ropi zet cu kan hrang thinglamtah ih Jesuh a thihnak ahkhan kan hmu thei.

`Cule Thinglamtah cun thil pahnih in hmuh ding: Pakhatnak, kan hrangah a pumpek awknak ah Pathian duhdawtnak cun ziangtluk thil a tuah ding; pahnihnak ah, thinglamtah hmang lawngih rundam theih ding tiangih misual le tlusia kan si zia a tarlang ding a si.`