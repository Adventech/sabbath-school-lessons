---
title:  Ruatbet ding
date:   09/05/2025
---

Ca thianghlim cun Khrih lawng hi kan rundamnak rintlak a si timi fiangzet in a tarlang. Anih cu sual kai lo minung umsun a si, Pa sunlawinak ding hrangih lungawinak famkim pe theitu zohthim ding umsun a si. Anih cu bawrhhlawh kai lo Pathian Tuu Fano a si ih, tu ahcun kumkhua kan himnak ding hrangah minung pawl hmai ah a ding a si. Cuti rual in Anih cun kan sualnak cu Amai parah a la, Pathian in mi sualral a letnak thuthennak cu a hlawhtling ter. Johan in Pathian Bawi tohkham kimvek ih um khawm van mi pawl a hmu ih, a tap bang dingih sim a si, ziangahtile, “Judah hrin Kiosa cun….a neh zo” a si(Thup 5:5)

Amah Pathian, Jesuh thihnak lawng ih sual buainak a relfel thei dingmi minung tluknak rapthlak le sual ih rapthlak zia hi ruat ve hnik. Rinhlel ding zianghman um loin Pathian cun in rundam theinak dingah lamzin dang hrekkhat um bangta sehla, a cozah uknak thu bulhram zianghman buar cuang siloin in rundam tengteng ding.

“Pathian daan buarnak cun misual nunnak a dil. Leitlun hmuahhmuah ah mi pakhat lawng minung aiawh le hlawhtling ter theitu a um. Pathian daan cu Amah Pathian vekih thianghlim a si ih, Pathian thawn a tlukaw mi lawng in daan buarnak sual hrang remnak a tuah thei ding a si. Daan ih camsiatnak ihsin a tlusia mi minung tlen theitu le Pathian thawn lungawinak ih hruai sal thei tu cu Khrih hi a si. Khrih cun sual ih zahthlaknak le diklonak cu a parah a ret ih, sualnak cun thianghlim Pathian a kalh ruangah Pa le Fapa cu an thenawk a tul ding. Sual hrengbetnak ih a tangtu pawl rundam dingah Khrih cu riahsiatnak khur thukzet ah a lut ding a si.”—Ellen G. White, Patriarchs and Prophets, p. 63.

**Relkhawm ding thusuhnak pawl:**

`Johan cun Tuu Fano cu “thahcia” vekin Bawi tohkham pindan lam ih a lut lai a hmu. Thuphuan 13: 8 cun Jesuh cu leitlun piantir ihsin “thah cia” a si thu in rak sim. Rundam khawkhannak cu kan tul hlan ihsin ret cia in a um zo timi thudik ihsin Pathian thuhla ziangsaw kan zir thei ding?`

`Pathian a um ti zumlotu tamzet cun ngaihsak lomi leitlun le dai riapri ahhin kanmah lawng kan um tiin an zum. Cumi thawn kalh aw ciah in Bible cun Pathian thuhla lawng a rel lo ih, leitlun a duhdawt tuk ruangah a rung tum suk ih, leitlun hrangih a thih thu khal a rel tel a si. Pathian zum lotu pawl thawn leitlun le a sung ih ummi kan thlirdan hi ziangtluk in saw an thlau awk? Phundang ih kan sim ding asile, Thinglamtah ih thihnak cun kan tuahmi ziangkim ah ziangtin hngawn a nei thei?`

`Ziangruagnah saw Khrih nunnak, thihnak le thawhsalnak lawng hi minung rundam theinak umsun a si? Cutluk mankhung cun sualnak ih a rapthlak zia ziangsaw in sim?`