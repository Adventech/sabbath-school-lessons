---
title:  Temple ah Jesuh
date:   07/05/2025
---

Rundamnak thuanthu hmuahhmuah ahhin doawknak a um thluh. Pathian cun a hlan ih Amah thawn nuam zetih kan rak pawlkom awknak tuahthat sal le a hnen ih kan naih thei ding hi a duh. Asinan misual pawl a kiang ih hruai an si ahcun an siatral thluh ding. David cun, “Ziangahtile nang cu sualralnak ih lungawi Pathian na si lo: mithalo khal na hnenah an um lo ding” tiah a rak ti(Saam 5:4) . Cuti a ti rual in David cun hitin a ngan thotho, “sikhalsehla ka hrang ahcun na lainatnak a tam ruangah na inn ah ka lut ding: nangmah tihzahnak thawn na tempal thianghlim lam hoiin ka lo be ding” (Saam 5:7).

`Siar ding: Haggai 2:7-9. Tempal pahnihnak sak rero a si lai ah Profet Haggai cun mangbangza thutiamnak a tuah: Tempal thar cu a hlan ta hnakin a sunglawi sawn ding. Cui simcianak ih sullam cu ziangsaw a si?`

Solomon hmangin Tempal pakhatnak apnak an neih ahkhan Shekinah sunlawinak – Kanaan lam pannak ih Israel fate pawl thluntu Pathian umnak cun Tempal sung cu a luahkhat thluh, curuangah puithiam pawl cun an hnatuan theh tiang an um thei lo (1 Siang 8:10,11). Tempal pahnihnak an ap ahkhan Pathian Bawi tohkham khihhmuhtu thukham kuang cu Jeremiah in a rak thuh ruangah a um nawn lo. A ngaingai te cun himi ahhin Pathian umpinak cun Tempal a luah lo. Thinlung kekkuainak a si. Haggai ih thutiamkam mi cu ziangtin saw a thleng dik thei ding?

Tisa le thisen ah minung ih a runglang tu Pathian, minung ih rung cang Jesuh cu Tempal pahnihnak cu a si. Pathian Amah rori cu Puanzar dunglam ihsin kan lak ih pakhat si dingah le hi leitlun kekkuai zet ah kan rual in um ve dingin a rungsuak a si. Ziangahtile Pathian Fapa cu tu ahcun minung Fapa ah a hung cang, A hmel kan hmu thei ih, A aw kan theithei, cule thianghlim lo pharnatnei a tham tikah a dam thluh timi khal kan hmu thei(Matt 8:3). Pathian kan naih theinak dingah amah hin in ra pan a si. Bulpak rori in kan hnenah a ra. Jesuh thuhla Bible ih a rel mi, “Ngaihnik, fala him pakhat in fa a von ding ih, fapa a hring ding, a hmin ah Immanuel an sak ding, a tican cu, Pathian kan hnenah a um, tinak a si” (Matt 1:23) a ti mi khal hi mangbang thlak a si lo ngai. Himi sullam ziang a si timi ruat hnik aw: vanlam boruak ziangkim tuahtu cu kan lakah um men loin kan hrang ih thi dingin a ra timi hi!

`Thinglamtah cu Pathian duhdawtnak tarlangnak ropi zet a si. Pathian duhdawtnak ngaingai hi kan ton le hmuh theinak ding lamzin dang pawl cu ziangsaw an si?`