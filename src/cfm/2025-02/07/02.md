---
title:  Hinah ka um, in thlah aw
date:   11/05/2025
---

Kum ziangmaw zat liamzo ahkhan kawhhran pakhat cun pawlkom awknak innpi thar tuah a duh ruangah inn hnuai khaan hlun zet cu tuahthar sal dingin thutluknak a tuah. A hmaisabik ih an tuah mi cu meisa thar bun ding hi a si, cumi cun khaan sung kawlawng deuh pawl cu mawi deuh in a langter ding timi an zum. Cutin meisa an vun bun tikah khan sung hmun lawng pawl cu a rak sia tuk vekin a lang, ziangahtile a engmi tleunak cun a tlin lonak a langter ruangah a si.

Isaiah in langnak ih Pathian Bawi tohkham a hmuh mi cun amai tlinlonak pawl cu tuarnat zetin a theihter: “Ka hmakhua a pit! ka cem ngah riai; ziangahtile kei cu hmur thiang lo ka si ih, hmur thiang lomi pawl lakih um ka si fawn: ka mit in Siangpahrang, ralkap pawlih Bawipa a hmu zo, ka ti’ “ tiah a tap (Isa. 6:5, NKJV). Kannih khal Pathian umnak ah hmakhatte ah in hruai bangta sehla cuvek in kan um ve ko ding. Kan phuahhlam pawl hmuahhmuah hlawnhlo thluh thei ding khawp in Eng cu a tleu na zet. Pathian hmai ahcun kan hlo timi kan thei aw theu. Isaiah cu mak ti zet in a um.

`Siar ding: Isaiah 6:6-8. Isaiah cun sualnak timi sullam cu kan “cemngah riai” tinak a si timi a thei. Sual ih hlawhman cu thihnak a si. Asinan sual ih rahsuah mi ah in tanta men loin duhdawttu Pathian cun amai hnen lamah in dir a si. Himi ih a rah suak mi cu ziangsaw a si? Ziangah cumi cu a thupi?`

Sarafim pakhat in biaktheng ihsin meiling a la ih, Isaiah ih hmur ah a daiter, cule Isaiah cu a sualnak ihsin a thianghlim. Himi cu Pathian minung pawl hrang le thlacamnak an neihnak hmun, rimhmui retnak biaktheng a si ko ding (zoh aw Thup 8:3,4). A sualnak cu ngaidam a si zo, cule tu ahcun Pathian hmaika ih um dingin tlin zet ih ruat mi a si – asinan cu hnakih nasa sawn cu leitlun ah Pathian aiawh tu dingih hnatuan pek a si.

“Seraph” timi cu “ a kangmi” tinak a si. Jesuh in Johan 5:35 ih tipil petu Johan ih hnatuanak a relfiang mi kha hmisin aw, “Anih cu a alhmi le a engmi mei-inn a si ih, a eng sung ahcun caan malte sung nom nan rak duh” tiah a ti. Johan amah rori kha rundamnak le zangfahnak tul ve zet misual si khal sehla, a hnatuannak cun rundamnak le zangfahnak keng theitu umsun a khihhmuh a si.

Jesuh cu Pathian sunlawinak aiawh tu mi famkim vek in a ra – Cule Pathian cun profet, misual, van mi serafim lakih pakhat vekih mangbangza tuah theitu a run thlah.

`Isaiah in a sualnak thlenfai ih a um zo thu a theih hnu lawngah, hitawk ah ka um, in thlah aw tiah a ti. Hitawk ah Isaiah ih a tuah vekin Jesuh thisen hmangin kan sual ngaidam in kan umnak ahhin ziangtin saw kan let ve ding?`