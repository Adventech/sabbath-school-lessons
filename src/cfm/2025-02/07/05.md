---
title:  A minung lak ih um Pathian
date:   14/05/2025
---

Meiro hmangin Pathian lam hruainak thlunin Israel pawl cu tiamcia ram pan ih an khualtlawnnak ah an cawl ding, puanthlam an sak dingih, cule miphun pawl in cui puanthlam kulh thluh in an riakbuk an sak ding – hnam 3 ciar in a sir ah an um thluh ding. Pathian umnak cu Hmun Thianghlim bikah a rung tum ding ih, A mipi pawl lakah a um ding.

**Puanthlam sir pali ahcun thunei zet hnam pakhat ciar an um. Mipumsiarnak 2 ih a um mi vek asile thunei zet hnam pali pawl kha zosaw an si?**

`Mipum. 2:3 (nisuahnak lam):`

`Mipum. 2:10 (Thlanglam):`

`Mipum. 2:18 (Nitlaknak lam):`

`Mipum. 2:25 (saklam):`

Thu neizet hnam tin ciar ahhin zo an si timi theihtheihnak ah anmai “tahfung” asilole thantar an hmang timi hminsin aw. Cathianghlim cun an thantar cio ah ziangmi a um timi fiangzetin in sim lo, asinan pupa daan thinlung lut zet a um – Semtirnak 49 le Daanpeksalnak 33 ih a simfiang mi hnam ziaza ah thum aw in – hmel pali a ummi lakah hnam pali cun pakhat cio an nei. “Judah pawl ih pupa zirter awkdan vek a sile Judah tahfung cun kiosa a keng tel, Reuben cu minung simaw minung lu simaw a keng tel ih, Efraim hnam cun cawcang, Dan hnam cun muvanlai a kengtel; curuangah Ezekhiel ih a relmi Cherubim ih um khawm thluh thilnung pali cun himi tahfung pali in a rak zohter a si” Carl Friedrich Keil and Franz Delitzsch, Commentary on the Old Testament, vol. 1 (Peabody, MA: Hendrickson, 2011), p. 660.

Hlansan thuhla cu siar ding a tamtuk, asinan himi hlansan pupa dan le Bible in Jerusalem thar a rel mi vun zohthim cun lunglut zet thil a si. Thu ngai nuam zet a hung suak: Khawpi sir pali ahhin hnam pathum pawl aiawh tu kulh sangka pawl an um (Thuphuan 21:12,13)

Israel pawl ih riahbuk le Jerusalem thar, an pahnih ih simfiangnak cun thil thupi zet pakhat a run tarlang: Pathian cun minung pawl cu A Bawi tohkham kiangih um dingin hruai a tum a si. Thuphuan cabu cun, “Bawipa Pathian ziangkim tithei le Tuu Fano cu cumi ih Tempal a si” timi in zirh (Thup 21:22)

`Israel pawl riahbuk ah kan um lo timi cu thudik a si. Asinan tu ih kan nun ahhin Pathian umnak kan naih theinak ding lamzin cu ziangvek pawl saw an si?`