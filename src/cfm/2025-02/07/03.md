---
title:  Cherubim pahnih
date:   12/05/2025
---

Kan nu le pa hmaisabik kha Eden hmuan ihsin dawisuah an si veten, Pathian cun Messiah ruahsannak a pe hngal (Sem 3:15). Cule Eden kulh hmaiah hminsinnak huham neizet a din: Cherubim pahnih, an karlakah a tleu zetmi eng a um. Hitawk ih ummi cu Pathian Bawi tohkham hminsinnak thukam kuang thawn an bangaw zet timi hi kan thei thiam ding a si (Suah 25:18).

`Siar ding: Semtirnak 3:21-24. Cherubim in ziang hna saw an tuan – ziang ruangah saw?`

Cherubim pawl cu misual pawl in nunnak thing an ei theinak ihsin kilhim dingih tuanvo pek an si(Sem 3:22), cule nikhat nini ah minung cu paradis ih um dingin tuahthar sal an si leh ding timi hminsinnak thuthiam le ruahsannak khal an si thotho. “ Eden hmuan cu minung sual ih a tluk hnu rei zet leilung ahhin a um lai. Sual ih tlunzo minung cun mawhsualnak nei lo pawl umnak an thlir ding an siansak, a luhnak sangka cu vancungmi pawl in an kil. Cherubim pawl ih an kilmi paradis sangka kulh ahcun Pathian sunlawinak cu hmuh theih a si. Hitawk hmun ahhin Adam le a fapa pawl cu Pathian bia dingin an ra theu. Eden ihsin dawisuaktu daan an buar mi cu thlun dingin thu tiamkamnak thar an nei. Thatlonak leitlun ah a darh ih, minung ih sualnak cu tilik ih siatsuah a tul ruangah Eden hmuan cu A tuahtu kut cun leilung ihsin a la suak. Asinan netabik ih ‘leithar le vanthar’ (Thuphuan 21:1) tuahthar sal a si tikah a hramthok ih a ummi hnakih duhnung le sunglawi sawn in tuah a si ding”—Ellen G. White, Patriarchs and Prophets, p. 62.

Semtirnak 3:24 ih a ummi tongkam khal hi lunglut zet thil a si: Bible cun Pathian in Cherubim cu Eden hmuan nisuaknak lamah a “ret” tiin a tarlang. Hebru ahcun shakan timi hman a si. Cumi cu “phuanthlam” thianghlim(zoh aw Suah. 25:9, Mipum. 3:26) relnak ih tong bulhram bik a si. Cutawk ahcun Pathian umnak cu a minung pawl hnenah a um a si. Pathian umnak timi tongkam hman tlangpi mi Shekinah timi cu Bible ah um lo khal sehla, cui thil khal cu “puanthlam” tiih letlin mi tongkam ahhin a thum aw a si. shakan timi hi a langngan ih letlinnak ahcun hitin kan siar thei ding: “Pathian in Eden hmuan nisuaknak lam ah Cherubim cu puanthlam ah a umter”.

Bible sungah Cherubim pawl cu Pathian umnak thawn an pehtlai aw zet(1 Korin 13:6, Saam 80:1 le Isaiah 37:16), a hleice in A Bawi tohkham, A hmin phuangsuaknak hmun thawn an pehzom aw a si. Thuphuan 4 le 5 ih um Pathian Bawi tohkham hmai ih um upa 24 pawl in Amah an thangthat ih, ziangkim sersiamtu a si vek in thuthen dingin A diknak an phuang timi hi kan theih hngilh ding a si lo. Himi langnak cun Bawi tohkham umnak le in sersiamtu thawn laicinawknak lam ih misual ngaidam mi kan sinak pawl ah theihthiamnak in pe thei a si.