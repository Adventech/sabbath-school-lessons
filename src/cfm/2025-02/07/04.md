---
title:  Meisa ling ih kang vekin
date:   13/05/2025
---

Cherubim hi Thukam Hlun hmuahhmuah ahhin thilnung vek (Ezekiel 10:8), asilole an hminsinnak sui (Suah 25:18)vekin simaw tarlang in a um. Pathian Bawi tohkham kiangah zamrang zetih ding hngal in, A sunglawinak cu leitlun ih engdarhter tu vekih tarlang an si theu. Cherubim pawl cu Hmun Thianghlim Bik hmai ih puanzar ah zukcuang in a um (Suah 26:1). Saam hlabu ahcun sersiamnak parah Pathian huham nasa zet cu hla thu hmang in Pathian cu Cherubim parah a to ih boruak ah a zuang tiah a um (Saam 18:10). Pathian cun Thukham kuang cu sui cherubim pahnih in an thla pahnih in khuh in, an hmai hoih aw veve ding in thu a pe (Suah 25:18-20).

`Siar ding: Ezekiel 1:4-14. Himi Isaiah 6:1-6 le Thuphuan 4:1-11 ih a tarlangmi ah an karlak ahhin ziangmi bangawknak saw na hmuh?`

Ezekiel cu Pathian huham langnak lunglut zet hmuhter in a um. Langnak a um thokdan cu mangbangza a si, a tu dinhmun ih Pathian minung in dinhmun tha lo ih an um lam an theihawknak thawn a milaw zet: hrilmi minung pawl cu tiamcia ram ah siloin Babilon sal tangnak ah an um. Ezekhiel in a hmaiih langnak a zir rero lai ah tlunlam a hun zoh ih, cui thil pawl hmuahhmuah hnakin cungnung sawn Pathian Bawi tohkham a vun hmu.

“Bawi tohkham” dang langnak thawn an bangawknak thupi zet pawl kha hminsin aw. Ezekiel ih a hmuh mi thilnung pawl cu Johan in langnak a hmuhnak ih thilnung pawl thawn hmel bawngaw an nei: Kiosa, muvanlai, cawcang, le minung pawl tla an si.

Hmel pali nei thilnung thuthup pawl hi Ezekhiel in a simfiangnak hmaisabik ahhin a hmin fiang zetin a lang lo: Asinan cumi hnu ih Bawi tohkham langnak dang ahcun (Ezekiel 10:1-21) “Cherubim” tiih kawh an si. Kannih khal in Isaiah in Cherubim a hmuhnak ihsin meisa ling kan hmu thei a si. Johan ih langnak ih a relmi thilnung pawl thawn hmulhmel an bangaw a si.

Pathian Bawi tohkham kan hmuh tinten – Pathian in moses a tonnak Thukam khuang umnak ah simaw, (Suah 25:22) asilole Prophet pawl ih langnak an hmuhnak hmun nuam zet khalah si khal sehla – Cherubim hi an um ringring. Annih cu Pathian Bawi tohkham thawn pehzom aw mi an si. Pathian ih thilnung pawl hmuahhmuah cu A sunlawinak tarlang dingih sersiam mi an si – A hmulhmel bangtuk ih tuahmi minung thuhla asilole A sunglawinak tohkham kiangih zamrang zetih a um theutu vanmi pawl thuhla kan rel hmanah A sunlawinak langter tu dingih sersiam mi an si.

`Thianghlim, Thianghlim, Thianghlim cu ziangkim tithei Bawipa Pathian a si. Hitawk ih Ezekhiel ih a hmuh mi thianghlimnak thawn ziangtin saw na tah thei ding? Na letnak cun Thuthangtha na tul zia thuhla ziangsaw a lo sim?`