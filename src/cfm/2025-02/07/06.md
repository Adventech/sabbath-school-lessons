---
title:  Lucifer ih tlaknak
date:   15/05/2025
---

Lucifer cu Cherub khuhtu dinhmun ah a rak um dah zo ih, Pathian ih Bawi tohkham kiangah dinhmun sang zet a rak luah dah zo timi cu theihthiam harzet mi a si ko ding. A umnak cun Pathian sunlawinak cu leitlun pumpi ih tarlang suak dingin a bawm nasa ko ding. Asinan amah sersiamtui sunlawinak siloin amai sunlawinak a ruat sawn, a ngah ding ih awm ang zet dong lo vekin a ruat aw thok thlang.

`Siar ding: Ezekhiel 28:11-17 le Isaiah 14:12-14. Lucifer tlu dingih hruaitu cu ziangsaw a si? Himi thuhla hi Thuphuan 14:1-12 thawn tahthim aw. Ziangtin saw Lucifer tluknak le Khrih ah minung dinhmun sang karlak ih bangawk lonak in Thuphuan 14 ih thil a thleng mi theithiam dingin a lo sim?`

Tlencia mi pawl cu Pathian Tuu Fano thawn Zion tlangih an din laiah Lucifer cu thlang thianghlim ihsin hlonthlak a sidan hi hminsin aw. Lucifer cu Eden hmuan ah a rak um dah zo; minung khal an um rak um dah ve zo. Asinan Satan dinhmun thawn kalh aw zetin minung cu Khrih hmangin paradis tuahthar sal an si (zoh aw, Thup. 22:1–3.)

Himi thuhla ahhin a hnuai ih Ellen G. White ih a relmi cun thuhla theihbet ding a tamter. “Vanlam cun nehnak an co ding, ziangahtile Satan le a vancungmi pawl ih tluknak ruangih van in hmun lawng a tuahmi pawl cu Bawipa ih tlenmi pawl in an luahkhat thluh ding”—The Advent Review and Sabbath Herald, May 29, 1900.

Annih pawl cu thuthangtha ruang lawngah vanram ah an um ding. A ngaingai te cun thuthangtha ih thupi a simi tlennak cu Thuphuan 4 le 5 ih um Bawi tohkham umnak ahhin hmuh a si. Vancungmi cu a au ih, “Nang cu cui cabu la dingah le a tacik pawl ong dingah na tling a si: ziangahtile nang cu thah na si ih, na thisen in hnamtin, le tongtin, le mitin le miphun tinkim lak ih ta Pathian hnenah in tlen zo a si” a ti (Thuphuan 5:9). Cumi cu Thuthangtha, minung tlennak ding hrang Jesuh thihnak rori a si!

Vancungmi pakhatnak ih thucahmi tongkam hi hminsin aw. Cumi ahcun kannih pawl cu “ leilung parih umtu pawl hmuahhmuah – hnamtin, ci tin, tong tin, le mi phun tin hnen ih – kumkhaw thuthangtha” phuang dingih kawh kan si (Thup 15:6 NKJV). Khrih in leitlun hrangih a tuah zo mi famkimnak rak zohtertu huham neizet a si. Leilung thuanthu ahhin Khrih in an hrangih a thihsak ve lomi minung zohman an um lo. Annih cun cui thu cu an zir a tul ih, pawm dingin duhhrilnak an neih a tul.

`Kawhhran le bulpak khalah Khrih in midang pawl hnenih a thil tuahsak mi theihternak ding lam ahhin ziangmi tuanvo saw kan neih?`