---
title:  Na dilmi cu pek a si
date:   22/04/2025
---

Israel hnam din thok a si ah khan hnamdang pawl vekin milai siangpahrang an nei ve lo. Ziangkhalsehla tikcu caan a liam vivo ih, Israel zumnak khal a tlaniam vivo. Zentel “hnam” pawl ih neih vek cu neih ve an duh.

`Siar ding: 1 Samuel 8:4-18. Hruaitu upa pawl in siangpahrang dil dingih ruahnak an neihnak san kha ziangruangah a si ding tin na ruat? Hivek deuh thlemnak ih kan tluk ve theinak ding lamzin saw um?`

Siangpahrang an dilnak cu Pathian in a minung pawl a uk ding duh lonak a si timi theih hi a thupi zet. Cutin an dil tikah miphun hnam cun sersiamtu hnenah thu an let hngal ding a si, Amah thawn an laicinawknak cu puanthlam le thil dangdang rongbawlnak hmangin tarlang a si. Siangpahrang an dilnak thawngin Zentel lalram pawl ih harsatnak an ton theu mi: siangpahrang doawknak ah ralkap ih lut, thil laksak, siah pek, le natnak tivek pawl khal an parah a thleng thluh ve ding. Minung ukawknak cu Pathian vekin zangfahnak thawn siloin anmai duhdan vekih ukawk an tum timi khal an hmu suak ding.

Cule lungkimnak thuthar cu kumkhaw nemhnget in a um ding: Israel cu a dilmi pek a si ding, asinan cui thil cun niam zetah a ret hai timi an theih tikah mangbang in an um ding. “Cun nan hril dingmi siangpahrang ruangah cui ni ahcun nan au ding ih cui ni ahcun Bawipa in a lo ngai lo ding a si, a ti.’ “ (1 Sam. 8:18, NKJV).

Pathian cun a mipi pawl ih cak lonak a thei, cule Israel in milai siangpahrang a dil ding timi a rak simcia zo. An dil ngai ngai, cule san tuanthu tamzet cu cumi duhhrilnak ih a hrinsuak mi tuanthu pawl an si.

Daanpeksalnak 17:14-20 siar aw. Pathian in, “Siangpahrang ka lo pe ding” tin a ti riai lo, A mipi pawl in pakhat an duh thu thutluknak an rak tuah a si timi hi theih a tha. Pathian cun a mipi pawl cu minung ukawknak sual hrekkhat lak ihsin A kilhim theinak dingah kilhim tu a ret, asinan hnam le an siangpahrang pawl tuanthu ih a lang vekin kilhimtu cu an hnong hai a si.

Mi pakhat cun hivek siangpahrang pawl hnuaiah an hrangih thil a feh siat zia fiang zet ih a hmuh theinak dingin siangpahrang nei dingih thutluknak an tuah thluh hnu ih Israel ih tuanthu ah a zoh thei ding a si. Siangpahrang hrekkhat pawl cu a dang pawl hnakin tha deuh khal sehla, a “tha” mi pakhat hman in thil dik lo a tuah (David le Bathsheba kha ruat aw). Thuhla tam zet ah mipi pawl cu siangpahrang pakhat hnu pakhat, “Pathian mithmuh ih thilsual” (zoh aw 1 Siang 11:6, 1 Siang 15:26, 1 Siang 16:30, 2 Siang 3:2, tvk.) a tuahtu pawl hnuai ah nun an hmang.

`Tuisan hmanah minung ramuktu pawl hmuahhmuah cun thil pakhat an nei cio thluh: misual ramuktu cun a dang misual ram uktu a nei. An feh diklonak bik hi ziangsaw a si ding?`