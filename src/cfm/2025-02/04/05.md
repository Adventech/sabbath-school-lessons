---
title:  Zentel uktu pawl
date:   23/04/2025
---

Pathian in Israel pawl a pehtlaihnak cun Thukam thar kawhhran a pehtlaihnak ah theihthiamnak nasa zet a tuahsak a si. A ngaingai te cun lamzin tamzet ah Israel miphun cun kawhhran ih tuahsualmi ralring peknak hna a rak tuan a si. Hlansan Israel cu an si thei lonak tiang sangsawn si vivo an tum, Khristian pawl in cuvek thlemnak vek cu an tong rero zo ih, an tong vivo lai ding.

`Siar ding: Mathai 20:25-28. Khristian kawhhran hnatuan dinnak ah ziang thil diklo saw Jesuh in a dungthluntu pawl hnenah hrial dingih ralrinnak a pek?`

Israel pawl cun minung siangpahrang an dil, cui dilnak cun miphun tluksiatnak lamah a hruai. Pathian in a mipi pawl tuahthatnak dingah Babilon pawl in an sal ih an hruai ding a siansak. Cumi thil a thlen hlan ih siangpahrang pawl cu nasa zetin mi sualral zet ah an hung cang.

Cuvek deuh thil ziangsimaw cu Khristian kawhhran tuanthu ah a thleng dah zo. Zentel hnam vekih anmah an um ding duh lo khal sehla, Constantine in huham a nei ih, Khristian ih a sal awk tikah zumtu pawl cu an hnangam sualso: tu ah hremthah awknak a reh! Cumi ahcun thlawsuahnak a si, Asinan kawhhran ahcun an lalnak huham nasa zet cu an mai hlawknak ah an hmang men thei timi a rung um.

Kum zabi 4 ahkhan Khristian lakah thubuai elawknak nasa zet ziangmaw zat a suak. Cumi cu kawhhran in a relfel thei lo ti an hmuh tikah siangpahrang ra tel ve dingin an ngen. Hitawk ihsin thok in Rome ih bishop cu a lang cungcuang ih, a umnak ahcun bishop upa zet thawn an tluk aw. Kawhhran cun ramthen cu an biaknak thuhla ah tel dingin an sawm ih, ramthen uktu cu sangka hram ih a din cun thil a fehsual deuhdeuh.

Hlansan Israel vek in Khristian san thuanthu sung ih karbak thim zet tampi pawl cu Kawhhran in leitlun mi pawl rualremnak a tuahnak ih rahsuak mi an si. Israel pawl kha milem biaknak lam ah an feh peng ih, an siangpahrang pawl cu thuneihnak an duhnak ih an eiralnak hmun ah – an fale cu milem raithawinak ah an hlan – kawhhran cu nuamnai teten pathian dang bia mi lalram pawl ih tuahdan pawl cu an run hmang vivo ih, cutawk ahcun zumtu mi rinum pawl cu kawhhran-ramthen dinmi hrang ih tihnung um ih ruahmi an si ruangah martar in thihnak an tong.

`Nangmai nunphung, khawtlang ah hivek thlemnak thotho in kan zumnak hnget zet a siatsuah theidan ziangsaw a si?`