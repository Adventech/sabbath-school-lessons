---
title:  Abraham kawhnak
date:   21/04/2025
---

Semtirnak bung 10 sungah miphun dang tamzet an ra suah thu kan hmu. “miphun” tiih letmi hi a ngaingai te cun goyim ti a si ih, cumi cu Zentel pawl a relnak a si. Semtirnak bung 10 cun minung hrin thlah sawng awknak ah leiram, tong phunphun, sungkua, le “miphun” tin an then awk thluh thu in sim (Semtirnak 10:5, Thup 14:6)

Himi thu an um thluh hnu ah zamrang zetin Pathian cun Abraham cu cuvek miphun lakih pakhat ihsin anmah le an umnak ihsin danglam ih um dingin a ko suak.

`Siar ding: Semtirnak 12:1-9. Ziangruangah saw Pathian in Abram(leh hnu ah Abraham a si) cu an umnak a ram ihsin a ko suak?`

Pathian in Abraham cu minung ukawknak thawn thlau aw zet ih phunhnam tum zet din dingah a duh. Annih cun Amah Pathian lo cu siangpahrang dang an nei lo. Minung pawl in anmah sersiamtu lam ih an kirsal asile ziang a thleng ding timi khih hmuhtu ding pawl an si. Israel cu “ ‘leitlun ih innsang zatein” (Semtirnak 12:3 NKJV) thlawsuah an si theinak dingih din mi a si. Pathian cun tilik a tlun hlan ih leitlun ih an hmuh dah kel lomi eng le tuanvo cu an hnenah a burh hai.

`Siar ding: Daanpeksalnak 4:5-9. Pathian in Abraham tefa, Abraham hnenih a thutiammi famkimnak miphun pawl hnenah ziangsaw a sim?`

Himi cu hmunram pakhat ih bulpak theihpitu pakhat lawng a ummi thuhla a si lo; miphun zate thuhla a si, hnatuan khawmnak le Pathian thawn dawrawknak thawngin a ziaza sunglawi zet tarlang a theih ding. Pathian in Israel pawl hnen ih “daan le thuthennak” a pekmi cun mi hleice ah a tuah hai, cumi lawng hman siloin cui thu an thlun ruangah miphun dang pawl cun, “ ‘hi miphun ropi cu fimnak le theihthiamnak nei mi ngaingai an si” tiah an ti (Daan 4:6). Mangbangza thutak cu mipi pawl hnenah pe khal sehla, annih in an nun pi duh lo, a thlun duh lo a si ahcun thlawsuahnak ai ah camsiatnak le nunnak ai ah thihnak a rung thleng ding a si.

`Ziangtin saw hivek deuh ciah in thudik theih lawng men siloin thlun dingin Adventist kan si vekin tuini ah ziangtin kan zir suak thei ding?`