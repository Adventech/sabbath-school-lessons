---
title:  Tuu Fano thinhengnak
date:   01/06/2025
---

`Siar ding: Thuphuan 6:12-17. Ni netabik ih thil thleng dingmi an hmuh ruangih hi mipi pawl ih letnak kha hminsin aw. An letnak ahkhan ziangsaw na theihthiam mi a um?`

Hloral pawl in “Himi cu ziangsaw a si?” asilole “Himi phen ahhin zosaw a um” tivek in an au lo timi hi lunglut zet thil a si. A langdan ahcun thil umtudan an theithiam a bang. Annih cun Jesuh cu, “Tuu Fano” tiah an tiih, cumi cun Khrih thuhla ziang simaw theihmi an nei timi a langter. Cule, “A thinhengnak ni maksak a ra thleng zo” ti le an dinhmun cu ruahsannak zianghman um nawn lo timi an theithiam vek in tla a lang: “Zo saw ding thei ding?” tiah an ti.

Netnak a thleng hlanah thuthangtha cu leilung parih um miphun kip hnenah phuang in a um (Matt 24:14), cule vancungmi pathum thucah cu leitlun pumpuluk ah a thleng thluh. Cumi cing in thuhla famkim an theih tawk lo ruangah siloin an zum duh lonak le thuawih duh lonak ruangah hloral mipi tampi an um ding. Himi cu kha vek mipi pawl in ni netabik lam ih an hloralnak san a si ding.

`Siar ding: Matthai 24:36-44. Noah thuanthu ihsin ziang zirlai saw zir dingin Jesuh ih in sim?`

Jesuh cun tilik thuanthu la tahrat in ralrinnak in pe ih, a ratsalnak cu mi tampi hrangah mangbangza a si ding thu a rel. A ratsalnak vek ciah in Tilik cu thu theihnak tlaksam tuk ruangah leitlun ahhin mangbangza in a ra thleng lo. Noah khan kum 120 sung rori thuthangtha a sim ih, asinan zum duh lo in an um. Ziangthil a ra thleng ding timi khal an hnen ah sim a si. Annih cun an zum lo.

Himi ahhin mi tampi cun tikcu caan reizet a liam cun simcianak dik lo a si tiah anmahten an ti theu. Tilik thuanthu kha la tahrat in Piter cun, “ Ni neta ahcun mi zokzet hmang pawl an ra suak ding, anmai cakhiarnak vekin an feh ding ih, ‘a ratsalnak ding thutiam cu khuiah saw a si? Kan pupa pawl an itthat ihsi thokin thil hmuahhmuah hi sersiam tir ih an sidan vektein an um peh vivo fawn’ an ti ding” tiah a ti (2 Piter 3:3,4) . Kumtin a liam vivo ih, hivek thinlung hi a karh vivo lai ding.

`Bulpak cio ih an tonhmuh mi ahcun Jesuh veihnih ratsalnak (hrekkhat ahcun veithum ratsalnak ah)cu thih thluh hnu reilote vek men a si ding ti a si. Nunnak liam cak zia cu kan zaten kan thei thluh. Ziangtin saw himi thlirnak in “rei/tlaiter” timi kan relfelnak ah in bom thei ding?`