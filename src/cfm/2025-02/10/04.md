---
title:  Sodom le Gomorrah thuanthu
date:   03/06/2025
---

Thukam hlun ah Thuanthu thupi zet a dang pakhat a um, cumi cu Piter in ninetabik ih thil thleng dingmi a simfiang tikah a hmang: cumi cu Sodom le Gomorah ih siatsuahnak a si. Himi khawpi pawl cun an sualralnak ruangah thuthuan maksak an nei ih, van ihsin meisa hmang ih mipi tampi umkhawmnak hmunpi siatsuahmi tahthimnak hmaisabik ah a rung cang.

`Siar ding: 2 Piter 2:4-11, Juda 5-8, le Ezekhiel 16:46-50. Himi pawl thaten zir aw. Himi khawpi pawl siatsuahnak thlentu nundan ziaza lam ih dinhmun cu ziangsaw a si, cumi thawn bangaw mi tuisan ah teh ziangsaw um?`

Sodom le Gomorah thuanthu hmangin hi leitlun ih ninetabik minung pawl hnenih ralrinnak pek mi cu a fiang zet: A netnak ahcun Thuphuan 20 ih a rel vekin mi sualral pawl cu meisa hmangin siatsuah thluh an si ding. Sual cu bumnak mangbangza a si, kan thinlung dinhmun tiang ah mitcaw ko in bum ih, kan daan buarnak cu mah le mah theihthiam awknak sahzet hnuaiah in khuh hlo sak ih, cule midang ih sualralnak an tuahmi cu kan hnenah a langfiang zet fawn si. Pathian cun a miphun pawl hnenih duhdawtnak a burh nasa zia a relnak bungcang thotho ahhin Sodom pawl ih sualnak vek thotho kha tuah lo khal sehla (Ezekhiel 16:47), cumi cu Sodom hnakin mi sualral ih an suak zo thu miphun hnenah ralrinnak a pek.

Israel pawl cu “hlawhhlang” (Ezek 16:14) an rak si zo ih, thlarau lam uiretnak an tuah ngah zo. Pathian minung pawl in sualralnak ruangih thuanthu maksak zet nei pawl hnakin an sual sawn thu an theih tikah a mangbangdan ding ruat aw.

Himi cu thuthar a si lo, hlansan Israel hrang lawng siloin milai hmuahhmuah hrang khalah a si. Rom 1:18-32 ah Paul cun tulai thuthangtha ih ngan suah theih ding milai sualnak tampi a run tarlang. Paul in Zentel sualnak timi a simfiangnak ahhin Judah pawl lakah mi va hleih cuangnak thinlung a tuahawknak dingah siloin Pathian minung pawl cun netabik ah an sualnak a poi zia an theihthiam theinak dingah a si. Cuvek ciahciah in Nathan cun David a biak ahkhan a tuah: mi farah hnen ihsin tuu fano a rutu milian pa thuanthu a sim. Himi thuanthu cun David thinhengnak “nasa zetin a kai tho” (2 Sam 12:5), ziangahtile diklonak cu a lang fiang zet in a lang. cumi thluh hnuah David in amai thuanthu a si timi a theihthiam theinak dingah Nathan cun simfiangnak a nei ih, “Nang cu amah na si” (2 Sam 12:7) tiah a ti.

Bible hi lenglam mi pawl thuhla relnak a si dah lem lo ih, Pathian minung pawl relnak a si timi cing ringring ding a thupi zet. Thuphuan 13 lole 17 ih a tarlang mi vekih sualralnak tuah midang kan hmuh tikah kannih khal cui thang ahcun kan tla ve thei a si timi ralrin peknak a si timi kan theihthiam a tha.