---
title:  Leitlun mi zate thuthennak
date:   04/06/2025
---

Sodom siatsuah a si hlan ahkhan Mamre hmunrawn ah thuanthu thupi zet a rak um. Pathian cu Abraham hnenah a lang ih, vancungmi pahnih thawn an um. Abraham in a hmuh hai tikah vanlam mikhual pawl cu rawlei a sawm, cule himi ah Pathian cun Abraham le Sarah hnanah Messiah hnenih hruaitu ding fapa an neih ding thu a tiam. A ngaingai te cun Jesuh cu Abraham cithlah ihsin ra mi a si (zoh kop aw, Galati 3:16). Cun an thuhla cu khawpi sual zet lamah a hoi sal.

`Siar ding: Semtirnak 18:17-32. Himi bungcang ihsin Pathian ziaza le netabik ih kan leitlun ih sual ummi relfel a tumdan thuthla ziangsaw kan zir?`

Pathian cun simfiangnak in sim ding in leiba a nei lo. Asinan a khawkhannak le a cangvaihnak pawl hi minung hnenah thup lo dingin duh a hril dawn a si. “ Thungaiin Bawipa Pathian cun a thuthup cu a siahhlawh profet pawl hnenah phuang loin ziang hman a tuah lo ding (Amos 3:7).

Pathian in Sodom le Gomorah a siatsuah hlan ah thil a thleng dingmi cu Abraham hnen ih sim thei dingin thuthluknak a tuah, Abraham khal in thil a hmuh mai dingmi hi a theih a tul tin a ruat.

Vancungmi pahnih cun an ralrin pekmi ngaihsak tu pawl va ko suak dingin Khawpi sualral lam ih an feh lai ah Pathian cu Abraham hnenah a um. Mi pakhat cun caan neta lam ah Babilon ih um Pathian minung pawl kosuak dingih profet simcianak puangtu vancungmi cu a thinlung ah ruat loin a um thei zik lo (Thup 14:6-12, Thup 18:1-4). Ralrin peknak netabik a suah tikah Pathian le Abraham cu thil a thleng dingmi an rel khawm ih, duhsak zet ih Abraham ih thusuhnak ah A tulut aw.

“ ‘Hitivekih misualral pawl thawi midingfel pawl thah cih an si ding cu na hnen ihsin hla hram seh” (Sem 18:25)tiah a ti. Abraham cun Sodom thuhla lawng hi a zohfel lo ih, Pathian ziaza khal a zoh a si. Cuvek ciah in sancemnak a thlen hlan ah Pathian cun van cabu pawl a ong (Thup 20:4, 11-15), cule netabik leitlun ih meisa a run thlah hlanah Pathian thuthennak cu a dik a si timi langternak pawl an zohhliak ding a siansak a si. Cumi cu thusuhnak tamzet ih a letnak dong dingin kum thawngkhat lai caan kan nei ding a si. Cumi thusuhnak pawl cu tu ahcun let in an um hrih lo.

`Pathian in hloral pawl parih thuthennak netabik a run ken hlanah, Anih cun zo hnenah, ziangruangah thil a thleng ding timi theithiam dingin kum thawngkhat sung caan in pe ding a si. Himi cun a ziaza le hivek thil pawl thei dingih diknak zianghman nei ve lo, Amah Pathian ah ziangkim thum aw – serisammi pawl hnen ih a ongawk zia thuhla ziangsaw in sim?`