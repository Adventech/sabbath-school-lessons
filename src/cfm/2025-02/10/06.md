---
title:  Thuthen cianak
date:   05/06/2025
---

Daniel 7 ih thuthennak simfiangnak cun puanzar dunglam in hmuhter- Pathian in Amah thawn laicin awk thukamnak nei duh tu pawl a tlensuak ih, cumi cu sual ih buainak a relfeldan pawl hmuh theinak tikcu caan ramcang zet a si.

`Daniel 7:9, 10, 13, 14, 22, 26, le 27 sung ih um thuthen cianak simfiangnak pawl kha siar aw. Himi thuthennak ih a hmuitin mi bik ziangsaw a si? A netnak ah ziangmi thutluknak saw tuah a si, himi in rundam khawkhannak thuhla ziangsaw in sim?`

Pathian in Minung thu a then a si timi cu thusuhnak ding zianghman a um lo. Thuthentu 12:14 cun, “Pathian cun thuthennak ah ziangkim a thlen ding” tiah in rak ti. Cule Paul cun pakhat le pakhat thu kan thensak awk a tul lo thu in rak theihter, ziangahtile “Khrih ih thuthennak tohkham hmaiah kan zaten kan ding leh ding” (Rom. 14:10) tiah a ti. Pathian cun zosaw rundam ding le hloral ding timi thei dingin a ngankhum a tul ve lo, asinan vancungmi pawl – rundam khawkhannak pawl hmuahhmuah zohfel thluhtu pawl (1 Piter 1:12) cun thusuhnak an nei tengteng ding. Annih pawl cun Satan dokalhnak an hmu ih, vanram ihsin vancungmi hmun thum then ih hmunkhat, van ihsin dawi suak mi an hmu ngah (Thup 12:4) – cule tu ahcun Pathian in a hmaika ah in hruai lut ngah. Pathian cun cabu pawl a kau ih, mi thianghlim pawl in ziangkim an hmuh ding a sian sak.

Sodom le Gomorah hrangih Abraham ih a dilsaknak thuanthu cu- thuthennak khihhmuhnak a si ih, cumi cun thuthennak sungih thil thupi zet hrekkhat pawl in hmuh a si. Sodom ih sualnak pawl cu hliakhlai fel theh zo a si: Pathian cun khawpi ih sualsalnak cun hminthatnak a tuah ih, cumi cu a hnenih authawm nasa zet a si (Semtirnak 18:20). Asinan siatsuah an si hlan ih hliakhlainak neih mi hi Sodom le Gomorah lawng an si lo. Pathian in misualral siatsuah dingih thutluknak a tuah mi ah dik zetih a cangvaih le cangvaih lo zirfiangnak nei dingin Abraham hrangah sangka a on sak.

Daniel 7 ih vanram thuthennak a um laifang ih a runglang tu cu zodang si loin, “Milai fapa” Jesuh kha si (Daniel 7:13, Mathai 20:28), Jesuh a ra langnak san cu “Cungnung bik ih mi thianghlim pawl duhsaknak” thuthennak tuah a si ruangah a si (Dan 7:22 NKJV). A dingfel famkimnak lawng in thuthennak hmangin a mi pawl a hmu thei a si.

`Kan Pathian thianghlim hmaiah na thuthup pawl hmuahhmuah tarlang thluh mi thawn thuthennak hmai ah ding in vun ruat aw hnik aw. Thuthennak tikcu caan ih na ruahsannak neihsun cu ziangsaw a si?`