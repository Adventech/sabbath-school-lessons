---
title:  Harsat laifang ih ruahsannak
date:   26/05/2025
---

Saam cabu ih tongkam tamzet cu duhsannak hminsinnak an si, asinan a netabik ih kan leitlun tuahthatsalnak ding rak khihhmuhtu tongkam kan hmuh tikah, duhsannei hminsinnak a si lam malte lawng kan zum thei fang. Saam 46 ahcun Khrih a rat kirsalnak ruangah kan leitlun in nasa zetin a tuar ding timi in rak hmuh. Asinan lungpi le tipi pawl lawngin an tuar lo ding ih, leitlun san thuanthu ropi bik cun leitlun lalram pawl- kum thawng tampi harsatnak le tuarnak suahpi tu minung uknak fehpi dan rapthlak zet pawl cu a siatsuah thluh ding timi lam a khih hmuh a si.

Anetnak ahcun himi huham pawl le minung parih tuarnak le thiltha lo pawl hmuahhmuah cu a cem thluh leh ding.

`Siar ding: Jeremiah 4:23-26. Ziangsaw himi in, “lei thar le vanthar” (Thup 21:1) a um hlan ih leitlun dinhmun in sim?`

Bible simcianak cun hi leitlun ih thil a thleng dingmi in hmuh. Daniel 7 ih langnak cun leitlun miphun pawl ra suahnak tifinriat thlipi in hmuh. Ralawknak le doawknak thlipi cu Zentel tifinriat (leilung) lamah a seem, cumi cun leitlun lalram pakhat hnu pakhat a hring suak, cule an lakih pakhat hman in minung ih buainak ngaingai cu a relfel thei lo. Kan rinsan ngam ringring mi leitlun hruaitu pawl cun kanmah vek ih sual le duhamzet an si ti an langter theu.

Daniel hmaika ih lalram hmuhter mi hmuahhmuah pawl cu Pathian minung hrang ih umnak ding him a um lo (Hrekkhat cu a dang hnakin tha khal sehla). Asinan kannih cun Pathian lalram ah rammi sinak kan nei ti kan thei(Filipi 3:20), cule himi leitlun leng tlun vansang ahhin a thawn aw thei lomi Bawi tohkham a um a si (Ezek. 1:26). Jesuh cun Khrih a ratsalnak ding kan nai thlang tikah leitlun cu buainak thuk sawn ah a lut ding thu in rak sim (Matthai 24), asinan kan leitlun thuhla thawn pehpar aw in zumnak kan kai hnget thei, ziangahtile Pathian cun in kilkhawinak hi a bansan lo ding timi kan thei, cule a thuthiam a hlensuak famkim ding a si timi khal kan thei: “Khawvel mi pawl an thin a heng, lalram pawl cu an hnin: a aw a suah tikah leilung a zupral. Ralkap pawl ih Bawipa cu kan hnenah a um; Jakob ih Pathian cu kan himnak a si” (Saam. 46:6, 7). Caan reilote sungah thil hi ropi tuk in a feh lo ding. Caan reizet sungah a si ding, Jesuh ruangah ziangkim an tha ding a si.

`Thusuhnak zianghman um loin kan leitlun cu buainak le kilkhawi theih lomi vek a si. Ziangtin saw Daniel 7 ih simciannak cun rinum zetih kan um asile kan hrangah thil a feh dik thluh ding a si timi hmuh thei dingih in bawm?`