---
title:  Harsat caan ih ummi bomnak
date:   25/05/2025
---

`Siar ding: Saam 46. Ni neta lam ahhin leitlun ah doawknak ropi a ra thleng ding ti kan theih mi ah le A tu ih nun harsa zet karlak ahhin himi ihsin ziangmi ruahsannak thucah saw kan lak thei ding?`

Saam 46 cun Hebru cabu sungih kan hmuh mi thupi pakhat a run thamngah in a lang: A thasawn mi ziangthil simaw a si. Jesuh cu lei Puithiam Sang hnakin a tha sawn, a raithawinak cu ramsa raithawinak hmuahhmuah hnakin a tha sawn, van hmun thianghlim cu leilung ih ummi ai hnakin a tha sawn.

Himi Saam cu a fehdan a danglam deuh. Cangantu cun thil tha la tahrat in a hnakih tha sawn thawn a tahthim lo; Anih cun dokalhnak leitlun – le cumi ih a rahsuak mi rapthlak zet pawl cu – Pathian in kan hrang ih a khawkhan mi tha sawn in tiamkam mi thawn a danglamnak a tahthim.

A ngaingai te cun himi Saam cu kan ton dingmi doawknak le tuarnak, hniksaknak le siatsuahnak a um laifang khalah ruahsannak le thutiam hlir in a khat thluh. A netnak ahcun kannih cu, “Daiten um uhla, keimah hi Pathian ka si ti thei uh” (Saam 46:10) in ti ding ih, nikhat nini ahcun hi bang pawl an cem thluh ding ih, Pathian cu “leitlun ah cawisang in a um ding” (Saam 46:10) timi theihfiangnak kan nei ding.

Hitawk ih a nganmi hminsin aw: “Cuiruangah leilung hi thawn sihman sehla, tlang pawl khal tifinriat laifang ah thiar sihman sehla, kan tih lo ding” (Saam. 46:2).

Thil pakhat lawng in Jesuh a ratsalnak ding ih thil thleng ding cu in theihter sal thei a si: “Cun van cu cazual an zual bangin a hlo; cun tlang le tikulh hmuahhmuah cu an umnak hmun ihsin thawn in an um” (Thup 6:14). Cun, “Pathian ni cu hngakhlap zetih hngakih nan um laiah, cutivek cun nung uh. Cuih ni ah vanpawl cu meisa in a kangrál ding, cule thil búlhrampawl khal meisa ih emzup an si ding “(2 Peter 3:12). Kan leitlun le cumi ih a ummi sualralnak pawl hmuahhmuah hi kumkhaw daih an si lo; cumi thluh hnu ih a ra thleng dingmi cun a tu ih kan thinlung ih a ruah thei lomi in tiamkam a si. A tu ahcun kan hngak a tul ih, zumnak kilkhawi ding in le thinglamtah parah Jesuh sungih kan neihmi Pathian phuangawknak kai hnget ding kan si.

`Hi leitlun ahhin thil tha lo cu ziangvekih a um hman ah (an sia deuhdeuh ding ti kan thei) Pathian ih ziaza(ruat aw: thinglamtah), huham, thatnak na theihnak ihsian ziangmi ruahsannak saw na lak thei ding?`