---
title:  Na Rundamnak cu theih siseh
date:   29/05/2025
---

`Siar ding: Saam 67. Himi hla thu in ziangtin saw Thuphuan 14:6-12 sungih um Pathian mipi pawl ih tuanvo theithiam dingih a lo sim?`

MIT engineer pawl cun thil tuamnak dum a thar an tuah ih, cumi hmangih thilri an tuam(hnih) ahcun hmuh theih nawn lo tlukin a tuah thei. Himi cu Nanotube ihsin tuahmi a si ih, a hlan ih an rak tuah mi thildum hnakin a dum na sawn. Himi an thil tuahthar mi cun hmuh theih mi eng hmuahhmuah zateek 99.995 tluk in a hip thei thluh. Himi thilthar ih a khuhmi mi cu ziangvek eng nazet khal in lang dingin a tuah thei cuang lo.

Saam 67 cu Pathian in, “kan hrangah a hmel langter hram seh, cuticun na lamzin cu leitlun ah theih a si ding’ (Saam 67:1,2) timi ngennak in hram a thok. Rundam khawkhannak ahkhan Pathian cun misual pawl cu a sunlawinak ih siatsuah hai loin a ropitnak ih um thei ve dingin lamzin a tuahsak. Cule tu khal ahhin Khrih ih thinglamtah cun kan par ih Pathian hmel eng langter theinak ding a tuah a si.

Asinan thildang a um lai: Pathian cun A eng cu leitlun hmuahhmuah ih langter dingah in duh. Himi cu Israel pawl hnenih pekmi kha a si: Biakinn cu miphun hmuahhmuah hrang ih thlacamnak inn a si ding: “Cupawl rori cu ka tlang thianghlim ah ka hruai hai ding ih, ka thlacamnak inn ah ka lungawiter hai ding: an mei-ur thawinak pawl le an thawinak pawl cu ka biaktheng parah cosan an si ding; ziangahtile ka inn cu mi hmuahhmuah hrangah thlacamnak inn tiah kawh a si ding a si’ “ (Isa. 56:7).

Himi Saam ahhin David cun Pathian in A “lamzin cu leitlun ah theih a si ih, a rundamnak cu miphun zate hnen ih theihter” (Saam 67:2) a duh timi in theihter sal. Riahsiat thlak zetin Pathian minung pawl cun himi tuah ding hi an hlawhsam theu. Thukam Hlun ih Israel thuanthu ngan mi ahcun thil tha lo tamzet (bung thimzet) hrekkhat an tel, cuvek ciah in kum thawnghnih liamzo ih Khristian kawhhran thuhla ngankhum mi khal ah a tel thotho. Kan thinlung cu a dum zetmi thawn rong hnih mi vek a si. Lungawi zetin Pathian tleunak a rak hip ih, a sinan midang hnenah a pe suak lo.

Khuimaw caan ahcun Pathian ih ni neta cangvaihnak cu thlarau lam ih a cakvak mi pawl hrangih tlan suahnak ding caan thazet retcia mi a si tiah kan ruat theu. Cule leitlun pumpi cu a hnok ruiri ih a nuam lo zetmi kulh umnak lamah a to ih, hmailam khualtlawnnak ding hrangah timlamnak khal an nei lo tivekin kan ruat theu. Ziang khal sehla, Thuphuan 14 ih a tangsun kawhhran cu Khrih thawn Zion ah lungawi zetin an ding men lo ih, A umnak hmun ah an hlim a kim thei lo. Cumi hnakin leitlun pumpi ah fehdarh in an um ih, leitlun pumpi cu Pathian tlang thianghlim ah um ve dingin an sawm hai a si.

`Kawhhran in simaw, bulpak khal in kan duh zetmi thudik hi midang hnenih va rel dingin ziangmi tuanvo saw kan neih ding?`