---
title:  Ruatbet ding
date:   30/05/2025
---

Siar ding, Saam 133, Tirh 1:4-9 le Thuphuan 5:4-7

“Thlahtu hmaisa pawl ih caan ahkhan Thlarau Thianghlim hnatuan cu lang theu khal sehla Tlamtling zet in a lang suak vak lo. Tu ahcun Dungthluntu pawl cun Rumdamtui thu ngai in Thlarau thil pek cu an dil ta. Jesuh Krih in le Van ah A rak dil pi ve. A minung pawl hnen ih thlarau thilpek cu a burh thei hainak ding ah a dil a si.”—Ellen G. White, The Acts of the Apostles, p. 37.

Dungthluntu pawl cu Khrih hrang ih theihpi tu, “leilung nettiang”, (Tirh 1:8), Khrih a ratsalnak ding thu phuangtu hnatuan ding ih kawh an si (Matt 24:14). An hramthok mi cu pehzom ding kan si.

Khrih in leitlun ih thuthangtha phuang dingih in sim tikah, ziangtin thil a um ding timi kanmah ten ruat dingah in tanta dah lo. Hnatuan cu van hmun thianghlim ihsin a ra mi a si. Kan hnatuan cu a netnak ahcun Khrih ih hruai thluh mi a si: Anih cun lam in hmuh ih, huham in pe. Himi cu kan hnatuan siloin, Amai hnatuan sawn a si: A hruainak ah thlun dingih ngen mi kan si. Himi hna cu Israel thawn a thokdan na hminsin ko ding: Pathian cun a thuzirhmi thlun dingah a ngen hai, cule thil cang thei lomi a tuah. Thlarau cun kan kiangkap pawl ih thinlung ah hna a tuan rero zo; thutluknak an tuah tikcu caan ah an hnen ah kan um ding a si. Cule Pathian minung pawl thawn um tlang dingin kan sawm ding ih, cutin Tuu fano thawn Zion ah an um ding. Thilthar simaw, tuahdan ding thar tivek simaw kan sersuah ciamco a tul lo, ziangahtile hnatuan dingih tuanvo pekmi kan si dah lo ruangah a si.

**Relkhawm ding thusuhnak pawl:**

`Vancungmi pathum thucah hi leitlun pumpi ah darh thluh khal sehla, Thuthangtha a thlen hrih lonak hmun tamzet a um lai. Zirlai zirnak ah kawhhran dinhmun in Khrih in hnatuan theh dingih in pek mi tuan theh suak theidan ding pawl relkhawm uh. Ni netabik lam khalah himi thudik cu mi tamzet in an rak thei hrih lo ding timi thudik thei cingin thinbang lo zetin um dingah ziangtin kan zir thei ding?`

`Thuphuan 5 ahkhan, Johan cun tacik khenmi cazual cu Tuu Fano hnenah an pe, ziangahtile Anih cu a tling ruangah a si timi a theih pi. Thuphuan 6 ih cazual tacik on a si tikah, Thukam thar kawhhran thuhla, caan cemtiang ih a um ding cu fiangzet ih simcianak kan hmu. Himi simfiangnak ihsin Pathian in hnatuan theh a duhdan thuhla ziangsaw kan zir thei ding?`

`Thuphuan 13 le 14 ih thil a thleng dingmi kan theih olsam theinak dingah a tu ih leitlun ih kan hmuh mi thil thleng pawl hi ziangsaw an si? Ziangmi harsatnak saw tang lai?`