---
title:  Sabitti le Thisen
date:   28/05/2025
---

`Siar ding: Saam 75. Cule himi khal siar thotho aw, Mathai 26:26-29 le Thuphuan 14:9-12. Himi Saam in thuthennak ih buainak a um mi hrekkhat pawl ziang saw a tarlang, cule a dang Bible cang in himi thubuai theithiam dingin ziangtin saw in bawm?`

Himi saam cu Sennacherib ih ralkap pawl kha mangbangza ih siatsuah ih an um tum ih an sak mi hla a si ko ding tiah ruahnak hrekkhat a um (2 San 32, 2 Siang 19) â€“ himi thuanthu cun Thuphuan 20 ih a um mi netabik ih misualral pawl siatsuah thluh an si ding thuhla a rak khihhmuh a vekin a lang. Pathian minung pawl cu an Siangpahrang thawn khawpi sungah an um, cumi lai ahcun misualral ralkap pawl cu an hung so ih, an ra khulh thluh, cule Amah Pathian rori in a siatsuah thluh hai a si.

Pathian in Thuthennak ih a remthat mi lakih pakhat cu kan leitlun tlu zo ih, huham hman dik thei lo hi a si. A tlusia zo minung pawl cun midang hrangah nun an hmang nawn lo ih, Pathian sunlawinak hrang khalah an hmang lo, anmai hrang lawngah an hmang a si. Tuini khalah lamzin tamzet in, leitlun ahhin thiltha le sullam nei zet tivek hrang tahfung zianghman a um lo a si timi zum dingih duh hrilnak rah thawn nun kan hmang ringring lai. Sullam nei ih a um ding cun cui thil cu kanmai hrangah kan tuah tengteng ding a si, leitlun hi kan hlawknak ding hrang ih ummi vek in kan ruat ding tiah mifim thiam Friedrich Nietzsche cun tiah a rak ti.

(Mi pakhat cun hitin a sut ko ding: himi ruahnak cu amah Nietzsche hrang ah teh ziangtin saw hna a tuan ngah cuang? A ngaingai te cun zianghman a tha hnem lo. Thinlung nei mumal lo ah a suak ih, mi pakhat in a rang thawi nawn lo dingih a ti hnuah Italy lamzin pi ahcun a tlu. Cule kum 11 sung cu nung cingih thi natnak nei dinhmun in a nun a hmang ih, cule kum 1900 ahkhan a thi).

Buainak cu ziangtluk ih a siat hmanah zumtu kan si vekin ruahsannak thawn nun hmang dingin le tuilai fang ih thil a thlengmi hmangin hmailam hrang thuthennak nei lo dingin kan theihter aw sal a si. Pathian ngaihsak lotu pawl asilole Pathian an thlirdan Bible ih hmuh a si lomi pawl ih thinlung le ruahnak pawl in thansohnak ban thuampi pawl an siahtuah kan hmuh tikah beidon a olsam zet. Tu ahhin leitlun hmun dangdang ih ziaza lam thatnak, minung sinak, mipa le nunnau tivek thil thupi zetzet pawl tiang ih nambet siatsuah ih a um reronak tikcu caan ahhin kan um. Mi tampi in a thupthiar khal ih rel dingih an hreh zet theumi ziaza siatnak nun khal tu ahcun mipi hmuh le theih in an tarlang thluh. Hivek hi thiltha lo a hung um soh vivo dan cu a si.

`Tu ahhin midang hrangah nun tha deuh tuah sak dingin hna tuan ding khal sehla, ziangah saw himi leitlun siatsuah thluhnak a run um leh ding ih, cule anetnak ahcun ziangkim hi tha zet ih tuahthar sal an si thluh leh ding timi cing ringring hi ziangtik lai khal ih a thupit?`