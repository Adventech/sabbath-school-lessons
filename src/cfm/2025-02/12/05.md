---
title:  Kawhhran hmaisa pawl hremnak
date:   18/06/2025
---

Thukam hlun lawng hi ni netabik lam ih thil a thleng dingmi hmaihruai tu a si lo ih, Thukam thar khal a si thotho. Kum zabi 1 lai ih um Khristian pawl hrang ahcun nun hi a olsam lo zet. Anmai biaknak thluntu mi tampi in an hua ih, Moses ih zumnak siatbal tu pawl tiin an hmu. Pathian nung bia lo Rom ram uknak ih thinhengnak khal an tuar: “Leilung thiltitheinak le hremhmun thiltitheinak cu an tangrual ih, Khrih parih an tumtahnak cu a dungthluntu pawl parah cun a tla thlang. Thuthangtha a feh cak tikah cun, khawse biaknak temple le a biaktheng pawl tla cu zianghman a si nawn lo thlang ding ti cu khawse bia pawlin an theih ih ruangah, an thiltitheinak hmuahhmuah thawn Khristian sakhua cu cimitter dingah an caangvai thlang a si. Tiduhdahnak mei cu a hung de thawk thlang.”—Ellen G. White, The Great Controversy, p. 39.

Thuphuan 13 ih thil a hung thleng dingmi lam kan pan rero lai ah Pathian minung pawl in ziangmi ruahsannak an nei timi Tirhthlah cabu sung ah huham neizet tarlangnak thuanthu a um.

`Siar ding: Tirhthlah 12:1-17. Himi thuanthu ih a ummi cun ni neta ih thil a thleng dingmi pawl ziangsaw a rak zohter?`

James cu a lu tan a si ih, Piter cu a dottu ding a si; khristian dokalh ih thahawknak a um. Himi thuanthu ih thil a thlengmi hminsin tlak zet pakhat cu Piter kha a nun ih zaan rapthlak zet ahkhan a it that men – thaw zetin a it that ih, amah kai tho dingin vancungmi cun a beng phah a si kha!

Piter cu mangbangza in suah zalen a si ih, zumtu pawl umkhawmnak lam ah a feh. Zumtu pawl cun Piter hrangah thlacamnak nei rero khal sehla, a ra suah ngaingai cu zum harsa an ti zet. Cumi cun Pathian in kan thlacamnak in let ngaingai ding timi zum ngam ciah loih thlacamnak kan neih ringring theu dan pawl in theihter a si.

Hrekkhat zumtu pawl cu an nunnak zuahsak an si ih, a hrekkhat pawl cu thah an si. Kannih khal tikcu netnak lam kan pan rero lai ahhin cuvek thil cu a thleng ding a si. Piter hman kha a nunnak zuah sak a si ko nan, a netnak ahcun a zumnak ruangah a thi. Jesuh Amah rori in Piter ih a thihdan ding a sim. “Thungaiin, thungaiin, ka lo sim, Na no lai ahcun na tai na tawnaw ih, na duhduhnak ah na feh: asinain na upat tik ahcun na kut na suah ding ih, mi dangin an lo tawn ding, cule na duh lonak hmun ah an lo hruai ding a si, a ti. Hihi ziangtivek thihnak in Pathian a sunlawih ding ti hmuhsak ih a simmi a si. Cun hi thu a sim ngah in a hnenah, “I thlun aw”, a ti (Johan 21:18, 19).

`Piter ih a thihdan ding thu pawl Jesuh ih a sim thluh hnuah “I thlun aw” tiah a ti lai thotho timi hi hminsin aw. Himi in ziangah thihnak rapthlak zet hman in Bawipa kan thlunnak ihsin in thenhrang thei lo timi thuhla ziangsaw in sim?`