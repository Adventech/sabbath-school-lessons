---
title:  Milem biaknak
date:   16/06/2025
---

Daniel ih a tuahmi ihsin ngaihven hlawh zettu Nebuchadnezzar cun a hmaisabik ahcun Daniel le a Pathian parah rin um zetin um khal sehla (Zoh aw Daniel 2, a hleice in cang 46-48), rei a daih lo.

`Siar ding: Daniel 3:1-12. Siangpahrang in be dingih a timi milem cu sui hlirih tuah mi a si timi thudik ah ziangmi thupitnak saw hmuh a si?`

Siangpahrang in sui hlirih milem a tuahnak ihsin Pathian thucah a dokalh zia a langter. An thu suah cu ziangsaw a si? Babilon a tlu dah lo ding, cule Nebuchadnezzar cu siangpahrang a si ringring ding timi hi a si. Cui ruahnak a el ngamtu cu thihnak an tuar ding. Cumi cu minung duhnak in doawknak ropi a hung suahdan ding thudik lamah zamrang zetin mitcaw ko in tuah thei a si timi theihtersalnak thil ti thei zet a si.

Khalam zawng in Nebuchadnezzar cu Lucifer ziaza thawn bangawknak an nei: anih cu a tum a sang, amahten thupi zetah a ret aw, langngan zet in Pathin thuneihnak dokalh ngam tawk dingin puarhaw mi a si. Lamzin dang ahcun bangawk lonak an nei: A netnak ah Nebuchadnezzar cu Pathian dik ah zumnak a nei thok. Cule a hramthok ah nasa zetih a rak dokalh mi lalram ah kan hmu men thei.

`Daniel 3:17,18 ah Hebru tleirawl pathum ih siangpahrang dokalhnak thu kha siar aw. Himi cun zumnak thuhla ah ziangsaw in zirh ih, cule ziangmi saw in ngen mi um?`

Ziangtin saw hi mi pathum cun himi tihphan umnak dinhmun ihsin suah thei dingin lamzin olsam zetih an ruah theidan hi vun ruat aw. Nung cingih an urkang mai ding an duh teh a si pei maw? An Pathian hnenah thlacamnak nei phah in an kedam hri sih dingin an kun hrim thei lo maw si? An ton dingmi hi man a nei ngaingai maw si? A fiang tuk, cuvek ciah in an ruat ko, An nunnak a luat lo men thei timi an theihzia cu an tongkam in a langter thluh.

`Ziangtin saw kan zumnak in siatsuah theinak tikcu caan in tuahsaktu khawruahnak hi olsam zetih kan hrial thei ding? Cuvek thlemnak thawn bangaw deuh nawn himi bungcang: “Thil malte parih a rinumtu cu tampi par khalah a rinum: cun thil malte parih a diklotu cu tampi par khalah a dik lo” (Luka 16:10) in ziangsaw a rel?`