---
title:  Milem biaknak um sal
date:   17/06/2025
---

Bible zirtu tlawngta pawl cun Daniel 3 le Thuphuan in ni neta ih thil a thleng dingmi an zirhnak karlak pehzom awknak cu caan reizet an rak thei zo. A san le vang thazet khal an thei, ziangahtile Daniel 3 ahkhan “Milem biak” ding thu ahkhan thihnak daan tat mi thupek a um (Daniel 3:15) – Thuphuan khal in milem dang biak ding thu ahkhan thihnak daan tat mi thupek a zirh ve. “Cun anih in sahrang lem hnenah nunnak pek theinak huham a nei, cuticun sahrang lem cu tong tahratin sahrang lem a be duh lotu pohpoh a thah theinak dingah” (Thup 13:15).

`Siar ding: Thuphuan 13:11–17; Thuphuan 14:9, 11, 12; Thuphuan 16:2; Thuphuan 19:20; le Thuphuan 20:4. Hitawk ahhin Pathian thupek in minung thupek a kalh zia ziangsaw um?`

Pathian minung pawl cu “ ‘van, le lei, le tifinriat, le cirhti pawl a tuahtu”, Sersiamtu bia dingih kawh an si. Cumi cu sahrang le a lem biaknak thawn a kalh aw mi a si. Hebru tleirawl pathum cun cuvek ciah in hringhronak an ton tikah cui Sersiamtu Pathian lo cu zo danghman biak an duh lo. Curuangah Dura hmunrawn ih Sersiamtu kalh zawng in Milem be dingih thupek mi le sersiamtu kalh zawng in milem be dingih kawhnak thawn leitlun pumhuap ih thil a rung thleng dingmi karlak ahhin bangawklonak cu a um men thei – asinan a thu bulhram cu an bangaw thotho a si.

`Siar ding: Rom 1:18-25. (Rom 1:18 le Thuphuan 14:9,10 karlak ih “Pathian thinhengnak” thuhla ih an peh awkdan hi hminsin aw) Ziangvek lamzin in saw milem biaknak thubuai cu netabik ah minung pawl in an rinumnak cu zo ih hnenah saw an pek timi tarlangnak dang a si thei?`

Biaknak timi sullam ahcun cibaibuk lu kunnak le rimthaw hlannak a tul kher lo. Kan rinumnak kan retnak netabik cu kan be theu. Pathian cu in sersiamtu – Jesuh ah kan hrang thil a tuah hnu ah – in tlentu khal a si timi na ruah tikah, Amah lawng hi na be duh ding. Thil dang pawl hmuahhmuah cu milem biaknak a si. Himi cun Jesuh ih thurel mi theifiang dingin a lo bawm thei ding: “ ‘Ka lamih tang lotu cun i do a si; cun i finkhawmpi lotu cun a thekdarh a si’ “ (Matt. 12:30). Thil a thleng dingmi netabik cu himi thudik tarlangnak a si ding.