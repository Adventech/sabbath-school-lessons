---
title:  Sahrang hminsinnak
date:   19/06/2025
---

Kum a liam vivo ih, ni netabik ih thil a thleng ding mi – thihnak thupek le sahrang hminsinnak pitlin ter dingmi pawl cu a ra thleng hrih lo. Mi hrekkhat pawl cun doawknak netabik ih laimu bik ah Sabbath le Sunday a um danding pawl khal tel in caan netabik ih thil thleng dingmi thuhla kan simfiangnak hi an zum thei loih, rinhlelnak an langter.

Thuphuan cabu ahcun a fiang zet: Sersiamtu kan bia ding maw, asilole sahrang le a lem kan bia ding. Seventh-day Sabbath hi Pathian cu sersiamtu a sinak hminsinnak lungphum – Eden lam ih kirsalnak (Semtirnak 2:1-3) a si ruangah sersiamtu biak thuhla ih buainak ummi pakhat ah Sabbath ni cu a laimu bik ih a um cu mangbangza khal a si lem lo. Sabbath thupek hi Bible sungih ummi a si. Cumi Sabbath ihsin Sunday ih a thlengtu thiltitheinak thotho kha sahrang ih thiltitheinak a si timi cu thil a thleng pang mi a si lo. Cuvek ih thlengsiannak cu Bible sungah zianghman a um lo. Hivek thu pawl hi thinlung ah um sehla, Sabbath le Sunday hi biaknak sungih buainak ah a tel timi vun ruah tikah – Sersiamtu (Thup 14:6,7) maw, asilole sahrang saw timi ahhin a tla thotho ih, sullam a nei zet a si. Thukam thar khalah seventh-day Sabbath maw, minung daan tuah mi saw timi thubuai hmaihruaitu kan nei thotho a si.

`Himi Bible cang hi siar aw: (Matt 12:9-14, Johan 5:1-16). Ziangmi thubuai in saw biaknak hruaitu pawl in Jesuh thah an duh?`

Mathai 12 ahkhan Jesuh in Sabbath ni ih kutzeng pa a damter hnuah (Matt 12:9-13), biaknak hruaitu pawl in ziangtin saw an let? “Asinan Farasi pawl cu an suak ih, Jesuh an thah theidan ding thu an ruat” (Matt. 12:14, NIV). Seventh-day Sabbath ruangih thihnak maw? Johan 5:1-16 ah nisarih ni ih mangbangza damternak dang a neih hnuah hruaitu pawl cun, “Sabbath ni ih hi thil pawl a tuah ruangah Jesuh cu an hrem ih, thah an tum” (Johan 5:16 NKJV).

Minung thurosiah ruangih thihnak (Bible sungah Sabbath ni ai ah Sunday ni a ret dah lo vek ciah in, Sabbath ni ah mina damter lo ding timi khal a um lo) le seventh-day Sabbath ruang ih thihnak? Hitawk ih Jesuh thawn a ummi buainak vek ciahciah hi ni netabik ih thil a thleng dingmi buainak thawn an bangaw lo men thei, a sinan an nai aw zet ding: Minung daan tuahmi maw, Pathian daan tuah mi: an pahnih ih an doawknak bik cu Bible ih Sabbath thuhla hi a si.

`Pathian thupek pakhat ruangih thihnak maw? ziangtin saw cuvek ihsin a suahnak ding lamzin cu olsam te ih hawl a theih ding?`