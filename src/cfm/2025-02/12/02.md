---
title:  Daniel 2 le santhuanthu hmangin simcianak
date:   15/06/2025
---

Cathianghlim hmuahhmuah ih huham neibik simcianak pawl lakih pakhat cu Daniel 2 hi a si. Khrih a suah hlan kum 500 tlun lai ih rak ngan mi a si ih, profet cun leitlun thuanthu a ngan, Babilon ih a umlai ihsin thokih cumi thluh hnuah Media-Persia, Greece, Rome, cule Rome a kekdarh ih a tuisan ih Europe timi tiangin a ngan thluh.

A ngaingai te cun himi European ram pawl thuhla rel tikah Bible cang pakhat cun, “Annih cu minung cithlah pawl thawn an cawkrawiaw ding: asinain thir cu tlaklei thawi an kopawk thei lo bangin, annih cu pakhat le pakhat an kopaw thei lo ding” (Daniel 2:43) tiah a ti. Himi simcianak cu mangbangza in a thleng famkim zo. Himi miphun pawl kar lakah neihawknak (siangpahrang fapa ihsin mi naran tiangin) ziangmaw zat um cing khal in – Annih pawl cu an tekdarh aw thotho.

Thimnak ah Bristish lalram cu House of Windsor tiah an ko. Cumi cu mirang hmin mawi zet a si. Asinan cui hmin cu a ngaingai te cun tu baite kum 1917 hrawng ih ra suak mi fang a si. Cumi hlanah Saxe- Coburg-Gotha tiah an rak ko. Cumi cu German hmin a si. Ziangahtile British lal sungkua tampi cu “minung cithlah thawn” cawkrawi aw mi ihsin ra mi an si ih, German pawl thawn thisen pehawknak an nei. Ziangkhal sehla cui thisen pehzom awknak cun raldoawknak um ter lo dingin a tling tawk cuang lo. Curuangah Ralpi veikhatnak ahkhan an huat zetmi an doral pawl hnen ihsin anmahten a hran ih um an duh, curuangah an hmin cu House of Windsor tin an thleng.

`Siar ding: Daniel 2:31-45. Nebuchadnezzar ih mang kha ziangsaw a si, cule Daniel in ziangtin a let?`

Daniel cabu sungih simcianak a ummi pawl cun Daniel 2 ih simcianak ah an ben aw thluh. Daniel 2 vekin himi simcianak dang pawl hmuahhmuah cun Pathian in kumkhua a Lalram a din hlan lo cu ram uktu pawl pakhat hnu pakhat an um vivo timi thu a phuang (Daniel 2:44; Dan. 7:13, 14). Phundang in kan sim cun, simcianak cu lalram dangdang kehdarh lo pehzom aw vivo pawl ah a um ih, hlanlai ihsin thok in a tu kanmai san khal telin hmailam caan cemnak tiang a si. Himi cu santhuanthu feh vivo mi hmangih simcianak simfiangdan a si, a bungcang khal ih a duh mi a si. Hi santhuanthu feh vivo mi kan hman hi caan neta ih thil thleng ding theihthiamnak ding hrangah a thupi zet, cumi cu Thuphuan cabu khalah tarlang in a um.

`Ziangtin saw Daniel 2 cun Pathian in hmailam caan lawng hi a thei men lo ih, a netnak ah Amah cu a kilkhawi tu a si ti in sim?`