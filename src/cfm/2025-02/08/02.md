---
title:  Kan Puithiam Sang
date:   18/05/2025
---

Moses in puantHlam tuahnak a kilkhawi lai ahkhan, amai duhdan vek ih tuah dingah siannak pek a si lo. Pathian cun an tuahdan ding pawl a pe thluh: “ ‘Tlang parih ka rak lo hmuhmi an pianhmang vekih tuah dingin ralring aw’ “ (Suah 25:40). Hebru cabu ah cui pianhmang kan hmuh mi cu thil ngaingai sang zetih um, vanlam puanthlam a si timi kan hmu suak thei.

`Khrih cu vanram puanthlam ih kan Puithiam Sang bik a si thuhla Hebru 9:11-15 ah siar aw. Himi in kan hrang ziang a va tuah rero timi ziangsaw in zirh?`

Lei puanthlam ih puithiam, raithawinak, bungrua le a tuahdan ziangkim pawl in mangbangza in Jesuh thuhla famkim zetin an rak zohter thluh. An zaten Jesuh thu an rel.

Thuphuan cabu cun puanthlam (hmun thianghlim) hmulhmel tamzet a nei ti a fiang zet. A bungcang hramthoknak ahkhan puanthlam ih meifar vannak ko kan hmu ih, bung 4 ahkhan thukam kuang simfiangnak khal a um, cui hlei ah tempal thuhla relnak tamzet hmu ding khal a um. Thukam hlun ih puanthlam theihthiam lo cun Johan in langnak a hmuh mi ih a relfiang mi pawl hi theihthiam ngaihnak a um lo. Israel pawl ih hmuhton mi ah Paul cun, “zohthim dingah an parah a rak thleng: san netnak a ra thleng cuahco mi kanmah pawl nunsim-nak ah ngan in an um” tiah a ngan(1 Kor. 10:11).

Tempal thuhla famkim zetih zirnak ihsin thil tampi kan zir theimi a um. Saam cabu ahkhan himi pawl famkim deuh ih kan theihthiam theinak ding hrang ih thil thupi zet kan hmu: Pathian minung pawl cu bulpak in tempal thawn an pehtaih awknak pawl a um a si. David cu hmun thianghlim le hnatuahnak thawn an pehtlaih awkdan kan hmu. Pathian minung pawl in an hrangih Messiah ih a tuah dingmi ahhin thinlung in an rak pawm timi kan hmu thei. Jesuh hmu dingih in bawm tu pianhmang men a si lo; hmunthianghlim hmangin Pathian in kan hnenah ziangmi in zirhduh timi a rak theithiam tu pawl ih tonnun kan va theihthiam phah ih, Pathian thawn kan umtlannak hrang zirlai tha zet khal a si.

`Siar ding: Saam 122. Lei ih um “Bawipai inn” (cumi cu a um nawn lo, a umnak hmun ciah ah midang in inn sak khal sehla, sullam nei lo a si ding) ah feh thei lo khal sehla, Khrih in kan hrang ih a tuah mi thu thazang in petu himi Saam cabu ih hmuhsuak mi thil thupi zet cu ziangsaw a si? Daihnak, himnak, thangthatnak, thuthennak tivek thupi pawl hi hminsin aw.`