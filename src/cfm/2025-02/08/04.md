---
title:  Kan lungsung ih ummi Daan
date:   20/05/2025
---

Zion ih umkhawm mi a tangsun pawl cun an cal ah hmin nganmi an nei: Pa le Tuu fano ih hmin a si. (Himi hi hmin dangdang pahnih a si pei maw timi cu rinhmai um mi a si; Jesuh cu Pai’ hmuimel rori a si). Cathianghlim sungih “hmin” ummi cu minung pakhat le pakhat hminsin awknak ai hnakin a thupi deuh; cui thil cu ziaza tahfung relnak a si. Tuini tiang ah nunphung tam zet cun mi pakhat in a ziaza a that tikah “hmin tha zet” a neitu a si tiah an ti theu lai.

`Siar ding: Suahlannak 33:18–23, Suahlannak 34:1–7, le Saam 119:55. Moses in Pathian sunlawinak hmuh ding a dil tikah, Pathian in ziang saw hmuhter dingih a tiammi? Cumi hnuah Pathian in Moses hnen ih a hmin a phuang (Suah 34:5) tikah ziangthil saw thleng?`

Mi hrekkhat cun Pathian sunlawinak cu a eng tuk ruangah va naih theih lomi a si tiah an ruat, cumi cu simfiangnak dik zet a si. Asinan Pathian sunlawinak cu hmuhtheih men lawng siloin a ziaza ahhin a sunlawinak a lang a si. Pathian hmin khal cuvek thotho cu a si.

Bible in a tangsun pawl in an cal ah Pathian hmin nganmi an nei ding tiih a simfiang tikah a ngaingai ih nganmi neih ding lampang siloin: Na thinlung, ruahnak ah Pathian ziaza ngan luh ding lam pang a si. Curuangah a tu ih kan nun ahhin Pathian ziaza le duhdawtnak kan langter a si. Pathian kiang lam ah hruai in na um zo. Cule na hrangih a thiltuah mi ruangah le Amah a si ruangah Anih cu na duhdawt a si.

Pathian in Moses hnenih a phuangawk tikah Moses in Thukam 10 tuahsal mi (copy) dang a don mi thawn pehtlaih awknak an nei timi theih hi thlak zet thil a si. Cumi ahcun Pathian in A ziaza a simfiang a si. Cuvek ciah in Thuphuan 14 ih Pathian “hmin” neitu pawl cu “Pathian thupek thluntu” tiih tarlang a si. Cule Hebru cakuat ih a ummi thu hi hminsin aw “Cui ni pawl hnuah anmah thawn ka tuah dingmi thukham cu hihi a si, Bawipa in a ti, Ka daan pawl cu an thinlung sungah ka ret ding ih, an ruahnak sungah ka ngan ding; Cun an sualnak le an diklonak pawl cu ka cing nawn lo ding’ tiin” (Hebru 10:16,17). Thuthangtha tarlangnak a si: Pathian daan cu ka thinlung ah um khal sehla, kan sualnak pawl kan “ cing nawn lo” ding hi ka tul zet lai.

Pathian hmin cu a ziaza hi a si. A daan tha zet cu A ziaza khumnak a si. Ni netabik ih Pathian tlang thinghlim ih a umkhawm mi pawl cu A daan thlunnak ihsin duhdawtnak langter mi, Pathian duhdawtnak ah an khat liam a si.

`Daan ruangah siloin zumnak ruangih rundam kan si ahcun ziangahsaw Pathian daan hi a thupit? (1 Johan 5:3).`