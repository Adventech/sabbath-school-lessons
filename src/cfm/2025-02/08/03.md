---
title:  Zion tlangpar ah
date:   19/05/2025
---

Thuphuan 14 ahkhan Pathian minung pawl cu Zion tlangpar ih an ding lai kan hmu. Zion tlang umnak ngaingai hi tuisan ahcun Jerusalem khawpi hlun ih nitlaknak lam ah a um. Cumi cu Pathian Bawi tohkham umnak, asilole A minung pawl hnen ih a umnak a si tiah ruah mi a si. Tikcu a hung liam vivo ih, Moriah tlang ih ummi tempal tlang timi cu Zion Tlang tiih theih a rung si.

Phundang in kan sim ding ahcun, Pathian ni neta lam ih a tangsun (minung) tarlangnak thupi zet cu Thuphuan cabu ih a langmi thil thupi zet vek ciah in hmunthianghlim tongkam hmangih tarlang an si. Tuu Fano ruangah Pathian minung pawl cu Tlang thianghlim ah an um thei zo.

`Siar ding: Saam 15 le 24. Himi cu David in thusuhnak thupi pawl hmuahhmuah a sutnak a si: “Na Tlang thianghlim ah zo an um ding?” Himi Saam ih letnak hi Thuphuan 14:1-5 sung ih Zion ih dingmi mipi thawn vun zoh thim aw. Ziangmi bangawknak saw na hmuh? Himi pawlkom ah ziangtin an tel thei? An cal ah Pai hmin ngan a um timi thudik ih thupitnak hi ziangsaw a si?`

David Saam sungih kan hmuh theimi Pathian umnak ih lutter mi simfiangnak ahcun cui thil cu misual pawl ih an pitlin harsa zet dingmi a si. Kannih cu lamzin dik ah kan feh ringring a ti theitu kanmah lakah zosaw um? Asilole kan thinlung ah thudik kan tongsuak ti theitu zosaw um (Saam 15:2)? Zohman in kan “ hnin dah lo ding” (Saam 15:5) kan ti thei zik lo. Sual kan tuah dah lo kan ti ahcun kanmah ah thudik a um lo a si tiah Bible cun in zirh (1 Johan 1:8).

Zion ih in dingter theitu cu Tuu Fano tilo cu kanmahten zianghman hi a net kan khar thei lo. David saam ahhin Tuu Fano hi tarlang a si lo, asinan Thuphuan 14 ih kan hmuh mi simfiangnak ahcun zamrang zetin a rung lang. Himi Thuphuan 14 cu David ih thusuhnak a letnak vek tla khi a bang zet. Tu ahcun Pathian Tuu Fano cu hmunthianghlim ih um Zion tlang parah din a si zo. Cutawk ahcun kannih khal zumnak thawngin in pekmi Amai famkim dingfelnak ruangah kannih khal kan um ve ding a si. “Amai’ taksa a simi puanzar ihsin kan hrangih in serhhransak mi zin thar le lamzin nung ah a thianghlimbik hmun ih lut dingin Jesuh thisen ih zarah ralthatnak” (Hebru 10:19,20)kan nei thei a si. A thisen tel loin, ziang ruahsannak saw kan neih? A naingai te cun zianghman kan nei lo a si.

`Sual nehnak ding hrangih Bible thutiam pawl hmuahhmuah hi vun ruat hnik aw. Ziangahsaw cuvek thutiam um cing in Jesuh in kan hrangih a retmi zohthim ding famkim ah kan tluk lai thotho, cule ziangahsaw kan ai-awh tu dingah A nun famkim cu kan tul?`