---
title:  "Saam sungah: Then 1"
date:   17/05/2025
---

### Tuizarh zirlai hrang siar ding

Heb. 9:11–15, Saam 122, Saam 15, Saam 24, Suah. 33:18–23, Saam 5, Saam. 51:7–15.

> <p>Bible cangken</p>
> “Cun ka zoh ih, ngaihnik, Zion tlang parah Tuufano a ding ih, a hnenah mi thawng zakhat le thawng sawmli le thawngli an ding, cupawl cu an cal ah a Pa ih hmin ngan in a um” (Thuphuan 14:1).

Seventh-day Adventist kan si vekin Thuphuan ih hminsinak pawl theithiam dingin kan hawl ih, cui hminsinnak pawl kan theihthiam theinak dingah Thukam Hlun ih thuanthu pawl ah kan va hawl. Himi thuanthu pawl ra suahnak hi hmunkhat lawngah a siloih Thukam Hlun pumpi ah hmuh ding a um.

A hleice in thu bulhram thuhla tamzet ngah theinak pakhat cu Saam cabu hi a si. Cumi cu minung ih a hmuhton mi tamzet le Pathian thawn an pehtlaih awknak tampi tarlangnak biazai thianghlim retkhawm mi a si – cumi ahcun sualnak le harsatnak tlun ruangih beidonnak ihsin Pathian hmaika ih hlimnak le rundam ding le ngaidam dingih A thutiam nawn sal reronak pawl khal a um khawm thluh.

Saam cabu hi ralring zetih siar ahcun Thuphuan cabu hung nung dingin a tuah, a hleice in leilung parih a tangsun kawhhran hnatuannak netabik tarlangnak Thuphuan 14 hi a ti nung cuang. Ni netabik ih Pathian minung pawl cu hlansan Israel pawl ih pek vek ciah hnatuan pek an si: Kannih cu miphun hmuahhmuah hrang tleunak le mikip hnenah anmah Tuahtu cibai buk ih a thu thlun dingin zangfahnak kawhnak netabik si ding kan si.

Pathian hlabu ih tarlangmi hrekkhat pawl cun leitlun san thuanthu netnak ih kan tuanvo theihthiamnak le ngai thupi theinak ding lamzin thar in onsak a si.