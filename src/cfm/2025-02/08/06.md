---
title:  Daan buartu cu na lamzin zirh aw
date:   22/05/2025
---

Isaiah 6:1-8 ih Bawi tohkham umnak hmun ah Isaiah hnen ih Pathian a lang thluh hnuah le Isaiah hnenah a “ diklonak lak hlosak a si zo” ih, a “sualnak thenfai a si zo” thu a sim hnuah Isaiah cun Pathian kawhnak cu, “Hitawk ah ka um! Keimah I thlah aw” tin a rak let (Isaiah 6:8). Cumi cu Pathian lamah a dik ti a theihawk tikah a diklonak theih cing khal in Pathian hnatuan dingin a tiarcia zo a si.

Kanmah thawn kan bangaw ko lo sawm? Kanmah hman in rundamnak kan neih lo ahcun ziangtin saw rundamnak thu cu midang hnenah kan phuang thei ding? Cule Jesuh le kan hrangih in tuahsak mi ah zumnak kan neihnak ihsin cui thil cu kan nei ve thei a si.

`Siar ding: Saam 51:7-15. David cu a sualnak ihsin thenfai le ngaidam a si hnuah ziang thutiam saw a tuah?`

Pathian hmai ih kawh mi cu a netnak ah midang hrang ih thlahsal ding mi an si. Pathian in A fimnak in tlencia fa pawl cu a tlusia zo mi leitlun ah A thu phuang ih mi bawmtu dingah a hril. Leitlun ih um A minung pawl cu huham nei zet vekin an lang. Thuphuan 18:1 cun a tlusia mi leitlun ih a ngenmi netabik cun leitlun pumpi a eng ter thluh ding thu in sim.

“Miin Jesuh Khirh ih thatnak a hmuh cun midang hnen ih sim le phuan duhnak thinlung a nei theu. Rundamnak le thianghlimnak thutak cu a thinlung ah a um ih, daitein a um thei lo. Bawi Khrih ih thatnak cu kan hmuh ih kan tep zo a si cun thufim le fiang sim ding kan nei ding. Filip in Rundamtu a hmuh bangin A hnen ah um ve dingin midang kan sawm ding”—Ellen G. White, Bawi Khrih pannak karbak, p. 68.

Thuphuan 14 ah vancungmi pathum thucah cu “kumkha thuthangtha” a si timi kan hmu thei (Thup 14:6). Cumi “Van, le lei, le tifinriat, le cirhti pawl a tuahtu” (Thup 14:7)cibai buk ding thuhla ih thuphuangnak a um hlan le Babilon ih tlunak thuhla (Thup 14:8) asilole “Sahrang le a lem” biaknak thuhla (Thup 14:9) tivek a um hlan ihsin thuthangtha lungphum, Jesuh sungih rundamnak cu phuang in a um zo. Vancungmi pathum pawl ih ralring peknak le thucah cu himi thucah phuangtu pawl in Jesuh le an hrangih a tuahsak mi ahhin ruahsannak le thutiamkam mi an nei a si timi lo cu a dang zianghman a um lo. “Kumkhaw thuthangtha” timi lo hi cu leitlun mi pawl hnen ih sim ding thupi zet zianghman kan nei ngaingai cuang lo.

`Vancungmi pathum thucah phuang thok a si hlan ihsin kannih cu “kumkhaw thuthangtha” lam in rak khihhmuh zo timi thudik hi ruat lawk aw. Himi cun kan zumnak pawl hmuahhmuah ah ziangvek ih lungphum rintlak saw a si timi ziangsaw in sim?`