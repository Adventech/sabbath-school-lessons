---
title:  Saam 5
date:   21/05/2025
---

`Siar ding: Saam 5. Himi ahhin David cun tlencia mi pawl le hloral pawl karlak bangawk lonak a tuah. Himi Saam cu Thuphuan 14 ih ummi thawn zohthim aw. Ziangmi bangawknak saw na hmuh, cule himi cun ziangtin saw Pathian ni netabik ih a tangsun pawl cangvaihnak ih telvenak timi sullam na theihthiamnak dan ding a lo sim?`

David in mitha lo cu Pathian thawn “an um lo ding” (Saam 5:4 ESV) a timi cu zir ding tamter tu a si. Puanthlam ih hmuitin mi cu A minung pawl lakih Pathian a um theinak dingah a si ih, cuvek ciah cu Khrih ih Lalram khalah a si thotho ding (Thup 21:3). Pathian Bawi tohkham a pantu pawl cu tlen in an um ding.

David cun Saam 5:7 ahhin biaknak lam cangvaihnak a phuang, cumi cu doawknak ropi ih thupi bik a si timi khal hminsin a tha zet. Thuphuan 13 ah “cibai buknak (biaknak)” timi vei 6 a lang ih, vancungmi pathum pawl thucah cun leitlun mi hnenah “sersiamtu Amah bia” dingin a ko. David cun Pathian a “tih” thu in sim. A tangsun pawl thucah mi cun Leitlun hi an ko kirsal ih, “Bawipa tihzah uhla, A hnenah sunlawinak pe uh, ziangahtile a thuthennak caan a ra thleng a si” (Thup 14:7) tiah a ti.

Thuphuan 14 ih tlencia mi pawl cu an kaa ah “thuphan zianghman” (Thup 14:5)an nei lo tiih a reldan khal hi hminsin aw, Annih pawl cu thudik reltu an siih, an tongkam le cangvaihnak in Pathian ziaza diknak an tarlang. David ih reldan vek asile misualral pawl cu “an kaa ah thudik zianghman a nei lo” (Saam 5:9 ESV) tiah a ti.

Himi hi Johan in Thuphuan bu thupi zetzet lakih a run tarlang hi mangbang za a si: Misual pawl cu thihnak ihsin dirh suaksal an si ih, Pathian umnak ih ding thei ve dingin caan tha an nei. Himi hi an hlawhsuah mi a si lo: himi cu Pathian Tuu Fano – milai Fapa dingfel- an hnen ih a ding ruangah pek in an um sawn a si. Annih cu ngaidam le tlenmi an si zo; an mawh sualnak cu an phur a tul nawn lo (zohtlang aw Saam 5:10), ziangahtile Pathian Tuu Fano in an hrangah a phur sak thluh a si. (zohtlang aw, Isa. 53:12 le 2 Kor. 5:21).

Na thinlung ah Pathian hmin ngan luh a si hnu cun daiten umpi men ding cu thil harsa zet a si. Pathian minung pawl cun a netabik ih zangfahnak pekmi cu “aw ring zet” in an phuang (Thuphan 14:7). “Sikhalsehla nangmah a lo rinsantu hmuahhmuah cu an lung awi hai seh: na humhim hai ruang ah lungawi in au camcin hai seh: na hmin ngainatu pawl khal nangmah ah lungawi in um hai seh.” (Saam. 5:11).

`Thuthennak ah Pathian thianghlim le famkim hmai ah ding awla, na thiltuah mi pawl hmuahhmuah cu A hmai ah a fangkim zetin a lang thluh ding timi vun ruat aw. Himi cun Khrih dingfelnak na tulzia thuhla ziangsaw a lo sim?`