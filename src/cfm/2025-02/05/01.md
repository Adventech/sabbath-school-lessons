---
title:  "Miphun: Then 2"
date:   26/04/2025
---

### Tuizarh zirlai hrang siar ding

Sem. 2:9–17; Dan. 2:31–35; Isa. 17:12, 13; Dan. 7:1–3; Rom. 3:10–19; Thup. 12:15, 16; Thup. 10:1–11.

> <p>Bible cangken</p>
> “Daite’n um uhla, keimah hi Pathian ka si ti thei uh: khawvel mi pawl lakah cawisan ka si ding ih, leitlun ah cawisan in ka um ding” (Saam 46:10)

Kum zabi tamzet ah mi hrekkhat pawl cun Pathian in tluknak hi a duh ih, cutin minung pawl cu sual le thihnak ah an tum suk ih, cule Amah Jesuh ah thinglamtah ih hruai a tum a si tiah an zum. A ngaingai te cun ziangtin saw an hrangah thinglamtah parih a thihnak ai hnakin minung a duhdawtnak huham nasa zet tarlangnak cu a neih cuang ding? A tawi zawngin vun ruat sehla, Pathian cun minung cu tlu ding hrimhrim in a duh a si timi hi a si.

Cui thil cu dinhmun rapthlak zet le thinnat thlak zet a si. Pathian cun Setan simaw, minung simaw hi an tluk ding a duh lamlam lo. Setan ih dokalhnak, cumi thluh hnu ah minung ih dokalhnak a rungum mi cun rahsuah pi mi nasa zet a nei ih, kan nu le pa hmaisabik kha sual ah rak tlu lo bangta sehlah Amah Pathian ih lungawinak kan neih mi cu a hmun ringring ding.

Tuizarh ahcun tluknak le Pathian uknak dokalh in minung ih ukawknak an duhnak ruangah buainak a hung ummi pawl kan zoh vivo ding. Thudik cu huham nasa zetin Daniel cabu ahkhan a lang, cumi ahcun Pathian in a minung pawl hnenah Amai hnen ihsin tlan in lei siangpahrang pawl an hril tikah an parih thil a hung thleng dingmi thu ah ralrinnak a pek mi cu a dik a si. Himi cu an parah a thleng rori: lei siangpahrang le misual cun misual a uk– cui thil cu pehtlaih awknak tha zet a si dah lo.