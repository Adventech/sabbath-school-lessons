---
title:  Leilung le tifinriat karlak
date:   30/04/2025
---

Bible ih hminsinnak nei a ummi leilung le tifinriat cu a hleice in simciannak ahcun zirhduh mi a nei tam zet. Bible simcianak ih ummi leilung le tifinriat hminsinnak hi vun ruat hman awla, an danglam zet.

“Duhsan nei hminsinnak leilung le tifinriat hi nai aw te ih an um tikah leilung cun leitlun asilole Israel ramuknak tivek a zohter ih, cuti rual in ti tifinriat cun tipi in leilung a siatsuah thei vek ciah in Israel siatsuahtu Zentel ram a khihhmuh”—Beatrice S. Neall, “Sealed Saints and the Tribulation,” in Symposium on Revelation, Book 1, ed. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), p. 260.

Himi ruat phah in leilung cu umnak tha, Pathian ih ram uknak par ih din mi a si; tifinriat cun minung puarthaunak ih dinmi, a hnget khoh lo mi rampi a rak khihhmuh.

`A tlunih ruatdan tarlangmi thawn himi pawl hi siar aw: Thuphuan 12:15,16 le Thuphuan 13:1, 11. Tidai le leilung karlak naiaw te ih an pehzom awknak kha hminsin aw. Ziangtin saw hman an si, cule cumi in simcianak kan theihthiam dan ding ziangsaw in zirh?`

Rulhreng cun nunau (kawhhran) hrem dingin tidai a hmang timi hminsin aw. Kan hmuh zo vekin simcianak ah tidai timi cu leitlun ramuknak le harsatnak, hnaihnoknak tivek hminsinnak ah a hmang theu. Curuangah Setan cun an hruaitu pawl hmang in kawhhran thuanthu ahkhan Pathian minung pawl a hremdan kan hmu thei.

Cule Seventh-day Adventist pawl cun Thuphuan 12:16 cu hremnak tuar zumtu pawl in leitlun thar ih an lutnak a khihhmuh timi an thei. Leilung le tifinriat thuhla ih kan theihmi a dik ahcun himi in American Republic hmuhsuah a si thuhla ziangsaw a rel?

“Leilung” timi cu Pathian in a minung pawl hrangih a hranih a retmi hmun pakhat “tiamcia ram” timi thawn bangaw in kan ruat dah maw? Curuangah si kem maw leilung ih sahrang hmaisabik kha tuu vekih a hung lang? America hi a hmusuak hmaisa hrekkhat pawl ih hmuh duhdan vekin “Isarel ram thar”si dah lo khal sehla, caan reizet cu leitlun ah biaknak lam ih harsatnak tuartu mi thawngza tamzet hrangah biaknak zalennak ram a si ringring.

Vansiatthlak zetin himi tuu bangtuk sahrang cu nikhat ni ahcun “ Rulhreng vekin” a tong ding (Thup 13:11). Kum reizet hremnak a tuartu pawl hrangah biaknak zalennak vanpar mei inn a rak si mi United State (USA) cu biaknak lam ih taima zet pawl hremtu thu neizet ah a hung cang ding! Himi cu Pathian kaihhruainak ai hnakin mahte kaihhruai awknak hi minung in a hril tikih thil a thleng dingmi tahthimnak dang a si.