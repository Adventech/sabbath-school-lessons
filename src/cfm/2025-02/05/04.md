---
title:  Daniel 7
date:   29/04/2025
---

Daniel 2 ih a ummi mang cu Babilon siangpahrang hnen ah pek a si. Cumi kalh ciah in Daniel 7 ih langnak cu Hebru profet, Pathian thukam minung lak ih pakhat hnenah pek a si.

Daniel cu Nebuchadnezzar vek ciah in thil thupi hmuhter a si, asinan hmailam thu a si ve thung. Milem ai ah tifinriat sung ihsin a hung suak miphun dangdang, thli in tidai a nuai vutvo ruangih a hung suak mi cu a hmu sawn riangri. Hi miphun (ram uknak) pawl cu ral-awknak a pehzom aw vivo mi ah an um ih, cumi cun an lakah huham nasa zet a um. Saam 65:5–8; Isaiah 17:12, 13; le Jeremiah 46:7, 8 tivek bungcang pawl cun tilik le thli tarlangnak hmangin miphun lakih buainak cu a tarlang a si.

Cumi kalh ciah in caan reilote sung si khal sehla tiamcia ram cu Zentel lalram pawl, tipi kap ih daihnak le himnak vek ciah in a um – cumi cu Pathian ram uknak lungphum hnget zet parih dinmi hnam thianghlim a si, a kiangkap ih um ziaza thatnak nei lo miphun pawl vek an si ve lo.

`Siar ding: Daniel 7:1-3. Hitawk ahhin cangvaihnak tamzet a um. Himi hmuithlam, tifinriat in sahrang hmaisabik a ra suak tivek pawl ihsin ziang zirlai saw kan zir thei ding?`

Daniel cun tifinriat kap ihsin Zentel ralbuai hnok ruiri cu a zoh, amai umnak huamsung ah zamrang zetin sahrang pawl cu leitlun parah an hung suak! Zentel pawl ih buainak cu a mipi pawl ih buainak ah a cang zo. Annih cu Zentel vekin nun hmang dingih hril an si, curuangah tu ahcun Zentel pawl thawn (an hnuaiah) nun an hmang ding. Babilon uknehnak ihsin thok in, Pathian thukam minung pawl cun mahte ukawknak famkim asiloe reizet daih thinlungawinak cu an nei salthei nawn lo.

A netnak ah kan Siangpahrang a sinak a dinhmun diktak tuahtha sal dingih Khrih a rat tiang tuisan ih Pathian minung pawl midang ukbetnak hnuai ah an um ringring ding. Thukam thar ahkhan Pathian minung pawl cu Rom uknak hnuai ah le cumi hnuah ki fate, zumlotu Rom ukbetnak hnuai ah harsatnak an tuar peh vivo.

San thuanthu hrekkhat pawl ah Miphun hrekkhat pawl cu a dang hnakin tha sawn in um khal sehla, san (tikcu) hrekkhat cu a dang hnakin remdaihnak ah um khal sehla mikip, hnamkip le ram uknak tampi ih san thuanthu ahcun riahsiatnak cu pakhat hnu pakhat ah a thleng ih, hremthah awknak cu pakhat hnu pakhat ah a thleng. Cule himi ahhin a tamsawn cu anmai mipi pawl hrang lawng ruat theutu ram uktu pawl hnuai ih cangvaihnak a si. Pathian in a minung pawl hrangih ukawknak a duhdan thawn cun an bangaw lo zet.

`Rom 3:10-19 in kan leitlun theithiam dingin ziangvek in saw in bom? A hleice in cang 19 in ziangruangah saw kan nun ih thuthangtha kan tulnak san a rel?`