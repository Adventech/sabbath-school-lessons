---
title:  Hosea ih nupi hlawhlang
date:   15/04/2025
---

Pathian in profet Hosea hnen ih a fialmi cu A siahhlawh pakhat hnenih tuah dingih a pekmi danglam bik pakhat a si men thei: Cumi cu tumtahnak nei ih -Hlawhhlang nupi ih neih hi a si! Asinan Pathian cun Hosea hmangin Amai hmuhdan ihsin Minung ih sualnak le dokalhnak tuar harzia theithiam dingin in bawm a si. Pathian cun Israel cu duhdawt zetin nupi ah a hril, Amah phatsan rero khal sehla mangbang thlak zetin a hruai kirsal ih, a tuah thasal.

`Hosea 1:2; Hosea 3:1; Thuphuan 17:1, 2; le Thuphuan 18:1–4. Hitawk ah ziangmi hlawhlang saw a rel? Hosea thuanthu ihsin Khristian kawhhran pawl in ziang zirlai saw an zir thei ding? Ziangmi lamzin in saw Kawhhran in Thukam hlun ih sualnak pawl an tuahsal?`

Thukam hlun ih Israel pawl ih tuahsual mi cu Thukam thar kawhhran ah nasa zetih tuahsal a si ding thu Khrih ih a rel mi cu Bible cun a tarlang. Pathian thukam mipi pawl cu nasa zetin an vaktawi ih, ramdang mi pawl ih milem biaknak ih an tuah theudan pawl cu Pathian thukam phunhnam ah an run keng lut. Kum zabi 4nak hmaisa lam ahkhan Khristian kawhhran cun hlawknak um thei dingih an ruahmi Rom siangpahrang Constantine lam an her ih, kawhhran ih elawk buainak relfel dingin an sawm. Pathian minung pawl cun an buainak “relfel” theidan ding an hawl hmuhnak dingah Pathian thawn an laicin awknak lenglam ah an vakvai.

Pathian cun kan thil rak tuahsual mi in hmu ter men lo ih, A thinnat dan kan hmuh ding a duh timi cu a tongkam ahhin a fiang tuk. Koppi ih phatsan zo mi pawl cun Khrih ah rintlak ih kan um lonak ruangih ningnatnak cun vanlam ih thuthennak hmun tiang a va thleng thei a si timi an theithiam. Hosea thuanthu ih mangbang thlak zet peng pakhat cu lamzin dik lo ih fehsual tu a nupi tlen dingih a va pannak lam hla zet hi a si ko ding.

Minung kawhnak netabik, Babilon ihsin suak dingih Pathian minung pawl kawhnak netabik kan hmuh tikah Anih cun midang siloin a minung pawl a ko a si timi hi hminsin tlak rori a si. Anih cun a thei hai. A duhdawt hai. Cun leitlun hin a tikcu sia deuhdeuh lam a pan lai ah, Anih cun a thisen ih in lei theisalnak dingih man a pekmi tlennak pawm dingin in sawm rero a si. Ziangdang ai hnakin Khrih ih thinglamtah in ziangtluk in Pathian in a minung fehsual rero pawl rundam dingih a duh ti in hmuh a si.

`Tuisan ah ziangvek kawhhran khal in, kanmai kawhhran rori hmanah thlarau lam hlawhhlangnak hrial theidan ding lamzin cu ziangsaw a si?`