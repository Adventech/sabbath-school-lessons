---
title:  Taksa pumkhat
date:   13/04/2025
---

Bible ih tongthimnak mal sawn ahcun Pathian in neihawknak hnakin minung thawn laicin awknak neih a duh sawn timi fiang zetin a tarlang. Himi tongthimnak hi Bible ah hman a si theu – Cule Thuphuan cabu ah a rung lang – Bible zir tlawngta pawl cun Pathian in a tongkam ah himi a hman asile ziangmi saw a sim duh timi an kaih ngah thei ding hi a thupi zet.

`Siar ding: Semtirnak 2:23-25 le Efesa 5:29-32. Ziangvek lamzin in saw minung neih awknak in Khrih le minung laicinawknak a rak zohter?`

Jesuh cun Farasi pawl hnen ih thu a sim ahkhan Semtirnak ih Adam le Evi tei’ neihawknak kha a vun la suak ih, Farasi pawl cun zamrang zetin thusuhnak an tuah hngal ih, “Cuti asile, ziangah saw Moses in maaknak ca pek ih then dingin thu a rak pek? an ti’ “ (Mathai 19:7).

Moses cu ram dintu profet vekih ruahmi a si ko ding. Neihawknak dintu amah rori cu Amai profet thawn kalh aw zawng ding vekih thusuhnak a ummi hi vun ruat ve hnik aw. An biangbiak thiamnak cun Jesuh lam a va naih ter: Jesuh ih thuzirhmi cu Cathianghlim thawn a kalhaw mi a si timi langter an tum nasa.

Rinum zetih damsung neihawknak cu minung a um thok ih Pathian in duhthusam ih a din mi a si. Asinan vansiatthlak zetin sual ih tlusia minung pawl cun Pathian hnen ihsin a ra mi laksawng cu an siatsuah a si.

Cathianghlim in neihawknak hi thupi zetin a ret ih, cui neihawknak dinmi cu dokalhnak hnuai ih a um ringring khal hi thil a thleng pang mi a si lem zik lo. Sabbath thawn hin Eden hmuan ih kan hrang thlawsuah pahnih in pek mi lakih pakhat a si. A pahnih in Pathian in a sersiammi thawn laicinawknak ah hnget zetih um a duhzia langternak a si.

Neihawknak, mi famkim lo pahnih umtlannak cun khawruah har buainak a suak ter ringring theu ding. Khrih le kawhhran karlak neihawknak cu Rundamtu mi Famkim le famkim lo monu ih umtlannak a si. Cumi cing khal a thazet mi neihawknak ihsin Pathian duhdawtnak kan zir thei ding a si.

`Hitawk ahhin neihawknak ih thlun ding mi pathum a um: Pakhatnak, phu lo zet cingin Khrih ih in ngaidam ve ciah in na koppi in a phu lo a si hman ah ngaidam aw. Panihnak ah, Kan diklonak le ziangkim ah Khrih ih in pawm vek ciah in na koppi ih a diklonak le ziangkim kha pawm aw. Pathumnak ah, Khrih cun kanmah in ret hmaisa vekin na koppi cu nangmah ai hnakin ret hmaisa sawn aw. Ziangtin saw thuthangtha ah thum aw in himi kaihhruai awknak pathum cun Pathian ih in pehtlaih dan theihthiamnak men lawng siloin neihawknak khalah in bawmtu a si thei ding?`