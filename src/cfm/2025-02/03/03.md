---
title:  A mawizet mi Monu
date:   14/04/2025
---

Ezekhiel 16 cun Pathian in a minung pawl a ngaihsak zia mangbang za in hmuh. Israel miphun pawl cu thi dingih tanta mi naute vekin a run rel. A inn ah a hruai, a kolhfai ih, a hung thangso tikah nupi ah a nei. Neihawknak um dah kel lomi thil ti thei zet a si.

`Siar ding: Ezekhiel 16:4-14. Monu cawisannak thuhla famkim zet cun Pathian ih in ngaihsakdan thuhla ziangsaw in zirh?`

Pathian cun Israel pawl hnenah a ngaihsaknak hnuai ahcun, cu nu cu “Nasa zetin a mawi” (Ezekhel 16:13) timi thu a sim. Pathian in cunu a hmuh pekah zohman in a mawinak an hmu lo; nauhak dang pawl lak ih hnonmi a si, thihding ah ruahsannak thawn hlawn mi a si. Asinan Pathian cun a zangfahnak a langter, cunu cu a hung mawi deuhdeuh, leitlun ih tihzah zetmi a si tiang in a mawi so vivo. Hebru siangpahrang pawl, David le Solomon san lai ahcun himi thil hi a dik zet. Isreal ih ropitnak hmu dingin Ethiopia siangpahrang bawinu amah rori a ra!

Asinan Israel ih mawinak cu Pathian ih pekmi a si. Anih cu a mawi zet, - ram tamzet khal ih rel mi a si – A nupi a si ruangah a si. Pathian cun cunu ih mawinak cu, “ ‘na parih ka retmi ka ropinak ruangah na famkim” ’ tiah a ti (Ezek. 16:14, NKJV).

Himi cu Bible thupi rel nolh sal rero mi a si: Pathian ih mo cu a mawi zet, ziangthil a tuah ruangah siloin Pathian in a zangfahnak a parah a langter ih, lamzin a onsak ruangah a si. Cuvek ciah in zumtu pawl cu vanlam hmuh ah mawizet in an lang, cuvek ngah dingih kan tuahtuan mi ruangah a si lo ih, Pathian ih zangfahnak, kan parih a langtermi rundamnak ruangah a si sawn. Kannih cu A dingfelnak, Amah “Pathian dingfelnak” (2 Korin 5:21) ih in khuh ruangah kan mawi zet.

Asinan Ezekhiel cang dot: “ ‘Asinain na mawinak na rinsan ih, na hminthannak ruangah hlawhhlang vekin na nung, cule nunau le mipa sualnak cu mi veivak kip parah na burh; na mawinak cu amai’ ta a si.’ “(Ezek 16:15). Himi bungcang a ra lang hlansung cu ziangkim a tha thluh.

Kannih cu Pathian sunlawinak le thatnak langter tu dingih tuah mi kan si. Pathian sersiammi pawl in an mawinak cu anmai ta ih an ruah ahcun mawinak cu a mal ol ih, buainak in a hngak ringring theu.

`Kan “mawinak” kan va rinsannak hi ziangvek tihnung um saw a si? Ziangtin saw kanmah le kanmah ahhin Pathian thawn hlawhtlinnak in pethei tu simaw, a duhdawtnak dongve tlak dingin in tuahtu ziang simaw a um vekih kan ruat thiam? Ziangtin saw thlarau lam puarthaunak lakih kan kilhim awk thei ringring dan ding?`