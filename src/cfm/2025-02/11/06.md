---
title:  Hivek tikcu caan hrang
date:   12/06/2025
---

Khristian hrekkhat lakah Bible simcianak ih thil harsa zetzet pawl ruat duh rero pawl an um. Tikcu harsa zet pawl a ra thleng ding timi kan hmu, cule simcianak zir hi tihnak thum awknak ah a rung cang ih, thuanthu relfelnak ding thutiam lam ah siloin harsatnak sawn kha thinlung ah an ret theu. Pathian in hmailam caan hi a khuh hlo thluh men lo ih, doawknak ropi kharnak le a tu dinhmun karlak ih thil a thleng dingmi pawl khal rinum zetin a phuang thluh. Curuangah thuanthu hi a cem nettiang siar hi a thupi ringring.

Simcianak ahhin Pathian in kan minung dokalhnak ih a tuah mi buainak thuhla ih thudik a a run phuang suak. Cui buainak ih a rahsuah mi in hmuh. Asinan ruahsannak a kengtel thotho. Mi hrekkhat pawl cun buainak netabik– “Jacob ih harsat caan” – a ra thleng ding mi simcianak cu tih le khur in an thlir. Rinhlelnak zianghman um loin, tikcu netnak cu Pathian minung pawl hrangah thil olsam zet cu a si zik lo. Asinan harsatnak a ra thleng dingmi simcianak cu rintlak a si vekin runsuahnak thutiam khal rintlak a si.

Thuphuan 12 ahkhan Setan cun Khrih ih mo cu phuleisam duh huatnak thawn a thlun, asinan cunu rundam dingin Pathian a ra tel ve. Esther thuanthu khal ah thil thupi zet ah kumpi nu hmel tha zet cu thubuai ummi ah a ra tel ve. Cule Pathian cun A mipi pawl rundam dingah huham nasa zet thawn a hmang.

`Siar ding: Esther 4:13, 14; Esther 5:1–3; le Esther 9:20–28. Leitlun thuanthu a netkharnak ding tikcu ih kan harsatnak tonmi thawn pehpar aw in himi thuanthu ihsin ziangmi zirlai kan la thei ding?`

Pathian cun a tangsun A kawhhran pawl cu san thuanthu tikcu bikhiah ah a kai tho. Caan thim (Dark Ages) ni 1,260 a cem zawng ah Pathian cun A Monu cu a relhnak ihsin a hruai suak (Thup 12:14 thawn zoh aw) ih, leitlun ah a zangfahnak thucah netabik: Vancungmi Pathum thucah phuang dingin a fial. Kannih cu hitawk ah “Hivek tikcu caan hrangih” (Esther 4:14) ummi kan si.

Esther cun Haman in a miphun pawl parih hrem thahnak a tuah mi cu amah lawng in a hmaiton lo timi a hmu suak: siangpahrang hnen ihsin duhsaknak a dong ih, a mi pawl cu a netnak ah runsuah in an um. Kannih khal leitlun thuanthu (sancemnak) netabik ih kan luh tikah kanmah lawng kan hmaiton lo ding – kan lam ah Siangpahrang a um, cule Pathian minung pawl cu runsuah an si ding a si.

`Pathian minung pawl hrangah himi thuanthu cu thazet in a feh tluang. Asinan cuvek cun a si ringring thei lo ding, a si ko lo sawm? Cuti a sile, ziangruangah saw Khrih sungih kan neihmi ruahsannak kaihhnget ringring dingin caan reizet sung thil kan thlir ringring a tul?`