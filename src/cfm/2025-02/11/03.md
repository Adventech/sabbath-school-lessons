---
title:  Ruth le Boaz
date:   09/06/2025
---

Naomi cun a hmin cu Mara tiih thleng dingin a ngen, ziangahtile a nun ih a thlengmi cu a khaat tuk ruangah a si (zoh aw Ruth 1:20). In sersiamtu thawn kan laicinawknak cu sualnak hin remsal ding theih lo tiangin a siatsuah, thlarau lam retheihnak ah hranhram in in hruai lut. Kan hmunram thlirnak cu a thim thluh, loram sir zimte ihsin kan ngah theimi hmuahhmuah thawn nun kan hmang ih, a kekkuai zo mi leitlun ih hmuh theih lai mi lungawinak malte thawn kan nung fangfang. Asinan thil danglam zet kan hmuhsuak tikah ziangkim a thleng aw thluh a si: Cumi cu Pathian cun in hngilh lo timi hi a si.

`Siar ding: Ruth 2:5-20. Ziangahsaw himi hi thuanthu ih tikcu caan thupi bik a si thei? Ziang ruangah saw Naomi in thiltha tisaktu a hmuh cu thuthangtha a si thei?`

Naomi cu ram laksak in a um zo ih, Moab ih an thawn awk hlan ih an leiba neih mi rulhnak dingah a loram zuar dingin a ra kirsal a bang. Pathian cun Israel ram ahcun tiamcia ram ih um mi bulpak tin in an covo an neih theisalnak ding ah khakhawnnak a tuah zo: an laicin naibik cun anmai hrangah a rak tlensak thei a si. Boaz hi loram tuantu men a si lo ih, mitha zet a si. Na leiba na rul cawk lo ih, Israel ram ih roco dingih na covo na lak thei lo ahcun na laicin nai bikin a lo tuahsak ding a si. “ ‘Na unau cu a siatha ih, a comi leiram hrekkhat cu a zuar asile, cun cumi tlen dingin a laicin pakhat khat cu a ra asile a unau ih zuarmi cu tlen seh’ “ (Pui. 25:25).

Boaz cu thinlung ngilnei zet le tirhsiang zet lawng siloin an laicin nai a si timi hmuhsuah cu thuthang lungawi um bik a si: nunau pahnih ih an retheihnak cu reipi a awih nawn lo ding.

Khristian pawl cun Boaz hi Khrih hmuhsaknak a si timi cu caan reizet an rak thei zo. Khrih cu in sersiamtu lawng a si lo ih, kan sungkhat unau si ding ah- minung ngaingai taksa le thisen neih ding hi a hril sawn. Cumi cu Amahten “Milai fapa” (Matt. 12:8, Marka 8:31, Luka 22:22, Johan 3:14) tiih a kawh awk theunak a san tampi lakih pakhat a si.

Mi tampi cun Pathian cu khauhkhah zet in an ruat theu: daan pawl hmuahhmuah hi famkim zet ih kan thlun lawngah vanram ah in lut ter men thei tiah an ruat. Asinan Boaz ah Khrih cun cuvek ruahnak pawl cu famkim zetin a danglam ter thluh. Pathian cun in hminsin men a si lo ih: kan thlarau retheihnak um cingin Anih cun A monu kan si ding a duh a si.

`Sersiamtu cu Amai sersiammi hrekkhat ah a rungcang timi lawng siloin cumi hrangih a thih thu khal na thinlung sungah ret aw. Ziangtin saw himi mangbangza thudik cun kan tonhmuh mi kan thlirdan ahhin thupitnak a neih?`