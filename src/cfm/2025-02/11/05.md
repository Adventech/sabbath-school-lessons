---
title:  Haman le Satan
date:   11/06/2025
---

Esther thuanthu ahhin dinhmun le huham lamih rilrawng zet Haman kan hmu. Rampi ukawknak ahhin lal dang pawl hmuahhmuah hnakin cungnung cuangnak a nei (Esther 3:1).

Ezekhiel 28:11-15 le Isaiah 14:12-15 ih a ummi Lucifer thuhla kan siar tikah Cungnung bik Pathian hmaiih kun duh lo, Pathian hrilmi miphun pawl dokalh tu Haman thawn an bangawknak hrekkhat pawl kan hmu thei ding. Setan pa ih a khawkhannak pawl hmuahhmuah cu Khrih thlemnak thuanthu ahkhan a langfiang tuk, cutawk ahcun Jesuh cu leitlun lalram pawl hmuh dingin hmunsang zetah a hruai (Matt 4:8-11). Kan hmuh vekin Khirh cu leitlun tlen dingin le Amai ta ih ham dingin a ra – Kan lakih pakhat vek in thil a tuah. Jesuh cu a unau pawl tlentu a si ih, leitlun tlennak dingih a man pekmi cu a sang tuk timi cu a fiang tuk.

Thuphuan cabu ahkhan Setan cun huham neih a duhnak le amah an biak ding a hiarhalnak ruangah leitlun ah buainak a run thlen timi kan hmu. A bumak cun leitlun cu “ mangbang” dingin le sahrang thlun dingin an thinlung a neh (Thup 13:3,4), Amah bia duh lotu pawl ti lo cu an thinlung a neh thluh. Anmah pawl thawn thazang cangvaihnak a hmang theu.

Haman cun Mordekai – Pathian hrilmi miphun lakih pakhat – cun amah a pawm lo ding timi a thei ih, cule amah “cibai buk” khal a duh lo ding timi a zum. “Thinhengnak in a khat” (Esther 3:5,6) thluh ih, Mordekai ih miphun pawl hmuahhmuah cu leitlun ihsin cimit ter thluh dingin thu a then cat.

`Siar ding: Esther 3:1-14, Thuphuan 12:14-17 le Thuphuan 13:15. Himi thuhla karlak ah ziangmi bangawknak saw na hmuh? Haman in Pathian minung pawl a relfiang vek ciah in Johan in ziangtin saw Pathian lam ih a tangsun kawhhran pawl a relfiang?`

Setan cun hi leitlun hi neih a tum, asinan Pathian ih mi rinum pawl – A thupek a thluntu pawl cun Setan ih neih a tumnak cu an rak pawmsak lo. “Sabbath hi Khristian ram pumpi ih doawknak bik a si tikah mi tamsawn ih an duhmi cu mimal sawn ih an pom thei lo ruangah annih cu leitlun pumhuap ih relsiatu ah an puh ding a si”—Ellen G. White, Signs of the Times, February 22, 1910.

`Tu ahhin na zumnak hniksaktu “thil fate” pawl kha vun ruat aw. “Thil tenau” ah na talbuai ahcun thil picang a ra thlen tikah ziangtin saw na ti ding?`