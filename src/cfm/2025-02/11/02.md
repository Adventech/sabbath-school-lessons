---
title:  “Sang inn” ah paam tlung
date:   08/06/2025
---

Khristian zumnak relsia tu pawl cun hi leitlun ih nun a rapthlak zia hi an thu fiangternak ah an hmang theu: (a) Pathian a um lo, asilole (b) Thil tha lo a hung um caan ih ra hrawlh aw ve dingin A huham a mal tuk, asilole (c) Natnak kan tuar caan ah in ngaihsak lo. Ziangkhal sehla Bible thuanthu tam zet ah cuvek ruahnak lakih pakhat te hman hi a dik lo timi tarlangnak tampi in pe a si. Pathian cun minung in Amah an dokalh ruangih a hung suakmi an tuar cu a siang a si timi cu thudik a si. Asinan zalen zetih kan duh hrilnak daan buar loin, Anih cu kan hnenah a um ringring ih, minung san thuanthu ah hnatuan ringring in, tuarnak le sual ih buainak relfelnak netabik lamah in hruai rero a si. Ruth thuanthu cun cutivek zohthim ding pakhat in pe a si.

`Siar ding: Ruth 1:1-5. Naomi le Ruth parih a thleng mi harsatnak kha ziangsaw a si, cule ziangmi in saw harsatnak tuar ter? Ziangtin saw himi in a tu ih minung pawl hmuahhmuh ih ton mi dinhmun a tarlang?`

Himi thuanthu a hramthoknak ahhin thil makzet hmuh a si: Paam in Bethlehem a run dai ngah ve, a khaw hmin sullam cu “ Sang inn” tinak a si. Pathian in Adam le Evi hnenah, “hmuan ih thingkung rah tinkim hi zalen zetin nan ei thei” (Semtirnak 2:16) a tinak hmun Eden ih thil ei ding a tamzia kha theihter sal a si. Minung cu ei ding hnianghnar zetih umnak ihsin an hung pitling, tirhsiang zet sersiamtu ih ngaihsaknak hnuai ah an um. Asinan cumi hnuah sersiammi kilkhawi dingih an tuanvo cu sualnak ah an thleng ta riai. “ ‘Leilung ih na kirsal tiang na hmai thlanhri for in rawl na ei ding” (Sem 3:19).

Naomi vekin Pathian in a hramthok ah kan neih dingmi ih a khawkhanmi roconak hi lak hransak in kan um ih, kan nun cu harsatnak ah a hung cang. Eden cu laksawng vek ih pek a si, asinan zianghman biktuk um lo cu a si lo: minung cu dokalh theinak nei dingin an zalen, asinan cumi cullam cu anmai thiltuah mi ah anmah in tuanvo an la ding tinak a si. A hramthok ahcun kannih cu Pathian thlawsuahnak hnuaiah sual ih tlu lo leilung pumhlum “uk” tu ding kan rak si. Asinan tu ahcun a tlu zo mi kan buaipi rero a si. Minung duhdamnak cun neihsiah ah zuam awknak a suak ter ih, cumi cun thinnatnak le tuarnak a thlen a si.

Riahsiatnak nasazet a thlentu cu simrel theih khal a si lo: Leilung cun Pathian duhdawtnak thu theihpinak thil tithei zet cu tlamtling zetin a tarlang ringring. Asinan minung duhamnak le sual ih siatsuahnak karlak ah leitlun hi kan kut hnuai ah um loin, a kut hnuai ah kan um sawn vek tla a bang zet. Ziangkhal sehla, nikhat ni ahcun hivek pawl a cem thluh leh ding.

`Kum thawngruk lai sualnak le thihnak a ton hnu ahhin ziangtin saw leilung cun Pathian duhdawtnak le huham danglam zet cu a tarlang thei lai?`