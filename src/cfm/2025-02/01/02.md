---
title:  A siartu cun, theithiam seh
date:   30/03/2025
---

Khristian cabu zuarnak dawr ah feh lut awla, Bible simcianak timi thupi ngan aw mi pawl va zoh aw. Simfiangnak le hmuhdan bangaw lo ruiri tamzet na va hmuhsuak ding. Cumi cu Thuphuan cabu tivekih a rel mi pawl cu zohman ih theihthiam theih ngaingai ding rual a silo timi zum dingih thlemnak a si men thei. Thimnak ah cangan tu pakhat cun Antichrist (Khrih dokalh tu) cu ziangdang khal a si lo, tongthimnak men a si tiah a ti. A dang pakhat cun hmailam caan ih a ra lai dingmi a si a ti, cule a dang pakhat cun himi cun thil ziangsimaw lole Rom ukawknak san ih mi pakhat a rel duhnak a si tiah a ti lala. Thusimtu pakhat cun, “Bible cu tingriset (Violin) hlun vek ciah a si; na duhnak zawn te ah na tum thei” tiah a rak sim dah.

Ziangkhalsehla, amah Bible cun cuvek zawngin thuron a pe dah lo. Pathian thu cun Pathian hi a tong menmen lo timi theithiam dingah Bible siar dingin in sawm a si. Cule A kamsuak thu ihsin Pathian in ziangmi a rel timi thudik kan theithei ding a si.

`Siar ding: Mathai 24:15; Thuphuan 1:3; Mathai 11:29; le Jeremiah 9:23, 24. Himi bungcang pawl in Pathian in Amah ten theihthiam awknak a tuah zia thuhla ziangsaw in sim?`

Zirsang tlawng tamzet ih ca zir ding ahhin “Bible calai” lole cuvek thawn bangaw deuh zirlai an nei. Zumtu hrangah cui thil cu mangbang thlak za a si, zirhtu cun zumlotu pawl ih thuanthu phuahcop mi vekin Bible a siar timi an hmu suak. Thuanthu pawl ahkhan nuncan thatnak lam ih Kernel “thudik” a um tla si men thei, asinan mi pakhat cun a duh dandan in thuanthu a phuahcop thei. Himi zirhtu pawl hrang ahcun Pathian ih thawkkhum a si tiih ruahmi cabu cu hnihsuak za men a si.

Curuangah zirhtu cun Bible cu a siar ko, asinan Pathian ih a tongmi aw a thei lo. Midang pawl cun Bible ih thucah thawn an milaw lo tuk tin thunet an khar. Bawipa hnen ih pumpe aw lo, le thudik zir dingih thinlung ong aw duh lotu pawl in Bible an siar cun a sungih thucah ummi pawl ihsin lamzin an pial hlo men a si lo ih, a sungih Pathian ziaza thianghlim langmi le duhdawtnak khal an theihthelh a si. Himi cu mi tampi in an theih loin olsam zetin an tuah theu. Curuangah Thiang Thlarau ih kaihhruainak hnuaiah lungput dik le thildik ah um loih Bible siar menmennak in mi a naa ter a si.

`Pathian ngaihsak lem lo mi pakhat Bible siar lai hmuh a si. Ziang a tuah timi an suh tikah anih cun, “relhnak ding ka hawl. Relhnak ding ka hawl” tiah a rak sawn. Ziangruangah saw Pathian kamsuak thu siar tikah, lungput dik lo a neih theih?`