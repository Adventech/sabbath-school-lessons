---
title:  Tongthimnak maw a takram saw?
date:   03/04/2025
---

Simcianak zirtu tlawngta pawl ih an theih tengteng dingmi thil thupi zet tawhfung pakhat cu Bible tongkam hi a takram maw, asilole tongthimnak a si timi theihthiam hi a si. Cangan tu in duhsannei hminsinnak tongkam hmang bangta sehla thutluknak ziangtin mi pakhat in a tuah ding, cule ziangtin saw cui hminsinnak cun ziang a rel duh timi ziangtin a theithei ding? Cumi theihthiam theidan ding lamzin thupi zet cu tulai san ih hminsinnak an zohdan pawl ah hawl loin Bible pumhlum ahhin duhsannei hminsinnak le simduh zohternak tivek pawl hi ziangvek in a rak hmang timi zoh thiamnak hi a si. Thimnak ah hrekkhat pawl cun Daniel 7 ih savom cun Russia a rak zohter a si tiah an ti. Ziangahtile cui zuklem cu tulai san ahcun Russia hminsinnak ih hman a si ruangah a si. Hivek cu profet simcianak duhsannei hminsinnak simfiangdan dik le him a si lo.

**Bible hi Amahten relfiang aw tertu si dingin tuah awla (A thupi relfiang dingin), a hnuai ih Bible cang ummi pawl hi zoh aw. Bible bungcang dangdang ih profet simcianak hminsinnak pawl cu ziangsaw an si, Bible in ziangsaw a rak zohter tin a timi?**

`Dan.7:7, Dan.8:3, Dan. 7:24`

`Thup. 1:16, Efe. 6:17, Heb. 4:12`

`Thup. 12:1; Thup. 21:2; Efe. 5:31, 32; Jer. 6:2`

Bible hi amahten simfiang awkternak kan neihter ahcun profet simcianak duhsannei hminsinnak thuthup pawl cu an hlovai thluh theu. Thimnak ah Ki cun ramkhel thuneihnak asilole rampi a rak zohter timi kan hmu thei. Nam cun Pathian kamsuak thu a rak zohter thei. Cule Nunau cun kawhhran a zohter. Hitawk ahhin Bible cu Amahten a simfiang aw ti cu fiangzetin kan hmu thei.

Ziangkhal sehla, simfiang dingih a tanglai mi cu ziangahsaw Pathian in fiang fukfi in rel loin hminsinnak thawn thu a rel? Thimnak ah ziangah saw 1 Piter 5:13 ah Piter in Rome khawpi cu Babilon vekih a rel?

Pathian in simcianak ah minung thawn pawlkom awknak ih duhsan nei hminsinnak a hmannak san tampi a um ko ding. Thimnak ah Thukam thar kawhhran thuhla ahkhan, Thuphuan cabu ah Rom hi thil sual rapthlak zet tuahtu tin fiangzet in rel bangta sehla kawhhran ih hremawknak a ummi kha a nasa deuhdeuh ding a si. Ziangvek san le vang a um khalah duhsan nei hminsinnak ih sullam theifiang dingin Pathian cun in duh a si timi kan theihfiang thei ding a si.

`Hminsinnak le simcianak hrekkhat pawl cu thuthup in rak um ringring khal sehla, ziangtin saw kan theihthiamnak hmuitin in kan zumnak kan hnget khohter thei ding?`