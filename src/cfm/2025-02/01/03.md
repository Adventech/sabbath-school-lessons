---
title:  Pathian in theifiang ding a duh
date:   31/03/2025
---

Tong na thiam ciamco lem lonak ramdang, sidawr lole zungkhan tivek ih na um caan ah thil dang pawl hmuahhmuah hnakih manhlap thlak bik cu thutheihternak hi a si. Ziangmi na tong ding timi cu na theifiang zet, asinan cumi relsuak ding cun tongkam theihmi na nei mal tuk.

Pathian thawn cun buainak bangaw lo a hung suak. “ ‘ Ziangahtile van pawl khi leilung hnakih sang sawn an si bangin ka lamzin pawl cu nan lamzin pawl hnakin an sang sawn ih ka ruahnak pawl khal nan ruahnak hnakin an sang sawn a si’ “ (Isa. 55:9, NKJV). Kanmah thawn pawlkom aw dingin Pathian in tongkam a neimal timi ah buainak zianghman a um lo, buainak cu kanmah in tongkam sal ding le Amah theih famkimnak ziang kan nei lo sawn hi a si.

**A hnuai ih um bungcang pawl in kanmai theihthiamnak thawn tahthim in Pathian theihthiamnak thuhla ziangsaw a sim?**

`Saam. 139:1–6`

`Saam. 147:5`

`Rom. 11:33`

`1 Johan 3:20`

Thudik cu Pathian thinlung hi famkim zetin ziangtik hmanah kan theithiam theidah lo ding, ziangahtile Anih cu cemnetni nei lo, le ziangkim thei thluh tu a si ruangah a si. Ngaingai te cun sersiam thuhla ziangkim hi kan thei fangfang a si ih, ziangtin saw sersiamtu cu famkim zetin kan theihthei ding? Kan theithei dah zik lo.

Ziangkim theithiam thluh lo ding khal sehla, Kan rundamnak hrangih a thupi hleice mi pawl cu kan theithiam a si (zoh aw, 2 Timote 3:14, 15)Dungthluntu pawl in an thu ngaitu pawl hnen ih thuthangtha an simfiangnak ah simcianak a thleng famkimnak pawl an run tarlang phahphah, cumi ihsin simcianak ih tumtahmi tawhfung pakhat cu rundamnak ih khawkhannak khihhmuhtertu a si timi kan va hmusuak a si. Ngaingai te cun a netnak ah Bible simcianak cun lamzin pakhat in simaw, lole lamzin dang in simaw Jesuh hnenah, minung pawl hmuahhmuah hnenih a pekmi rundamnak thutiamnak ah in hruai lut a si.

Cumi thluh hnuah Bawipa, Amah ihsin ziangkim sersiam ih um thluh (Kol 1:16; Johan 1:1-3) tu cu hi leitlun ah a ra ih, minung zate sual hmuahhmuah hrangah thinglamtah ah raithawinak nei dingin Amah ten a pumpe aw. Cumi cu Pathian ih in duhdawtdan zia cu a si. Hivek pawl hmuahhmuah cu Pathian in kan hrang in tuahsak zo ruangah Jesuh sungih in pekmi hi mi reithei bik khal tel in mi hmuahhmuah an theih ding a duh a si. Cun cutivekin Simcianak cun a tuah thei a si.

`Kan theihmi tampi um lo khal sehla, ziangahsaw kan theih lomi thil ruah rero hnakin a tu ih kan theihmi hmuitin in kan theihmi kan thlun ding hi a thupit?`