---
title:  Bible zirnak
date:   02/04/2025
---

Seventh-day Adventist pawl cun Bible simcianak an theihfiang thei ruangah William Miller hnenah lungawi thu simcawk lo an nei. Bible bungcang ih tawhfung (Daniel 8:14 tivek) a theih thiamdan kha famkim lo khal sehla, Miller ih hmuhsuak mi cu zianghman lo men a si loih, a thupi zet fawn. Ziangahtile a tu ih a tangsun cangvaihnak a semsuahnak lamzin ong tu a si.

`Siar ding: Mathai 5:18, 2 Timote 3:15â€“17, le Luka 24:27. Himi bungcang pawl in Bible simcianak kan thlirdan ding thuhla ziangsaw in zirh?`

Lamzin hrekkhat ahcun Bible zir hi Jigsaw puzzle (zuklem um ca khong fate rem khawm lehnak) thawn an danglam tuk lem lo. Ca hnah khong pahnih thum hrawng lawng na rem khawm ahcun zuklem cu famkim zetin a hung suak thei zik lo. Cui ca hnah khong pahnih thum remkhawm mi ahcun ranglem mawizet a hung suak tla a si men thei, cutin Ranglem zuk mawi cu na remkhawm ngah thei. Asinan Ar lem, caw lem tivek remkhawm dingmi a zatel in a tang lai, cutin an zaten na vun remthat tikah ram pakhat a hung suak ding ih, cutawk ah khawpi, hmuanram, le hlaral ih um tlang tivek pawl na hmu famkim thluh ding.

Khristian hrekkhat pawl in Bible an zirnak ih an tuahsual mi bik lamzin pakhat cu Cathianghlim hi tongthimnak le thufim funkhawm aw mi vek men in an ruat ih, an duhnak hmun ih an va ben kual men hi a si. Hrekkhat pawl cu Gideon Bible hmai lam ih Bible zirdan timi tluangtlam zet cu an hmang. Cumi ahcun thuthangtha na phuangnak dingih a lo bawmtheitu Bible bungcang tangkai zet pawl na hmu thei ding, cumi cun thupi pakhat thuhla ih Bible zirternak ummi hmuahhmuah a si tin an ruat theu.

Cuvek ciah in simcianak thuhla khal tluantlam zetin an la ih, a thuhlawm ummi thawn mi aw lem loin an zirh ih, Bible hmundang ih a relmi pawl ruat cuang lem loin, a tikcu zir ih thil a hungcang mi ah thum aw in an tahthim thluh theu. Himi ruangah tulai cabu ih simcianak nganmi pawl cu kumtin an danglam ter ringring theu, ziangahtile a thleng ding ih an relmi a thlen famkim theu lo raungah a si.

Himi ruangah ziangvek thulu zir ding khalah Bible bungcang hrekkhat pawl lawng hril loin cui thulu thawn pehpar aw in Bible ih a zirhmi zaten ralring zetih zirfiang thluh hi a thupi zet. Cule cui thulu thawn pehpar aw ih an dinhmun le a reltum mi pawl khal theihfiang thluh a tha. Thu ngan mi pakhat laksuak ih, kan duh dandan ih simrel men hi a ol thei tuk.

`Thih hnu umdan thuhla ah an duhnak Bible cang lawng la tahrat ih a hmangtu pawl thawn nan tongaw dah maw? Asilole Sabbath thu khal ah na tong dah maw? Cumi let dingih lamzin tha bik cu ziangsaw a si?`