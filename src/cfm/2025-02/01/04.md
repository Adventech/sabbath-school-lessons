---
title:  Daniel – Hi thu pawl khar aw
date:   01/04/2025
---

`Siar ding: Daniel 12:4. Hitawk ah Bawipa in Daniel a simmi kha ziangsaw a si? (Thup 22:10 thawn an pialaw zet)`

Thuthangtha simtu pawl in Daniel 12:4 hi Khrih a ratsal hlante ih theih fimnak le thiamnak a hung thangso dingmi simcianak ih an run hman hi thil mangbangza a si lem lo. Mi tamzet cun kum zabi liamcia pawl ih khualtlawng suksonak a hung thatding dan pawl relnak ah an hmang. Hivek hi kanmai cabu pawl khalah hmuh ding a um. Simfiangnak hi dik zet khal sehla sullam dang a nei thei thotho.

A bungcang kha siarsal aw. Daniel hnen ih vancungmi ih thupek cu, “Hi thu pawl khar aw, cabu cu tacik khen aw” timi in hram a thok. Thuhla tarlang rero mi hi amah Daniel ih cabu rori a si. Cule caan netnak ih theihnak a karh ding thu hi amah Daniel cabu ih theihnak a relmi teh a si thei pei maw?

Himi cun Daniel cabu cu Thuphuan thawn danglam awknak a tuah, Johan hnenah cabu cu tacik khen lo dingin fial a si (Daniel 22:10). Thuphuan cu a hmaisalam ihsin theih dingih tuah mi a si, ziangahtile “ ‘Caan a nei zo”. Cumi thawn kalh aw ciah in Daniel cabu cu caan hla deuh hmailam caan ih fiang zet ih theihthiam dingmi thil a si.

Kum zabi tampi a liam hnuah thuruat thiam Khristian tamzet cun Daniel cabu simfiang an tum ih, hrekkhat pawl cu nasa zetin an thangso. Daniel cabu theihfiangnak hi zamrang zetin a thangso, asinan kum 1798 ih a cemmi kum 1260 simcianak a um nawn lo hnuah leitlun ah mi tampi cun kum 1843 hrawngah ziangthil simaw a thleng ding tiin thunet kharnak an tuah celcel. Ziangkhal sehla cumi a tuahtu lakih hmin thangbik cu kum zabi 19 hrawngih thuthangtha nasa zetih phuangtu William Miller kha a si (Great Advent Movement a din). “A tangsun” kawhhran a hung din thok ih, vancungmi pathum thucah theihfiangnak khal a hung um thok.

Kan leitlun pumpi ih cangvaihnak a ra suak mi hi cu phundang ih kan sim ding asile Deniel in “ caan neta lam ahcun, theihnak a karh ding” a rak timi famkimnak a si.

Mipi rundamnak ah zianghman thuthensaknak nei loin, Khristian tamzet ih an zuang luhnak “thimnak” timi thuhla ruat aw. Zumlotu Rom ihsin hram bunmi Sunday ni sunlawih duhtuk ruangah Eden hmuan ih dinmi nisarihni Sabbath cu an hnong. Asilole thihnak thuhla a zaten ih hnong mi kha vun ruat aw, Khristian tam sawn cun zumlotu pawl ih zumdan vekin thih veten zamrang zetin nunnak dang a um hngal, asinan hrekkhat pawl hrang ahcun kumkhua ih hell meisa ih kangnak a si tivek khal an pawm.

Asinan kannih cu thudik ih theihnak kan neih ruangah hnuaidor zet in lungawi ding kan si.