---
title:  Ruatbet ding
date:   04/04/2025
---

Siar ding, Ellen G. White, “Tuahtha tu America pawl,” pp. 319–324, Doawknak maksak sungah…

“ Pathian hnatuantu pawl le mipi pawl cun Daniel le Thuphuan ih simcianak ummi cu theihthiam theih lo thuthup a si tiah an phuang. Asinan Khrih cun a dungthluntu pawl hnenah an tikcu lai ih thil a thleng dingmi Daniel cabu ih um mi cu fiangzet in a rel ih hitin a ti, “A siartu cun, theithiam seh” (Mathai 24:15). Cule Thuphuan cu thuthup, theihthiam theimi a si lo ti ih relnak cun a cabu hmin hrimhrim a dokalh a si: ‘Jesuh Khrih ih Thuphuan, Pathian in a siahhlawh pawl theihter dingih a hnenih a pekmi…A siartu, le hi simkhawlnak thu pawl a ngaithlatu, le a sungih ngan mi cui thu pawl a thluntu cu mithlawsuak an si: ziangahtile caan a nai zo(Thup 1:1-3)…

“Thawkkhum ih phuangsuaknak zoh phah in ziangtin saw minung in Thuphuan cabu cu minung ih theihfiangnak lenglam thuthup vekih an zirh awk thiam? Cui thuthup cu phuangsuak a si, cabu cu kau a si. Thuphuan zirnak cun Daniel simciannak lam ah thinlung mi a her ih, an pahnih in leitlun sancem tik ih thil a cang dingmi thawn pehpar aw in Pathian in minung hnen ih a pekmi kaihhruai awknak thupi zet an rak zohter veve a si.

“Johan hnen ahcun Kawhhran ih a ton dingmi lungawinak le lunglut zet thil cu onsak in a um. Anih cun dinhmun, tihnung um, doawknak le netabik ih Pathian minung pawl runsuah an sidan ding pawl a hmu. Lei ih rawl khawm ding thucah netabik a ngankhum, vanlam hrangih khawm ding simaw, meisa ih siatsuahnak hrangih khawm ding simaw a si. Thudik lo ihsin thudik lam ih a hoi ding pawl cu an hmailam ah doawknak le tihphannak a um dingmi thuhla ih zirhnak pek an si theinak dingah a hleice in kawhhran netabik hnenah Thucah thupi zetzet pawl cu a hnenah tarlang in a um a si. Leitlun ih thil a hung um ding ahhin zohman thimlak ih an um a tul lo.”—Ellen G. White, The Great Controversy, pp. 341, 342.

**Relkhawm ding thusuhnak pawl:**

`Simcianak zirnak ahhin kan zumnak nasa zetin a thansoh theinak ding lamzin pawl cu ziangsaw an si? Ziangvek simcianak pawl saw – kum thawngtel liamzo ih ngan mi, kum zatel ih thil thleng ding thuhla, asilole kum thawngtel hnu ih thleng ding rak ngan mi hrekkhat – Cumi pawl cun Bible ah na rinsannak lo thansoter ding le a thupibik cu cumi a thawkkhumtu Pathian ih na rinsannak lo thansoter tu ding bik cu ziangsaw a si? Thimnak ah ziangtin saw Daniel 2 cun Pathian a um ti lawng hman siloin hmailam caan khal a thei timi rinsan dingin huham in pek?`

`Profet simcianak a silo zawngih rel theutu hrekkhat cu kawhhran sung khalah ah an um, cumi pawl lak ihsin kanmah ten kan kilhim awk theidan ding lamzin thabik cu ziangsaw a si? “Thil ziangkim fiah in, a tha ih a langmi cu kaihnget” (1 Thess. 5:21, NKJV) ding ih ziangah kan ralrin a tul?`