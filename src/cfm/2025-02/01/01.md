---
title:  Simcianak ih thlunding hrekkhat
date:   29/03/2025
---

### Tuizarh zirlai hrang siar ding

Jer. 29:23, 24; Saam. 139:1–6; Dan. 12:4; Thup. 22:10; 2 Tim. 3:15–17; Heb. 4:12.

> <p>Bible cangken</p>
> “Kei Bawipa cu leitlun ah duhdawt zangfahnak, thuthennak, le dingfelnak a hmangtu ka si timi in theithiam ih in theihnak ahhin a uangawtu cun uangaw sawn seh: ziangahtile hi pawl ahhin ka lung a awi a si, Bawipa in a ti” (Jeremiah 9:24).

Cathianghlim a zate deuh thaw ih a um mi simcianak thuhla ah Khristian pawl cun lungkim tlangmi an nei lo, cumi cun midang pawl cu Bible simcianak cu tikcu caan heunak men a si timi a zum hnget ter. Khristian pawl in profet simcianak malte khal an do a si ahcun, ziangtin a dik thei ding? Vansiatthlak zetin zumtu tampi cun Thuphuan vekih Bible sung ih cabu hrekkhat pawl cu theihthiam theih lomi vekin an ruat thok theu. A siar hman siar duh loin an hnong ih, khuimaw caan ahcun simcianak zir cu buainak rehter tu siloin a suaktertu sawn a si tiih a ruattu pastor in thazang peknak a nei theu. Cuvek cu a si ringring lo. Khristian tuanthu ih kum zabi 18 tuan deuh lai ahkhan Khristian tamzet cun Bible simcianak hi nasa zetin an zir, cule simcianak pawl ih thuken tawhfung khalah lungrualnak an rak nei. Himi cu Pathian in cang suak dingih a duhdan a si: “Tu ah u le nau tla, nan zatein thu hmunkhat sim in, le nan lakah thenawknak um lo in, thinlung hmun khat le thuthennak hmun khat ah famkim zetih nan pehzomawk sawn theinak dingah, kan Bawipa Jesuh Khrih hmin in ka lo dil” (1 Korin 1:10)

Tuizarh ah simcianak thuhla ih theihthiamnak thawn a milaw zetmi le rintlak zet a pe theitu thu bulhram kaihhruai awknak hrekkhat pawl kan hliak hlai ding.