---
title:  “Tarlang hmaisabik” ih bulhram
date:   06/04/2025
---

Tlawng cazirnak tamzet ahcun theihkauhnak thusuhnak in bulhram an thok theu (“101” tin nambat an pe theu), cui zirlai cun hmailam caan ih na zir thuk vivonak ding hrang thupi tampi le kau zet a rak tuah cia thluh a si. Cuvek ciah in Bible pumhlum na siar thluh tikah Pathian khal in Semtirnak cabu ahhin theihkauhnak zirding a rak nei ve a si timi na hmu suak ding. Cumi ahcun Bible hmundang pawl hmuahhmuah fiangzet ih zir theinak ding ruatnak a run thunlut a si.

A tlangpi thu in a hmaisabik ih ruatdan lole hminsinnak cu Bible ahhin tarlang a si – A hleice in Semtirnak cabu bung pawl na siar tikah – cumi ruatdan tlangpi theihthiamnak din a rak si ti na hmusuak ding. Cumi cun lehhnu ih a run hmannak ahhin theithiam dingin a lo bawm thei ding a si.

Himi cu Bible tlawngta hrekkhat pawl cun “Daan tarlangnak hmaisabik” tiah an ti. Asinan cumi cu daan ti hnakin thu bulhram ti sawn sehla a mil deuh ding. Ziangahtile thir ih khuh tar mi a si lo ti a fiang zet. Cumi daan ahcun tuah lo dingmi tampi a um. Bible zirnak le Bible simcianak cu Pathian in tikcu caan feh rero ahhin nuamnai teten a fale hnenah theihternak a pe suak ih, ruahnak in bulhram a thok ih, cutin kum tel, a kum zabi tiangin a kau ter vivo.

`Siar ding: Isaiah 40:7, 8; Malakhi 3:6; le Hebru 13:8. Simcianak na zirnak ah theihthiam zetih a lo bawm theitu ding himi bungcang pawl ihsin ziangvek saw na laksuak thei mi?`

Tuisan ah leitlun ih mi tampi cun “thutak” ai ah “diknak” an hmang theu. Ziangahtile “thutak” cu a tikcu mil in a thleng aw theu tiih an ruat ruangah a si. Asilole “thutak” timi hi rinhlel a hlawh deuh hrimhrim tiah an ruat.

Pathian cun thutak a din ih, a thinlung cu a thleng dah lo. A minung pawl thutak a zirh thok ih, Bible thu bulhram lole thupi tivek rel bet ih a um khalah a sullam a thlengaw cuang lo ih, tleunak nasa zet a pe sawn a si ti kan hmu thei. Curuangah simcianak zirnak hin sullam nasa zet a nei ih, Semtirnak cabu ih simfiangnak tampi veikhat na hmuh theimi theihfiangnak tha nei dingin a lo bawm thei a si. Cumi cun Bible pumhlum na zirnak ah theihthiam theinak lungphum a tuah a si.

`Ziang ahsaw zo simaw, ziangvek simaw, ziangtluk in tluangtlam le thiltha zet khal sikhal sehla, cumi pawl cun Bible le diklo thei lo a zirhnak ih kan zumnak a ummi cu cakter lo ih in tuah ding kan siang lo hi a thupit? Hivek ih kan zumnak cak lo ter theitu hi ziangvek saw an si?`