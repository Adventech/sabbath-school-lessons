---
title:  Thihnak thawn
date:   09/04/2025
---

A sersiamtu hnen ihsin thiar fihlim aw leitlun ih nundan rapthlak zet cu nunnak tinkim dunglam ih thihnak thup aw, ziangtik lai caan khal ih vawktluk theih dingih ralring cia ih um ringring hi a si men thei. Cumi “Sual man thihnak” cu Leitlun ih nunnak bulhram umsun: Sersiamtu thawn pehzom awknak kan neih lo ruangih ka ngahmi netabik a si. Cumi cu Bible simcianak ah hmun thupi zet a luah ih, cumi relfel ding cu thil thupi zet a si ih, cui thil cu Jesuh le a thihnak le thawhsalnak lawng ah hmuh theih a si.

Bible sung ih thihnak tarlangnak hmaisabik le a langnak hmaisabik in himi Simcianak thupi zet ahhin nasa zetin eng a pe ih, sualnak ih buaithlak zia theithiam dingin in bawm a si. Cule Pathian in sual a relfeldan theithiam dingin hmanrau thupi zetzet in pe.

`Siar ding: Semtirnak 2:15–17, Semtirnak 4:8–15, 1 Korin 15:15–19, le Thuphuan 1:18. Himi bungcang pawl in – thihnak a thlendan tarlangnak hmaisabik khal tel in – minung an thihnak san, Pathian in thihnak a thlirdan, kan buainak a relfel dan pawl ziangsaw in sim?`

“Thihnak cu nunnak peng pakhat a si” tiah kan rel theu. Cui thil cu thuphan tomtaw hlawt a si. Thihnak cu nunnak ih ralsan a si ih, nunnak siatsuahnak a si. Himi cu kan tonhmuh dingih khawkhan mi ah a tel dah lo. Thihnak cu kan hrangah thil um kel mi vek ah rungcang khal sehla, minung in a hramthok ah thil diklo ziang si maw a um timi thei thluh si awm takin, thihnak vun daikai ding cu kan thinlung cun a rak dokalh ringring lai. Thihnak hi tuarnatnak a si vek ciah in thihnak ciocio ah a dang thihnak ai hnakih tuarnatnak thlentu hrekkhat an um, cumi ahcun naute thihnak tivek tla hi an si. A tamsawn ahcun nu le pa pawl cu thihnak ahhin an fale hlan ah an thi ding tiah ruahsannak kan nei, cumi cu thil umdan kel vekin kan rak pawm lanta mi a si.

Asinan Bible sungih thihnak a nganmi hmaisabik cun thil umdan kel vekih ruah mi cu a run kalh thluh. Adam le Evi rori hman in thihnak an ton hlanah an fapa fel zet cu an fapa sual zet ih a thah ahkhan thihnak ih tuarnak nasa zet an tong. A hleice in dik lo zetih thihnak a si.

Jesuh kha vun ruat aw, Abel vek ciah in mi dingfel cu midingfel lo ih thah in a um. Khirh thihnak ai hnakih diklo sawn thihnak ziangsaw um thei cuang ding? Abel ih thihnak le Thinglamtah parih Khrih thihnak karlak ah ziangmi bangawknak dang saw hmuh ding um hrih lai? Ziangtin saw Abel ih thihnak cun Jesuh in “Hades (Thlan) le thihnak tawhfung” a neihnak san le Amah ah Pathian ih in pekmi theithiam dingih in bawm thei ding?

`Thihnak ih buainak relfel lo cun ziangruangah saw a netnak ah kan nun hi tangkai lo, sullam nei lo le thahnem lo ih a cang? Himi thudik cun kan hrangih Jesuh ih a tuah mi ruangah lungawi ding kan sizia ziangsaw in zirh?`