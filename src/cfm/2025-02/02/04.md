---
title:  "Isak thusuhnak: Khuitawk ah saw Tuu Fano a um?"
date:   08/04/2025
---

Bible in seh (Hebru: Tuu) timi a tarlang hmaisabiknak cu duhdawtnak timi a tarlang hmaisabiknak Semtirnak 22 ahkhan a um. Tuu cu Thuphuan cabu sung ih duhsannei hminsinnak thupi zet pakhat a si. Thuphuan cabu ahcun Jesuh cu “Tuu” tin vei 20 lenglo kawh a si. Thuphuan cabu ih huham nei zet pakhat – Johan in Bung 4 le Bung 5 ih Pathian Bawi tohkham umnak a va feh tum ahkhan - Tuu fano cu hmunram thupi zet a rak co a si.

`Siar ding: Semtirnak 22:7,8; Suah 12:3-13; le Thuphuan 5:5-10. Ziangtin saw Isak ih thawiawknak thuanthu cun Tuu fano cu duhsan nei hminsinnak ih hman a sidan theithiam dingih in bom thei ding? Ziangtin saw himi thuanthu cu Thuphuan 5 ih Johan ih a hmuhmi thawn an milawk thei ding?`

Bible ih seh (Tuu fano) a tarlang hmaisabiknak cu Isak ih thusuhnak ihsin ra suak mi a si. “Khuitawk ahsaw Tuu fano teh a um?” (Semtirnak 22:7). Cui thusuhnak cu Bible dang pawl hmuahhmuah in ropi zetin an let thluh. Thukam hlun ih cabu dang 38 pawl cun Isak ih thusuhnak lam ah cabu siartu pawl an hruai thluh ih, Cui thusuhnak cu famkim deuh in an let vivo ih, lantak puai hmandan ihsin David hnatuannak tiang in a si. An thuanthu hmuahhmuah cu Messiah simcianak thawn a milaw thluh ih, cumi cun Isak ih thusuhnak a let a si. Cule Thukam thar ah Jesuh cu taksa le thisen thawn a runglang ih, a mipi pawl lakih hna a tuan ih, a netnak ah thinglamtah parih raithawinak a neih tikah Isak ih thusuhnak cu let in a um.

Cule Johan Thuthangtha ih Tuu fano rel hmaisabiknak Johan 1:29-34 kha zoh aw. Tipil petu Johan in Isak ih thusuhnak cu bulpak in a let vek tla a bang zet. Cumi thawn cun a rualrem aw tuk cuang. Misual pawl cu an sual an sir ih, tipilnak nei in tidai sungah an pil, cumi cun misual ih thihnak le nunthar a neihnak a rak khihhmuh. Himi thu ahcun Jesuh, Pathian Tuu fano cu zamrang zetin a ra lang hngal ih, Mathai ih a rak ngandan vek asile, van a ongaw ih Amai thuhla rel in, “ ‘ Himi cu ka duhdawt mi ka Fapa a si, Amah ahcun ka lung a awi” tiah a ti’ “ (Matt. 3:17, NKJV). Aw pakhat, Pathian ih Vancung mi aw cun van ihsin Abraham le Isak ih buainak relfelnak ding a run phuang timi hi hminsin aw (Semtirnak 22:11-14).

Hivek pawl hmuahhmuah na finkhawm thluh ahcun Jesuh, Pathian Tuu Fano cu kan ai-awh tu a si timi cu a fiang zet. Cumi cun Johan ih langnak ih Tuu Fano thah thuhla kan theihthiamnak ah eng nasa zet a pe suak a si.

`Ziangruangah saw Jesuh cu kan ai-awh tu a si ih, kan rundamnak ih lungphun a si timi theih hi a theipit? A hleice in thuthennak ah kan ai-awh ah Amah tel loin ziangvek ruahsannak saw na neih?`