---
title:  Pathian duhdawtnak theihthiamnak
date:   07/04/2025
---

Sual ih roconak timi sullam hrekkhat cu kan umnak leitlun pi cu kanmai duhamnak le puarthaunak lam ih a fehnak in siatsuah ih a umnak hi a si. Leitlun cu ziangkim theitu Pathian hnen ihsin siloin kanmah te ih bikhiah nei thlirnak ihsin kan hmu. “Duhdawtnak” hnakin minung sualnak hi a darh cak deuh. Nunphung hminthang zet pawl cun midang duhdawtnak ai hnakin mah le mah theihthiam awknak lam hoi duhdawtnak va theihthiamnak lam a thang so ter. Himi mai duhamnak lam thupi ih kan ruat tikah Pathian in thupi zetih a thlirmi va theihthiam ding hi kan harsat phah theu.

Duhdawtnak theihthiamnak cu Bible simcianak theihfiangnak ding ih thil thupi zet a si. Doawknak ropi sungih thupi tamzet lak ih pakhat cu Pathian ziaza thuhla ih theihthiam lonak hi a si. Ellen G White cun dodawknak ropi cu tawifel zetin hitin a net a khar, “Leitlun pumpi cu a thiangfai thluh. Rualremnak le lungawinak cun sersiammi a luahkhat thluh. Ziangkim sersiamtu Amai hnen ihsin cemnetni ni lo hmunkip ah nunnak le eng le lungawinak cu a luangsuak. Atom fate zet ihsin leitlun ropi zet tiang in nunnak neimi le nunnak nei hmuahhmuah pawl cun an mawinak le an famkimnak ah Pathian cu duhdawtnak a si timi an phuangsuak”—The Great Controversy, p. 678.

`Siar ding: Semtirnak 22:1-13. Bible in “duhdawtnak” timi a tarlang hmaisabiknak cu Semtirnak 22:2 ah kan hmu. Himi thuanthu hin Pathian duhdawtnak thuhla ziangsaw in zirh?`

Khuimaw caan ahcun Bible ih rellang hmaisabik hawl hmuh hi a tha zet ih, cui hleiah cuvek ih rellang mi bangaw ciahciah Bible cabu dangdang ih va hawl hmuh hi a tha zet – a hleice in Thuthangtha cabu pawl ih rel lang hmaisabiknak hawl hmuh cu thil tangkai zet a si. Mathai 3:17, Marka 1:11, Luka 3:22, le Johan 3:16 pawl ah thuthangtha cabu tin ah “duhdawtnak” timi tongkam hmaisabik kan hmu.

Tahthimnak ah Johan 3:16 ih “duhdawtnak” timi tarlang hmaisabik mi cun nasa zetin tleunak a pe suak: cumi cu biaktheng parih Isak thuangthu ah a va lang. Abraham in Pathian ah zumnak a neih mi cu nasa zetin a rinsan, raithawnnak hmang khal sehla Pathian in a fapa a kai tho thei timi zumnak a hril (Heb 11:19). Cumi cu Pathian in minung a duhdawt zia rak khihhmuhtu a si. Anih cun kan hnen ih, “Fapa mal neih sun pek” (Semtirnak 22:2,12, 16) tiangin in duhdawt – cule thihnak ihsin a kai tho. Cuticun Pathian cun kan hrangih a neihmi duhdawtnak phunkhat, pumpekawknak duhdawtnak cu phuang in kan hnenah in pe a si.

`Pathian in kan hrangih a neih mi pumpekawk duhdawtnak cu midang hnenah ziangtin saw kan phuang thok ding? Ziangruangah saw hivek duhdawtnak hi kan lak ih mitam sawn hrangah a bulhram bik a si lonak san?`