---
title:  Rultar
date:   10/04/2025
---

Cibai buknak (Biaknak) cu Thuphuan cabu sungih thil thupi zet tawhfung a si. Biaknak fehdan diklo tuahtu le sualnak a tuahtu cu “rulhreng”(Thup 13:2-4) tiih theih a si; Cule hi a tlusia zo mi cherub hi rultar tiih rel a sinak khal hi thil a thlengpang men mi a si lo. Cumi cun Eden hmuan lam in khihhmuh ih, cutawk ahcun rulpi cu paradise ah feh in, Adam le Evi cu sersiamtu dokalh dingin a hnen ih tel ve dingah a va thlem.

Semtirnak 3:1-5 cu Thuphuan 12:1-9 thawn zohtlang aw. Anmai thu hla veve ahhin ziangmi bangawknak saw an neih? Ziangtin saw Semtirnak sung ih rul thuhla kan hmuhmi in a hmaisa lam ih thuphuan ih a tarlangmi van ih doawknak suahpi tu thubuai hrekkhat theithiam dingin in bom thei ding?

Bible sungah Setan in leitlun a hruai pengdan thuhla hmuh hnih ah hmuh ding a um. Semtirnak ah minung pahnih lawng an um laiah a thleng ih, cule Thuphuan 12 le 13 ah Setan cu “leitlun pumpi bumtu” tiah theih a si (Thup 12:9). Cule Sahrang huham neitu le cumi bia dingih “leitlun mi hmuahhmuah” hruai theitu a si (Thup 13:2, 3). Bible simcianak ih thupi tampi lakih hmuhsuak mi pakhat cu doawknak ropi hi a danglam (thlengaw) dah lo timi hi a si. Pathian mizia le a tongkam suak a thlengaw dah lo, cule Setan pa ih tumtah mi khal a thlengaw dah ve ce lo.

Doawknak ropi a fehdan thleng a si lo ih, cathianghlim profet simcianak thu ih a khihhmuh mi fiang zet kan neih ruangah Khristian pawl in thil fehdan pawl cu an hliakhlai thei ih, thlarau lam tluksiatnak cu khuitawk ah a um timi an thei thok ve thei thlang. Pathian cu a sinak vekin a si ringring ding, cuvek ciah in Setan khal a si ve. Setan cun hmelthupnak thawng tampi a bun thei, asinan kum thawng tampi ih minung tluksiatnak thuanthu, Thuphuan cabu ih profet simcianak thawn pehzom aw mi, Eden hmuan ih khawkhannak a hman mi ihsin a luat thei cuang lo. Pathian cun fimnak le thutheih fiangnak (James 1:5) le Bible sungih ralthuam in tiam ih, Setan bumnak ih kan tluk a tulnak san zianghman a um lo. Asinan vansiatthlak za in mi tampi an tlu ih, mi tam zet - a tamsawn cu an tlu a si.

Caan liam vivo ih nunphung a thlengawk dan hi vun ruat hnik aw. Khawtlang nunphung a thlengaw danglam ih, a hlan ih pawm mi thilri khal pawm an si nawn lo. Doawknak ropi sung ih canvo neitu pawl le buainak khal an danglam lo. Khristian pakhat in nunphung thlengaw mi a ruat tikah ziangmi saw a ruat tel ding mi? Thimnak ah Setan ih bumnak a rel mi, na thi lo ding, pathian vek na si ding tivek pawl cu –tuisan ih nan nunphung ah khuitawk ahsaw cuvek ih an relmi na hawl hmuh thei ding?