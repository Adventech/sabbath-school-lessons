---
title:  Belshazzar ih puai
date:   24/06/2025
---

Medes le Babilon mipi (Nebuchadnezzar pai’ kaihhruainak in) ralkap tangkop pawl hmangin Nineveh khawpi an siatsuah (612 B.C)hnuah, Babilon cun thangphawknak tonnun nasazet an nei, khavek cu an daan petu ropi Hammurabi a um ihsin khawpi hin a rak hmu dah kel lo. A tu ahcun Assiria raalsim buainak ihsin a zalen tu Nebuchadnezzar kut hnuaiah Babilon cu lennak lamah le thu neihnak lamah a thangso zet ih, a kiangkap ih um miphun pawl cun a uknak hnuai ih um ding duh lo zet khal sehla duhhril ding an nei lo. Anih cu leitlun siangpahrang nu a si ih, neih nunnak duh miphun pawl cun a parih an rinumnak an phuangsuak theu.

Cumi lai ah kan theihban tawk ahcun Nebuchadnezzar cun Daniel ih Pathian cu miphun pawl hmuahhmuah thuthentu dik a si timi a phuang ih, (Dan 4:34-37) zumtu vekin mual a liam. Daniel in a run sal leh mi cu Nebuchadnezzar sawngsintu, Belshazzar thuhla a si.

`Siar ding: Daniel 5:1-31. Himi thuhla ihsin ziangmi thlarau lam thucah thupi zet saw kan lak thei ding? A netnak ah ziangmi in saw Belshazzar tlu ter?`

Himi thuhla ih riahsiat thlak bik cu Daniel 5:22 ahhin a um men thei. Daniel cun siangpahrang hnenah Nebuchadnezzar ih tluksiatnak le tundin salnak a rel thluh hnuah a hnenah, “ ‘Asinan nang a fapa, maw Belshazzar, hi thil hmuahhmuah hi na thei na’n, na thinlung na hnuaidor duh cuang lo’ “ tiah a ti. Thudik theihnak ding caan tha a nei ko na’n; Nebuchadnezzar hnen ih thil a thlengmi pawl a mit rori in hmu khal sehla – hivek thil thlengmi pawl hi a ngaihsak duh lo ih, a hlan ih hna rak tuantu pawl buainak nasa zet thlennak ding lamzin cu a hril sawn a si.

Nebuchadnezzar in sui milem zuk a din vek ciah in Belshazzar cun langngan zetin Daniel Pathian ih simcianak cu a dokalh. Biakinn kheeng pawl cu a borhbah zetin a hmang ih, Babilon cun Judah pawl a doneh ih, tu ahcun an Pathian biaknak thilri pawl a doneh a si tiin uar zetin a rel a zum um zet. Phundang ih kan sim ding asile, an thihnak ding simcia tu Pathian nung tlun ah thuneihnak an nei ringring lai a si.

Belshazzar in Pathian dokalh lo dingin thutheihnak tamzet nei khal sehla a dokalh thotho. Thudik thei dingin theihnak a nei tawk tuk zo; buainak cu a thinlung lam a si sawn. Caan neta ahcun, leitlun ih harsatnak netabik a thlen tikah mipi pawl hnenah thudik theihtheinak tikcu caan pek an si ding. Belshazzar vekin an duh hrilnak fiangter tu cu an thinlung a si ding a si.