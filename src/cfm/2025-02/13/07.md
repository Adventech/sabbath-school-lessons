---
title:  Ruatbet ding
date:   27/06/2025
---

Siar ding: Ellen G. White, “The Unseen Watcher,” pp. 535–538, in Prophets and Kings.

“Miphun hung dingsuak mi hmuahhmuah pawl cu Kilkhawitu le Mi Thianghlim Pakhat ih tumtah mi an famkimter ding le ding lo timi hniksaknak dingah hi leitlun ih an um ding siansak an si. Simcianak cun leitlun ih lalram ropi: Babilon, Medo-Persia, Grik, le Rom pawl an ra din suahdan le an thansoh dan pawl cu a hliakhai. Himi lalram pawl tlun ahhin lalram tenau sawn ih thil a thlengmi vek kha a thleng ve thotho. Anmai tikcu caan cio ah hniksaknak an tong; an tling lo thluh, an ropitnak a ziam ih, an huham pawl cun a suahsan thluh. Ram miphun pawl in Pathian kaihhruainak an hnon tikah himi hnongnak cun anmah an siatsuah aw ngah ih, asinan ziangvek tikcu khalah Pathian lairelnak le a tumtah mi langternak cu a um ringring “—Ellen G. White, Prophets and Kings, p. 535.

Jeremiah 18 ahkhan Jeremiah cun beel tuahtu in beel tuahtu ih a tuah dingmi a tuah lai a hmu: a tuah theinak ding ziangvek khal a tuah. Beel tuahtu cun a tlak cu a hmang, Cumi cu Pathian cun Bible sung ih bituk nei simcianak kaihhruai awkdan simfiangnak ah a hmang. Kan theihfiang theinak dingin Pathian cun Jeremiah hmangin a rel, “Miphun thuhla ah siseh, lalram thuhla ah siseh, annih cu phawi suak dingin le diir thla dingin le siatbal dingin ziangtik khalah ka rak tong a si hmanah, Cutiih ka rak thanmi miphun cu an thilthalo tuahmi an bansan a si ahcun, an parih thilthalo tuah ka tummi ihsin ka sirawsal ding a si. Cun miphun thuhla ah siseh, lalram thuhla ah siseh, annih cu din dingin le phun dingin ziangtik khalah ka rak tong a si hmanah, Ka mithmuh ah thilthalo a tuah ih, ka aw a ngai duh lo a si ahcun, ka hlawhtlingter ding tiih ka rak timi thiltha ihsin ka sirawsal ding a si” (Jeremiah 18:7-10)

**Relkhawm ding thusuhnak pawl:**

`Thutak ihsin tlanhlo zo Pathian minung pawl hnakin Nineveh pawl hrangah thuthennak a olsam sawn ding tiih Jesuh ih a relmi hi vun ruat aw. (zoh aw Matt. 12:39–42.) Himi ralrin peknak ihsin Pathian kawhhran pawl in ziangmi zirlai an la thei ding?`

`Ellen G White in lalram rung um mi pawl ih “tuanthu cu a her aw sal rero” a timi hi hminsin aw.—Ellen G. White, Prophets and Kings, p. 535. Simcianak ih lalram a tarlang mi pawl lakah ziangmi saw langsar cuang bikih na hmuh? Ziangmi lamzin in saw simcianak lamzin thotho cu an thlun? Ziangtin saw a tu kan leitlun khal in a rak thlun ve?`

`Zumnak ihsin minung a kilkhawitu cu fimnak le ruahnak siloin thinlung sawn hi a si timi hminsin aw. Himi thutheihnak in midang hnenih thutheihpitu na sinak ziangsaw thupitnak a neih?`