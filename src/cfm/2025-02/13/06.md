---
title:  Sairas, hriakthih
date:   26/06/2025
---

Sairas in Babilon khawpi a lak ahkhan Pathian minung pawl ih saltannak kum pawl a cem tikah Persia pawl cun tiamcia ram lam ah kir leh sal in, biakinn saksal theinak an pe. Sairas hnuaiah Persia ram uknak cu santhuanthu ih hminthang bik ah a hung cang, santhuanthu ngan thiam zet Tom Holland cun, “Leitlun ih a hmuh zo mi lakih ram finkhawm aw tum bik a si” tiah a ti”—Tom Holland, Dominion Basic Books, Kindle Edition, p. 25.

Peria mi pawl lakih an tuahdan theu vekin Sairas cu “Siangpahrang ropi” asilole “siangpahrang pawl ih Siangpahrang” ti tiangin an ko.

Sairas cun Khrih cu a kawhhran hrangih a ratsal tikih thil a thleng dingmi a rak zohter: Anih cu nisualnak lam ihsin a ra dingmi siangpahrang (Matthai 24:27 thawn zoh kop aw), Babilon dotu le A mi pawl cu a netnak ah Babilon tlansan in, tiamcia ram ih kirsal dingih luatnak a petu kha a si (Thup 19:11-16). Himi ruangah Pathian in Sairas cu “ A hriak thihmi” (Isaiah 45:1)tiah a ti; himi Persia mi lar zet pa cun Pathian minung pawl a suah zalen men lo ih, Babilon a donak hi Khrih veihnih a ratsalnak ding zohtertu khal a si thotho.

`Siar ding: 2 Sansiarnak 36:22,23. Ziangvek lamzin in saw Sairas ih thuanthu cu Nebuchadnezzar ih thuanthu thawn bangawknak an neih? Ziangvek lamzin in saw an bangawk lo? An thusuah thupitnak kha ziangsaw a si? Cumi pawl hmuahhmuah ah, himi in kum zabi tampi hnuih Jesuh a rat hmaisabiknak ah ziangmi thupitnak saw a neih?`

Tuisan Thukam hlun cabu cu Malakhi ih cem dingin an tuah danglam thluh. Asinan cumi cu a hramthok ahcun Thukam hlun hi Sairas ih thuphuang suahnak ahhin a cem a si. Canon Cathianghlim ih a run um lehsal dingmi cu Matthai hi a si, cumi cu Sairak thawn bangaw ih hmuh mi Khrih suahnak ihsin thok ding a si. Sairas in lei biakinn sak kirsal dingih a bom lai ah; Jesuh cun vanlam hmun thianghlim ah hna a tuan ding- A ratsalnak ding le kan luatnak ding lamah in hruai ding.

Sairas cu Khrih ai-awhnak famkim zet cu a si lo: ziangvek tahthimnak khal hi a ciahciah tivek a um dah lo, cule thil fate takte tiang in tampi siar ciamco lo dingin kan ralrin a tul. Ziangkhal sehla anih cu, “Rundamtu” tahthimnak vek in hna a rak tuan a si.

`Pathian in a duhmi tuah dingin pathian dang biami siangpahrang cu hminsin tlak zetin a hmang. Lenglam ah kan hnen ih thil a langmi hnong cing khal in ziangtin saw caan rei zet sung Bawipa simcianak vekin caan neta lam ih thil a thleng dingmi cu a thleng ngaingai ding timi thudik hi kan zir thei ding?`