---
title:  Profet zangzel
date:   22/06/2025
---

Jonah thuanthu hi (Jonah 1-4) tawifel zet a si ih, thuhla zir ding tamzet a nei. Zumtu tampi cun hi profet zangzel ahhin anmahten an hmu aw theu. Himi thuanthu ahhin hmailam caan ih thilthleng ding hminsin tlak a tel a si.

`Siar ding: Mathai 12:38-42. Jesuh in daan thiam pawl le Farasi pawl a biak lai ah Jonah thuhla a ziangmi biksaw a rel? A thusimnak ah thuthennak thuhla ziang zir ding saw kan hmuh?`

Jesuh cun Amah cu Jonah hnakih a nasa sawn thu a rel. Hi leitlun ih a ratnak sullam cu thinglamtah a si ding timi khal a thei. Asinan “A hlomi hawl ding le rundam dingah” (Luka 19:10) a ra thotho. Jonah cu a sualnak ruangah ngapi pumsung ah ni 3 a um; Jesuh cu kanmai ruangah thlan ah ni 3 a um. Cumi cu a hlomi rundam dingih a ton mi a si.

Tuini ah Jonah cu Nineveh ih feh duh lo, profet zangzel tin kan thei. Minung thlirnak cun theihthiam a ol zet: Asiria mi pawl cun thuthennak rapthlak zetzet an fehpi hai. Assiria mi pawl ih phardawl parih cangan mi ahcun nunsiatnak danglam zet hmuh ding a um: ralneh mi pawl cu hremnak dingih an ruat suakmi rapthlak bik hmangin an hrem that theu. Zosaw an khawpi ah sualsirnak thuthangtha phuang in hmaiton duh tu ding?

Thuanthu ahhin tikcu caan thupi zet pakhat, caan neta ih a tangsun pawl cangvaihnak lam hoi thil a um: Jonah hnenah zo a si timi an suh tikah anih cun, “Hebru mi ka si ih, tifinriat le leilung a tuahtu Bawipa van Pathian cu ka tih a si, a ti’ – A thu relmi cu vancungmi pakhatnak ih thucah vek ciah a si (Jon 1:9; Thup 14:7). A ngaingai te cun, Bawipa cu, “tifinriat le leilung a tuahtu’ “ a si lam thupi zet ih a ruah mi cun Bawipa cu Sersiamtu a si zia a khihhmuh a si rori ding. Himi thudik cu Amah kan biaknak san bik a si ih, biaknak cu caan neta ih thil thleng dingmi ih laimu bik a si.

Cumi rual in kannih khal thlarau lam Babilon pawl hnenah thucah larlo zet phuang suak dingih fialmi kan si. “ka mi pawl, kha nu ih sung ihsin ra suak uh” tiih rel cu sualsirnak nei dingin leitlun mi pawl hnen ih phuangsuaknak a si – cui thucah cu ngilnei theibik ih phuang a si hman ah - mi tampi cun thil tha lo in an rak let ringring theu. Thu theihpi tu kan si lai ahhin zo in saw letnak tha lo, asilole huatnak tivek tong lo ih um dah theu? Cui thil cu “hnatuan” thawn a feh tlang dingmi a si.

`Nangmah ahhin zianghmuah saw Jonah nun na hmuh awk? Ziangtin saw hivek lungput dik lo hi na hrial thei ding?`