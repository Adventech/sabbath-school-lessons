---
title:  Euphrate tipi a kang
date:   25/06/2025
---

Babilon pawl ih an caknak pakhat cu an kulhpi hnuai ih Euphrates tiva pi luang hurho hi a si, cumi cun khawpi cu tidai hnianghnar zetin a tuah. Cumi ciah cu an caklonak khal a si thotho. Hlansan Babilon siangpahrang bawinu Nitocris cun khawpi lam fehnak lamzin a thansoh theinak dingah tiva tluan lam ah lei lam hnatuannak a tuah ih, cule cumi ahcun lawng hnatuantu pawl in nuam zetih hna an tuan theinak dingah tipi cu dum tipi lam ah a feh peng ter. Cutivek in Sairas cun a tuah ve thei ti a thei, kulhpi hnuai ih a ralkap pawl hruai thei ding khawp in Euphrate tipi a phit kang. Khawpi kulh sunglam ih an um tikah khawpi kiltu um lonak lam ih tiva a luang vivo mi a hmu ih, cutin zankhat thil ah khawpi cu a tlusia hngal. Hlansan Grik santhuanthu nganthiam zet Herodotus cun, “Babilon khaw laili hrawng ih a ummi pawl cun khawpi leng deuh ih kilhimnak pawl cu an tlusia thluh zo timi an thei riai lo. Ziangahtile cui caan cu puai caan a si ih, an zaten an lam ih, anmah ten nuam an tawl rero a si” tiah a ti - Herodotus, The Histories, Tom Holland, trans. (New York: Penguin, 2015), p. 94. Himi hi Daniel 5 ih a tarlang mi puai thotho kha a si kem maw?

`Siar ding: Daniel 5:18-31 le Thuphuan 16:12-19. Thuphuan cabu ih natnak hrekkhaw pawl le Babilon tluksiatnak thuanthu karlak ahhin ziangmi bangawknak saw na hmuh?`

Tikcu caan hminsinnak fiangzet ih in simfiang dingin Jesuh cun a dungthluntu pawl hnenah, “Cuiruangah harhvang in um uh: ziangahtile ziang tikcu ah nan Bawipa a ra ding ti nan thei lo. Asinain hihi thei uh, inn neitu in ziang tikcu ah rukru a ra ding ti rak thei cia sehla cu a kil ding ih a inn cu a bauhter lo ding” (Matt 24:42,43) tiah ralrinnak a pek. Babilon a tluksiat vek ciah in Khrih a rung lang tikah tulaisan ih Babilon cu an mangbang zet ding. Ziangkhal sehla, hivek in mangbang zetih rak um ve a tul lo; simcianak pawl ah Jesuh a rungtum cing ding hmuhsaknak tamzet cu famkim zet in pek in kan um zo.

Leitlun hi mangbangnak in a kai tang maimai zik lo, ziangahtile Pathian ih simciannak zianghman siar lo ih an rak hnong men ruangah a si: Asinan thil a thleng dingmi Pathian ih relmi zum duh lonak an hril ruangah an mangbang zet ding.

`Siar ding: Thuphuan 16:15. Hivek ih sancemnak ding ih ralrin peknak kar lak khal ahhin, ziang thuthangtha saw hmuh a si? “Lawngfangkheh ih um” lonak dingah timi sullam hi ziangsaw a si?`