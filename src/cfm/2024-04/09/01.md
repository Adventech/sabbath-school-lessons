---
title:  Nunnak bulhram
date:   23/11/2024
---

### Tuizarh zirlai hrang siar ding
Johan 1:4; Johan 10:10; Johan 1:12, 13; Johan 6:61–68; mipum.13:23–33; Matt. 4:1–4.

> <p>Bible cangken</p>
> “ ‘Keimah hi lamzin, thutak le nunnak ka si. Keimah ihsin lo cun zohman Pai’ hnen an thleng lo’ “ (Johan 14:6, NKJV).

Johan Thuthangtha ahhin Jesuh cu zosaw a si timi thusuhnak ah Jesuh cun Pathian relnak tongfang hmangin a let a si. “KEIMAH” timi cu Amah Bawipa, hrambur sungin Moses hnen ih a rung lang tu kha a si ti cu palhnak zianghman um loin a fiang tuk. “ ‘KEIMAH CU KEIMAH KA SI’ “tiah Moses hnenah a ti (Suah 3:14). Cun hi Pathian thotho “KEIMAH” titu cu, “minung ah a rung cang ih, kan lakah a ceng, (cule Pa ih fapa mal neihsun ih sunlawinak vekin, a sunlawinak cu kan hmu,) velneihnak le thutak in a khat” (Johan 1:14, NKJV).

“KEIMAH” timi thuhram cu Johan cabu sungih pehzom awknak a si. Tuizarh ahcun theih ringring dingmi bungcang hi cumi thuhram cun a tarlang: “ ‘Keimah hi lamzin, thutak le nunnak ka si’ “ (Johan 14:6 NKJV). “KEIMAH” timi cu leitlun ih eng, nunnak sang, tuu sangka lole kulhsangka, Tuu khal tha, le sabit kung diktak cu a si.

Tuizarh cu kan hnen ih Johan cabu pek ih a um vekin Pathian phuangawknak kan pehzom sal ding. A lehlam ih thil umdan khal kan zir ding, Jesuh cu Messiah a si timi theihfiang ternak huham um cing khal in mi hrekkhat cun an hnong a si. Himi ruahdan hi san le vang pahnih ruangah kan zir ding : Cuvek thil tisual mi hrial dingah le cuvek ih thil rak tisual tu, tihphannak um pawl hnenah ziangtin Pathian thu kan va sim thei ding timi pawl kan zir ding.