---
title:  Kumkhaw nunnak tongkam
date:   25/11/2024
---

`Siar ding: Johan 6:61-68. Jesuh in dungthluntu pawl hnenah Amah fehsan ding le ding lo thu a suh caan ih Piter ih thuletnak sullam kha ziangsaw a si?`

Piter ih tongkam “Kumkhaw nunnak” timi thuhla cun Johan thuthangtha bu a luah khat thluh. Kumkhaw nunnak thuhla ih tongkam umkhawm mi cu Johan 6 ah a lang. Cumi cu Mipum 5,000 (Johan 6:27, 40, 47, 54, 68) rawldar thuhla ahkhan a si. Jesuh cun Amah cu nunnak sang (Johan 6:35) a si thu a rel. Cumi sullam cu A nunnak, thihnak, le thawhsalnak pawl cu kumkhaw rundamnak ih bulhram pawl an si tinak a si.

Kumkhaw nunnak timi catlang, lole cuvek deuh ih a ummi cu Johan thuthangtha sung ahhin tum 17 lai a lang. Himi thuhram cun thlarau umnak, kumkhaw nunnak ih tel dingmi simaw, lole thildang ziangmaw ruahnak men a rel tum mi a si lo. Hi thuhram cun rundamnak kengtu nunnak thil tithei zet le A tu ih kan nunnak, Kan Bawipa a rat kirsal tikih cemni nei lo ding nunnak lam a khihhmuh sawn a si. Jesuh cu minung ih a ra cang vekin Jesuh in thawhsalnak thuhla a rel mi cu a tikcu ah taksa in a cang ding a si. Cumi cu thihnak ihsin thawhsalnak, Eden hmuan ih kan rak neih dah zo mi nunnak thar a si.

`Ziangtin saw kumkhaw nunnak kan neih thei? Johan 3:15, 16; Johan 5:24; Johan 6:40, 47; Johan 8:31; Johan 12:46; Johan 20:31.`

Zumnak thawng lawngin Jesuh Khrih cu kan ai-awh ih nung dingin le thi dingin a ra a si timi kan zum thei a si. Himi zumnak cu laksawng vekin kan hnenah a ra, asinan Jesuh hnenah kanmah ten kan pumpek awk ih, sual sir in, sual ngaidamnak le sual thenfainak hrangah A thisen a hlan mi hi fimvar zetih kan hril a tul.

Jesuh in Piter hnenah a tlansan ve ding le dinglo a sut tikah Piter cun, “ ‘Bawipa, zo hnenah saw kan tlan ding? Nangmah in kumkhaw nunnak thu cu na nei a si ’ “ tiah a ti (Johan 6:68). Himi cun rundamnak thupi le cui thil kan ngahsuah dan pawl a funcih thluh a si. Cumi cu khawruah fimnak, thuanthu le fimnak – minung pawl ih kaihhruai awknak tivek men ihsin ra suak mi a si lo. Amah ah Kumkhaw nunnak a um ih – Thiang thlarau kawhnak rak cohlang ih a pawmtu ding pawl hnen ah man lo ih a petu ding Jesuh hnen ihsin a ra mi a si.

`Kumkhaw nun neihnak ding thutiam cun hitawk ih nun kan hman mi ahhin ziangtin saw a dengawk? Cumi kan hmuhdan cu ziangtin saw a si ding?`