---
title:  Thiamlo coternak
date:   28/11/2024
---

“Amah a zumtu cu thiam lo coter a si lo: asinain a zum lotu cu thiam lo coter in a um, Pathian ih Fapa neihsun hmin a zum lo ruangah…Ziangahtile thilthalo a tuahtu pohpoh cun eng a hua ih, eng khalah a ra lo, cuti locun a tuahmi pawl an lang ding a si. Asinain a dikmi a tuahtu cu eng ah a ra” (Johan 3:18–21 zoh kop aw Johan 1:10).

`Ziangah saw thuthennak ah mipi pawl an rat? Johan 3:18, 36; Johan 5:24, 38; Johan 8:24; Johan 12:47.`

Leitlun ih Eng a si mi Jesuh Khrih hnonnak hin Khawsia ih thlemnak le rinhlelnak um dingmi lamah mi a hruai a si. Cumi cu eng ihsin thim ih umnak cu a si.

Evi cu hmandum laifang ih a ummi thingkung thawn pehtlai aw dingih eng pekin a um. Cui eng cu thusuhnak um dingin Satan cun a thlem. Duhdawttu Pathian in a sersiammi thilnung pawl cu a siatsuah duh lo ding timi ruahsannak thawngin Pathian ih kamsuak thu cu Evi in a hniksak a si. A thutheihmi ah a rinsan ngam aw tawk zet. Rul cun thingrah a ei zo ih, tu ahcun a tong thei zo. Rul hi a rak dik tla si men thei. Himi theirah ka ei ve ahcun Pathian vek ka si men thei! tin Evi cun a ruat. Bum ih a um ngah zo ruangah Evi cun eng cu a pialsan zo. Cule a pasal khal in cumi lamzin cu a hril ve.

`Siar ding: Mathai 4:1-4. Thlemnak nelrawn ahkhan Satan ih bumnak donak ah Khrih in ziangmi thupi pawl saw a hman?`

Khrih cun Adam le Evi, Noah san tilik hlan ih minung pawl le Kadesh Barnea ih um Israel pawl ih an ruahnak lungput vek kha a nei ve. Duhdawttu Pathian cun ziangah a Fapa cu kilhimnak le rawlei ding hman a um lonak nelrawn lakih ni 40 sung a um ter tin thu a sut thei ve ko. Fapa a sinak langternak ah- himi lungto hi sang ah ka cangter ding tin a ti ve thei thotho. Asinan cuvek zianghman tong loin Pathan thu in a let thluh a si kha! Leitlun ih khawruahnak ai hngakin vanlam thuhla ruahnak ah a pumpe aw sawn. Mi tamzet, zumnak nei mi tampi ih an tuah vek thutluknak dik lo tuahve dingin a lamzin cu ziangtluk ih olsam so a si!