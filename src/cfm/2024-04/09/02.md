---
title:  Amah ah nunnak a um
date:   24/11/2024
---

Johan 1:1 ah tirthlah cun Jesuh cu Pathian, Pathian fapa a si timi fiangternak a nei. Curuangah Johan 1:4 ah, “Amah ahcun nunnak a um, cui nunnak cu minung pawl ih eng a si” tiah a ti – hitawk ih nunnak a timi cun Pathian nunnak, laksuah cop mi siloin, kumkhua ih umcia nunnak a rel mi a si. Amai’ sung ih nunnak a neih ruangah A nunnak cu a hlan thei ih, a la sal thei fawn (Johan 10:17). Cule a sungih nunnak a neih ruangah A duhmi poh hnenah nunnak a pe thei (Johan 5:21; zoh kop aw, Johan 14:19).

Nunnak (zoe) timi thuhram hi Johan Thuthangtha sungah tum 36 a lang, Thukam Thar sungih hman mi zateek 25 tluk hrawng a si. Johan 1:4, 5 ahhin kan leitlun ih ummi nunnak bulhram relmi lenglam ah, himi thu cu rundamnak thawn a pehzom aw thotho a si. Johan Thuthangtha cabu hmuahhmuah ahhin himi nunnak (zoe) timi ruahdan hi kumkhaw nunnak, rundamnak thutiam vek ih tarlang a si ringring (zoh aw, Johan 3:15, 16, 36; Johan 4:14, 36; Johan 6:27, 40, 47, 54, 68; Johan 10:27, 28). Curuangah sersiamnak ih nunnak a petu cu a hloral mi leitlun ih rundamnak, kumkhaw nunnak run keng tu kha a si.

`Ziangah Jesuh leitlun ah a ra? Johan 1:29, Johan 3:16, Johan 6:40, Johan 10:10, Johan 12:27.`

“ ‘Cun Moses in thlaler ih rul a taar bangin, minung Fapa khal taar a si ve ding: Cuticun zokhal amah a zumtu cu hloral lo ih catuan nunnak an neih sawn theinak dingah a si’ “ (Johan 3:14, 15, NKJV).

Dar rul cun rul ih a keu mi Israel fate pawl ih dinhmun a luah vek ciah in, sual ih vuak tlukmi kannih khal kan dinhmun Jesuh in a luah ve a si. A neih mi nunnak kan neih theinak dingah kan ai-awh in kan hrangih hremnak cu a la a si.

Khrih cun nunnak le nun vivo theinak kan neih ding hi a duh zet (Johan 10:10). Curuangah “Amah a pomtu a hmin a zumtu hmuahhmuah cu an hnenah Pathian fa si theinak a pe: Cupawl cu thisen ih hrin an si lo, tisa duhzawng ih hrin khal an si lo ih, minung duhzawng ih hrin khal an si fawn lo, Pathian ih hrin mi an si sawn” (Johan 1:12, 13, NKJV).

Pa in theiter dingin Khrih cu kan hnenah a ra. Ziangahtile “Zohman in ziangtik hmanah Pathian cu an hmu dah lo; Fapa mal neihsun, Pa ih taang sungih a um mi in amah cu a lang fiangter” (Johan 1:18, NKJV). Jesuh ih ziaza hmuhnak ihsin Pa ih ziaza khal kan hmu thei a si.

`Pa ih ziaza thuhla ah Jesuh nun ihsin ziangsaw kan zir thei? Ziangahsaw himi phuangawknak hi a tha zetmi thuthang a sinak san?`