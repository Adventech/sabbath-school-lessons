---
title:  Nunnak hram hnongnak
date:   27/11/2024
---

Cathianghlim hmuahhmauh ih riahsiat thlakza thu hrekkhat pawl cu Johan Thuthangtha cabu ah a um. “ Eng cu thim lakah a tleu, cule thim in cucu a thei lo … [Eng] cu leitlun ah a um, cule leitlun hi Amah in a sersiam, cule leitlun cun Amah cu a thei lo. Amai ram ah a ra. A mi pawl cun an rak pom lo (Johan 1:5, 10, 11, NKJV). “KEIMAH” timi cu Amai miphun tamzet in an rak hnong.

Cumi hnuah Paul in, “Nan rinhgnetnak kha hlonhlo hlah uh” (Heb. 10:35, NKJV) tiih ralrinnak a pek khal hi mangbangza a si lem lo. Kan hmu rero zo vekin mipi pawl in A thu an pawm lo ruangah Khrih cu an hnong a si.

“Tuisan minung ih ruahnak hi rinhlelnak in a thok theu. Thudik theifiang duh ah mi tampi cun ziangkim thu an sut theu. Thusuhnak mei-alh in a luatmi cu lungpi vekih a fekmi bangtuk in an pawm ih, zumnak a umnak ding ah an ret. Mi hrekkhat cun cuvek ciah in Bible khalah an hmang, Bible thudik theiduhnak ah thuhla fimzirnak (scientific), Santhuanthu lam zirnak (historical), thinlung lam zirnak (psychological), khawruah fimnak- ziangkim zirnak (philosophical), Khuahhlan thu zirnak (archaeological), lole leilungram thu zirnak (geological)pawl ih ngaihdan pawl an ron khawm. Hivek pawl cu Cathianghlim rinhlelnak ihsin a thokmi pawl an si. Khrih cun, “Milai fapa a rat tikah, leitlun ahhin zumnak a hmu kem maw?” tiah a ti (Luka 18:8)”—E. Edward Zinke and Roland Hegstad, The Certainty of the Second Coming, (Hagerstown, MD: Review and Herald Publishing Association, 2000) p. 96.

`Siar ding: Mipum 13:23-33. Kanaan thuhla ih thlingthlatu thusimmi pahnih karlak ih bangawk lonak a tuahtu kha ziangsaw a si?`

Hebru miphun pawl Kadesh Barnes ih an um lai ih an sualnak cu Pathian kamsuak thu ah rinhlelnak an neihnak kha a si. Pathian cun hung so ih, ram va la dingin a fial. Thlingthlatu 12 cu Kanaan ram va thlingthla dingin an thlah. An rat sal tikah cun thuthannak pahnih an run nei. Mi tamsawn cu a tha lo lam in an sim. Kanaan ram ah mi tum zetzet, khawpi kulhnak tum zet, kan hmuh dah lo ralthuam, le tha zetih zirhmi ralkap pawl an um. Cumi vun ruat cun kannih cu ralkap indonak lamih tonteh mi nei minung malte thawn Ezipt sal ih rak um dah mi kan si. Minung ruahdan ihsin theihfiangnak tamzet thawn thlir cun minung 10 cun do lo dingin an lungkim. Mi pahnih cun Pathian thu ih thiltitheinak ah an zumnak thum ngam in va do dingin an lungkim ve.

`Hitawk ih thil tisual mi vek ciahciah va tuahsual ve lo dingin ziangtin kan hrial thei ding? Cule ziangtin saw thil ziangmaw atthlak za tuah dingmi hrial in, kan thil tuahmi hi Pathian duhzawng a si ih, curuangah a hlawhsam thei dah lo ding timi hi kan zum thei ding?`