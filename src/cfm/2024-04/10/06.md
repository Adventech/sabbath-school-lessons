---
title:  Cathianghlim le Thutak
date:   05/12/2024
---

Thuthangtha cabu hmuahhmuah ahhin Cathianghlim cun Lamzin, thutak le nunnak cu zosaw a si timi kan hnen ih in sim dingah tuanvo thupi zet a nei. Thuthangtha cabu zaten, Bible pumhlu, Thukam thar le hlun ahhin Cathianghlim cun thudik(thutak) langternak ah tuanvo a nei a si. A hleice in Jesuh zosaw a si ih, ziangtuah dingin a ra timi thuhla ih in zirhnak ahhin a dik hleice cuang.

`Siar ding: Johan 5:38-40. Hitawk ah Cathianghlim thuhla Jesuh in ziangsaw a rel?`

Jesuh le a dungthluntu pawl cun Amah cu messiah a si timi nemhngetnak ah Ca thianghlim an khihhmuh leuhleuh. Khrih cun, “Moses nan zum ih, kei khal i zum ding nan si: ziangahtile anih cun ka thu a ngan. Asinain a rak nganmi pawl nan zum lo ahcun, ziangtin saw ka thu cu nan zum thei ding? a ti’ “ (Johan 5:46, 47, NKJV).

`Siar ding: Luka 24:27. Ziangruangah saw Jesuh in a hnatuannak ih thupitzia langternak ih Cathianghlim a khihhmuh hmaisat hi a thupit?`

Hmundang ahcun Suahlannak cabu sungih a ummi la phah in Khrih cun, “ ‘Pathian in nan hnenih a simmi kha nan siar dah lo maw si…?” (Mat 22:31) tiah a ti. Zakariah cun Pathian ih thutiamkam mi a rel ih, “Amah Pathian cun a profet thianghlim, leitlun um thok ihsin a rak sim zo” (Luka 1:70, NKJV) tiah ati. Penticos ni ih thuthangtha simnak a neihnak ah Piter cun, “ David Kaa ihsin Thiang thlarau ih a sim zo mi, hi Cathianghlim hi a famkim hrimhrim ding a si” (Tirhthlah 1:16) tiah a ti.

Bible hi science (tikpan- thiamnak) zirnak cabu a si lo. Thil fate thenfeldan lole thluak khuaidan tivek lam relfiangnak a si lo. Asinan cuvek ai hnakih thil thupi zet a si. Kan umnak hmun pawl ih sullam an neihzia pawl khal a tel. Cumi cu sangka onnak tawhfung a si ih, hmuh theihnak a tuahmi Eng a si. Cumi tel lo cun Pathian umzia, kan leitlun a kilkhawi zia, kanmah rori kan suakkehnak le nun timi ih sullam le hmailam caan thuhla ah thim sungah kan um ding a si.

`Science, thuruahnak tivek khal ih in zirh thei lomi Bible ih in zirhmi thudik hrekkhat pawl kha ziangsaw an si?`