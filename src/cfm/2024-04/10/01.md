---
title:  Lamzin, thutak le nunnak
date:   30/11/2024
---

### Tuizarh zirlai hrang siar ding
Johan 13:1–20; Johan 14:1–3; Dan. 7:27; Johan 14:5–11; Johan 1:14; Kol. 1:16, 17; Johan 5:38–40.

> <p>Bible cangken</p>
> Zohman in ziangtik hmanah Pathian cu an hmu dah lo; Fapa mal neihsun, Pa ih taang sungih a um mi in amah cu a lang fiangter” (Johan 1:18, NKJV).

Johan Thuthangtha hi thu hlawm then hmun 4 ih then a si: Thu hmaihruai (Johan 1:1-18), hmuhsaknak cabu (Johan 1:19-12:50), sunlawinak cabu (Johan 13:1-20:31), cule thunet kharnak (Johan 21:1-25). Kan zir zo mi pawl cun thuhmai hruai le hmuhsaknak cabu lawng a hmuitin hrih lai, biakawknak le thuzirhnak, le A mangbangza tuahnak ihsin Jesuh cu zo a si timi a tarlang a si. Tu ahcun zirlai cun Johan cabu ih thu hlawm then pathumnak ah, sunlawinak cabu timi lamah a thawn ding a si.

Lunglut thlak zet thil cu “KEIMAH” timi langsar zet pasarih cun hmuhsaknak cabu le sunlawinak cabu karlak ah leilawn a tuah a si. Hi pawl cu “Nunnak sang” (Johan 6:35, 41, 48, 51), “Leitlun ih eng” (Johan 8:12, Johan 9:5), “Sangka” (Johan 10:7, 9), “Tuu khal tu tha” (Johan 10:11, 14), “Thawhsalnak le nunnak” (Johan 11:25), “Lamzin, thutak le nunnak” (Johan 14:6), le “Sabit kung tak” (Johan 15:1, 5) timi pawl an si.

Tuizarh zirlai cu thlahawknak ih tumtahnak le Jesuh in dungthluntu pawl ih ke a kholhnak ih thil thupi zet pawl ih thuhmaihruai thawn kan thok ding. Cumi ihsin Bung 14 ih “KEIMAH” timi lamah kan kat ding (“Keimah hi lamzin, thutak, le nunnak ka si”)