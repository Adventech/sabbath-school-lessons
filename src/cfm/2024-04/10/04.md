---
title:  Keimah hi lamzin, Thutak le Nunnak ka si
date:   03/12/2024
---

`Siar ding: Johan 14:5, 6. Jesuh fehnak ding thuhla ah Thomas in ziangvek thusuhnak saw a tuah? Jesuh in ziangtin a let?`

Thomas ih thusuhnak cu a diktawk zetin a lang. Mi pakhat ih fehnak ding na theih lo ahcun, ziangtin saw cupa thlundan ding lamzin cu na theihthei ding? Thusuhnak cu Jesuh cun Amah rori cu lamzin a si thu a sim. Ziang lamzin saw? Pa hnen thlennak lamzin a si. Thuhmaihruai ahkhan (Johan 1:1-18) Thu (logos), Jesuh Khrih, le Pa Pathian karlak ih pehtlaih awknak hngetzet cu uar zetin a run tarlang.

Johan 1:18 cun fapa neihsun Pathian (hitawk ahhin danglam hleice tiih let a fuh deuh ding) cu Pa Pathian theiter tu a si. Himi bungcang theihfiangnak dingah Grik Verb (Tuahtu) exegeomai timi hman a si ih, cumi sullam cu simfiangnak, relfiangnak, langternak tivek ih hman a si. Himi ihsin tongfang simfiangnak kan hmu thei. Cumi cu a sullam langternak timi a si. Curuangah Jesuh cu Pa Pathian thawn an pehtlai aw ih, Anih cu sual ih tlu zo leitlun ih Pa Pathian theiter tu, lole simfiangtu a si. Curuangah, Anih Pa hnen thlen theinak lamzin a si. A tel lo cun kan theihthiamnak cun ramri a nei a si.

`Siar ding: Johan 14:7-11. Ziangtin saw Filip ih theihthiam thei lomi cu Jesuh in a fiangter dan?`

Filip cun Pa hmu ding in a ngen, himi cu sual ih um minung zohman ih an tuah thei lomi le nan nunpi thei lo dingmi thil a si (zoh kop aw, Suah. 33:17–34:9, Johan 1:18). Jesuh cun theihthiam lonak cu nun a sim ih, Amah(Jesuh) na hmuh cun Pa hmu zo na si tin a sim fiang (Johan 14:9). Curuangah himi in Jesuh cu Pathian hnen thlennak lamzin a si timi a fiang ter. Amah tel lo cun lamzin cu thimnak le fiang lo zet ah a cang ding. Anih cu Pathian hnen thlennak lamzin langternak dingih Eng a si.

Jesuh cun tongkam pathum a pehawk ter: Lamzin, thutak, le nunnak timi a si. Lamzin timi hi Johan 1:23 ih um tipil petu Johan in Jesuh hrangih lamzin a timlamsaknak lawng ih hman a si. Cule hitawk ih Johan 14:6 ahhin a run hmang. Asinan thutak le nunnak timi cu Thuthangtha cabu sung ih thulu thupi zet an si. Nili ni le ninga ni kan zirlai ah Thutak timi thulu thupi zet cu uar zetin kan zoh ding ih, a hleice in “thutak(thudik)” timi ngaihdan cu thusuhnak ih a rungcang suaknak leitlun ahhin a thupi zet.

`Ziangruangah saw Pa Pathian cu ziangvek mi saw a si timi kan theihnak dingah Jesuh cu phuangawknak thabik a si timi theih hi a hnangam thlak emem?`