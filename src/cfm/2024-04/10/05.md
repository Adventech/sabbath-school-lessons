---
title:  KEIMAH hi Thutak ka si
date:   04/12/2024
---

`Siar ding: Johan 1:14, 17; Johan 8:32, Johan 14:6, le Johan 15:26. Ziangtin saw Johan in thutak hi Jesuh thawn an pehawk ter?`

Johan thuthangtha cabu ahhin thutak cu Jesuh, a Pa le, Thiang thlarau thawn an pehtlai aw timi a rel leuhleuh theu. Thutak cu Jesuh, Thu (logos) thawn pehawknak an nei, cule thim thawn kalh aw in Eng thawn pehawknak an nei (Johan 1:1–14, Johan 3:19–21). Cun thudik lo cu khawsia le sualnak thawn pehawknak an nei (Johan 8:44-46). Curuangah Johan cabu ih um thutak cu thudik le thil um mi ngaingai tivek men a si lo. Cuvek cu an tel ve ko, asinan cumi ai hnakin a nasa sawn. Thutak timi ruahnak ahcun Pathian ih rinumnak le A duhzawng ih rinumnak pawl khal a kengtel thluh.

“Pathian umpinak ngaina emem ih, Pathian hnenih au tu mi tampi an um. Khawruahnak le cathiamnak cu ziangtluk in fim khal sehla thinlung a thawidam thei cuang lo. Minung ih thusimnak le thil tuahsuak mi pawl cun zianghman man an nei lo. Pathian thu cun mipi hnenah thu sim seh. Hnamdaan le minung ruahdan le ngai thupi hleice mi tivek pawl lawng a rak theitu cun A thu in thlarau cu kumkhaw nunnak tiangin a tuah thar theitu ih aw cu ngai seh.”–Ellen G. White, Christ’s Object Lessons, p. 40.

Jesuh cu thutak a si timi sullam ruat aw. Jesuh cu logos, a hramthok ihsin Pathian thawn a um tlangtu le ziangkim sersiamtu THU a si (Johan 1:1-4). Kum khua ihsin kumkhua tiang Pa thawn a um tlangmi Jesuh cun Pathan ih ziaza a nei ih, curuangah “KEIMAH” timi kha a si ve. A sinak cu thil ziang simaw thuneihnak hnuai ih um mi a si lo. Thil ummi ziangkhal, theihnak khal tel in Amai hnen lo ahcun a um lo. Ziangkim a um mi, sersiammi cu Jesuh ihsin sersiammi lawng an si ih, Amah ih um thluh an si. “ Ziangahtile thil ziangkim hi amah ihsin sersiam an si, van ih um siseh, leitlun ih um siseh, hmuh theih le hmuh theih lo siseh, laltohkham, asilole uknak, asilole lalnak, asilole thuneihnak pawl tla, thil ziangkim hi amai’ sersiammi an si ih amai’ hrangah an si: Cun anih cu thil ziangkim an um hlanah a um zo ih, amai’ ruangah thil ziangkim an ra um” (Kol. 1:16, 17).

Jesuh hi thutak langtertu men a si lo. Amah hi Thutak a si. Thutak cu thuruah lole tuahnak a si lo. Minung a si.

Thutak, Jesuh Khrih cu leitlun engter tu ni thawn tahthim theih a si (Johan 8:12). Khritiannak thuhla ah C.S Lewis ih relmi thawn an mil aw zet, “Ni a suak timi ka zum vek ciah in Khristiannak khal hi ka zum a si. Ka hmuh ruangah siloin cumi ihsin ziangkim ka hmuh thei ruangah a si” tiah a ti -.”—”Is Theology Poetry?” (n. p.: Samizdat University Press, 2014), p. 15, originally presented 1944.

Thutak, Jesuh ruangah Kan kiangkap um leitlun ah dik zetin thu kan sim thei a si.