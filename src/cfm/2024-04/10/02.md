---
title:  Zohthim ding ka lo pe zo
date:   01/12/2024
---

Thlahawknak tongkam (Johan 13-17) cu Jesuh dungthluntu pawl hrangih hmailam tikcu ra um ding hrang thuhmaihruai a si. Himi cu Daan peksalnak sung ih Moses ih thlahawknak lole Jakob in a fale pawl thlawsuah a peknak (Seem 47-49) lole David in Solomon nun a zirhnak (1 San 28-29) tivek pawl thawn an bangaw deuh thluh. Jesuh cun a fehsuak ding thuhla thawn pehpar aw in a dungthluntu pawl a hnem. A mah ai-awh tu ding thutiamnak a nei (Thiang Thlarau; Johan 14-16). Riahsiatnak a um ding (Johan 15-16) thu a simcia, cule dungthluntu pawl cu rinum zetih um ringring dingin a forh hai(Johan 15).

`Siar ding: Johan 13:1-20. Hitawk ah ziangthil a cang, cule ziangah thuanthu hi a thupi tuk? Jesuh in ziang zirlai saw zirh a tum?`

Jesuh san lai ah leitlun hmun hrekkhat ih minung ummi pawl cun kedam an bun, lole ke lawng in an feh theu. An ke pawl ah leidip an kai ih a bal thei zet. Siahhlawh lole sal pawl in rawl ei dingih a ra tu pawl ih ke kholh sak ding hi an tidan theu a si. Asinan Jesuh a thihhlan te ih a dungthluntu pawl thawn zan riah netabik an ei zan ahcun zohman siahhlawh an um lo.

Midang pawl ih mak ti ding khawp in Jesuh cu zanriah einak ihsin a ding ih, an ke a kholh sak hai. Johan 13:4, 5 ah Jesuh ih cangvaihnak karbak pakhat hnu pakhat a um thu in sim. Bawipa in hnuaidor zetin zumngam ding um lo khawp ih a cangvaihnak cu uar zetin cipciar zetih rel a si.

Piter ih thuletnak thuhla sim in, Johan 13:8-11 ahhin Jesuh ih cangvaihnak ah dungthluntu pawl cu an-hai le theithiam thei loin an um thluh. Ziangtin saw Bawipa Jesuh Messiah cun hivek ih hna niambik a tuan thei? Piter cun Jesuh in a ke a kolhsak ding cu rem a rak ti lo. Ke kholhsak a duh lo ahcun Jesuh thawn zianghman covo a nei lo ding timi Jesuh in a sim phah rori. Cule Piter cun a vun dil bet ih, lamzin ziangkim ah Jesuh thawn pehtlaihawknak neih a duh thu a rel.

Jesuh cangvaihnak thupi zet cu A sinak thawn khal in an mil aw zet. Anih cun Johan 13:13 ah Zirhtu le Bawipa a si thu a rel. Cumi cu Amah an kawhdan a si, cule cuvek a si thu Anih khal in a langter. Himi thupi cun thuneihnak le huham a tarlang a si.

Cun Jesuh cun cui huham le thuneihnak cu mai hlawknak hrang ah siloin Pathian hnatuannak ih hman ding mi a si thu a zirh. Adventist kawhhran cun himi Jesuh ih zohthim ding a rel mi hi a pawm ih, hnuaidornak tiih kawhhmi cu Bawipaiâ€™ zanriah hrang timlamnak ah hman a si.

`Hnuaidornak thupek timi cun Jesuh ih keneh le tangdor zetin midang pawl hnenih hnatuandan ding thuhla ziangsaw in zirh?`