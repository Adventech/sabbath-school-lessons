---
title:  Ka ra kirsal tengteng ding
date:   02/12/2024
---

`Siar ding: Johan 14:1-3. Ziangmi thuhla ahsaw Jesuh in himi pawl hi a rel?`

Johan 13 cemnetnak ah Jesuh cun a feh hlo ding thu a rel (Johan 13:33). Himi phuangawknak cu Piter in a fehnak ding thuhla a suhnak ihsin ra suak mi a si (Johan 13:36). Jesuh in A thihnak, thawhsalnak le laksoh a si ding thuhla pawl a simmi cu dungthluntu pawl in zianghman an theithiam lo. Piter cun A hrangih a nunnak liam dingin a mancia zo thu a sim (Johan 13:37). Himi hi Piter in a phatsan ding thu Jesuh ih a simcianak a si(Johan 13:38).

Himi thuhla ahhin Jesuh cun dungthluntu pawl hnen ah an thinlung mangbang in an um lonak dingah a sim (Johan 14:1). Mangbang timi hi Grik tong tarasso ihsin letlin mi a si ih, cumi sullam cu tibuai, buaiter, um nuam lo, lunghnoknak ih retawknak timi pawl an si. Jesuh ih tongkam ruangah dungthluntu pawl lunghnoknak ih an retawk cu mangbangza thil a si lem lo.

Asinan an tihphannak theithiam in, innkhan tampi umnak hmun a Pai’ inn thuhla a rel (inn tumpi siloin, riahbuk inn vekih innkhan tampi umnak a si). Anih cu an hrang hmunram timlam dingin cutawk hmun ah a feh ding. A tongkam cu a ra dingmi thinglamtah thlipi a rel bakah A mi pawl tlen dingih a rung kirsal ding caan khal a tel thluh vek tla a bang. Himi sualnak thawn riahsiatnak pawl hmuahhmuah hi voikhat ih an cemral thluh ding caan a rak thlir (zoh aw. Dan. 7:27).

Jesuh cun “ ‘ Ka feh cun…, Ka ra kirsal ding ih, ka umnak ih nan um ve theinak dingah ka hnenah ka lo hruai ding’ “tiah a ti (Johan 14:3 NKJV). Cumi cu veihnih a ratsalnak ding thutiam a si timi a fiang zet.

Cui thutiamnak ih rinsan ngamnak thuhram ummi cu ziangsaw a si? Mi tampi cun Bible simcianak famkimnak a si kha an ti ko ding. Cumi cu a dik zet mi a si. Asinan Johan 14:3 ah cui thuhram cu danglam zetin a tarlang. Himi cang ih, ka ra ding timi hi a ngaingai cun Grik tong ih present tense (A tu ih thil cangmi ) timi hman a si. Himi Grik tong ih present tense hi futuristic present (hmailam thu relnak) tiah an ko. Hmailam caan ih thil a ra cang dingin fiangzet ih relnak a si ruangah a thleng rero zo mi vekih rel a si. Cuvek a si ruangah himi catlang hi, ka ra sal tengteng ding tin let sehla a fuh zet ding.

Kan Bawipa a rat kirsal ding beiseinak kan neih mi hi Bible simcianak famkimternak men lawng a si lo. Thutiamkamnak tuahtu mi pakhat (Jesuh) ah rinsan ngamnak kan neih mi khalah nasa zetin a thum aw a si. A fiang lutuk. Anih cun A mi pawl hrangih a rat sal tengteng ding thu a sim. Cumi thu cu zo in a tiamkam timi kan theih ruangah kan rinsan ngamnak khal kan thum thei a si.

`Khrih a ratsalnak ding thuhla fiangzet ahhin thinnglamtah in ziangsaw in zirh? Veihnih ratsalnak um lo sehla, veikhat a ratnak ih Jesuh a thihnak ah kan hrang ziang thiltha saw um ding?`