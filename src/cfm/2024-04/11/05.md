---
title:  Thiang Thlarau
date:   11/12/2024
---

Johan thuthangtha ah Pa le Fapa vekin Thiang Thlarau cu a lang tuk lem lo. Asinan a hnatuan cu Jesuh ih hnatuan hlawhtlinnak ih thil thupi zet a si.

`Siar ding: Johan 1:10-13. Himi bungcang ahhin piantharnak hrangah Thiang Thlarau ih thupitnak thula ziangsaw in zirh?`

Johan cabu bung 1-nak ah Thiang Thlarau ih tuanvo thupit zia kan hmu thei. Johan cun Thu a dongtu, Amah a zumtu pawl hmuahhmuah cu Pathian fale ah an cang tiah a ti. Annih pawl cu, “thisen ih hrin an si lo, tisa duhzawng ih hrin khal an si lo ih, minung duhzawng ih hrin khal an si fawn lo, Pathian ih hrin mi an si sawn” (Johan 1:13, NKJV). Himi cu Thiang Thlarau hnatuannak lawng ih a ra ummi an si.

`A hnuai ih Bible cang ummi pawl in Thiang Thlarau ih cangviahnak ziangsaw in sim? Johan 3:5–8, Johan 6:63, Johan 14:26, Johan 15:26, Johan 16:7–11.`

“A dungthluntu pawl hnenah Thiang Thlarau ih hnatuan a simfiangnak ah Jesuh cun a thinlung rori hman cawk phurtu beiseinak le lungawinak thawn forhfialnak neih a tum. A kawhhran hrangah bomnak tamzet a pek ruangah a lungawi zet. Thiang Thlarau cu A mi pawl cawisannak ding hrangih A pai’ hnen ihsin a dil theihmi thilpek lakih sangbik a si. Thiang Thlarau cu thlahsawng hnen ih pek ding a si, cumi um lo sehla Khrih ih thawiawknak cu a lak men a si ding. Sual thilti theinak hi kum zabi tamzet cu cakzet in a um ringring, cule himi satan pai’ saltannak hnuai ih minung an barhluh awk cu mangbangza a si. Thazang thlentu thawn siloin Pathian huham ih famkimnak thawn a ra tu Pathian sinak ih sungtel pathumnak thawng lawng in Sual cu doneh theih le kham theih a si.”—Ellen G. White, The Desire of Ages, p. 671.

Curuangah Pathian cu a dik a si tiih a nemhgnet tu Thiang Thlarau don hi thlawsuahnak a si (Johan 3:33). Sual thu, dingfelnak thu, le thuthennak thu ih thuthentu cu Thlarau hi a si (Johan 16:8-11). Curuangah ziang a dik, ziang si thudik, ziangmi a tha timi kan theihnak ding tawhfung cu Thiang Thlarau ih huham zum le thuthennak hmang in Pathian thu ih kan thinlung le kan ton nun kan hlannak hi a si.