---
title:  Fapa theih cu Pa theihnak a si
date:   10/12/2024
---

Johan Thuthangtha pumpi ahhin tirhthlah cun Fapa Jesuh in Pa lam khihhmuh ih a cangvaihdan pawl a rel thluh. Jesuh cun Pa hi zo a si ti a simfiang ih, kan leitlun thawn laicinawknak an neihmi pawl khal a langter. Himi cu Johan 1:18 ah Anih cun Pa a theihter(Grik- exegeomai: simfiang, langter, theihter) timi thawn khal an mil aw thluh. Hihi Jesuh cun a hmang leuhleuh theu. Pa (pater) timi hi Johan cabu ah vei 136 a lang ih, Johan 1-3 sungah vei 18 a um. Cumi cu Thukam thar ih an hmannak hmun 3 ih then hmunkhat ai hnakin a tam sawn a si. Thuthangtha ahhin Jesuh in Pa a theihternak hmun thabik pakhat cu Thlahawknak tongkam an neihnak hmun ah a si.

Jesuh cu leitlun ih Pa ai-awh tu a si, cule Pai’ duhzawng in minung tisa ih nun hmang dingin a ra. A ngaingai ahcun Jesuh cun ziangkim hi Amai’ duhdan siloin Pai’ duhzawng vekih tuah a tum thu a rel (Johan 5:30). Himi hi a thoknak ahcun thu danglam zet vek tla a si men thei, asinan himi cun Jesuh, minung vek rori in Pai’ hnenih a pumpekawk dan pawl a tarlang thluh a si.

Jesuh khal in A hnatuan- Minung rundamnak- tuah theh dingah Pa ih thlah mi a si thu le cumi ah Pa cu a hnatuan theipitu a si thu a sim (Johan 5:36–38).

Jesuh cun Pa in Amah ten hnatuan dingin a thlah a si timi a phuang, cumi cu Pai’ hnen ih minung an feh theinak ding umsun a si (Johan 6:40,44). Pa cun mipi pawl in Jesuh ah kumkhaw nunnak an neih ding a duh zet. Anih cu thawhsalnak ih anmah kaitho dingih thutiamnak petu kha a si.

`A hnuai ih um Bible cang pawl in Jesuh le Pa ih laicinawknak ziangsaw in zirh? Johan 7:16; Johan 8:38; Johan 14:10, 23; Johan 15:1, 9, 10; Johan 16:27, 28; Johan 17:3.`

Jesuh in Pa thawn an laicinawknak thuhla a rel hi thil makzet a si. A thuzirhmi pawl hmuahhmuah cu Pa ih thuzirh mi an si ih, A relmi pawl hmuahhmuah cu bulpak zetin Pa hnen ihsin a theihmi pawl an si; Amah zum cu Pa zum thawn thu hmunkhat a si; A tongkam le a hnatuan pawl cu Pa ih ta lawnglawng an si; Amah le Pa cu minung rundamnak dingah duhdawtnak le hnatuannak ah pumkhat an si. Jesuh cu van ih um A Pa thawn an naihawk zia theihternak thiltithei zet a va si lawmmam ve!

`Na ruahnak le cangvaihnak cu na nun ah Pathian duhzawng tarlangnak famkim si bangta sehla, ziangtin saw na nun a danglam ding? Cucu, Jesuh ihsin kan theihmi kan nun hi Pathian duhzawng in ziangtin tha deuh kan hmang thei ding?`