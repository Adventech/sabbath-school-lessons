---
title:  Jesuh ih thlacamnak
date:   12/12/2024
---

Johan 17 cu khuimaw caan ahcun Jesuh ih puithiam sang thlacamnak tiih kawh a si. Cumi ahcun thlahawknak thu khal netkhar a si. Minung pawl cu a netnak ah Pathian thawn bulpak leicin awknak an neih mi tuahthat sal a si theinak dingah Jesuh cu leitlun ah a ra a si. Pathian in tuah dingih a pekmi hmuhsaknak pawl cu rinum zetin a tuah. Tongkam le cangvaihnak in mipi pawl hnenah Pathian a theihter.

Jesuh cun hi leitlun a suahsan cing ding. A dungtluntu pawl hnen ah a duhdawtnak voikhat tal relsuah sal a duh. Amah, Pa, le Thiang Thlarau karlak ih pehtlaihawknak hnget a umdan pawl cu an theihthiam ding a duh zet. Amah rori ih a rak neih mi Pa Pathian le Thiang Thlarau thawn bulpak pehtlaihawknak ciahciah kha an neih ve theinak dingah a sungih hruailuh a duh hai.

`Siar ding: Johan 17:1-26. Amah Jesuh in, Pa le dungthluntu pawl karlak duhdawtnak ih pehtlaihnak hnget zet neih a duhzia himi bungcang in ziangmi tongkam hmangin a tarlang?`

Mi tampi cun Johan 17 an siar ih, a thupi bik cu pumkhatnak le duhdawtnak a si tiah an ti. Thusuhnak zianghman um loin, Pathian ih tumtah mi cu mi hmuahhmuah thawn bulpak pehtlaih awknak nei dingih in tuahthar sal ding hi a si. Asinan fimkhur zetin vun siar ahcun duhdawtnak le thutak karlak pehawknak hi a tam sawn a si.

“ ‘Nang cu Pathian dik umsun na si ti an theih hi cu kumkhaw nunnak a si’ “ (Johan 17:3, NKJV), kan ruahvek menmen ih Pathian a si lo. “ ‘I pekmi pawl hnenah na hmin ka theiter zo…Cule annih in Na thu an thlun…Na hnen in ka ra ti thudik an thei’ “ (Johan 17:6, 8, NRSV). “ ‘Na Thutak in run thianghlim ter hai aw. Na Thu cu thutak a si’ “ (Johan 17:17, NKJV).

Pa Pathian theiter dingah Khrih a ra. Himi phuangawknak cu a thupi tuk, ziangahtile mi tampi cun Pathian thuhla ah ngaihdan dik lo an nei a si. Johan Thuthangtha cun Jesuh in himi hnatuan a ngai thupit thu a tarlang. Pathian thu le hnatuan cu dik zetin a langter. Thutak cu thupi lo bangta sehla, ziangah hitluk lawmmam in a hna a tuan ding?

Jesuh cun nun harsazet a hmang ih, a netnak ahcun biaknak hruaitu pawl ih hnongin a um. Mipi pawl ihsin zianghman ih siar lonak a tuar ih, Amai dungthluntu pawl hnen khal in a tong theu. A dungthluntu lakih pakhat cun a zuarthlai ih, a dang pakhat cun voi 3 rori a phatsan. Cawl lo bang lo in hniksaknak a pahtlang ih, Rundam dingih a va panmi pawl ih kut in Thinglamtah parah a thi.

`Jesuh le Pa Pathian karlak ih a um mi Pathian ih duhdawtnak cu nangmai nun ah ziangtin na langter thei ding?`