---
title:  Samari mi pawl ih thusimnak
date:   26/10/2024
---

### Tuizarh zirlai hrang siar ding
Johan 4:1–42; Johan 3:26–30; Jer. 2:13; Zekh. 14:8; Ezek. 36:25–27.

> <p>Bible cangken</p>
> “Cule nunau nu ih hnenah, Tu ah kan zum, na thu simmi ruangah a si lo: kanmah rori in a thu simmi kan thei ih, hihi leitlun Rundamtu taktak Khrih a si ti kan thei, tiah an ti’ “ (Johan 4:42, NKJV).

Samari pawl hi zosaw an si? Israel saklam ram pawl cu BC 722 ahkhan Assiria ih sal ah an hruai ih, ramkhelh an duh ruangah Assiria mi pawl cun an sal kaihmi pawl cu an rampi ah an thehdarh ciamco. Cuvek ciah in ramdang ihsin an kaihmi pawl khal saklam ramah an run hruai ih, cule Samari ah an hung cang. Annih pawl hi Judah pawl vekin anmah ten an um ve.

Ziangkhalsehla anmah le Judah pawl karlak ih laicinawknak cu a tha lo zet. Tahthimnak ah, Samari pawl cun Babylon ihsin Judah pawl an kirsal tikah Biakinn an sak that sal cu an rak dokalh. Cu laiah anmah Samari pawl cun Gerizim tlangah anmai Biakinn ding an sak. Asinan himi Biakinn cu BC 128 ahkhan Judah miphun kaihruaitu John Hyrcanus in a siatsuah thluh.

Leitlun ih Khrih a um lai ahkhan, himi huatawknak hi a um ringring lai. Judah pawl cun a cang theitawk in Samari pawl an hrial. An pursum leidawnnak lam cu a rak fehtluang tla si men thei, thildang ahcun an khap aw thluh. Judah pawl cun Samari pawl hnen ihsin zianghman an la duh lo ih, An hnen ihsin bomnak khal an dong duh fawn lo. Himi nunphung karlak ah Johan cun tikhur ih Jesuh le Samari nunau tonawkdan le Samari khawpi Sikhar ih mipi pawl thawn an hmuhawknak a rel.