---
title:  “ ‘Bawipa, cui tidai cu i pe aw’ ”
date:   29/10/2024
---

“ ‘Cun nan parah tidai thiang ka theh ding ih, nan thianghlim ding: nan borhbahnak hmuahhmuah ihsin, le nan milem hmuahhmuah ihsin ka lo thianghlimter ding. Thinlung thar ka lo pe hai ding ih, nan sungah thlarau thar ka ret ding: cule nan taksa sungih um lungto vekih hak thinlung cu ka la hlo ding ih, taksa vekih nem thinlung ka lo pe ding. Cun nan sungah ka thlarau ka ret ding ih, ka daan pawl ka lo zawhter ding, cule ka thuthennak nan thlun ding ih, nan tuah ding’ “ (Ezek. 36:25–27, NKJV).

`Ziangatin saw Ezekhiel 36:25-27 ahhin Jesuh in Nikodemas le tikhur kiangih nunau nu hnen ih a pek a tummi thudik cu a langter?`

Himi pahnih ahhin Jesuh cun leitlun ih thil ummi ihsin tahthimnak la khal sehla, mipi pawl hnenah thlarau lam thudik a thlen ding hi a duh a si.

A zo deuh khal sisehla, an pahnih in a hmaisa lam ahcun Jesuh ih thurel mi an theithiam lo ti a fiang zet. Nikodemas cun ziangtin saw minung hi hrinsal a si thei ding? Ziangtin saw a nui pumsung ih a luhsal thei ding? tiah a sut. Jesuh in thlarau lam thudik khihhmuh khal sehla Nikodemas cun leitlun ih thil a thleng mi hmangah a neih thotho. Cuvek ciah in hi nunau nu khal Jesuh in thlarau lam thil ziangmaw fiangzetih a sim tikah tidai thuhla Jesuh ih a rel mi cu a ngaingai in a lak ngai.

Jesuh in tinung a pek ding thuhla a rel ahkhan hinu cun, “ ‘ka ti a halsal nawn lonak dingah, le tidai khai dingin hitawkih ka rat nawn lonak dingah cui tidai cu i pe aw, a ti’ “(Johan 4:15, NKJV). Jesuh in tidai in ding a dilnak ihsin nunau nu cun in ding tidai a dilnak ahhin zamrang zetin an biakawknak cu a hung danglam thluh.

`Siar ding: Johan 4:16. Nunau nu ih a dilmi cu Jesuh in ziangtin a let?`

Jesuh cun an thurel mi thupi cu a thleng ih, nunau nui’ hnenah a pasal ko ih ra kirsal dingin a ti. Ziangah saw zamrang zetih thurel laimi thupi a thleng? Nunau nu ih a cangvaihnak cun Jesuh tongmi a hrial timi a langter. Jesuh cun a thinlung a theithiam hngal. Damnak ngah dingin amai dinhmun a beih phawt a tul. “Thil a pek duh zetmi himi thlarau in a rak don hlanah, Cunu cun a sualnak le amah rundamtu thei dingih a tuahawk ta a tul” “—Ellen G. White, The Desire of Ages, p. 187.