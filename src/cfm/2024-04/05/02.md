---
title:  Tonawknak
date:   27/10/2024
---

`Siar ding: Johan 4:1â€“4. Samari ram ih Jesuh hruaithleng tu buainak kha ziangsaw a si?`

Farasi pawl cun tipil petu Johan ih tihnimnak a pek mi hnakin Jesuh dungthluntu pawl ih tihimnak pekmi an tam deuh ti an hmu suak. Himi dinhmun ihsin Johan ih dungthluntu le Jesuh ih dungthluntu karlakah buainak a um thei. Ngaingai te cun Johan ih dungthluntu pawl in an bawipa ih dinmun le hminthatnak hrangah an thikthu a rak sia (Zoh awla, Johan 3:26-30). Johan ih a rak letnak cu a fiah felfai zet, anih cu a tumsuk ding thu le Jesuh cu a thanglian ding thu a rak sim (Johan 3:30). Hivek ih hmuhthiam awk lonak hrial dingah Jesuh cun Judea ram a suahsan ih Galilee lam ah a feh. Hi ram pahnih karlak ih lamzin thabik cu Samaria ram pal ding hi a si. Asinan cumi cu lamzin umsun a si lo. Judah mi rinum zet pawl cun lamzin hla deuh in an hel ih, nisuaknak lam Perea an va thleng. Asinan Jesuh cun Samaria ah hnatuan ding a nei.

`Siar ding: Johan 4:5-9. Hivek ih tikcu caan tha hi ziangtin saw Jesuh in tikhur ih Samaria nunau nu thawn an biakawk thoknak ding ih a hman?`

Jakob tikhur umnak cu Sekhem kiangah a si. Cui nunau nu ih umnak Sikhar cu pengkhat hrawng (1.5 km) ih hla a si. A dungthluntu pawl in ei ding lei in khawpi ih an feh laiah Jesuh cu tikhur kiangah a rak to. Tikhur ih tidai dai tiamti te khainak ding a nei lo. Tidai khai dingih nunau nu a rat tikah in ding tidai a rak dil.

Johan 3 ahkhan Judah pawl thuthentu le Rabbi a si mi Nikodemas cu Jesuh hnen ra dingin a phah niam awk cu a mak zetmi thil a si. Miih an hmuh ding phang ah zan ah a ra. Asinan Johan 4 ahcun nunau nu cu sun laifang ah a thup aw ve thung, khawdaih laifang zinglam lole simlam ih a ra theutu nunau pawl a hrial duh ruangah tla a si men thei. Ziangkhal sehla, ziangahsaw tidai khai dingin hmunhla in a rat ih, nisat laifang ih a ratnak san? Cutawk ih a umnak san cu ziang a va si khalah, Jesuh a hmuh in a nun a danglam ding a si.

Ziangtin saw a si hrih lai ding? Judah zirhtu pakhat cu samari nunau hminsia zet thawn an danawknak tahthim a si. An va danglam aw lawmmam ve! Cumi cing khal in himi thuhla ahhin mangbangza thil a thleng a si.

`Midang pawl hnenih thu na sim ding a lo donkhawm theitu nan nunphung ih ulhmi ziangmaw thil cu ziangsaw a si?Cumi pawl neh thei dingin ziangtin kan zir ding? Sabbath sikul zirnak ah na thuletnak run keng aw.`