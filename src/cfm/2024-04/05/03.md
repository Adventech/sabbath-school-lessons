---
title:  Tikhur ih um Nunau nu
date:   28/10/2024
---

`Siar ding: Johan 4:7-15. Himi tonawknak hi ziangtin saw Jesuh in himi nunau nu thawn biakawk thoknak ih a hman dan?`

“Judah le Samari pawl ih huatawknak ruangah ngilnei zetin nunau nu cun Jesuh a bia thei lo; asinan Rundamtu cun himi thinlung ih laimu bik tawhfung hi hawl a tum, Pathian duhdawtnak ihsin a hungsuak mi fimnak thawngin zangfah a dil. Ngilnei zetin thil ziangmaw pe bang sehla a rak hnong tla si men thei, asinan zumnak cun zumnak a harh ter a si”—Ellen G. White, The Desire of Ages, p. 184.

Nikodemas thawn an tonawk vek ciah in Jesuh cun midang pawl ih thinlung a thei. Judah mi pakhat in Samari hnen ih bomnak a dil tikah mak a ti zet, Jesuh cun a vun sim hngal ih, “Pathian ih thilpek” le “in ding i pe aw” tiih a lo titu hi thei awla cu a hnen ihsin na dil sawn ding ih, Anih cun tinung a lo pe ding” tiah a ti’ “ (Johan 4:10, NKJV).

Nunau nu ih letnak cu piantharnak thuhla ih Nikodemas ih thusuhnak, “Ziangtin saw hi thil pawl hi a can thei ding?”(Johan 3:9) a timi vek ciah a si. Nunau nu cun, “A khainak ding zianghman na nei lo ih, tikhur le a thuk fawn. Asicun cui tinung cu khuitawk in saw na neih ding?’ “ (Johan 4:11, NKJV) tiah a ti. Himi an pahnih ih thuhla ah Jesuh cun an hnenah (pakhat cu Judah pawl zirhtu a si, a dang pakhat cu Samaria nunau, rinhlel um zet a si) thlarau lam thudik an theihthiam veve theinak dingin a khihhmuh a si. An thuhla ah Jesuh cun an pahnih in thu bangaw a sim: An pahnih in piantharnak an tul a si.

`Tinung thuhla Jesuh ih a relmi ah thukam hlun ih a ummi ziangsaw a si? (Jer. 2:13, Zekh. 14:8).`

Tidai cu nunnak hrang ih thupi zetmi thil a si; minung hi tidai loih um a theih lo, curuangah tidai cu kumkhaw nunnak hrangih thil mawi bik le huham neibik a si ve thei a si. Curuangah Jesuh cun, “Asinain zokhal ka pek dingmi tidai a in tu cu a ti a halsal nawn lo ding; a hnenih ka pek dingmi tidai cu a sungah kumkhaw nunnak a putsuakmi tihna ah a cang ding a si, a ti’ “ (Johan 4:14, NKJV).

`Siar ding: Johan 7:37, 38. Himi bungcang ah Jesuh in ziangsaw in sim, hitawk ih thutiam mi ah ziangtin saw hmuhton mi kan neih thei ding?`