---
title:  Samari pawl ih thusimnak
date:   31/10/2024
---

`Siar ding: Johan 4:27-29. Nunau cun ziangmi thil danglam zet saw a tuah?`

Nunau nu le Jesuh an biakawknak cu a dungthluntu pawl an ra thlennak cun a cawlter. Nunau nu thawn an biakawk ruangah an mangbangzet, asinan ziang thu hman an sut lo. Rawl ei dingin an fial.

Hi nu khal a tibel tanta in Jesuh thawn an hmuhawkdan pawl midang hnen ih sim dingin khawpi sungah a tlan hngal.

`Siar ding: Johan 4:30-42. Himi peh ah ziang thil saw thleng, cumi cun thuthangtha phuangdarh a sidan ding thuhla ziangsaw a zirh?`

Jesuh ih rawlkhawm thuhla a relnak cun khawsung ih mi tampi piangtharnak thuanthu a va hnokter thluh ih a danglam zet. Asinan Johan cun ziangthil ciah a thleng timi Jesuh ih a theihfiang zia hmu thiam dingah in duh. Samari nunau nui’ hnen ih rundam khawkhannak thuhla a simmi cu rawlei hnakin A hrangah a thupi sawn. Rundamnak ih mi hruai ding hi A tumtah mi a si, himi thuhla hi A dungthluntu pawl hnenah, mikip hnenah, an duh lomi pawl hnen khalah zamrang zetih thuthangtha phuang a tul zia a zirhnak ah a hmang.

Johan thuthangtha ahhin thil thupi zet tampi a um. Cumi pawl lakah Johan 4:39-42 khal a tel. Samari mi tam zet cu “Ka tuahmi ziangkim i sim thluh” (Johan 4:39) tih a reltu nunau ih thusimmi ruangah Jesuh cu an zum.

Samari mi pawl cun Jesuh cu an hnen ih um hrih dingin an ngen. Cumi ih a rahsuah mi cu Jesuh ih tongkam ruangah mi tamsin in an zum. “Cule nunau nu ih hnenah, Tu ah kan zum, na thu simmi ruangah a si lo: kanmah rori in A thu simmi kan thei ih, hihi leitlun Rundamtu taktak Khrih a si ti kan thei, tiah an ti’ “ (Johan 4:42, NKJV).

`Himi thuanthu cun mi pakhat lawng hman hi thilti theizet theihpitu a si theizia thuhla ziangsaw in sim? Jesuh in na nun ih thil a tuah zo mi pawlah ziangtin saw theipitu thil ti theizet na si thei ding?`