---
title:  Jesuh ih phuanawknak
date:   30/10/2024
---

`Siar ding: Johan 4:16-24. Himi nu ih thuthup thukbik tiang Jesuh in a theihdan pawl a langternak ah ziangsaw a tuah, cule cunu in ziangtin a let?`

Eng cu hmunnai deuh ih zoh cun mit a caw ter thei. Jesuh cu profet tiih a theih lai ah nunau nu cun hrial theidan ding lamzin a dap. Jesuh hnen ahcun Judah le Samari mipi pawl karlak biaknak thuhla ih el-awknak pawl thu a sut –Cumi cu Pathian biaknak ding hmun dik thuhla a si.

Cui thu letnak ah Jesuh cun Samari pawl cun an theih lomi an biak thu a langter. An biakmi cu Judah pawl le pathian nung bia lo pawl ih biaknak cawkrawi mi a si. Judah pawl cun Amah ten a phuangaw tu Pathian an bia – cumi cu Samari hrangih an pawm ding a thupi zetmi thildang a si.

Pathian dik biaknak cu hmun pakhat lawngah a thum aw lo. Curuangah Pathian biaknak ding hmun thuhla reltlangnak cu an rak biakawknak thawn pehzom aw lem lo mi thil a si. Ziangahtile Pathian cu Thlarau a si, Amah a biatu cun thlarau le thutak in an bia ding a si. Jesuh ih a relmi thudik tlaitluang zet cu nunau nu cun a pawm ih, a dang tamzet khal pawm dingin a man cia.

`Siar ding: Johan 4:25, 26. Jesuh in nunau nui’ hnenah a sinak kha ziangtin a langter?`

Thuthangtha pali sung ah Jesuh in hniksaknak a ton hlan ih mi pakhat hnen ih Meesiah a si thu a simnak umsun cu himi bungcang lawng hi a si. Cule himi hi mi tampi hnenah simaw, mi thupi zet hnenah si maw siloin Jakob tikhur ih amah te lawng rak um hmin tarlang lo nunau hnenah a phuang aw a si. Anih cu riangvai zet le thenhran vekih a thei aw tu, riahsia zet riangvai thlarau lam ahhin a lunglut cuang.

Cule nunphung dang nei mi lawng hman siloin dinhmun dang zet khal zianghman nei cuang lo himi nunau nui’ hnen ahcun Jesuh cun zo a si timi fiangzetin a langter. Cule Anih cun nunau nu ih thuthup thim zet a langter ih, Amah a zum theinak ding san thupi zet khal Jesuh cun a pe a si.

`Himi thuanthu in ziangah saw pakhat le pakhat karlak ah minung ih a tuah mi dokham tu siatbal a tul timi thuhla ziangmi saw in sim?`