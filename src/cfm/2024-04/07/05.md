---
title:  Thomas ih theihpinak
date:   13/11/2024
---

`Siar ding: Johan 20 :19-31. Zumnak le rinhlelnak thuhla ah Thomas thuanthu ihsin ziangsaw kan zir thei ding? Thomas in ziangmi thil thupi saw a tuah dik lo?`

Jesuh a thawhsal hnuah a dungthluntu pawl hnenah a va lang, A dungthluntu pawl cun tihnak ruangah sangka an khar ih a sungah an rak um. Thomas cu an rualah a um ve lo. Cumi hnuah dungthluntu dang pawl hnen ihsin thawhsalnak thu a rak thei ih, asinan a zum thei lo. Cumi cu lalram a rak hmuh tum dan thawn an mil aw lo zet. Cule ziangruangah midang pawl hnenih a um lo lai caan ah Jesuh Amah rori cu an hnen ih a ra lang timi khalah a thinlung a buai zet ko ding.

Thomas cun, “ A kut ah thirih khennak hmasi ka hmuh ih, thir ih khennak hmasi ah ka kut zung ka hruah ih, a hnak ka kut ih ka tham lo ahcun ka zum lo ding, a ti’ “ (Johan 20:25, NKJV) tiah a ti.

Thomas cun a zumnak dinmun pawl a langter. Hi tivek zumnak Jesuh ih an neih khi Johan cabu sungah a lang phahphah theu. Nikodemas cun Jesuh cu, “Ziangtin saw mi pakhat cu a upat hnuah hrinsal a si thei ding?’ “ (Johan 3:4) tin a let. Tikhur ih nunnau um mi cun, “ ‘ Bawipa, tibel na nei lo ih, tikhur le a thuk fawn. Khuitawk in saw tinung cu na ngah thei ding?’ “ (Johan 4:11 NRSV) tiah a ti. Sang le nga ih rawldar mi mipi pawl cun, “ ‘Ziangmi hmuhsaknak saw in pek ding?’ “ (Johan 6:30 NRSV) tiah an ti.

Johan thuthangtha ahhin, “Zoh awla, cule zum aw” timi ruahnak hi a pawmdan a si lem lo. Jesuh a thawhsal hnu ih Thomas thawn an hmuhawk ahkhan Thomas cu a ko ih, thosal taksa zoh ih tham dingin a ti. Asinan hitin a rel, “ ‘I hmu lo cingih I zumtu pawl cu mi thlawsuak an si” (Johan 20:29).

Pathian cun kan zumnak ah thum aw in theihfiangnak in peta lo in zummai dingah in ngen dah lo. A umnak, a ziaza, A thu rintlak an si zia pawl cu kan ruahnak ngen dingih phuanawknak ihsin dinmi pawl an si : Cule himi phuanawknak cu tampi a si. Cucing in Pathian cun rinlelnak um thei mi cu a hlonhlo cuang lo. Kan zumnak cu thil langtermi ah siloin theihfiangnak ah a thum aw sawn ding a si” Ellen G. White, Steps to Christ, p. 105.

Pathian kamsuak ihsin, sersiamnak ihsin le bulpak hmuhtonnak ihsin Jesuh ih kan zumnak theihfiangnak ding mangbangza tamzet pek in kan um.

`Mi pakhat in, Ziangah Jesuh na zum? tin lo sut bangta sehla, ziangtin saw na let ding?`