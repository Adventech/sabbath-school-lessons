---
title:  Abraham caan ih kirsalnak
date:   10/11/2024
---

Jesuh cun Amah cu zo a si timi a relfiangnak ah a ningzah ve lo ih, zosaw a si timi thu theihter tu dingih theihpitu a ko khalah a ningzak lo, caan reizet liamzo ih Abraham hman Amah theihpitu ah a hmang. “ ‘Nan pa Abraham cu Ka ni hmu dingah a ai-puang zet, cule a hmu ngah ih a lung a awi zet’ “ (Johan 8:56, NKJV).

`Ziangah Abraham ih theihpitu sinak hi Johan Thuthangtha cabu sungih telh dingih a thupit?`

“Nunphung le thutiam hmangin Pathian cun, ‘Abraham hnenah thuthangtha a rak sim’. Galatia 3:8. Pipu pawl ih zumnak cu tlentu a ra ding timi ah an thum aw thluh. Khrih in Judah pawl hnenah, ‘Nan pa Abraham cun Ka ni a hmuh ding hi a ai-puang zet; cule a hmu ngah ih, a lungawi zet’ Johan 8:56, R.V., tiah a ti. Isak ai-awh in tuu cang raithawinak ih hman mi cun Pathian Fapa, kan ai-awh ih raithawinak a um dingmi a rak khihhmuh a si. Minung cu Pathian daan buarnak ruangah thihnak ah thi dingih a um lai ahkhan Pa cun a Fapa cu a zoh ih, misual hnenah, ‘Nung aw: tlennak ka hmu ngah zo’ “ tiah a ti’ “—Ellen G. White, Patriarchs and Prophets, p. 154.

Abraham cu Judah hnam ih Pa a si. Amai hnen ihsin miphun hmuahhmuah in thlawsuahnak an dong ding timi thuthiam a dong. Himi thlawsuahnak a cithlah pawl in Messiah fehtlang in an dong a si. Abraham cu zumnak thawngin Pathian a biatu pawl hmuahhmuah ih Pa khal a si thotho (Heb 11:8, 17-19). Raithawinak ih a fapa a hlan a duhnak (Seem 22) cun thutiam fapa cu zumnak ih langternak lawng men a si lo ih, rundam khawkhannak sangka a si.

Jesuh in, “ ‘Nan pa Abraham cun Ka ni a hmuh ding hi a ai-puang zet’ “ (Johan 8:56 NKJV) a ti tikah hruaitu pawl cun, “ ‘ Kum 50 hman na kim hrih lo, Abraham cu na hmu zo maw si?’ “ (Johan 8:57, NKJV) tiah an let.

Jesuh cun Pathian in hrambur ih Moses a biaknak va theihter salnak tongkam a hmang. Himi cu a rak um cia zo pakhat, Pathian a si zia a relnak a si. Thusuhnak zianghman um nawn loin hruaitu pawl cun Jesuh ih a relmi an theihthiam ruangah, “Amah cu deng dingin lungto an sar”(Johan 8:59, NKJV).

`Siar ding : Rom 4:1-5. Ziangtin saw Paul in himi Abraham thuanthu hi daan ih hnatuannak tel loin zumnak lawngin rundamnak thudik ropi zet tarlangnak ih a run hman? Himi bungcang in zumnak thawngin a nungtu pawl ih pa cu Abraham a si zia theithiam dingin ziangtin saw in bom thei?`