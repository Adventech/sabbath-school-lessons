---
title:  Pilate ih theihipitu sinak
date:   12/11/2024
---

Biaknak hruaitu pawl in Jesuh kaih an tumnak, hniksak dingih an hruainak le thah an tumdan pawl hi Johan cun a ngan leuhleuh theu. Johan Thuthangtha sungih thupi pakhat, Jesuh ih a rel theumi cu A tikcu le caan a thleng hrih lo timi hi a si. Cumi cu khenbet a si ding caan a relnak si (Johan 2:4; Johan 7:6, 8, 30; Johan 12:7, 23, 27; Johan 13:1; Johan 17:1).

Tu ahcun a tikcu le caan a thleng zo. Jesuh cu Gethsemane hmuandum ah an kai ih, Annas hnen ah an hruai, cumi theh ah Puithiam sang Kaiafas hnenah an hruai ih, cule Pilate hmaiah veihnih rori an fehpi.

Johan cun Jesuh cu Khrih a si timi theiter dingah hmun dangdang ih um minung pawl cu thu theihpi tu si dingah a ko khawm hai. Tu ahcun ramhruaitu Pilate, Jesuh thuthentu cu a ko. Pilate cu Rom miphun, ram hruaitu le thuthentu a si ruangah a theihpinak thu cu a thupi ngaingai. A dang thutheihpi tu pawl cu Judah hnam le mi pangai pawl an si.

`Ziangtin saw Pilate ih thutluknak cu Johan Thuthangtha ih thulu thawn pehawknak an neih? Johan 18:38, Johan 19:4–22.`

Jesuh cu tlawngkai ninga zingpit ah Pilate hnenah hruai a si (Johan 18:28). A khawkhan mi cu thawngtla mi hi rang zetin a canvo lam ih kuat zangzang hi a si. Asinan Jesuh ih ziaza cun Pilate ih ngaihven a hlawh zet. Ram uktu cun Jesuh cu fiang zetin thu a sut ih, cule Jesuh hnen ihsin, “ Himi ruangah ka suak ih, himi ruangah leitlun ah – Thutak theihpitu si dingah ka ra. Zokhal thudik ih ta a si mi cun ka aw a ngai” (Johan 18:37 ESV) a timi a thei ngah.

A netnak ahcun ram uktu cun Jesuh cu thi dingin thiamlo coter khal sehla Jesuh cu mawhsualnak nei lo mi a si tin veithum rori a ti (Johan 18:38, Johan 19:4,6). Cule thinglamtah par ah, “Nazareth mi Jesuh, Judah pawl ih Siangpahrang” (Johan 19:19 ESV) tin a ngan. Jesuh hi zosaw a si timi a theihpinak netabik a si. Cule Khrih cu mawhsualnak zianghman a nei lo timi theihpi cing khal in Jesuh cu thi dingin thiamlo a coter thotho.

Pilate ih hmai ah Thutak a um, cucing khalin mipi pawl ih an hmuhsuam ding a siansak thotho- ziangkhal sehla Pilate cun Jesuh thi dingin thu a pe! Na sia le tha theihnak le na thinlung ih a lo simmi cu thudik a si timi thei cingih thlun duh lonak ih tihnun umzia zohthim ding a va si lawmmam ve!

`A dik tiih kan zummi thil tuah dingah mitam sawn ih lunglut lole nornak a um ruangih tuah thei lo ih in tuahnak ih tihnung umzia hi Pilate zohthim in, ziangsaw kan zir thei ding?`