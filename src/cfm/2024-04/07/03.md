---
title:  Mary ih theihpinak
date:   11/11/2024
---

Lantak puai a thlen hlan niruk ahkhan Jesuh cu Mary, Martha le an unau pa, thihnak ihsin a kaihthawh mi Lazaras hnenah a leng. Pharnat ihsin a damtermi pa Simon cun a hrangih Jesuh ih a thil tuahmi ah lungawinak nei in puai ahcun rawlei ding a buaipi. Martha cun ei ding a rak buaipi, Lazaras cu mikhual pawl thawn cabuai ah a to (Johan 12:1–8).

`Hitawk ah Mary ih cangvaihnak ih thupitnak kha ziangsaw a si? Ziangtin saw himi in Jesuh cu zo ciah saw a si timi theihternak a si thei? Johan 12:1–3.`

Rimhmui (zi-hmui) hi a man khung zet, hnatuan tu pangai zetin kumkhat sung ih a hlawh man tluk a si. Mary cun himi thil pek hi a sual ngaidamnak le a unaupa thihnak ihsin thawhter sal a si ruangih Rundamtu hnen ih a lungawinak langternak ih a run keng mi a si men thei. Ziangtik ni ah simaw, Jesuh vui liamnak ding hrangih a tumtah mi a si. Asinan Anih cu Siangpahrang dingah hriakthih a si mai ding timi a thei. Cuvek a si cun Amah (Jesuh) upatnak petu hmaisabik a si ding a si.

Mary cun a kutih a tuahmi a rak theingah ciah lo tla si men thei, asinan Johan cun, “ Inn cu rimhmui rimthaw zetin a khat thluh” (Johan 12:3 ESV) tiah a rak ti. Judas cun zamrang zetin nunsimnak a nei hngal ih, rimhmui cu zuar in mi siatha pawl hnen ih pek sawn ding a si thu a rak sim. Jesuh cun Mary cu hnangam zetin a rak dinpi ih, “Amah ten um ter aw…mi siatha pawl cu nan hnenah an um ringring ding, kei cu nan hnenah ka um ringring lo ding” (Johan 12:7, 8, NKJV) tiah a ti. Thuthangtha fehtlang in thupi thulu pawl cu an um sal rero. Jesuh cun minung sungah ziangmi a um ti a thei (Johan 2:24, 25; Johan 6:70, 71; Johan 13:11; Johan 16:19). Himi Simon inn ih rawlei puai ah Jesuh cun Judas thinlung ih a ummi a thei. Johan cun Judas hi zo a si timi fimkhur zet in a rak tarlang- mahte bawmaw tu rukru a si (Johan 12:6).

“Mary in Rundamtui’ taksa ruak parih thle dingih a ruatmi rimhmui thaw zet cu A (Jesuh) damlai rori ah a tuah a si. Cui rimthaw le a hlum zet mi cun an phumnak thlan a khuh thluh thei; tu ahcun Mary ih zumnak le duhdawtnak ruangah A (Jesuh) thinlung cu lungawinak in a khat … cule hniksaknak nasa zet ih a feh khalah, cui theih ringringnak thiltuah mi cu a kengtel vivo ih, cumi cu a tlen cia mi pawl hnen ihsin kumkhaw hrangih Amai ta si dingih duhdawtnak cu a si”—Ellen G. White, The Desire of Ages, p. 560.

`Jesuh cun Mary le Judas thinlung ih a ummi a thei. Anih cun na thinlung ih a ummi khal a thei. Himi thudik cun Jesuh cu kan dingfelnak, in danglamtertu le in kilhimtu a si timi ziangsaw in sim?`