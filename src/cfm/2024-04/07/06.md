---
title:  Jesuh kan theihpitnak
date:   14/11/2024
---

Johan cun Jesuh theihpinak thu hi a rel leuhleuh theu, a tumtah mi cu netkharnak mawizet lam ih in hruai hi a si: “Cun hi cabu sungih ngan lomi, a dang hmuhsaknak tampi tla Jesuh in a dungthluntu pawlih mit hmuh ah a tuah: Asinain hi pawl hi, Jesuh cu Khrih, Pathian ih Fapa a si ti nan zum theinak dingah, le nan zum ih a hmin ruangah nunnak nan neih theinak dingih nganmi a si” (Johan 20:30, 31, NKJV).

Cutawk hmun ah na um ve ih, Jesuh ih mangbangza tuahmi tampi hmu ve tlukin vun ruat aw. Ka zum rori ding, a si lo sawm? Cuvek cun kan ruat ko ding: Asinan lamzin hrekkhat dang ahcun a ngaingai ih mangbangza a tuahmi hmutu pawl ai hnakin Jesuh kan zumnak dingsan hi kan nei tam deuh.

Ziangruangah saw?

`Jesuh san minung pawl ih an neih lomi, a tu ih kan neihmi kan zumnak in bawm theitu ding thil hrekkhat pawl cu ziangsaw an si? Thimnak ah : Matt. 24:2, Matt. 24:14, Matt. 24:6–8.`

Thuthangtha Johan cabu ih thil ti thei zet thuhla tampi kan neih lawnghman siloin Jesuh le Bible ngantu pawl in thil a ra thleng dingmi an simcianak pawl kan hmuh mi thil ropi zetzet pawl khal kan nei. Cuvek pawl cu Temple siatnak ding thu (Matt. 24:2), Leitlun pumpi ih thuthangtha phuandarhnak ding (Matt. 24:14), Tluknak nasa zet um ding (2 Thess. 2:3), le leitlun hi sualnak ah tlu vivo in, sual umnak ding hmunram (Matt. 24:6–8) a si ding thu pawl an si. Jesuh ih nunsung le hnatuannak a neih sung hmuahhmuah ahkhan a dungtluntu pawl cu minung tahnak ih thlir ahcun tikcu reizet liamzo thuanthu ihsin hloral mai ding mi hnaihnok tu mipa le nunau malte ummi pawlkom fate an si. Ziangtin saw kanmah vekin hivek thil pawl hmuahhmuah a ra thleng ding timi an theih ve? Theihnak an nei a si. A ngaingai te cun, kan zumnak hman hi Jesuh in thuthangtha cu leitlun pumpi ah phuan a si ding tiih a simciami famkimnak dinhmun ih ummi a si.

Kum 2,000 liam zo, tuini ah Jesuh dungthluntu kan si vekin Jesuh le kan hrangih a tuahmi pawl theihpitu si dingah caan tha kan nei ve a si. Cumi cu Nathaniel, Nikodemas le Samaria nunau nu lole Farasi pawl zirhnak ruangah kanmah ten Jesuh cu Messiah a si timi kan thei a si lo. Himi cu Thiang Thlarau umpinak huham hnuai ih Bible Thianghlim siarnak ihsin Jesuh cu leitlun rundamtu a si tiin kan pawm a si.

Cule kan zaten kan lamzin cio ah, le Pathian thawn kan laicin awknak ihsin thuanthu rel ding kan nei ve thei a si. Kan thuanthu cu thihnak ihsin thosal hmutu pawl le suahkeh mitcaw pawl vek lawmam cu a si lo men thei, asinan a poinak zianghman a um lo. A thupi bikmi cu kanmah ten Jesuh kan theih ngah ih, Johan Thuthangtha cabu sungih Jesuh theihpitu pawl vekin kan lamzin cio ah Amah theihpitu kan si thei ve a si.