---
title:  Eng le thimnak
date:   24/12/2024
---

`Siar ding: Johan 1:4–10; Johan 3:19–21; Johan 5:35; Johan 8:12; Johan 9:5; Johan 11:9, 10; le Johan 12:35. Hitawk ah ziangmi tahthimnak a um, cule ziangah himi tahthim danglam awknak hi thutak theihthiamnak ding hrangih a thupit?`

Leitlun cu thimnak ah a um; eng cu a hrial ih, Tlentu le Thuphuangtu, sersiamtu Pathian, Pathian dik lam pannak lamzin cu amahten a hawl hmu thei lo. “Minung cun amahten Pathian theihnak a nei thei dah lo. ‘Cucu van tlukih sang a si; nang in ziang saw na ti thei? Hell hnakih thuk sawn a si; Nang in ziang saw na theih thei?’ Job 11:8. Pathian ih thil thukzet cu Thlarau lawngin kan hnenah a langter a si, Cumi cu ‘mit in a rak hmu lo, hna khal in a rak thei lo ih, minung thinlung khalah a rak lutdah nawn lo’. ‘Pathian cun hi pawl cu Thlarau hmangin kan hnenah a langter zo.’ “–Ellen G. White, The Desire of Ages, p. 412.

Jesuh Khrih lawng in Pa cu “a lang fiangter” thei a si (Johan 1:18). Grik verb exegeomai timi hman a si ih, cumi sullam cu “sullam simnak,” “simfiangnak,” “relfiangnak” timi a si. Johan cun Jesuh cu van thucah kengtu, Pathian thei timi ih sullam simfiangtu mi pakhat vekin a langter. Jesuh thawng lawngin Pa cu kan thei ngaingai thei ding a si.

`Siar ding: Johan 8:42-44. Ziangtin saw Jesuh in Israel biaknak hruaitu pawl ih an zumnak ih an thumawknak a dik lo zi a simfiang?`

Thudik ih ding lotu pawl cun anmai khawruahnak in an tongsuak. Minung thlirnak lawng in cangan mi sullam cu an “hmu” thei. Cumi thawn bangaw lo zet in, Khrih cu leitlun eng a si ti kan pawm tengteng a tul, cule A thu simfiangnak ah Amah kan thlun a tul a si. Cumi thawn kalh aw ciah in sualnak cun “amai khawruahnak” sung ihsin a tongsuak (Johan 8:44 NKJV). Kan ralrin lo ih, Pathian hnenah zumnak le pumpek awknak kan neih lo ahcun cuvek ciah in tihnung um ah kan um ding a si: Cangan mi cu kan duhdan, tha kan tidan le kan thlirdan lawngah thum aw in kan siar, cumi cu kan theihlo sungih kan rak tuah olsam zet mi an rak si ding.

`Cui thudik “Na ke parah kar aw” timi thudik cu ziangtin na let ding?`