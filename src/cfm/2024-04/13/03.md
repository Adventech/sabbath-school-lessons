---
title:  Jesuh zoh ringring aw
date:   23/12/2024
---

`Siar ding: Johan 21:20-22. Ziangmi thusuhnak in saw Piter cu lamzin dik lo ih hruaitu? Ziangtin saw Jesuh in lamzin a tuahfel?`

Jesuh in Piter cu Pathian hnatuan dingah a tuahtha sal ih a hnenah, “In thlun aw” tiah a ti (Johan 21:19). Himi cu taksa rori in tipi kap lam ih Jesuh a thlunnak a si ko ding. Ziangahtile Piter cu a her ih Johan in Jesuh a thlun ve kha a hmuh tikah Johan thuhla a sut ih, “ ‘Asinan Bawipa, hipa teh ziangsaw a tuah ding?’ “ (Johan 21:21, NKJV) tiah ti.

Pathian hnatuan dingih Piter a tuahtharnak ah Jesuh cun Piter ih thihnak ding a rak simcia (Johan 21:18). A langdan ahcun Piter in Johan ih thihnak ding thuhla khal a theicak zet a bang. Jesuh cun dungthluntu dang pawl parih a thleng dingmi thuhla ah thinhar loin A dung a thlunnak ding lamah a thinlung pe sawn dingin a ti.

`Siar ding: Johan 21:23-25. Jesuh thusimmi cu ziangtin saw theihsual a si? Cui theihsualnak cu tirhthlah Johan in ziangtin saw a remsak?`

Jesuh in, “ ‘Anih hi ka rat sal tiang rak um dingih ka duh a si ahcun na hrangah ziang a pawi? I thlun aw,’ “ (Johan 21:22 ) a timi cu mi tampi in a rel duhsan an theithiam theu lo. Johan a thih hlanah Jesuh a ra ding tihi a reltum mi hmangah an neih. Tikcu a hung rei ih, Johan khal a ra upa ding ih thi sehla (a ngaingai in a thi), cule Jesuh a rat hrih cuang lo ahcun buaithlak za thil a si ding. Johan cun himi ruatdan dik lo hi thil a ra thleng dingmi simcianak lam siloin Jesuh ih duhthusam thil relnak a si timi a tarlang.

Midang ah siloin Jesuh ih thum awknak cu zarhkhat zirlai sungih mi a hruailut thluh tu huham nei zet a si. Jesuh, le Jesuh lawng hi kan rundamnak a si. Midang cun beidongnak an lo thlen men thei, cuvek ciah in natnak khal an lo thlen men thei.

Nithum ni zirlai ihsin Ninga ni zirlai tiang a huapmi thutak cun Jesuh thlun le theihnak ih tumtahmi thawn Pathian kamsuak thu theihthiamnak thupi zet a thursuak ding a si. midang pawl ih in pek theimi kaihruainak, nunsimnak le bomnak ruat buai loin - Jesuh lawng hi kan Bawipa le lamhmuh tu a si.

`Midang pawl, na ngaisang zetmi pawl tiang hman in ziangmi tluk in saw beidong ih an lo tuah theu? Harsa khal sehla cui na hmuhton mi ihsin ziangvek zirlai saw na zir thei?`