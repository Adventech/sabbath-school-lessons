---
title:  Filip le Nathaniel
date:   23/10/2024
---

`Siar ding: Johan 1:43-46. Filip ih thucah mi ahkhan Jesuh ah zumnak a rak neih zo dan thuhla a langmi ziangsaw a si?`

Filip hi Andrew le Piter vekin Bethsaida khawmi a si. A rualpa Nathaniel a hmu ih, Jesuh thuhla a sim. Tipil petu Johan cun Jesuh cu, “Pathian ih Tuu fano” tiah a ko. Andrew cun Piter hnenah, “Messiah” a hmuh thu a rel. Asinan Filip cun Jesuh cu Moses le Profet pawl ih a thuhla an ngan mi a si a tiih, a hmin a bet ih, “Nazareth mi Jesuh” tiah a ti. Nazareth timi a vun telh tikah a rualpa cun ngaihdan tampi a neih phah a si.

A langdan ahcun Nathaniel cun Nazareth khua tenau zet cu a nautat zet a bang. Cuvek ih lamzin kerkawm umnak hmun ihsin siangpahrang a ra lo ding ti a theifiang tuk. Minung ih hmuhniamnak cun olsam zetin mit a cawter ih, midang ih manneih zat khal a hmuh theih lo phah theu. Filip cun Nathaniel thawn an biakawk hmaisa lam ihsin a theifiang zet in a lang, hmuhniam thleidan awknak tivek rehter dan lamzin cu thu elawknak lole Pathian thu ih elawk ciamconak tivek lam a si lo ih, anmah ten rori in bulpak zetih thudik an hmuhton theinak ding tuahsak hi a si sawn. Filip cun, “Ra awla, ra zoh aw” tiah a ti men. A ti vek ciah in a feh ih a va hmu.

`Siar ding: Johan 1:47-51. Ziangtin saw Jesuh in zo a si timi thei fiang dingin Nathaniel a sim, cule ziangtin Nathaniel in a rak let?`

Cang 46 le 47 kar lak ih a langlomi cu Nathaniel in Filip ih sawmnak a rak letdan cipciar zet hi a si. Ziangkhal sehla, a tho ih, va hmu dingin a feh. Filip thawn an rualpi thatawknak cu thleidannak (thuruahdan diklo) a neihmi hnakin a nasa sawn, cui tikcu caan ihsin a nun a thleng danglam thluh ding a si.

Jesuh cun Nathaniel thuhla mawi zetin a rel ih, Israel midik, a sungih bumnak um lomi tiah a ko (Johan 1:47), Nathaniel in Jesuh thuhla a reldan thawn cun an danglam aw zet (Johan 1:46). Nathaniel cun Jesuh a hmuhdah lo ruangah mak ti zetin a rak let.

Cule Jesuh cun theikung hnuai ih a hmuh thu a rel. Himi thil fate zet cun Nathaniel ih thinlung a neh zet. Jesuh cun a Pathian sinak in thingkung hnuai ih thudik hawl ih thlacamnak rak nei rero Nathaniel cu a hmu a si (zoh aw Ellen G. White, The Desire of Ages, pp. 140, 141). Cule Nathaniel cun phuangawknak nei in, a thangthat ih, Jesuh cu Rabi, Pathian fapa, Israel Siangpahrang tiah a ko. Phuanawknak tenau zet vekih langmi cun zumnak ih phuansuahnak sunglawi zetih a hruai theizia hi hminsin aw.