---
title:  Nikodemas ih theihpinak
date:   24/10/2024
---

`Siar ding: Johan 3:1-21. Ziangtin saw Nikodemas ih theihpitnak cu Johan Thuthangtha bawmtu a si thei?`

Nikodemas cu Israel sungih tihzah kaizet mi zirhtu le Sanhedrin sungtel milian zet a si. A thu rel mi cu Johan Thuthangtha ahhin san le vang dangdang ruangah hmunram thupi zet a luah a si. Jesuh cu “Rabbi” tiah a ti ih, Jesuh ih a tuahmi hmuhsaknak pawl cu A Pathian sinak ih hnatuannak langternak a si tin a hmu. Nikodemas in ziang a tuah ti hman a theihawk hlanah Jesuh ih Messiah sinak a rak pawmpi zo timi langternak a rak nei a si.

Nikodemas cun hmuhsaknak cu Jesuh ih Pathian sinak kosuaktu an si ti hmu khal sehla, Messiah thuhla thawn pehpar aw in Thukam hlun ih simciami famkimnak cu Jesuh a si timi khihhmuh tu vek in a hmu hai lo. Curuangah Nikodemas cun rinhlelnak ziangmaw a nei ; himi lai ahhin Jesuh cu Khrih a si ti a thei hrih lo.

`Siar ding: Johan 3:3-21. Jesuh in Nikodemas hnenah amah ihsin thildik a hmuh mi kha ziangtin saw a langter?`

Jesuh cun mikip thinlung a thei. Nikodemas a letdan khal a zamrang zet, asinan thubuai ahcun a lut pi hngal. Judah pawl cun Zentel pawl an pianthar a tul timi zumnak an nei ko nan, mi tampi cun anmah, hrilmi miphun pawl khal piantharnak tonnun an neih a tul ve timi hi an thei thiam lo. Zohman hi phunhnam zawngin simaw, an pitlinnak kawhhran zawngin simaw rundamcia ih suak an um lo.

Judah pawl cun mangbangza roco mi an nei, Abraham san vun thlir sehla, an hrangah hlawknak nasa zet pek an si(zoh aw, Rom 3:1,2), himi thu ahcun zianghman thusuh ding a um lo. Asinan cumi cu a ngaingai te cun a tawk hrih lo. Jesuh cun Nikodemas hnenah ruatban lo thu a sim, anih, zirhtu le Israel thuthentu hman in tlunlam ihsin a piangthar tengteng a tul timi a sim.

Cule Jesuh cun Nikodemas cu a thlaraulam hnongnak pawl thawn a kawm ih, “ ‘Israel zirhtu na si ih, hi pawl hi na thei lo maw si’ “ (Johan 3:10) tiah a ti. Ziangtin saw nang, cawisan mi zirhtu in himi na theih lo? A nun simnak cu a danglam zet ding.

Cule Jesuh thuhla ah Nikodemas in ziangvek thusuhnak khal nei khal sehla, lehnu ah Nikodemas cu Jesuh dungthluntu pawl hnen lamah a tang (Johan 19:39).

`“Hrinsalnak (piantharnak)” timi sullam ziangsaw a si, cule ziangah Jesuh in cumi cu a ngai thupi?`