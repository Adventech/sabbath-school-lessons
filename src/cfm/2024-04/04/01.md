---
title:  Khrih cu Messiah ti theihpitu
date:   19/10/2024
---

### Tuizarh zirlai hrang siar ding
Johan 1:19–23; Isa. 40:1–5; Johan 1:29–37; Rom. 5:6; Johan 1:35–39; Johan 1:43–51; Johan 3:1–21.

> <p>Bible cangken</p>
> “Jesuh in a let ih a hnenah, Thungaiin, thungaiin, ka lo sim, Mi zokhal hrinsal a si lo ahcun, Pathian uknak ram cu a hmu thei lo ding, a ti.” (Johan 3:3, NKJV).

Thusuhnak zianghman um lo ding khawp in Jesuh cun mipi pawl hnenah Amai thuhla a rel theumi pawl nemhnget dingin huham neizet Cathianghlim a pe theu, cumi ahcun “Thungai in, Thungai in ka lo sim, keimah i zumtu cun kumkhaw nunnak a nei a si” ( Johan 6:47) timi khal a tel.

Asinan tampi a um lai. Tidai sabitti ih canternak, sang malte hmangin mi thawngnga rawldarnak, bawi pakhat ih fapa damternak, Bethesda tili ih mina damter salnak, suahkeh mitcaw damternak,thihnak ihsin Lazarus kaihthawhnak ti pawl khal an si. Thuthangtha ngantu cun thil a thleng mi dangdang a telh ih, cule Mipi- Judah, Zentel, milian, mi farah, nunau, mipa, thuthentu, mi zaran, cathiam mi, cathiam lo tivek pawl cu Jesuh hi zo saw a si timi theihpi tu dingah a ko hai a si.

Pa, Amah rori ih theihpinak khal Johan cun a khih hmuh, Cathianghlim khal a telh ih, himi pawl hmuahhmuah cun a sinak an langter thluh a si.

Tuizarh cu tipil petu Johan ih theihpinak huham nei zet in hramthok a si ding. A dang theihpi tu pawl khal an um thotho: Andrew le Simon Piter, Filip le Nathaniel, le beisei lo bikmi theihpitu Farasi mi, Nikodemas pawl an si. Asinan theihpitu a dang pakhat cu phenthlam dungah a um (Johan 1:35, 40 ih um Andrew thawn um tlang tu dungthlutu a si) – cupa cu amah Johan a si.