---
title:  Tipil petu Johan ih theihpitnak
date:   20/10/2024
---

Dung zarh zirlai ih a tarlang vekin Johan Thuthangtha cun Jesuh Khrih cu Thu, sersiam hlanih kumkhua mi a rak sidan pawl in hram a thok. Asinan cui thuhmaihruai thotho ahcun tipil petu Johan cu Jesuh theihpi tu si dingah a runglang. Judah hrekkhat pawl cun Jesuh san lai ahkhan Messiah pahnih an rak beisei, pakhat cu puithiam a si ding ih, a dang pakhat cu Siangparhang a si ding. Johan cun fiang zetin tipil petu Johan cun himi pahnih lakih pakhat sangsang ih Messiah si a tum lo thu le anih cu Messiah ngaingai theihpitu a si thu a rel.

`Siar ding: Johan 1:19-23. Ziangtin saw tipil petu Johan in Pathian hna a tuandan le a tumtah mi a simfiang?`

Johan cu zosaw a si timi thusut dingah bianak lam hruaitu pawl cun puithiam pawl le Levi mi pawl an thlah. Judah ram ih Messiah beiseinak a sang tuk ruangah cuvek ih beiseinak nei pawl hnen ih tipil petu ih a simfiangnak cu thil thupi zet a si. Anih cu Eng a si lo, asinan Pathian Eng theihpi tu ding le Messiah ratnak ding hrangih timlam tu dingah Pathian ih a thlah mi a si (Johan 1:6-8). Curuangah an hnenah a simfiang theitawk in: “Khrih ka si lo” (Johan 1:34) tiah a rak sim.

Cule Johan cun tidai thawn tihnimnak a pe, asinan Khrih cun Thiang Thlarau thawn tihnimnak a pe ding (Johan 1:26, 33). Johan cu Jesuh ih kedam hri phoih tu ding hmanah a tlak lo (Johan 1:27). Johan hlanah Khrih cu duhsak hleice a si, ziangahtile Anih cu Johan hlan ih ummi a si (Johan 1:30). Jesuh cu Pathian fapa a si, cule Johan in Anih cu a khihhmuh men a si (Johan 1:34).

`Siar ding: Isaiah 40:1-5 le Johan 1:23. Himi bungcang pawl Johan in ziangtin a hmang?`

Lamzin ih lungpi le leikuar tivek pawl an tam lai san ahkhan siahhlawh pawl cu siangpahrang hmaiah an feh ter ih, siangpahrang ih lamzin thianfai thluh ding ih fial an si theu. Curuangah simcianak a thlen famkim theinak dingah Johan cu Jesuh hrangah mipi pawl in an thinlung an timlam theinak dingih ra mi a si.

`Seventh-day Adventist kan si vekin tipil petu Johan ih Pathian hna a tuan vekin ziangmi lam zin in saw kan tuan ve thei ding? An bangawknak pawl ziangsaw a si ding?`