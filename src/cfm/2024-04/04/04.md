---
title:  Johan ih dungthluntu pahnih
date:   22/10/2024
---

Tipil petu Johan cu a dungthluntu pahnih thawn an ding laiah Jesuh a feh rero lai an hmu ih, Johan cun, “zoh hnik uh, Pathian ih Tuu fano khi” (Johan 1:36)tiah a simfiang. Dungthluntu pahnih cun Khrih thuhla Johan ih a rak simmi an rak thei dah zo. Anih cu thukam hlun simcianak ih a ra ding mi Messiah thuhla famkimter tu ding a si. Dungthluntu pawl cun Jesuh thlun dingin Johan an fehsan, Jesuh cu tipil petu Johan hnakin a nasa sawn timi an thei, Anih cu Johan ih thucah famkimnak a si.

`Siar ding: Johan 1:35-39. Jesuh thuhla Johan ih theihpitnak an theih thluh hnuah himi dungthluntu pahnih hi ziangsaw an tuah?`

`Jesuh hnenih um ding an duh ih, nikhat cu Amai hnenah tikcu caan an hmang. Cumi ih an hmuhton mi le an thil zirmi pawl cu zo in saw thei ding?`

Thil sunglawi zet cu a si rori ding, ziangahtile reilote hnu ih an thil duh zet mi cu an hmuhton mi pawl midang hnenih phuang suah ding hi a si. Dungthluntu pahnih lakih pakhat Andrew cun zamrang zetin a unau pa Simon a hawl hmu ih, a hnen ah, “ ‘Messiah kan hmu ngah zo’ (Cumi cu Khrih tinak a si) tiah a ti(Johan 1:41). Andrew in a unau pa Simon cu Jesuh hnenih a hruai tikah Jesuh cun zamrang zetih amah a theih zia a langter ih, “Nang cu Jonah ih fapa Simon na si. Cephas tiih kawh na si ding’ “ tiah a rak ti (Johan 1:42 NKJV). Jesuh cun Piter cu a theifiang zetih, a theithiam zet fawn. Jesuh ih mi a theihnak cu Thuthangtha Johan sungih thil thupi zet a si (thimnak ah zoh awla Johan 2:24, 25).

“Johan le Andrew khalin puithiam le thuthentu pawl ih zumlonak thlarau vek kha rak nei ve bangta sehla, Jesuh kehram ah thuzir tu vekih hmuh an si zik lo. Relsiatu le A tongkam ah thuthentu vekin a hnenah an ra ding a si. Asinan annih cun cuvek in an tuah ve lo. Tipil petu Johan ih Thuthangtha simnak ah Thiang thlarau ih kawhnak an rak cohlang. Tu ahcun vanlam thuzirhtu ih aw cu an thei – Pathian tleunak cu Thukam hlun ca thianghlim zirhnak parah a run um a si. Thupi thudik tamzet cu tleunak thar ah an ding hnget a si”—Ellen G. White, The Desire of Ages, p. 139.

Thuthangtha Johan ih a ngai thupi bik mi cu Jesuh cu zosaw a si timi tleunak langter hi a si. Cuticun himi thuthangtha cu leitlun pumhuap ah phuangdarh a si ding a si.

`Khrih na zumnak ah ziangvek lamzin in saw Khrih in na nun a thleng danglam? Ziangvek thlengawknak dang cu na hmuh duh hrih lai?`