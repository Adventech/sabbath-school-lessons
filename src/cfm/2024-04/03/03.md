---
title:  Thu cu minung ah a hung cang
date:   14/10/2024
---

`Siar ding: Johan 1:1-3, 14. Himi bungcang in Jesuh, Amah Pathian rori ih tuahmi ziangsaw in sim – Ziangahsaw himi thudik hi kan theih ding ih thudik thupi zet a si?`

Johan cun a thuthangtha nganmi hi “Jesuh” timi hmin in asilole Messiah/ Khrih a sinak in hram a thok lo. Asinan logos (Thu) timi in hram a thok. Johan ih ca a ngan lai hrawng ahhin khawruat thiam mifim tam zet cun logos timi cu vandap kulh pi umdan tivek relnak ah simaw, lole asidan ding vekih thil a hung ummi relnak tivek ah an hmang theu.

Cule hlanlai ih khawruat thiam fimnak nei lakih hmin thang zet Plato ih thuzirhnak cun a ngaingai ih thil ummi cu hmun hnih ah a rak then. Pakhat cu vanram le danglam thei lo ram a si. Cumi ahcun a tha zetmi famkimnak a um. A dang pakhat cu hitawk kan umnak ram hi a si – siatral thei, danglam thei, a tlun ih ram famkim, a umnak ding hmun ih a ummi ai-awh tu famkim lo zet a si (Plato cun cui thusuhnak cu a let dah lo). A hrekkhat mifim pawl cun logos cu thil sullam zianghman nei lem lo kumkhaw ummi le hitawk lei ih thil um, a hloral thei karlak ih a um mi men a si tiin an ti.

Johan in himi tongkam a hmandan cu a danglam zet. Thudik, logos (Thu) cu lei le van karlak ih zianghman lo ih a um ve menmen mi ziangsi maw asilo timi hi a pawm hnget zet. Logos (Thu) cu minung : Jesuh Khrih, minung ih rungcang, kan lakih um mi a si(Johan 1:14)

Johan hrang ahcun logos cu Pathian Thu a si. A thupi zet cu Pathian thawn pehtlaih awknak hi a si: cumi cu Amah ten minung hnenah lamzin danglam zetin a ra tarlang aw: Pathian cu kanmah vek ah a rung cang.

Johan thuthangtha ah logos timi cun kumkhaw Pathian, tikcu le caan ih um, thusim, cangvai, le bulpak in minung thawn pehlaihawknak neimi a si zia a rak zohter. Kumkhaw Pathian cu kanmah vek minung ah a rung cang.

Johan 1:14 ahkhan dungthluntu cun logos “cu minung ah a rung cang, kan lakah a ceng” tiah a ti (NKJV). Grik tongfang hnuai ih a um mi ‘ceng’ timi sullam cu puanthlam tinak a si. Johan cun Suahlannak 25:8 ta a relnak a si. Cumi ahcun Pathian cun Israel fale pawl cu hmun thianghlim, puanthlam tuah dingin a fial. Cuti cun an lakah a ceng thei ding a si. Cuvek ciah in minung ih a ra suahnak ah Jesuh, Pathian fapa cu minung taksa lamah a ke a kar, mipi in an pehtlaih theinak dingah A sunglawinak pawl a khuh thluh.

`Hitawk ih Johan ih a nganmi thil umtudan hi ruat lawk aw. Pathian Amah rori, sersiamtu cu kanmah vek minung ah a rung cang, cule kan lakah a um. (Ka hrangih a thihnak hman kan va thleng hrih lo). Himi hin Pathian in minung a duhdawt ngaingai dan ziangsaw in sim? Ziangruangah saw himi thudik bangmangza ihsin thlangamnak nasa zet kan ngah thei?`