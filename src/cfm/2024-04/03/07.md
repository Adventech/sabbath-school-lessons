---
title:  Ruahbet ding
date:   18/10/2024
---

Ellen G. White, “ ‘God with Us,’ “ in The Desire of Ages, pp. 19–26.

“Bawipa Jesuh Khrih, Pathian Fapa cu kumkhua in a rak um, mi danglam zet, sinan Pa thawn um tlang mi a si. Anih cu van ih sunlawinak ih sunglawi bik a si. Vanlam fimnak ih hruaitu bik a si. Vancungmi pawl ih cawimawinak cu A diknak vekin a rak cohlang a si. Pathian ih ta ruksaknak a si lo [Thuf. 8:22–27 lakmi].

“Leilung semsuah hlan ihsin Khrih cu Pa thawn a um tlang mi pakhat a si timi thudik ah sunlawinak le Eng a um. Himi Eng cu thimnak ih tleu, a hramthok ih sunlawinak Pathian ih a tuah mi a si. Himi thudik, amah te hman ih thuthup net ti nei cuang lo hin a dang thuthup le relfiang theih lo thudik cu a simfiang a si. Cumi laiah himi cu vanaih theih lomi le theihthiam theih lo mi ih ummi a um”—Ellen G. White Comments, The Seventh-day Adventist Bible Commentary, vol. 5, p. 1126.

“Jesuh cun, ‘ Leilung ihsin khaikan ka si ahcun Mi hmuahhmuah kan hnenah ka hip ding” tiah a ti (Johan 12:32). Khrih cu leitlun sualnak hrangih thi mi rundamtu a si vekin misual pawl hnenah a phuang awk a tul. Cule Kalvari thinglamtah ih Pathian Tuu Fano kan hmuh rual in tlannak thuthup cu kan thinlung ah a rung lang thok ih, Pathian thatnak cun sual sir dingin in kaihruai a si. Misual hrangih a thihnak ah Khrih cun theihthiam theih lo duhdawtnak a langter a si, cule misual in hi duhdawtnak hi a hmuh cun a thinlung a nemter ih, thinlung a tangter ih, thlarau sualsirnak a thlenpi a si. Annih (minung) in tuahtha dingih an ti tikah thiltha tuah duhnak ngaingai an nei ih, cumi cu anmah a hip tu Khrih ih huham a si. Theihthiam lonak ih a ciahneh lutuk mi cun thlarau lam hna a tuan, Sia le that theinak cu a nungter ih, lenglam nun a tuah tha a si. Cutin Khrih ih an sualnak a ngaidam thluhmi pawl hnenah a Thinglamtah thlir ih Amah ih thum aw dingah a lam ih a hip tikah thupek pawl cu an run theithiam a si.”—Ellen G. White, Steps to Christ, pp. 26, 27.

**Relkhawm ding thusuhnak pawl**

`Ziangahsaw Johan in Jesuh cu sersiamtu a si vekin a hnatuannak thuhla a sim thok? Himi cun Pathian thu zirnak hmuahhmuah ah sersiamnak ih thupit zia thuhla ziangsaw in sim?Cule ziangruangah saw Ca thianghlim ih a lang vekin Sersiamnak dikzet kan theih thiam ding hi a thupit?`

`Nikhatni zirlai netnak lam ah thusuhnak ummi ahkhan um lawk aw. Kumkhaw Pathian siloin sersiam cop mi kha rak thi bangta sehla thinglamtah ah ziangthil a thleng ding? Jesuh cu thil ziangkim siloin kumkhaw Pathian a si cun ziangsaw kan hloh ding?`