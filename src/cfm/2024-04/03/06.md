---
title:  Thupi rung langsal – sunlawinak
date:   17/10/2024
---

`Siar ding: Johan 17:1-5. Jesuh in, “Ka pa, a caan a thleng zo; na fapa in a lo sunloih theinak dingah na fapa hi run sunloih ve aw” a ti tikah ziangsaw a sim duh mi?`

Mani sun zirlai cun Leitlun thu, Johan thuthangtha ih minung thuanthu hrihram thu a zoh fel. Cumi cu minung karlak elawknak pawl an si. Cumi ah Jesuh zo a si, ziang a tuah timi a tel ringring. Tuini zirlai cun vanlam thuhla, vanlam thuanthu hrihram, Johan cabu sungih um mi a hmuitin a si.

Thuhmaihruai ah van lam hrihram thawn a thok hngal. Jesuh cu Pathian fapa, ziangkim tuahtu a si. Thil a rak um dah lomi, a tu ih hung um mi pawl khal Jesuh fehtlang lawngih ummi an si. “Thil hmuahhmuah hi amah in a tuah ih, sersiammi hmuahhmuah ah amah tel loih sersiammi ziang hman a um lo” (Johan 1:3, NKJV). Asinan minung ih a rung cannak ih sunlawizia cu a rel peh vivo (Johan 1:14). Johan cun minung hnen ihsin ngah mi tihzahnak le Pathian hnen ihsin dawn mi sunlawinak lole upatnak thuhla relnak ah sunlawinak (doxsa, Tleunak, ropitnak, hminthannak, upatnak) le sunloihnak (doxsazô, Thangthat, upat, cawimawi, sunloihnak) timi a hmang.

Johan cabu sung ih Jesuh sunloihnak cu Amai tikcu caan thawn pehawknak an nei. Cumi cu a thih ding tikcu caan a si (Zoh tlang aw Johan 2:4, Johan 7:30, Johan 8:20, Johan 12:23–27, Johan 13:1, Johan 16:32, Johan 17:1). Thinglamtah cu a sunlawinak tikcu caan a si. Himi ruahdan hi a milaw thei lo zetmi thil a si. Ziangahtile hlansan ih Rom leitlun ahcun Khenbet hi thahawknak ih zahthlak bik le mualphoternak bik a si. Himi zum um lo khawp ih danglam zetmi thil a si ih, thinglamtah parah Pathian cun minung thuanthu le Pathian lam pehtlaih awknak a langter a si.

Minung sihnakin Jesuh cu na tuar zetin a thi, hmuhsuam tuar in thazang cak lo zetin a au ih, “Ka Pathian, Ka Pathian, ziangruangah saw in tlansan?” tiah a ti. Hi minung sihnak ih thinglamtah harsatnak pawl cu Matthai le Marka ah a um (Matt. 27:46, Marka 15:34, NKJV). Asinan thinglamtah sir ih sunlawinak cu a hleice in Luka le Johan ah a um (Luka 23:32–47, Johan 19:25–30). Himi cu rundamnak, zangfahnak ra thlennak a si. Cutawk cu Pathian fapa in Amah ten A pa hnen ih a pekawknak hmun a si. Pathian sunlawinak cu a mualphonak ah a lang- Amah ah leitlun sualnak a phur.

`Hivek lawmmam ih thil cang mi, sual ihsin in rundam theinak dingah thinglamtah parah Pathian Amah rori a pe aw timi sullam ruat tlang uh si. sual hi ziangtluk in a tha lo timi thuhla ah himi in ziangsaw in sim?`