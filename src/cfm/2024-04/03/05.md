---
title:  Thupi rung langsal – Zum/zumlo
date:   16/10/2024
---

`Siar ding: Johan 3:16-21, Johan 9:35–41, le Johan 12:36–46. Ziangtin saw himi bungcang pawl in thuhmaihruai sungih hmuh mi zumnak/zumlonak ih thupi pawl a rel kirsal rero?`

Johan ih Thuthangtha ahhin minung cu pawlkom pahnih in an thenaw vekin a lang: 1) Jesuh zum in, Amah cu Messiah ih pawmtu le 2)zum theinak ding tikcu caan remcang nei cing khal ih zum lo dingih thutluknak tuahtu pawl tla an si.

Jesuh dungthluntu pawl cu pawlkom hmaisa sawn ah an um, a rak um ve mi midang pawl tla cu Nikodemas(Nuamnai teten zumnak a nei tu), tikhur ih nunau nu, le suahkeh mitcaw pawl an si. Pawlkom pahnihnak ahcun Farasi le puithiam sang, mi thawng nga rawldarnak hmun ih mipi pawl le dungthluntu lakih pakhat Judas tiang khal a tel.

Johan Thuthangtha ahhin tongkam zumnak/rinnak (Grik pistis) ti hi noun(thil hmin relnak) in veikhat te hman a lang dah lo, himi cu a danglam zet. Ziangkhal sehla Verb(tuahnak relnak tongfang) ih zumnak (Grik pisteuo) timi cu vei 98 a lang, thukam thar pumpi ahhin vei 241 a lang. Himi verb hi Johan Thuthangtha cabu ih thupi zet mi a si. Himi ah noun hmang loin verb sawn a hmannak cun Khristian sinak cangvaihnak pawl a khihhmuh thei a si. Jesuh zumtu sinak cu thil ziang simaw kan tuahmi a si, cule himi cun kan zumnak men lawng siloin kan nundan ding khal a tarlang a si. Kan theih vekin khawsia hman in Jesuh a zum ve a si (Zoh aw, James 2:19).

Johan cabu ah pawlkom tum pahnih karlak ih bangawk lonak cu Jesuh an pehtlaih dan hi a si. Zumtu lole a zumtu ding pawl cu Jesuh in hmaiton in nun a sim khalah A hnen lam an pan thotho. Jesuh hnenah an ra ih, an tlan hlo ve lo. Anih cu an parih tleunak Eng a si. Zumnak thawng an rinsannak in annih cu Pathian fale ah an cang.

Khatlam ah zumlotu pawl cu Jesuh dokalh duhah A hnenah an ra. Annih cu Eng hnakih thim ngaina tu pawl an si. A thurel mi cu pawm ding harsa zet tin an hmu, lole pupa daan hlun pawl buar in an beiseinak a famkim ter thei lo tin an hmu. A tleunak in a tah ih, thu a thensak hai ding hnakin A parah thuthennak an dingpi riangri. Himi lungput hi biaknak hruaitu pawl ah hmuh leuhleuh mi a si ko ding, thlarau lam ih rampi kai hruaitu an si vekin annih pawl cu Jesuh pawm hmaisa bik tu ding pawl an si.

`Jesuh ah zumnak nei ih, Amah cu Messiah ih na pawm tikah ziangvek lamzin in saw nun na hman? Ziangruangah saw bangawk lonak theih hi a thupit? (Zoh aw Matt. 7:21–23.)`