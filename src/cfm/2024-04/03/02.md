---
title:  A hramthok ah - Pathian Thu
date:   13/10/2024
---

`Siar ding: Johan 1:1-5. Himi tongkam pawl in THU, Jesuh Khrih thuhla ziangsaw an tarlang?`

Johan Thuthangtha cu himi mangbangza in hram a thok : “A tir in Thu a um, cule Thu cu Pathian thawn a um, Thu cu Pathian a si”(Johan 1:1). Himi catlang tluan mawi zet ahhin kan theihthiam theih lomi ruahnak thuk zetzet a um a si.

A hmaisa ahcun, Thuthang ngantu cun sersiamnak thuanthu, “A tir in” (Seemtir 1:1) timi a run hmang. Leitlun vandap pi a um hlan hmanah Thu cu a rak um zo. Curuangah Johan cun Jesuh cu kumkhaw mi a si lam a nemhnget.

Neta ahcun, “Thu cu Pathian thawn an um tlang” timi hi a si. Johan 1:18 ah Johan in Anih cu Pai’ tang ih ummi” a sinak a run tarlang. Himi ih sullam diktak hi ziangti vekih rel kan tum ciamco khalah thil pakhat a fiang zetmi a um : Jesuh le A Pa cu nai aw zetih ummi an si timi hi a si.

Cule, “Cun Thu cu Pathian a si” tiah a run ti. Asinan ziangtin saw Thu cu Pathian thawn an um tlang thei ding, cule cui tikcu caan bangaw ahkhan Pathian a si ding fawn si? Thuletnak cu Grik ah hmuh a theih, Grik cun thufiang fukfi relnak Article (thuhram) an nei, cumi cu The timi a si, asinan thuhla fiang lem lo relnak ahcun a/an timi an hmang. Kan hrangih a thupi zet mi cu Grik tongih thufiang relnak Article “The” timi hi a si. Cumi cun minung simaw, thilri tivek simaw khihhmuh duh hleice mi a nei a si.

Catlang tluan ih, “Thu cu Pathian thawn an um tlang” timi ih “Pathian” timi hmanmi ahhin Article a um ruangah bulpak- Pa Pathian a khihhmuhnak a si. Cule Thu cu Pathian thawn an um tlang. Catlang tlun ah, “Cule Thu cu Pathian a si” tin a um. Pathian timi cun article a nei ve lo, curuangah himi cun Pathian sinak mizia a run tarlang a si. Jesuh cu Pathian a si – Pa a si lo. Asinan Pathian sinak ih a pahnihnak, Pathian fapa a si lai thotho.

Dungthluntu cun himi theihthiamnak hi a nemhnget ih, Johan 1:3,4 ahcun Jesuh cu sersiam mi pawl hmuahhmuah zaten sersiamtu a si tiah a ti.

“Kumkhua ihsin Bawipa Jesuh Khrih cu Pa thawn pumkhat an si. Anih cu ‘Pathian hmuihmel kengtu,’ a ropitnak le a sunlawinak, “a sunlawinak eng langsuaknak” hmuihmel kengtu a si’ “—Ellen G. White, The Desire of Ages, p. 19.

`Ziang ruangah saw kan Pathian thu zirnak ahhin Khrih ih Pathian sinak famkim theihthiam hi a thupit? Ziangvek zawng khal in Jesuh cu sersiammi men si bang sehlah ziangsaw kan hloh ding? Sabbath ni ah na thuletnak run keng aw, cule kan zumnak ahhin ziangah Khrih ih kumkhua Pathian sinak hi a thupit timi relkhawm tlang dingin timlam uh si.`