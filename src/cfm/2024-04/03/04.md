---
title:  Thu theih le theih lo
date:   15/10/2024
---

`Siar ding: Johan 1:9-13. Hitawk ahhin mipi in Jesuh an letdan thuhla ziang tin saw Johan in a rel?`

Johan 1:1-18 ih um thuhmai hruai cun Jesuh Khrih, Thu (logos) hi zo saw a si timi lawng a simfiang lo ih, leitlun ih um mi pawl thawn an pehtlaihdan khal a relfiang. Johan 1:9 ahkhan Anih cu A dikmi Eng, leitlun ih a ra pawl rak engter tu tiih kawh a si. Cui Eng cun leitlun a tleuter ih, cumi theithiam dingin a tuah. As C. S. Lewis cun, “Ni a suak timi ka zum vek ciah in Khristiannak ah zumnak ka nei a si. Ka hmuh ruang men ah si loin, cumi ihsin ziangkim khal ka hmuh thluh thei ruangah a si” tiah a ti.”—”Is Theology Poetry?” (n. p.: Samizdat University Press, 2014), p. 15, nam hmaisabik, kum 1944.

Cule Johan 1:9 ih a relmi khal zoh aw. Eng cu mikip hnenah a ra, asinan mikip cun Eng an rak lawm lo. Thaizing zirlai ih kan hmuh ding vek ciah in, Johan Thuthangtha thupi tumzet cu mipi pawl in Jesuh an cohlang le an hnongdan hi a si. Cui’ thupi cu hitawk ah a thok. Riahsiat thlak za cu Messiah cu a miphun, Israel mipi pawl hnenah a ra, mi tampi cun Messiah ah an rak pawm thei lo.

Rom 9-11 ah Paul cun cuvek ih riahsiatza thupi a rel, cumi cu Judah mi tamzet in Jesuh an hnong thu hi a si. Asinan hivek riahsiatthlak thu ahhin Paul cun a net a khar duh hrih lo, a ngaingai te cun Judah mi tamzet pawl cu Zentel pawl thawn Jesuh hi an Messiah ah an pawm leh ding timi thu a sim. Ngaingai te cun Zentel pawl hnenah Judah dokalh in puar thau lo dingin ralringnak a pek. “Ziangahtile nang cu pianphung ihsi hramlak ih a khomi olif kung ihsin sah thlakih um in, na pianphung sinak dokalh in a hman mi olif kung ah pehzom na si ahcun, hi a hngetek ngai pawl hi anmai’ olif kung ah ziangtlukin saw pehzom a olsam sinsin ding? (Rom. 11:24, NKJV).

Cuvek thawn bangaw ciah in Johan cun anmah rundamtu ih Jesuh a pawmtu pawl hmuahhmuah cu Pathian fate ah an cang ding tiah a ti. Himi cu A hmin ih zumnak neihnak ihsin a cangsuak mi a si. (Zoh aw Johan 1:12, 13.)

Hitawk ahhin Thuthangtha thuhmaihruai le netkharnak pehzom awknak a um. Johan 20:31 ahkhan dungthluntu cun ca a ngannak san a rel – Jesuh cu Khrih, Pathian fapa timi na zum theinak dingah le na zumnak ihsin A hmin in nunnak na neih theinak dingah a si. Cuvek ciah in thuhmaihruai le thu net kharnak cun pumkhat awknak, an karlak ih thil a cang suak mi pawl pehzom aw thluh in a tuah a si. Himi pehzom awknak cun Johan Thuthangtha ih hmuitin bik mi – mipi in Jesuh Khrih cu anmah rundamtu ih an zumnak ihsin rundam an si theinak ding a khihhmuh a si.

`Pathian fapa lole fanu na si ruangah na nun ah ziangin na nun a danglamter?`