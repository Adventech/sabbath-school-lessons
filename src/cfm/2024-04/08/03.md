---
title:  Cathianghlim ih thuneihnak
date:   18/11/2024
---

Johan in Jesuh cu Messiah a si zia a rellangnak hmuhsaknak le thutheihter tamzet a hman ih tlun ah Thukam hlun ih thuneihnak le cumi sung ih um Khrih ih hnatuan ding relcia mi simcianak pawl khal a vun hmang. Thukam hlun ih thil thupi zet a si ih, Johan Thuthangtha lawngah siloin Thukam thar hmuahhmuah ah a thupi zet. Jesuh ih sinnak, a ratnak, a tuahmi le a tuah dingmi hrangih thiamcoternak pawl cu Ca thianghlim ah a thum aw thluh a si. Cumi cu Thukam hlun hi a si.

`A hnuai ih bungcang hi siar aw: Johan 5:39, 40, 46, 47. Himi cun Cathianghlim ih thuneihnak lam ah Jesuh ih a lunglut thuhla ziangsaw in sim?`

Thuthangtha cabu hmuahhmuah ah Jesuh cun Cathianghlim ih thuneihnak cu Amah theihpitu vekin a khihhmuh thluh. Thimnak ah Jesuh cun Thukam hlun ih thilthleng mi pawl cu Amah le A thil tuahmi pawl khihhmuh tu ah a hmang theu. Cumi lakih pakhat cu Mipumsiarnak 21:5-9 sung ih thil a thlengmi a run laksuak. “ ‘Cun Moses in thlaler ih rul a taar bangin, minung Fapa khal taar a si ve ding’ “ (Johan 3:14, NKJV). Hitawk ahhin Jesuh cun thuanthu a rel men lo ih, Amah le Mah khihhmuh awknak ah a hmang ih, thuanthu ih a reltum mi sullam cu thuneihnak ih simfiangnak hmangin kan hnenah in theihter a si.

Cule Jesuh lawng si loin midang khal in Thukam hlun hi Jesuh khihhmuh tu ah an rak hmang ve. Tahthimnak ah Johan cabu hmaisa lam ahkhan Filip ih tongkam kan hmu thei: “Moses in daan bu sungih a thu a rak rel mi le profet pawl khal in an ngan mi kan hmu zo” tiah a ti (Johan 1:45, NKJV).

`A hnuai ih bungcang hi siar aw: Johan 13:18; Johan 17:12; Johan 19:24, 28, 36. Jesuh le Johan in Cathianghlim thuneihnak an theihthiam mi thuhla in ziangsaw in zirh? Himi pawl cun kan zumnak ah Cathianghlim ih thupitnak pawl ziangsaw in sim?`

Tuisan ah Bible ih thuneihnak sungih kan zumnak langngan zetih siatsuah theitu ding pawl hi ziangsaw an si? Sabbath sikul zirnak ah na letnak kha run keng tel aw.