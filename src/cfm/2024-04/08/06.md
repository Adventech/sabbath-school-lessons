---
title:  A hnuai mi
date:   21/11/2024
---

Johan cabu ka zirzo mi ah Jesuh cu Judah mi pawl ih reizet an rak hngak mi ruahsannak ropi zet tiamcia Messiah a si zia Johan ih a langternak pawl kan hmu thluh zo.

Cucing in biaknak hruaitu tamzet, thlarau lamih mipi kaihruaitu pawl cu A doral tumbik ah an cang sawn riangri.

Ziangruangah saw?

`Siar ding: Johan 8:12-30. Hitawk ahhin hi biaknak hruaitu pawl le Jesuh karlak ih thil ummi cu ziangsaw a si? Ziangah mi tampi in an hnong timi simfiang dingih bomtu thabik Bible bungcang cu ziangmi saw a si?`

Jesuh cun Amah le Pa hman an theih lo thu a rel (Johan 8:19). A pahnih in thei ding an si, asinan hi minung pawl cu anmah ten an bum aw a si. An nunphung le an thutheih fimnak ah an thum aw tuk ih, an hmai rori ah Jesuh um in, A tuahmi le a thurel mi pawl hmuahhmuah- Pa ih thuphuangnak thilti theizet pawl hmuahhmuah a tuah thluh cing khalin – Amah cu an hnong lai thotho.

Pahnihnak ah, Jesuh cun an hnenah, “ ‘ Nannih cu a hnuai mi nan si” (Johan 8:23, NKJV) tiah a ti. Phundang ih rel cun: biaknak lam ih mi taima zet khal siseh la thlarau mi zet, Pathian ngaihsak mi zet an si lo. Annih cu “Pathian ngaihsak hmelpu” (2 Timote 3:5) an si. Cumi lo cu zianghman an si lo. Lenglam ahcun Pathian ngaihsaknak an nei ih, asinan sunglam ahcun zum lonak an nei.

Himi hi thilthar a si hran lo: “ ‘Hi pawl hin an kaa in in naih ih, an hmur in in upat ko nan, an thinlung cu ka hnen ihsin hlapi ah an thawn ih, ka parih tihzahnak an neihmi khal hi minung daan ih zirhmi men a si’ “ (Isa. 29:13, NKJV). Himi ngaihdan hi kum zabi tamzet liamzo hnuah Jesuh in a run rel sal ih, “Milai thupek pawl cu thurin vekin an zirh ih, in biaknak cu a lak men a si’ “ (Marka 7:7) tiah a ti. Jesuh in “Kei cu hi leitlun ta ka si lo” (Johan 8:23) a ti vekin, an milai thuzirhnak, an thupek pawl cu “hi leitlun ta” (Johan 8:23) an ti. Hi minung pawl in anmah ten an bumawknak hi a biasia tuk; riahsiat thlakza cu midang khal lamzin diklo ih an hruai thluhnak cun a luar ter deuhdeuh, cuvek cing khal in ngai nuam zet thil a um. Johan cun a cangan mi bungcang pawl ih a tarlang mi thleng danglamnak ih a rahsuak mi ruangah, “Mi tampi in Amah an zum” (Johan 8:30) tiah a run ti.

Hruaiawknak sia zet um cing khal in Judah mi tamzet cun cubang pawl ih phen ah anmah ten Jesuh zo a si timi an hawl hmu suak.

`Jesuh cu biaknak hruaitu pawl thawn an biakawknak ihsin laksuak mi ziang zirlai saw na neih? Kannih hi “Hnuailam ihsin” siloin “tlunlam ihsin” kan si thei dan ding – a danglamnak ziangtin kan theithei ding?`