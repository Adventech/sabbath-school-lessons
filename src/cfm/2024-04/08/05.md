---
title:  'Jesuh thuhla Thukam hlun ih simcianak: Then 2'
date:   20/11/2024
---

Jesuh cun biaknak hruaitu pawl hnenah: “Cathianghlim nan hawl; ziangahtile cumi in kumkhaw nunnak nei ah nan ruat aw: cupawl cu ka thu simtu an si’ “ (Johan 5:39, NKJV) tiah a ti. Amai thuhla a relawk hi mangbangza a va si lawmmam ve!

Ruat (tuat)dan phunphun a um, asinan mi thiam hrekkhat pawl cun Nazareth mi Jesuh in Thukam hlun ih simcianak zaten a famkimter tin an rel. Zianghmuah a si khal le mi pakhat in a zaten hnakih mal, cumi lakih malte hman famkimter ding cu khawruah harsa thil a si. A tu rori hman ah mi hrekkhat cun hitivek in tahthimnak an la ko ding: Texas vek ih kau tha zet hmunram pakhat cu pi 2 tlukih sang thir paisa in luahkhat thluh sehla, cumi lakah paisa thir sendup (pink )rong hnih mi pakhat thawn cawkrawi aw thluh in a um ding timi vun ruat aw. Cule mit tuammi mi pakhat hnen ah cumi thir paisa sendup la suak dingin caan tha voikhat pe aw. Veikhat a dapnak ah thir paisa sendup a lak ngah thei dingah vanthatnak zateek zianghmuah a nei ding?

Thusuhnak zianghman um loin - Khrih ih suahnak, a nun le a thihnak pawl cu Thukam hlun cun a simcia thluh, cumi cu beisei mi Messiah a si vekih Amah a sinak tarlangnak mangbangza a si. Johan cun Jesuh cu zosaw a si timi thuhla khihhmuh tu ah Thukam hlun bungcang pawl hi a hmang sal rero theu. Cule ziangah Amah kan zum ding ih, in pekmi rundamnak kan cohlang ding timi khal a rel tel.

**Johan thuthangtha ihsin a hnuai ih thu ummi tinkim in Jesuh cu Messiah thuhla ih simcianak famkimtertu a sinak ziangtin an langter?**

`Johan 12:13, Saam. 118:26`

`Johan 12:14, 15; Zekh. 9:9`

`Johan 13:18, Saam. 41:9`

`Johan 19:37, Zekh. 12:10, Zekh. 13:6`

`Na zumnak ah ziangmi tluk in saw hnget zetih na phum awk? Mi pakhat in ziangahsaw Jesuh cu Messiah a si tiih na zum tin lo sut bangta sehla, ziangmi thuletnak saw na pek ding, cule cui zumnak tan ngam dingin khuitawk ahsaw na hawl ding, ziangahsaw na hawlnak ding san?`