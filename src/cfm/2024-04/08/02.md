---
title:  Hmuhsaknak, hnatuan le Mangbangza pawl
date:   17/11/2024
---

Johan in Jesuh cu Messiah a sinak a khihhmuhnak ih a hmanmi mangbangza tampi tlun ah Jesuh ih hmuhsaknak, hnatuannak, le mangbangza a tuahmi pawl thuhla rel khawmnak pawl khal a ngankhum thluh.

Hmuhsaknak le mangbangza timi hrimhrim cun A Messiah sinak zianghman an langter lem lo, ziangahtile profet tampi cun mangbangza an tuah thei ve ruangah a si, khuimaw caan ahcun profet deu khal in a tuah thei ve. Johan cun hmuhsaknak menmen a ngan lo, ziangahtile cumi pawl cun mangbangza ropi zet tuahtu pawl lawng an khihhmuh ruangah a si. Johan ih a nganmi hmuhsaknak cun Jesuh cu Messiah a si zia a tarlang ih, a ngaingai ahcun Anih cun Pa Pathian hnen ihsin a ra mi a si timi a hmuh a si.

`Siar ding: Johan 5:17, 20, 36–38. A hleice in hmuhsaknak thu ah himi bungcang pawl cun Pa Pathian le Jesuh karlak ih um laicin awknak cu ziangtin saw a simfiang?`

Jesuh cun hmuhsaknak pawl cu A hnatuannak ah Pa Pathian thawn pehtlaihawknak hngetzet an neihzia tarlangnak ah a hmang. An pahnih in pakhat an si. Hnatuannak cun, “Pa cu Keimah ah a um ih, Kei cu Amah ah ka um” timi a langter a si (Johan 10:38, NKJV; zoh ve aw, Johan 14:10, 11.)

Jesuh a ratnak san cu Amah thlahtu ih hnatuan pawl tuah ding in a si, himi hnatuan pawl hi leitlun ih tarlang a si theinak dingah a si. Pa Pathian in a fialmi hnatuan dingin a ra tinak a si. Cumi hnatuannak ihsin Anih cu Pa Pathian hnen ihsin a ra mi a si timi fiangzetin a langter a si.

Kan hmuh zo vekin hmuhsaknak tamzet le mi tampi hnen ihsin theihternak um cing khal in mipi pawl cun Amah an zum thei cuang lo. Biaknak hruaitu pawl cun Jesuh hnenah, “ Ziangtik tiang saw awloksong in in umter ding? Khrih na sile fiangte’n in sim lawlaw aw, an ti. Jesuh in an hnenah, Ka lo sim zo ih nan zum lo: ka Pai’ hmin ih ka tuahmi thil pawl hin ka thuhla cu a theihter a si” tiah a ti ’ “ (Johan 10:24, 25, NKJV).

Jesuh cu hmai ah suak tahrat in, Messiah a si thu langngan in rel hngal sehla, biaknak hruaitu pawl cun – Amah dokalh theinak ding an hmuh theihtawk hawl in – Amah an bei (zuanhnawh) hngal men thei. Himi a theih ruangah Jesuh cun a hnatuan mi a khihhmuh sawn a si. Jesuh khan Khrih a si thu sim hngal sehla, cumi cu olsam zetin an hnong hngal ding a si. Asinan hmuhsaknak, hnatuan le mangbangza pawl cu an hnong thei lo. Himi pawl hi Amah cu zo a si, khuitawk in a ra timi theihternak thilti theizet a si.

`Hi biaknak hruaitu pawl lakih kan hmuhmi thinlung hak nei pawl lak ihsin ziangtin saw kan kilhim awk thei ding? Kan nun ah Pathian hnatuan dokalh tu hi ziangvek lamzin in saw ka do let thei ding?`