---
title:  'Jesuh thuhla Thukam hlun ih simcianak: Then 1'
date:   19/11/2024
---

Jesuh ih sinak thuhla ah biaknak hruaitu pawl thawn thu rel khawmnak an neih tikah Jesuh cun Ca thianghlim thuneihnak cu a nemhnget. A hmaisabik ahcun biaknak hruaitu pawl cu Bible zumtu an si ruangah cuvek ih a tuah cu a hrangah thil tul lutuk lem lo tla a bang zet. Ziangkhal sehla, Jesuh cun an hnenah Ca thianghlim ih thuneihnak a thupi ter zet, Zo a si timi langternak ah cutivek cun a tuah a si – an thinlung cu ziangtluk in a hak hmanah zumnak dokalh tum in ziangtluk in zuam khal sehla Jesuh cun a langter thotho.

Cuti lai ah Johan cun Thukam hlun ih simmi le thulak mi tamzet pawl a rak ngan, cumi pawl cun Jesuh cu Thukam hlun ih Messiah thutiam hlawhtlinnak a si zia a tarlang.

**Ziangtin saw a hnuai ih Thukam thar le Thukam hlun ih thu ummi an pehzom awk dan? Ziangtin saw Thukam thar in himi bungcang pawl hi Jesuh theihpitu ih a hmandan?**

`Johan1:23,Isa.40:3`

`Johan2:16,17; Saam. 69:9`

`Johan 7:38, Jer. 2:13`

`Johan 19:36, Mipum. 9:12`

Johan lawnghman siloin Piter, Paul, Mathai, Marka, Luka le Thukam thar ngantu pawl hmuahhmah cun Thlarau thianghlim ih thawkkhumnak hnuai ah Nazereth mi Jesuh ih nun, thihnak, thawhsalnak le Pathian Bawi tohkham ih khaisoh a sinak pawl an sim. Cumi cu Thukam hlun simcianak pawl ih famkimnak a si.

Jesuh cun dungthluntu pawl hnenah Pathian hna a tuan ding simcianak Cathianghlim pawl khihhmuh rero khal sehla- Ziangtik ahsaw dungthluntu pawl in Cathianghlim ih khihhmuh mi cu Amah a si timi an theihthiam? A thi ih a thawhsal hnuah le an hnen ih a lang hnu lawngah an theihtiam fang “Cuiruangah, thihnak ihsin a thawhsal tikah, a dungthluntu pawlin an hnenah hi thu a rak sim dah ti an mangsal; cun cathianghlim le Jesuh ih simmi thu cu an zum” (Johan 2:22, himi ah tla zoh aw> Johan 20:9).