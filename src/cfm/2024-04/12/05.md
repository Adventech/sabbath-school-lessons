---
title:  Thlan kawlawng
date:   18/12/2024
---

`Siar ding: Johan 20:1-7. Himi bungcang ih tarlang mi thuhla ahhin kan hrangih thil thupi kha ziangsaw a si?`

Jesuh cu tlawngkai ninga tlailam ah a thi ih, Sunday zingpit ah a thosal. An phum ahkhan Sabbath ni a nai tuk zo(Johan 19:42) ruangah vuinak hmanhlap zetih tuah a si ih, thehfel a si hrih lo. Jesuh cu ziangtluk in duhdawt hai khal sehla, a dungthluntu pawl cun Sabbath ni an ul ih, thlan ah an feh lo (zoh kop aw Marka 16:1, Luka 23:56). Sabbath theh hnuah nunau ziangmaw tizat cun Sunday zing ahkhan thlan ih keng dingmi rimhmui an lei. An mangbang zetmi cu lungto cu hmun hla ih hrilh in a rak um ih, thlan cu a kawlawng thluh.

Zingpit ten thlan ih a ra tu lakih pakhat cu Mary Magdalene a si. A hmuh mi cu Piter le Johan hnen ih sim dingin a tlan. Mipa pahnih cu an va tlan. Johan cun Piter cu a hleih ih a thleng hmaisa. A ding ih kun phah in a sung lam a vun zoh ih, Jesuh tuamnak puan a rak um mi cu a hmu. Asinan a sungah a lut lo.

Ziangkhal sehla Piter cu a sungah a lut ih, puan rak um mi cu a va hmu. Jesuh lu tuamnak puan rak ummi a hmu. Asinan thuamhnaw dang pawl thawn an um tlang lo. Zual aw in a um ih, hmundang deuhah a rak um.

`Siar ding: Johan 20:8-10. Lu tuamnak puan zual (bil thlepthli) timi sullam ziangsaw a si?`

Thlan sungih Piter a luh hnuah Johan cu a lut ve. Johan 20:8 cun a sungah a lut ih, a hmu ih, cule a zum tiah a ti. Thlan puan le lu (hmai) tuamnak puan cu bil thlepthli in a hranten hmundang ve ve ah a um timi Johan in a hmuh veten Jesuh cu thihnak ihsin a thosal timi ziangahsaw a zum thei hngal?

Himi thusuhnak let ding cun ziangruangah saw thlan kha kawlawng ih a rak um timi ruat phawt a tul. A letnak ding awmang bik cu thlan rukru pawl an si ko ding timi hi a si. Asinan himi simfiangnak cu thil pathum ruangah a hlawhsam a si: Pakhatnak, Matthai cun Thlan cu kilkhawi a si thu in sim (Matt. 27:62â€“66), cumi cun thlan rukru an um thei lo timi a langter. Pahnihnak ah, thlan rukru pawl cun thil mannei zet pawl an ru thei, milai ruak sia zo mi an la dah lo. Pathumnak ah, thlan rukru pawl cu an manhlap zet ih thlan puan khal an bil thlepthli man lamlam lo ding. Curuangah zianghman mangbang ding um lo in Johan in lu (hmai) tuamnak puan a hmuh tikah Jesuh cu thihnak ihsin a thosal a si timi a zum.