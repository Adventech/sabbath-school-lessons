---
title:  “ ‘ A famkim theh zo’ ”
date:   17/12/2024
---

Johan 19:17-22 ih a langter vekin Pilate cun catar mi cu Latin, Grik le Hebru tong in, “ ‘ Nazereth mi Jesuh, Judah pawl ih Siangpahrang’ “ (Johan 19:19, ESV) tin a ngan. Biaknak hruaitu pawl cun cui thil cu thleng an duh. Pilate cun cuvek thil cu a rak duh lo. Cangan mi cu a um ringring men. Cumi cu Jesuh thuhla ih thudik theihpitu tongawn lo a si ih, cule Jesuh cu Siangpahrang si dingah thinglamtah parah a to timi hminsinnak lakih pakhat a si. Hitawk ah Jesuh, an Siangpahrang ngaingai, Judah pawl ih Siangpahrang cu mawh sualnak nei vekin thinglamtah ah khai that a si.

“Pilate asilole Judah pawl hnakih thuneihnak sang sawn neitu cun Jesuh ih lu tlun ah cui cangan cu ret dingin a ti a si. Pathian kilkhawinak ah cui thil ruahnak le Cathianghlim hliakhlai dingin a kai tho a si. “—Ellen G. White, The Desire of Ages, p. 745.

`Siar ding: Johan 19:25-27. Thinglamtah ahkhan Jesuh ih a nui’ thuhla ih thil a thlengmi, thinlung tham zet kha ziangsaw a si?`

Khami ni ih thanglamtah kehram ih a dingtu pawl lakah duhdawtmi Johan, Jesuh ih nu Marry le midang pawl an um. Cui thil a thlen hlan kum reizet ah himi hmuhtonnak cu Josep le Marry in Jesuh ap dingin Biakinn ih an rat ahkhan Simeon cun a rak simcia a si (Luka 2:34,35 zoh kop aw). Tu ahcun A thihzik zawng ah, Jesuh cun a nui hnenah, “ ‘Nunau, na fapa kha zoh hnik’ “ a ti. Cule Johan hnen ah, “ ‘Na nu kha zoh hnik’ “ tiah a ti (Johan 19:26,27)

`Siar ding: Johan 19:28-30. Jesuh in, “A famkim theh zo” tiih a tongmi khan ziangmi thupitnak saw a neih?`

Grik verb teleo (Theh, famkim, tuahsuak) timi cang Johan 19:28 (“Tu ah ziangkim theh fel a si” ESV) ih a um mi thotho kha cang 30 (“A fakmkim theh zo”)khal ah hman a si. Cui hlei ah cumi thawn sihcih awknak nei teleioo(“Tuah theh ding, fam kim in”) timi khal cang 28 ah ca thianghlim ih famkimnak (“Cathianghlim a famkim theinak dingah”) ah timi ahkhan hman a si. Ziangvek rapthlak zet a va si hmanah ziangkim cu famkim thluh, thehsuak thluh le thehfel thluh a si.

Jesuh in, “A famkim theh” a ti tikah Pa ih a pekmi hnatuan tuah dingmi a thehfel thluh, a famkim rero zo tinak a si.

`Jesuh in, “A famkim theh” a ti tikah kan zate hrangah ziang sullam a nei? Ziangsaw thehfel mi cu a si ih, cumi cu kan nun ahhin ziangtin ka hmang thei ding?`