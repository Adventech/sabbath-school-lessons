---
title:  'Sunlawinak caan: thinglamtah le thawhsalnak'
date:   14/12/2024
---

### Tuizarh zirlai hrang siar ding
Johan 18:33–19:5; Johan 19:17–22; Johan 19:25–27; Luka 2:34, 35; Johan 20:1–18; 1 Kor. 15:12–20.

> <p>Bible cangken</p>
> “Cuiruangah Pilat in a hnenah, Cuti asile siangpahrang maw na si? a ti. Jesuh in, Na sim vekin siangpahrang ka si. Himi ruangah ka suak ih, hi thu ruangah leitlun ah ka ra a si, thutak theihtertu ka si theinak dingah. Zokhal thutak ih ta a simi cun ka aw a ngai, tiah a let’ “ (Johan 18:37).

Jesuh khengbetnak le thawhsalnak cu Johan cabu ih a thupi zet mi a si. A hmaisa bung 10 cun kum 3 le hrek sung hrawng a huap ih, hmansehla bung 11-20 cun zarhkhat ihsin zarh hnih hrawng a huap ve thung.

Thuthangtha pali cun Jesuh ih thihnak cu lamzin dangdang in an tarlang. An thuanthu cu bangaw zet khal sehla cangantu pawl cun an Thuthangtha thupi thawn milaw bik mi cu thupi zetin an ret. Matthai cun Cathianghlim ih famkimnak a thupiter deuh; Marka cun Jesuh ih tihnimnak le thinglamtah an bangawk thu a rel uar ih, Luka cun Thinglamtah cu damnak le rundamnak vekin a hmuitin ve thung(Thinglamtah parih rukru thuanthu).

Asinan Johan cun thinglamtah cu Jesuh ih Bawi tohkham vekin a run tarlang, a hleice in tikcu caan thawn a sihcih ih, cumi cu cabu pumhlum ah hmun tampi ah a lang a si (Johan 7:30, Johan 8:20, Johan 12:27). Hi bawi tohkham ih to timi hi Rom pawl ih an hman theu mi thihnak zahthlak le mualpho thlak zet a si ruangah thinglamtah ih khenbet awknak thawn banaw lo zet vekin a lang. Hmansehla Johan cun thuk zet in a run tarlang : Jesuh cu mualpho zetin a thi, asinan cumi rual in Rundamtu a si vekin sunglawi zetin Bawi tohkham ah a to theinak khal a si cih.