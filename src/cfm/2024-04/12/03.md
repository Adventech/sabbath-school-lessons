---
title:  Zoh hnik uh, hi Pa hi!
date:   16/12/2024
---

`Siar ding: Johan 18:38-19:5. Ziangtin saw Pilate in Jesuh thlah zalen dingih mipi thinlung neh a tum dan?`

Pilate cun Thutak timi thuhla ah Jesuh ih letnak cu a hngak nawn lo. Cu ai ah lengah a suak ih, mipi thinlung neh a tum. Anmah pawl thawn an biakawknak ihsin Jesuh cu suah zalen mai loin Pilate cun amah le mah cu dinhmun tha lo ah a ret aw. Biaknak hruaitu pawl cun mipi fehtlang in ram uktu an thunun thei timi an thei.

Pilate cun lantak puai tikcu caan ih thawngtla mi pakhat suah zalen a si theu thu relsuak in, mipi pawl hnenah “Judah siangpahrang” suah an duh le duh lo thu a sut. Mangbang thlak za in mawhsualnak zianghman nei lo Jesuh hnakin Barabbas timi hmin pu, misual zet cu suah zalen dingin mipi pawl cun an ngen.

Tu ahcun Jesuh hmuhsuamnak le nautatnak hram a thok thlang. Rom ralkap pawl cun hling lukhuh an khum ter ih, sendup hnipuan an hruk ter, cule Judah siangpahrang tin hmuhsuam zetin an ko zawk rero. Hivek hi ralkap pawl in ram uktu cibai an bukdan thawn an tidan an bangaw a si, Asinan hitawk ahcun hmuhsuamnak hmangin an ti ve thung.

Mipi zangfahnak hawlnak ihsin Pilate cun Jesuh suah zalen theinak ding lamzin hrekkhat a hawl in a lang. Jesuh cu hling lukhuh khum in le puan sendup hruh phah in lengah a hruaisuak. Johan ih a ngan lomi ah Jesuh cu hmuhsuamnak siangpahrang puan thawn a rung lang ih, ram uktu cun mipi pawl hnen ah, “ ‘Zoh hnik uh, hi pa hi!’ “ tiah a ti (Johan 19:5 ESV). Himi cu ca siartu pawl cun tipil petu Johan in Johan 1:29 ih a tongkam, “zoh hnik uh, leitlun sualnak lahlo tu Pathian ih Tuu Fano khi’ “ a timi kha an vun thei suak. Zum lotu ramuktu cun Israel pawl hmaiah Mesisah cu siangpahrang hnipuan a hruk ter hi mangbang thlak za thil a si.

Ziangkhal sehla Johan 19: 6-16 ih a lang vekin mi burpi cun Jesuh cu Pathian Fapa ih a sal awknak ah thum aw in khengbet dingin an au. Himi cun Pilate a thlaphang ter ih, Jesuh suah zalen theinak ding lamzin nasa zetin a hawl. Asinan hruaitu pawl cun Amah suah zalen cu Sizar dokalhnak a si timi rel in Jesuh ih canvo cu an hminsin a si. Sizar hnen ih Pilate rinumnak cun, khavek ih canvo neitu cu a suah zalen zik lo ti an thei thluh. Hruaitu pawl cun Sizar lo cu Siangpahrang dang an nei lo tin an rel. Curuangah Jesuh an huatnak thukzet cu an hnam ih an duhthusam hnakin a tum sawn. Hi Jesuh lakhloh theinak dingah cun mahte ukawk theinak zalennak an dil mi khal ap sal mai an duh.

`Zumlotu thuthentu pakhat in Jesuh cu suah zalen a duh lai ah Amah rak theifiang tu ding miphun thlarau lam hruaitu pawl cun Khengbet dingin an duh riangri hi ziangtluk tihnungza saw a si! Himi ihsin kanmai hrangah ziangmi zirlai saw kan lak thei ding?`