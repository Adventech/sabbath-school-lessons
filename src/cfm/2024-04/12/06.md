---
title:  Jesuh le Mary
date:   19/12/2024
---

`Siar ding: Johan 20:11-13. Mary Magdalene in thlan kawlawng ih sullam a theihthiam thei lonak san langtertu hitawk ah ziangsaw um?`

Himi hlan ih thu nganmi ah Mary ih tongmi netabik cu thlan kawlawng ih a um thu Piter le Johan hnen ih a va sim kha a si (Johan 20:2). Annih cu thlan lamah an va tlan, cumi hnuah reilote ah anih khal a ra fehsal ve a si. Piter le Johan in thlan an zoh thluh hnuah an fehsan sal. Asinan Mary cu a kirsal ih, cutawk ah tap phah in a um. Ni ziangzat lai liamzo ihsin nasa zet in a tap ti cu rin hlel ding zianghman a um lo. Cule tu ah- himi khalah a tap lo ding maw si? A kun ih thlan sung cu a vun zoh.

Jesuh ih ruak an retnak thlan ah korvar hruh vancungmi pahnih an rak to kha a vun hmu ih a lungawi tuk. Annih cun, “ ‘ Nunau, ziangah na tap rero’ “(Johan 20:13) tiah an ti. A Bawipa an hruai hlo ih, khuitawk ah an ret timi a theihlo thu tuar har tizet cingin a vun sim.

`Siar ding: Johan 20:14-18. Mary hrangah ziangkim danglamter tu kha ziangsaw a si?`

A mit ih mitthli luang rero phah in Mary cu a her ih, a dungih rak ding mi pakhat a hmu. Vancungmi pawl ih tongdan vek ciah in hmeltheih lo pa cun, “ ‘ Nunau, ziangah na tap rero? Zosaw na hawl?’ “ (Johan 20:15) tiah a run ti. Hmuan kiltu a bia hmangah a neih ih, Jesuh ruak hawl pi dingah bomnak a dil.

Hmeltheih lo mikhual cun “Mary” timi kamkhat te a vun tong. Cumi cu leitlun thleng danglamtu tongkam khat ih puangawknak a si. Hmakhatte ah Mary cun thosal Jesuh cun a bia a si ti a theih ih, cule Amah a theifiang hngal ih a lungawi zet. Jesuh cun Pai’ hnen ih A kai soh a tul ruangah Amah kai bet lo dingin a ngen. Asinan A hnatuan ding mi cu va feh ih dungthluntu pawl hnenah, “Ka pa le nan Pa, Ka Pathian le nan Pathian hnenah’ “ A kaisoh ding tiih va sim ding hi a si (Johan 20:17). Mary cun a hnatuan dingmi cu a tuah famkim thluh. Dungthluntu pawl hnenah Bawipa a hmuh thu a sim ih, a hnen ih Jesuh ih thurel mi pawl hmuahhmuah khal cipciar zetin a sim thluh (Johan 20:18).

`Siar ding: 1 Korin 15:12-20. Paul ih ruahdan vek asile Khrih hi thihnak ihsin thosal lo bangta sehla kan Khristian zumnak ah ziangsaw thatnak um ding?`