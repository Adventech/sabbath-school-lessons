---
title:  Galili ih hmuhsaknak pahnihnak
date:   30/09/2024
---

Leitlun ih Pathian hna a tuannak hmuahhmuah ah Jesuh cun amah an zum theinak dingih bawmtu ding mangbangza a tuah theu. Johan cun himi mangbangza pawl hi a ngan, cuticun midang khal in Jesuh an rak zum ve theinak dingah a si.

`Siar ding: Johan 4:46-54. Evangelist cun ziangah saw neihawknak ih mangbangza um mi thawn a pehzom awk ter?`

Jesuh in Galili peng ih veihnihnak hmuhsaknak a tuah mi ahkhan Johan cun hmuhsaknak hmaisa, kanaan mopuai ih a cangmi thawn an vun rel kop. Johan cun, Jesuh ih hmuhsaknak a tuah mi cun Jesuh cu zo a si timi na hmuhthiam theinak dingah a lo bawm ding tin a lo sim vekin a lang. Cule Johan cun a rel bet ih, “hihi Judea ihsin Galilee ih a rat hnu ih Jesuh ih tuahmi hmuhsaknak (thilmak) pahnihnak a si” (Johan 4:54)

A hmaisa ah Jesuh in bawi pakhat ih dilnak a letnak cu thil harsa zet ding vek a bang. Asinan himi pa cun Jesuh ih zumnak a neih ruangah a fapa in damnak a co phah. Jesuh cun a thinlung a zo ih, a fapa ih dam lonak ai hnakin thlarau lam dam lonak a tihnung um sawn timi a khihhmuh. Van boruak ihsin tek tla vek ciah in, himi pa cun a thlarau nun in a fapa ih nunnak a hum thei timi a theithiam.

Cui mangbangza cun Jesuh cu Messiah asinak a langter hran cuanglo timi theih thiam ding hi a thupi zet. Midang khalin mangbang za cu an tuah ve ko. A hrekkhat pawl cu profet ngaingai an si ih, a hrekkhat pawl cu a deu pawl an si. Maangbangza cu thilti theinak (supernatural)a umnak hmun lawngah a lang : Pathian ih tuah mi rori a si tivek khal a um lem cuang lo (“Mangbangza” cu thilti theinak(supernatural) a si kan ti ahcun Satan hman in “mangbangza” a tuah thei a si)

Cutawk hmun ih bawi pakhat cun a fapa dam dingin Jesuh hnenah a dil ih, a va pumpe aw. Jesuh ih letnak cu thupeknak a si. Anih cun, “ ‘Feh aw; na fapa a nung ding’ “ (Johan 4:50 ESV) tiah a ti. Tuahtuannak “nung ding” timi cu a ngaingai te cun Grik calai ahcun a tui dinhmun a relnak a si. Hivek hi “A tu ih hmailam thu (Futuristic)” relnak tiih kawh a si. Hmailam tikcu caan cu thil a thleng rero zo mi vekih rel mi a si. Himi pa cu manhlap zetin inn a tlung lo, asinan Jesuh a zum ruangah a thaizing ah a tlung ih, Jesuh ih a rel vek ciah in a fapa ih natnak khal a hlo thluh a si timi a va hmu suak.

Jesuh ah zumnak nei dingah ziangtluk ih san le vang tha thiltitheinak saw a si!

`Mangbangza rak hmu bangta khal sehla, Pathian hnen ihsin a ra mi a si kan ti hngal hlanah ziangvek tahfung dang saw kan hman ding?`