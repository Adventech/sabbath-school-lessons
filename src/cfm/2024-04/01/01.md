---
title:  Lam hmuhtu hmuhsaknak
date:   28/09/2024
---

### Tuizarh zirlai hrang siar ding
Johan 2:1–11; Johan 4:46–54; Johan 5:1–16; Marka 3:22, 23; Matt. 12:9–14; Johan 5:16–47.

> <p>Bible cangken</p>
> “Cun hi cabu sungih ngan lomi, a dang hmuhsaknak tampi tla Jesuh in a dungthluntu pawlih mit hmuh ah a tuah: Asinain hi pawl hi, Jesuh cu Khrih, Pathian ih Fapa a si ti nan zum theinak dingah, le nan zum ih a hmin ruangah nunnak nan neih theinak dingih nganmi a si (Johan 20:30, 31)

Johan in ziangahsaw amai bulpak in thuthangtha a ngan? Jesuh ih mangbangza tuah mi thupi zetih a ret duh ruangah si kem maw? Asilole Jesuh thuzirh mi hrekkhat uar zetih a rel duh ruangah si pei maw? A thil tuah mi ih a duhsan mi hi ziangsaw a si?

Thiang Thlarau ih umpinak le huham hnuai ah Johan cun ziangruangah saw timi thu a sim fiang. Anih cun Jesuh ih nun thuhla ngan ding tampi a um lai (Johan 21:25) ti phah cingin, A thuanthu pawl cu, “Jesuh cu Khrih, Pathian ih Fapa a si ti nan zum theinak dingah le nan zum ih a hmin ruangah nunnak nan neih theinak ding ih ngan mi a si” (Johan 20:31) a ti.

Tuizarh ahcun Johan thuthangtha cabu sungih Jesuh in mangbangza a tuah hmaisami hrekkhat pawl: Neihawknak ih tidai Sabitti ih a canternak ihsin dam lo zet mi pakhat ih fa a damternak le Bethesda tili ih damlo a damter pawl kan zoh ding.

Himi mangbangza pawl cu Johan cun, “Hmuhsaknak” tiah a ti. Lamzin ih hmuhsaknak thil ziangmaw lam a rel tum mi a si lo, thuk sawn ih thudik khihhmuhnak lam a si sawn : Jesuh cu Messiah a si. Himi thuhla pawl ahhin zumnak thawngih rak cohlangtu zohthim ding tamzet kan hmu thei. Cule zohthimtlak an sinak cun cuvek ih tuah ve dingin in sawm a si.