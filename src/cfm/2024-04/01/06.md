---
title:  Jesuh thurelmi
date:   03/10/2024
---

Bethesda tili ih mangbangza cun Johan hrangah Jesuh cu zo saw a si timi uar zet ih rel theinak caan tha zet a pe a si. Johan in mangbangza relfiangnak ah cang 9 a hmang ih, mangbangza tuahtu relfiangnak ah cang 40 hrawng a hmang (a hnuaiah zoh aw).

`Siar ding: Johan 5:16-18. Ziang ruangah saw Jesuh cu Sabbath ni a cangvaihnak ruangih hremnak a tong?`

Johan 5:18 hi a buaithlak deuh ding, ziangahtile Jesuh in Sabbath ni a buar thu rel vekih a um ruangah a si. Ziangkhal sehla fiangzetin Johan 5:16-18 kan zir cun Sabbath ni ih A “hnatuan” cu A Pa thawn sihcih awknak a si zia a lang. Pathian cun Sabbath ni ah van dumkulh(Pathian ih thil tuahmi hmauhhmuah) a kilkhawi ringring a si. Curuangah Sabbath ni ih a cangvaihnak cu a Pathian sinak langternak lakih pakhat a si. Biaknak lam hruaitu pawl cun Sabbath ni buar le Pathian tlukih a retawknak ah thum aw in an hrem.

`Siar ding: Johan 5:19 - 47. Hruaitu pawl in A sinak ngaingai an hmuh theinak dingih bawmtu dingah Jesuh in ziangsaw a rel ih, a mangbangza tuahmi ihsin a nemhnget mi ziangsaw a si?`

Jesuh in a hnatuannak cu karbak pathum in a humhim : Pakhatnak, Pathian thawn an laicin awknak pawl a rel (Johan 5:19 - 30). Jesuh cu a Pa thawn rualrem zetin an cangvai ih, cumi ruangah Jesuh cun thuthen theinak le mithi kaihthawh theinak huham a neih phah a si (Johan 5:25-30)

Pahnihnak ah, Jesuh cun a humhim awknak dingah zamrang zetin “theihpi tu” a ko hngal – tipil petu Johan (Johan 5:31-35), Jesuh tuah mi mangbangza (Johan 5:36), Pa Pathian (Johan 5:37,38), cule Ca thianghlim (Johan 5:39). Himi “theihpitu” pawl cun Jesuh lam tangin thu an rel.

Netabik ahcun Johan 5:40-47 ah sual a puhtu pawl hmaiah anmai dik lo zia a langter ih, A hnatuannak le anmai hmaikhaw sialnak karlak ih bangawk lonak pawl a langter. Thiam lo an coternak cu anmah ih beiseinak an neih mi Moses ihsin a ra ding a si timi a sim (Johan 5:45-47)

`Pathian ah zumnak nei ih, thurin dikzet nei cingin Khrih ah famkim zetih pumpek awk duhlonak thang sungah tla lo dingin ziangtin saw kan ralring thei ding? Na thuletnak cu Sabbath sikul zirnak ah run thawh aw.`