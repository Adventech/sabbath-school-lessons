---
title:  Bethesda tili ih mangbangza
date:   01/10/2024
---

Johan ih hmuhsaknak ngan mi a dang cu Bethesda tili ih thil cangmi a si (Johan 5:1-9). Cumi cu vancungmi in tidai a cang ter ih, cui tidai cang mi ih a lut hmaisabik tu dam lo cu damter in a um timi an zum. Cuvek a si ruangah damnak beisei in mipi tamzet cu tili kap ah an um. Jesuh cu Jerusalem ah a feh ih, cutin tili lam ih a feh tikah tidai cang laifang rak hngak tu mibur pi a hmu.

Ziangtlukih zoh har saw a si ding! Hi minung pawl hi a hrekkhat cu dam lo ngaingai mi an si, a ra thleng dah lo dingmi tidai ih damnak ngah dingin an hngak ih an hngak cuahco rero. Jesuh hrangah caan remcang zet a si!

`Siar ding: Johan 5:1-9. Tili kiang ih um pawl cu damnak ngah duh hlir an si. Ziangah saw Jesuh in zengnat neitu hnenah damter a duh le duh lo thusuhnak a neih (Johan 5:6)?`

Mi pakhat cu caan rei zet dam lo ih a um ahcun damlonak cu a kelte vek ah a cang ih, a langdan ahcun thil danglam tla a bangzet, khuimaw caan ahcun rualbanlo dunglam ih fehsan men cun hnaihnonak a suahter theu. Cumi pa ih letnak ahcun damnak a duh timi a langter. Buainak ummi cu ke tuahtu a hmai ih a din lai ah, anih cu damnak duh ah hmun dik lo ah damnak a hawl. Cumi pa cun a biakmi pa cu zo a si ti a thei lo, damter a si hnuah Jesuh cu mi pakhat, mi cungcuang a si timi a thei thok tla si men thei.

“Jesuh cun harsatnak tuar pai’ hnenah Amah ah zumnak nei dingin a ngen lo. Anih cun, “Tho aw, na itphah la awla, feh aw” tiah a ti men. Asinan cumi pa ih zumnak cun cui thu cu a pawm a si. A thahri zungzam pawl cu an rung tuar thar aw thluh, cule a ke cangthei lo ih zeng pawl ah harhdam cangvaihnak a rung thleng. Zianghman thusuhnak nei loin Khrih ih thupek ngai dingin duh hrilnak a tuah, cule a tha zungzam pawl hmuahhmuah cun a duh hrilnak cu an pawmpi thluh. A ke in a ding ih, amahten mi cakvak in a hmu aw… Jesuh cun Pathian bomnak a si timi zianghman theihternak a pe hran lo. Cupa cun rinhlelnak nei in a cawl dukti thei, cuti a si ahcun damnak a ngah ding voikhat a hloh tla si men thei. Asinan Khrih ih tongkam a zum ih, cutin a tuah ruangah thazang cahnak a dong a si”—Ellen G. White, The Desire of Ages, pp. 202, 203.

`Jesuh in cupa cu Biakinn ah a tongsal ih, “Na dam tha tuk zo. Sual nawn hlah, culole na parah thil tha lo sinsin a ra thleng pang ding’ “ (Johan 5:14, NKJV) tiah a ti. Sual le natnak ih laicin awknak ziangsaw a si? Ziang ruangah saw natnak hmuahhmuah hi kan nunih sual rahsuah mi an si thluh lo timi kan theihthiam a tul?`