---
title:  Kanaan ih mopuai
date:   29/09/2024
---

`Siar ding. Johan 2:1-11. Kanaan ahkhan Jesuh in ziangvek hmuhsaknak saw a tuah, cule himi in ziangtin saw dungthluntu pawl in Amah zum dingih a bawm thei dan?`

Jesuh in tidai sabitti ih a canternak mangbangza hmuhsaknak cu dungthluntu pawl in Jesuh thlun dingih thutluknak an tuah mi cu a lawmpi a si timi hminsinak a si. Ziangtin saw Pathian hnen ihsin a ra mi a si zia langter tu hmuhsaknak a si lo thiam ding? (Anih cu Pathian a si timi theithiam dingin an man hrih lo tla si men thei)

Moses cu Israel hruaitu le Izipt ram ihsin “hmuhsaknak le mangbangza” (Daan 6:22, Daan 26:8) tampi thawn Israel pawl hruai suak tu a si. Izipt mi pawl hnen ihsin Israel pawl zalen dingih Pathian ih a hman mi pa a si (Anih cu an “rundamtu” a rak si).

Pathian cun Moses feh tlangin Moses vek profet a rat ding thu a simcia. Pathian in cumi Pa ih thu ngai dingin Israel pawl a sim (Daan 18:15, Matt 17:5, Tirh 7:37). Cui “Profet” cu Jesuh a si. Johan 2 ahkhan Jesuh in hmuhsaknak hmaisabik a tuah, cumi cun Izipt ram ihsin Israel fate pawl a hruaisuaknak kha a va khihhmuh.

Nile tiva cu Izipt mi pawl hrangih pathian le thil thupi zet tawhfung pakhat a si. Hremnak lakih pakhat cu tiva ah a um – cumi cu tidai thisen ih canternak kha a si. Kanan ahkhan a bangaw deuh nawn mi mangbangza a tuah, asinan tidai thisen ah cangter loin sabbitti ah a cangter sawn.

Tidai hi Judah pawl thianghlim awkternak ding hrangih hmanmi Lungtibel paruk ihsin ra suak mi an si. Cumi cun mangbangza cu rundamnak thulu Bible sungih um pawl thawn an mil aw so vivo timi a langter. Tidai sabitti ih canterdan le Suahlannak lam ih thil umtudan vun thlirsal in, Johan cun Jesuh cu in rundamtu (hruaisuaktu) a si timi a khihhmuh a si.

Jesuh ih pekmi thilnu tel lo sabitti thuhla kha ruaipu in ziangtin a ruat? A ngaingai te cun a thawt tuk ruangah a mangbang zet, cutawk hmun ah Jesuh in mangbangza a tuah ti mi thei riai lo in, a netabik tiang a tha bik an rak nei lai si hi tin a ruat men.

Grik tong ih oinos timi cu sabitti tharhlam le thilnu telh mi ah hman kop a si (zoh aw, The Seventh-day Adventist Bible Dictionary, p. 1177). Ellen G White cun tidai ihsin a suak mi theiti (Sabitti- Juice) kha cu zu (rittheih) a si lo tiah a ti (zoh aw, “Thitumnak hmun ah, “ The Desire of Ages, p- 149). Rinhmai ding zianghman um loin, thil thlengmi theitu pawl cun thil a thlengmi ahkhan an mangbang thluh.

`Jesuh thlunnak ding ziangvek san le vang saw na neih? (thil tampi pek kan si zo, a si lo sawm?)`