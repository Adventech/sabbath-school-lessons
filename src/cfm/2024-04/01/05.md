---
title:  Thinlung hak
date:   02/10/2024
---

Hmuhsaknak, mangbangza, thilmak tivek pawl hi anmahten cun Pathian ihsin a si timi khihhmuhnak zianghman a um lo. Asinan lehlam ahcun Pathian hnen ihsin a si phawt cun hnong ding cu thil tihnung um zet a si.

`Siar ding: Johan 5:10-16. Jesuh le a mangbangza tuah mi thuhla ah biaknak hruaitu pawl ih thinlung hakzia mangbangza ihsin ziangmi zirlai kan la thei ding?`

Damnak ngah zo mi pakhat hnen ih Jesuh a phuangawk hnuah, cupa cun biaknak hruaitu pawl hnenah Jesuh a si thu zamrang zetin a sim thei. Mi pakhat cun hi caan hi Pathian thangthatnak ding caan a si tin a ruat men thei, asinan biaknak hruaitu pawl cun, “Jesuh an hrem ih, thah an tum, ziangahtile hivek thil pawl hi Sabbath ih a tuahtheh ruangah a si” (Johan 5:16).

Manhlap thil a um lawngah Sabbath ni ih natnak damter hi sian a rak si. Hipa cu kum 38 sung rori dam lo in a um; damnak a ngah ding khal manhlap thil a si tuk lo. Cule a ihphah lak ding teh thil tul lutuk a si cuang maw si? Mi pakhat cun khativek ih mangbangza tuahthei dingih Pathian hnen ihsin huham neitu cun Sabbath ni ah inn lam ih ihphah keng hi a siang keimaw timi khal a thei rori ding tin a ruat ding. Fiangfel zetin Jesuh cun minung ih serh le sang daan tuahmi, a hrekkhat cu zumnak dik ihsin pengter theitu lenglam ih um pawl cu Bible thudik thuk deuh sawn ah a hruai tum a si timi a fiang zet.

`Himi bungcang dangdang pawl in ziangvek thu an va neih hmanah thlarau lam ih lunghak an sidan ziangsaw in zirh? (Johan 9:1–16; Marka 3:22, 23; Matt. 12:9–14).`

Ziangtin saw hi biaknak hruaitu pawl hi an mit a cawt thei? A simfiangnak cu an thinlung a borhbah tuk ruangah timi hi a si bik ko ding. Messiah cun a tu ah Rom uknak ihsin a rundam ding timi an zumnak dik lo ruangah le thuneihnak neih an duh tuk ih Pathian ih an thumawk lo ruangah a si. Hivek pawl hmuahhmuah cun an hmai ih thudik a ding hnget mi hnong dingin a tuah a si.

`Siar ding: Johan 5:38-42. Jesuh ih ralrinnak pekmi kha ziangsaw a si? Himi tongkam pawl ihsin ziang kan zir thei ding? Kan nunnak ih hman ding le thudik thei dingih kan mit in caw tertu hi ziangsaw a si thei ding?`