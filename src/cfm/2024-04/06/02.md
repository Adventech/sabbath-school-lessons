---
title:  'Thlarau hnuaidor: Tipil petu Johan cun a theihpi sal'
date:   03/11/2024
---

Zirlai 2 ahkhan tipil petu Johan ih thu theihternak zarah dungthluntu hmaisabik – Andrew le Johan, Piter, Filip le Nathaniel pawl cu Jesuh hnenih a hruai thlendan in sim. Mi hrekkhat cun tipil petu Johan khan thutheihpitu a si hnu ah a feh hlo men dingah an ruat men thei. Asinan Thuthangtha Johan ahhin vei ziangmaw zat lai si maw a lang a si.

`Siar ding: Johan 3:25-36. Ziangtin s aw tipil petu Johan cun Jesuh thawn a tahthim awk?`

Tipil petu Johan ih dungthluntu pawl le hmin theih lo Judah mi pakhat karlak ah thianghlimnak thuhla lam ah thu relawknak a suak, a langdan ahcun tihnimnak lam thuhla thusuhnak tla a bang (zoh kop aw Marka 1:4,5). Lunglut zet thil a um. Johan dungthluntu pawl cu Johan hnenih an rat tikah rinhlelnak zianghman um lo in thusuhnak relfel dingin Jesuh thuhla an rel ih, “Anih cun tihnimnak a nei, mi hmuahhmuah a hnenah an feh” tiah a ti (Johan 3:26 ESV). An thubuai karlak hi theihthiam lo ding zianghman a um lo: Jesuh an iksik ruangah a si – an pu (Johan) le anmai hrang khalah an iksik.

Johan hrangah iksinak ih um ding hi thil harsa a si lem lo ding, asinan cuvek ah a um ve lo. Ziangahtile a hnatuan dingmi a theifiang zet. Cule a dungthluntu pawl hnenah cun Khrih vekih a salawk dah lo thu a theihter sal. Cuvek ai hnakin : A hrangih lamzin sialtu ding le a thuhla theihpitu si dingah amah sawn in a va pan lam a si (Johan 1:6-8).

Thitumnak cu tahthimnak ah hmangin amah le mah cu mo neitu ih rualpi vek ah a tuah aw ih, Jesuh cu mo neitu a si. Monu cu Pathian minung pawl an si (Zoh tlang aw: Hos. 2:16–23, Isa. 62:1–5). Cule Johan in A sunglawizia langtertu tongkam hmangin, “Anih cu a thangso ding ih, kei cu ka tumsuk ding” tiah a ti (Johan 3:30)

Johan 3:31-36 ahhin Jesuh le Johan karlak tahthimnak a um vivo mi ahcun Messiah cu a A hmaihruaitu hnakih a thupit sawn zia a langter. Johan ih thu theihpinak cun Jesuh lam a khihhmuh ih, curuangah thu theihpitu ih ruahnak cu a langfiang zet. Cui thu theihpinak dongtu le Jesuh zumtu cun kumkhaw nunnak a nei ding. Zokhal Amah a cohlang lotu cu Pathian thinhengnak hnuaiah an um ringring ding. Cumi cu thungan mi ih relmi a si. Pathian in leitlun a duhdawt zet ih, leilung tlen dingin a fapa a run thlah (Johan 3:16, 17). Asinan an hnen ih pekmi laksawng a hnongtu pawl cun anmai sualman cu anmah in a pe ding – Kumkhaw thihnak cu!

`Ziangtin saw Pathian hmai le minung hmaiah hnuaidornak zirlai hi kan zir thei ding? Hitawk ih thlarau hnuaidor thuhla Johan ih zohthim ding a tuahmi ihsin ziangsaw kan zir thei?`