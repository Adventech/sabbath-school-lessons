---
title:  Mipi pawl ih theihpinak
date:   07/11/2024
---

“Ni netabik, kuut nipi ahcun Jesuh cu a ding ih, Zokhal a ti a hal asile, ka hnenah ra sehla, ra in seh. Cathianghlim in a sim bangin, keimah i zumtu cu a pum sungin ti nung a luang suak ding a si, a ti’ “ (Johan 7:37, 38, NKJV).

Jesuh in amah le mah cu zo a si, tile ziang tuah ding in a ra timi thuhla ah ngam huai zetih a rel thu vei ziangzat lai simaw Johan cun a ngan. A tlun ih lakmi Johan 7:37, 38 cu Jesuh in Amai thuhla le a hnen ih ra pawl tlun ih a tuah dingmi a sim. Cuvek ciah in himi thurel khal hi thil mak zet a si.

`Biakbuk puai ah Jesuh in Judah pawl hnen ih thu a sim tikah mipi lakah tampi ih an letnak kha ziangsaw a si? Johan 7:37–53.`

Hrekhat cun Anih cu hlanlai ih Moses ih a rel cia vekin Profet a si ding tiah an ti (Daan 18:15-19). A hrekkhat cun Jesuh cu Khrih a si tiah an ruat. Asinan himi cun Messiah cu Galilee ihsin ra suak dingmi a si lo timi thu-el buainak a suak ter, Anih cu David cithlah a si a tul ih, cule Bethlehem ah a suak ding a si – hivek pawl hmuahhmuah hi Jesuh thuhla ah a dik thluh (zohthim aw Mathai 1-2). Cucing in mi tampi cun himi hi an thei lo vek tla a bang.

Amah kai tu ding ralbawi pawl khal a thusim thiamnak ruangah an muangcang thluh. Farasi pawl cun ralbawi pawl cu thusuhnak dang hmangin an let ih, “Uktu pawl le Farasi pawl lakah Amah zumtu an um hrih maw si?” (Johan 7:48) tiah an ti. Himi Farasi hnen ihsin a um mi cun Johan cu Nikodemas hruailut thei dingin caan tha a pe a si. Nikodemas cu Jesuh thawn an hmuhawk thluh hnu cun hektu pawl ih remruatnak ihsin humhim a tum. “ ‘Kan daan in mi pakhat cu a thu ngaita lo le, a tuah rero mi theita loin thu a thendah maw si?’ “ (Johan 7: 51 NKJV) tiah a ti.

Nikodemas in Jesuh cu Messiah a si lam a pawm dah maw si? Hitawk ahcun a pawm thuhla zianghman rel lo khal sehla hitawk hmun ih a cangvaihnak le Jesuh a thih hnu ih a thiltuah mi (Johan 19:39, 40) karlak ahhin Bible cun a ngaingai te cun Nikodemas in Amah cu a zum a si timi theihternak fiangzet in pe a si.

Cule an thusuhnak ih letnak cu, Si e, a ngaingai te cun Farasi lakih mi pakhat cun Amah cu a zum a si.

`Siar ding: Johan 7: 49. Jesuh dungthluntu pawl hmuhsuamnak tongkam hruaitu pawl ih an relmi kha ziangsaw a si? Hitawk ah kan hrang ziangmi zirlai saw um thei ding?`