---
title:  Pa ih theihternak
date:   06/11/2024
---

Johan thuthangtha hramthoknak ah Thu (logos) cu Pathian thawn um tlang vekin a rel lang. Cumi cu Pa Pathian thawn um tlangmi a si (Johan 1:1). Thu cu minung ih a hung cang tikah Thlarau cun Jesuh thuhla cu tihnimnak a neihnak ahcun a run theihter a si (Johan 1:32-34). Asinan Pa Pathian cun Jesuh thuhla hi leitlun ih hna a tuan kulhsung ah a theihter a si.

`Siar ding: Johan 5:36-38. Hitawk ah Jesuh in Pa Pathian ih thuhla ziangsaw a rel?`

Jesuh cun a tuahmi mangbangza le hnatuan mi cu Pa Pathian thawn a pehzom awkter. Amah cu Pa in a thlah ih, a thuhla khal a theihter timi a fiang zet.

`Siar ding: Mathai 3:17, Mathai 17:5, Marka 1:1l, le Luka 3:22 (zoh aw 2 Pet. 1:17, 18). Pa in Jesuh thuhla ziangsaw a rel?`

Jesuh tihnimnak a neihnak ahkhan Pa le Thlarau cun Fapa cu himi tikcu caan thupi zet: Jesuh Pathian hnatuan hramthoknak ah an umpi a si. Pa cun Jesuh cu a duhdawt mi a fapa, a parih a lungawi emem thu a run sim. Asinan Khrih ih hnatuannak tikcu caan thupi zet ah Pa cun thu a run sim sal ih, cumi cu Johan Thuthangtha cabu sungah ngankhum in a um.

Pathian hnatuannak ni netabik lam ahcun thil cu a netnak a thleng thlang. Biaknak hruaitu pawl cun Amah cu an kham thei nawn lo (zoh aw, Johan 12:19), a hlan hnakin a thih ding an duh sinsin. Mipi pawl cu A parah an lungawi tuk, a hleice in thihnak ihsin Lazaras a kaih thawh lai (Johan 12:17,18) hmutu pawl ih thusimmi rak theitu mipi tamzet cun Jesuh cu an thlun thok. Grik mi pawl khal Jesuh hmuh duh ah puai ah an ra ve.

Himi ciah ah, Johan tongkam Johan 12:28 ih um “ ‘Ka pa, na hmin sunlawih aw” (NKJV) timi let in Pa cun van ihsin a run tong ih, “ ‘Ka sunlawih zo ih, ka sunlawih sal ding’ “ tiah a ti (Johan 12:28).

Kan hmuh zo vekin, Jesuh ih sunlawihnak cu thinglamtah hi a si. Curuangah Pa in Jesuh thuhla a theihter mi cun leitlun sualnak hrangih Pathian Tuu Fano ih thawiawknak ropi zet a tarlang a si. Cumi cu lei ih a hnatuan netnak bik a si. Kan ai-awih ih a thihnak cun kan sual cawhkuannak a pe, Amah ah, zumnak thawngin kanmah ten cawhkuannak kan tong dah lo ding a si.