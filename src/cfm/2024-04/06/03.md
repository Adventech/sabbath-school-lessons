---
title:  Messiah theithiamnak thar
date:   04/11/2024
---

`Siar ding: Johan 1:32-36. Hitawk ahhin reizet hngah mi Messiah thuhla mipi ih beisei lo vekin tipil petu Johan in Jesuh thuhla ziangtin saw a rel?`

Judah pawl cun Rom uknak ihsin anmah runsuak tu ding Messiah a rat ding an rak hngak. Nekrawknak hnuai ah caan reizet an um zo ruangah Judah pawl cun Messiah in Rom a nuai thluh lawnghman siloin ropi le thil ti theizet rampi a din ding timi an rak zum. Ziangkhal sehla Johan cun Jesuh cu, “Pathian ih Tuu Fano” tiah a ko. Himi in Jesuh ih remnak raithawinak lam khihhmuh khal sehla mipi tam zet cun an theisual a si. Johan ih a rel tummi an rak thei lo ngaingai tla a si men thei.

Johan cun a thuthangtha nganmi ah Missiah thuhla an theihsualnak thinlung thleng ding hi a duh zet, cuticun Siangpahrang a rat ding thuhla le a thil tuahdan ding thuhla ih simcianak pawl famkimnak cu Jesuh ah a um timi an theihthiam ding a si. Anih cu ramkhelnak lam lole raldo ralkap hruaitu vekin a ra lo, asinan leitlun sualnak hrangah Amah le mah pumpe aw dingin a ra a si. Cumi cu a tumtah mi a si. Cumi thluh hnu lawngah ziangkim a theh thluh hnuah Lalram netabik a rung um ding a si(Zoh aw Dan. 7:18).

“Jesuh tihnimnak ahkhan Johan cun Amah cu Pathian Tuu fano a si thu a khihhmuh ih, Messiah ih hnatuannak ah tleunak thar a rung um a si. Profet ih thinlung ahcun Isaiah ih tongkam a rung um, “Anih cu thah dingih hruaimi tuu fano vek a si’ Isa. 53:7.”—Ellen G. White, The Desire of Ages, p. 136.

Johan 1:31 ah Johan in, “ ‘Amah ka thei lo’ “ (NKJV) tiah a ti. Asile ziangtin saw Johan in Jesuh cu Messiah a si lam a run theih? A letnak cu Johan thlahtu Bawipa in a hnenah, “ ‘A parah Thlarau a rung tum ih, a parih a fut lai na hmuh mi pa, cupa cu a si Thlarau Thianghlim ih baptisma petu ding cu, i ti. Cun ka hmu ih, hihi Pathian Fapa a si, ti ka theihter a si” (Johan 1:34,35). Phundang in kan sim ding asile, Pathian in Johan hnenah Jesuh cu Messiah a si timi a phuang a si.

“Khrih hi Pathian ih huham le Pathian ih fimnak a si” (1 Kor. 1:24, NKJV). Jesuh cu Amah Pathian hnen ihsin a ra mi Khrih a si timi theihnak cu A thlarau thianghlim thilti theinak ihsin a ra suak mi a si. Himi thulu pawl cu Johan cabu sungah hmuh ding a um phahphah. Rundamnak cu leitlun ih fimnak, khawruah thiamnak le zirsangnak tivek ihsin ra suak mi a si lo. Cumi cu Jesuh ih thu awihnak le zumnak ih a pumpe aw tu thinlung ah Pathian ihsin a ra mi a si.

`Kan hnenah Jesuh cu kan remawknak raithawinak a si timi thudik phuang ih a um lo cun ziangtin saw kan theihthiam ding? Cule ziangahsaw Bible theih le Jesuh thuhla ih thuzirhmi pawl theih hi a thupit?`