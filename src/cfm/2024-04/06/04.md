---
title:  Pomnak le hnongnak
date:   05/11/2024
---

Zirlai 2 ahkhan Johan 6 ih mipum 5,000 rawldar thu a rel. Asinan thuanthu netnak lam cu a sim lo. Cumi cu tuini ah hitawk ih kan zir dingmi a si.

`Siar ding: Johan 6:51-71. Jesuh in mipi ih an pom harsat mi ziangsaw a rel?`

Jesuh in mangbangza in rawl a dar tikah mipi pawl cun Jesuh cu siangpahrang lukhuh khum ter dingin an ralring cia zo (Johan 6:1-15). Asinan lehhnu ih Kapernuam sinakok khawmnak hmun ih thu simnak ah mangbangza ih sullam thlarau lam in simfiang in, “Keimah cu nunnak sang ka si” (Johan 6:35) tiah a ti. A cipciar in a sim deuhdeuh ih, himi sang cu Amai taksa, leitlun nunnak hrang ih a pekmi a si thu a sim (Johan 6:51).

Himi thusimmi ihsin mipi pawl ih mit a vangter ih, Jesuh cu leitlun siangpahrang a si lo ding timi an theihthiam. Leilam ih ruatnak pawl thawn khal A mil thei lo. Annih pawl cun pianthar ding an hnong ih, cumi cun Jesuh cu Messiah vekih an theih le pawm an duhnak ruahnak a thleng danglam thluh. Himi ciahah a dungthluntu mi tampi cun an tlansan (Johan 6:66)

Hithil cu minung lam ruatnak cun Jesuh hrangah thil harsa zet a si ding. Mipi ih duhsaknak cun lungawinak a thlen theu. Zosaw duhsak mi si a duh lo tu um ding? Asinan mipi an dungtolhsal hmuh le thusuhnak thupi zet pakhat a um mi cun riah a sia ter. Cutin mipi tamzet an tlan a hmuh tikah Jesuh cun a sunglam deuh ih um, dungthluntu hleihnih pawl hnenah tlansuah ve an duh le duh lo a sut ve hai.

Himi ciah hi Piter ih mangbangza phuangawknak cu a si. Jesuh in ziangmi a nei, zo a si timi theihternak dang pakhat a si. “ ‘Nangmah in kumkhaw nunnak thu cu na nei a si, kannih cun nang cu Pathian mi thianghlim na si timi kan zum ih kan thei a si” tiah a ti (Johan 6:68,69 ESV).

Dungthluntu pawl cu Jesuh thawn kum ziangmaw zat an um tlang ih, a hnen ah khual tlawng tlang in, A mangbangza tuahmi pawl an hmuh ih a thuthangtha simmi khal an ngai. Cui hmuhtonnak ihsin Amah thawn tahthim ding zodang hman an um lo ti an theithiam. Thil umdan hrekkhat pawl cu ziangtluk in danglam khal sehla, himi pa cu Messiah a si timi zumnak cu an parah a um zo – A ratnaksan thuhla ah zianghman theithiam hrih lo khal sehla an zum thotho. A thi ih, a thawhsal hnu lawngah ziangah Jesuh a ra timi hi an theithiam thok fang.

`A dik lo cu mi tam sawn an si timi thudik ah himi thuanthu ihsin ziangsaw kan zir thei? Ziangahsaw a hleice in midang tam zet thawn an bangaw lem lomi kan zumnak – Khristian tamzet thawn bangaw lem lo mi kan zumnak pawl hi kan theih ringring a tulnak san?`