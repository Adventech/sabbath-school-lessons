---
title:  Pathian sinak ih hmuhsaknak
date:   05/10/2024
---

### Tuizarh zirlai hrang siar ding
Johan 6:1–15, Isa. 53:4–6, 1 Kor. 5:7, Johan 6:26–36, Johan 9:1–41, 1 Kor. 1:26–29, Johan 11.

> <p>Bible cangken</p>
> “Jesuh in a hnenah, Keimah hi thawhsalnak le nunnak ka si: keimah i zumtu cu thi hmansehla a nung sal ding: Cun zokhal nung cung ih i zumtu cu a thi dah lo ding. Hihi na zum maw? a ti’ ” (Johan 11:25, 26, NKJV).

Bible cun Jesuh Khrih cu sersiam cop le tuahcop mi siloin Pathian thawn um tlang mi kumkhaw fapa a si timi a fiangter. Jesuh cu ziangkim sersiamtu a si (Johan 1:1-3). Cule Jesuh cu a um ringring: a um lo caan hrimhrim a um lo. Hi leitlun ah Jesuh ra in, kan minung sinak cu Amah ten la khal sehla, a Pathian sinak cu a um ringring thotho. A tikcu te ahcun Jesuh cun a Pathian sinak langter in thu a rel theu.

Himi thudik cu Johan hrangih thil thupi zet a si. Curuangah Jesuh in mangbangza ziangmaw a tuah tikah Johan cun Khrih ih Pathian sinak a hmuitin theu. Jesuh cun a Pathian sinak a langtertu thu a rel men lo ih, a Pathian sinak phuanglangtu hnatuannak thawn a thurel mi pawl cu a nemhnget a si.

Tuizarh zirlai ahcun Jesuh Pathian sinak hmuhsaknak maksak pathum kan thlir ding. Thil larzet cu ziangvek a si hmanah mi hrekkhat pawl cun mangbangza hi an zum lo ih, cumi ih thupitnak khal an theithiam cuang lo. Hrekkhat hrang ahcun Jesuh hnen ihsin an pialnak ding tikcu caan a rak si ih, a hrekkhat hrang ahcun mitcawtnak khur thuk ih an tlaknak ding caan a si. A hrekkhat hrangah Jesuh thihnak ding ih khawkhannak tuah tikcu caan a si ve thung ih, cule a hrekkhat hrangah cun Jesuh cu Messiah rori a si timi an zum theinak ding caan a rak si.