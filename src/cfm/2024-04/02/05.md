---
title:  'Mitcaw pa damternak: Then 2 nak'
date:   09/10/2024
---

`Siar ding: Johan 9:17-34. Ziangvek thusuhnak saw hruaitu pawl in an sut, ziangtin mitcaw pa in a let?`

Himi Johan 9 thuhlawm sauzet lawng hi Johan cabu sungih cangvai tu bik ih Jesuh a um lonak hmun a si. Asinan an thubuai cu amai thuhla a si thotho. Sual thusuhnak thuanthu a thok vek ciah in (Johan 9:2), Farasi pawl cun Jesuh cu misual ah an ruat, ziangahtile Sabbath ni ih mi a damter ruangah a si(Johan 9:16, 24). Damter zo mi cu, “sual pumhlum ih suak” tiah an relsia(Johan 9:34 ESV).

Thuhla dang a rung thleng aw. Mitcaw pa cu Jesuh ngainatnak le Amah ih zumnak a neihmi ah a thangso vivo ih, taksa lam lawng siloin thlarau lam tiangin damnak a ngah deuhdeuh. Cumi kalh ciah in Farasi pawl cun an thu theihthiamnak ah an mit a caw deuhdeuh ih, a hmaisa ah Jesuh ruangah thenawknak a um (Johan 9:16), cule Khuitawk ihsin a ra ti khal an thei lo (Johan 9:29)

Cumi laiah himi mangbangza thu mitcaw pa ih a simsal mi cun Jesuh hi zo a si timi Johan ih in sim theinak ding ah caan tha remcang a pe a si. Johan 9 ih a um hmuhsaknak thulu pawl cu Thuthangtha cabu dang ih a ummi pawl thawn pehzom awknak an nei. Johan cun Jesuh cu leitlun ih Eng a si zia a nemhnget sal (Johan 9:5; Zoh tlang ding Johan 8:12). Thuanthu cu Jesuh rung um thoknak pawl thawn an pehtlai aw thluh. Amah cu zo saw, khuitawk ihsin ra mi saw a si, A hnatuan ziangmi a si? (Johan 9:12, 29; Zoh tlang ding Johan 1:14). A hlan ih mangbangza hnatuannak ih a langmi Moses ih thuhla khal himi ah a lang ve (Johan 9:28, 29; Zoh tlang ding Johan 5:45, 46 le Johan 6:32). A netabik ahcun, mipi pawl in an letnak ih thulu pawl a um. Hrekkhat cun Eng hnakin thim an duh deuh, cumi laiah a hrekkhat pawl cun zumnak in an rak let (Johan 9:16–18, 35–41; Zoh tlang ding Johan 1:9–16, Johan 3:16–21, Johan 6:60–71).

Hitawk ih um tihnung umzet cu thlarau lam mitcaw biaknak hruaitu pawl an si. A mit rak caw dah pa cun a simfiang ih, “ ‘Leilung semtir ihsin zohman in suahkeh mitcaw ih mit an vangter ti theih a si dah lo. Hi pa hi Pathian hnen ihsin a rami a si lo ahcun, zianghman a tuah thei lo ding, a ti” (Johan 9:32, 33, NKJV). Cule cuti cing khal in biaknak hruaitu, thlarau lam ih miphun kaihruai tu, Jesuh rak theithiam ih, Messiah ih rak pawm tu ding pawl cun a langfiangmi thiltitheinak pawl um khal sehla, an hmu thei lo. Asilole a ngaingai in hmuh an duh lo ruangah a si. Kan thinlung ih in bum theizia thuhla ah ralrin peknak thilti thei zet a va si em!

`Siar ding: 1 Korin 1:26-29. Paul ih cangan mi cu ziangtin saw himi thuhla thawn an milawk thei, cuvek thupi pawl cu tu ah ziangtin hman a theih ding?`