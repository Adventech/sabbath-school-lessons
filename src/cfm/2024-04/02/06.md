---
title:  Lazarus thawhsalnak
date:   10/10/2024
---

Johan 11 cu riahsiatnak hlirin a khat thluh – A rualpa dam lo timi thuthang ah riahsiatnak (Johan 11:1-3), A thihnak ih tahnak (Johan 11:19, 31,33); Jesuh um bangta sehla Lazarus a thih lo ding thu ah a unau nu ih tahnak (Johan 11:21,32); le Jesuh ih mitthli tlaknak (Johan 11:35) timi pawl an si.

Asinan Jesuh cu Lazarus hnen ah feh dingin ni 2 sung a tlai(Johan 11:6), tuan deuh ih cumi cun a hlan khan ih a rak feh lo ruangah a lung a awi ti a langter (Johan 11:14, 15). Hivek ih a umnak hi zangfahnak A neih loh ruang a si lo. Pathian sunglawinak langternak ding sawn a si.

Johan 11:17-27 kan va thleng tikah Lazarus cu a thihnak ni 4 lai a rak kim zo. Ni 4 hnuah a taksa cu a rak siat thluh zo ding, Martha cun, “ ‘Bawipa, tu ahcun a thu zo ding, ziangahtile a thihnak ni 4 a rei zo a si’ “ (Johan 11:39, NKJV). Rinhlel ding zianghman um loin, Jesuh ih a tlainak cun lehhnu ih mangbangza a tuahmi ah khawruah har sinsin dingin a bawm thei a si. A sia zo mi ruak kaih thawh ding maw? Jesuh in Amah cu Pathian a si zia langternak dang ziangsaw a pek hrih ding?

Cule Pathian cu a hramthok ihsin nunnak tuahtu a si vekin – Jesuh cun thihnak tlun ah huham a nei a si. Jesuh cun Lazarus ih thihnak cu thil remcang ah la tahrat in Amai thuhla ih a thupi zetmi a langter. “Keimah cu thawhsalnak le nunnak ka si. Zokhal in zum tu cu thi khal sehla, a nung leh sal ding. Cule zokhal nung cung ih i zumtu pohpoh cu an thi dah lo ding” (Johan 11:25, 26, ESV).

`Siar ding: Johan 11:38-44. A thurelmi nemhnget tu dingah Jesuh in ziangsaw a tuah?`

Jesuh in mitcaw pa khaw hmuh theinak (Johan 9:7) a peknak ihsin Amah cu leitlun ih Eng (Johan 8:12, Johan 9:5) a si zia a langter. Curuangah hitawk ah Jesuh cun thihnak ihsin Lazarus a kai tho (Johan 11:43,44), himi cun Anih cu thawhsalnak le nunnak a si zia a langter a si (Johan 11:25).

Himi mangbangza cun a dang pawl hnakin Jesuh cu Pathian a si vekin nunnak petu a sinak a khihhmu hleice a si. Himi cun Jesuh hi Pathian fapa a sinak thu Johan ih a relnak ah nasa zetin a rak bawm a si. cumi kan va zumnak ihsin Amah fehtlang in nunnak kan nei ve thei ding a si (Johan 20:30, 31).

Ziangkhal sehla himi thuanthu lungawi um netnak lamah kan um (Johan 11:45-54), a hmutu mi tampi pawl cun an zum (Johan 11:45), huham nasazet sihman sehla riahsiaza thil a si. Jesuh cun mithi kai tho theisal timi a hmuh, asinan hi minung pawl cun Amah an thahnak ihsin an cawl ter thluh thei tin an ruat kem maw? Pathian ih fimnak le huham hi minung ih zoh thim ding tlak a va si ve!