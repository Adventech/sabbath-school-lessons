---
title:  “Amah cu Profet a si”
date:   07/10/2024
---

`Siar ding: Johan 6:14,15,26-36. A mangbangza tuahmi ah ziangtin saw dungthluntu pawl in an cohlang, cule himi thuanthu hmangin amah cu zo a si timi an hnen ah ziangtin saw a sim?`

Judah mi pawl cun Rom ramuknak ih hremnak ihsin runsuak tu ding lei messiah an rak beisei. Raldo awknak ih thil harsa zet pahnih um mi cu ralkap pawl rawl dar le hriamhma tuar le mithi tivek ngaihsak ih kilkhawi hi a si. Mangbangza a tuahnak ihsin Jesuh cun a pahnih in a tuah thei timi a langter.

Asinan cumi cu Jesuh ih ratnak san a si lo, cule cui thil cu mangbangza a tuahmi ih tumtahnak a si cuang lo. Mi thawngnga rawldarnak cun Jesuh cu nunnak sang, Amah Pathian rori cu van ihsin a rungtum a si timi phuangsuaknak ding caan remcang zet a tuah a si. “Keimah hi nunnak sang ka si, ka hnen ih a ra tu cu a ril a rawng dah lo ding” tiah a ti (Johan 6:35).

Himi cu thuthangtha Johan cabu sungah “keimah” timi vei 7 um mi lakih hmaisabik a si. “Keimah” timi ahhin ziangmaw thil nemngetnak a um theu (“Nunnak sang,” Johan 6:35; “Leitlun tleunak” Johan 8:12; “Sangka,” Johan 10:7, 9; “Tuu khaltu tha,” Johan 10:11, 14; “Thawhsalnak le nunnak,” Johan 11:25; “Lamzin, thutak, le nunnak,” Johan 14:6; “Sabit hri diktak,” Johan 15:1, 5). Himi pawl cun Jesuh thuhla thudik thupi zet pawl an tarlang thluh a si. “Keimah” timi cun Suahlannak 3 lam a hoi kir ter, cumi ahcun Moses hnenah Pathian Amah rori in Keimah cu mi ropi ka si a ti aw (Johan 8:58 thawn zoh kop aw). Cui’ Keimah Mi ropi titu cu Jesuh hi a si.

Asinan mipi pawl cun hivek pawl hmuahhmuah an thei thiam thei lo. “An thin lungawi thei lo cun Ziangah saw an hmuh vekin Jesuh in khawruahhar za hnatuan tampi a langter a si ahcun harhdamnak, thazang cahnak, a mipi pawl neinung zetih tuah theinak, anmah hremtu pawl hnen ihsin zalen theinak le anmah cawisang in thuneihnak le upatnak tivek a pek lo? tiin thusuhnak an nei theu. Pathian fapa a ti aw timi cu thudik a si, cumi cingin Israel siangpahrang si dingih a rak hnong cu an theihthiam thei lo mi thuthup cu a si. A hnonnak cun an simfiangnak a dik lo timi a langter. Mi tampi cun a hnatuannak ih Pathian mizia cu amah rori in rinhlelnak a neih ruangah a thurel mi khal a rel ngam tuk lo tin an sim. Curuangah zum duhlonak lamah an thinlung sangka an ong ih, Satan ih a tuhmi thlaici cun cuvek ih theihsualnak le tlansannak rah a suahter a si””—Ellen G. White, The Desire of Ages, p. 385.

Annih cun kumkhaw daih nunnak thudik hnakin thilri lamah hlawknak an hawl sawn. Hivek thang hi kan ralring lo pang ahcun kan tong thei thluh mi thil a si.

`Thlarau lam thil siatsuah thei ding khawp ih neihsiah thilri lam ih tuh luh aw lo dingin ziangtin kan hrial thei ding?`