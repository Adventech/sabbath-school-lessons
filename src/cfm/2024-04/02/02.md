---
title:  Mipum 5,000 rawldar
date:   06/10/2024
---

Johan 6:4,5 ah dungthluntu cun mipum 5,000 rawldar tikcu caan cu lantakpuai thawn an nai aw tuk timi a rel tel. Lantakpuai cu Izipt ram ihsin Israel pawl runsuah an si timi theih ringringnak a si. Lantakpuai tuu fano cun fatir thihnak hmunram a luah. Himi raithawinak cun kan ai-awh ih Jesuh thihnak a rak khihhmuh. Thinglamtah parah kan sualnak ruangih kan phutawk hremnak cu Jesuh parah a tla thluh. Khrih, kan lantakpuai cu kan hrangah thah in a um (1 Korin 5:7)

“Anih cun kan daan buar sualnak a phur ih, a thinlung kekkuai in a nunnak a cem tiang a Pai hmel cu thup in a um. Himi raithawinak hmuahhmuah hi misual pawl tlen an si theinak dingih tuah mi a si”—Ellen G. White, The Great Controversy, p. 540.

`Siar ding: Johan 6:1-14. Hitawk ah Jesuh le Moses ih bangawknak hmuh theih ih ummi cu ziangsaw a si? Moses in Pathian hna a tuannak ihsin an pi le pu pawl in runsuahnak an rak dong thu va theihter salnak dingah Jesuh in hitawk ah ziangthil saw a tuah?`

Himi thuanthu cipciar zet pawl cun Jesuh cu Suahlannak sungih Moses thawn an milaw zetin a ret a si. Lantakpuai tikcu caan (Johan 6:4) cun Izipt ram ihsin runsuahnak sunglawi a va khihhmuh. Sinai tlang parih Moses a kai vekkhan Jesuh cu tlang parah a kai (Johan 6:3). Israel pawl kha nelrawn ih hniksak an si vekin Jesuh cun Filip a hniksak ve (Johan 6:5, 6). Sang tampi (Johan 6:11) cun Mana sang tamzet a va theihter a si. Rawl hlei an khonkhawm (Johan 6:12) mi khan Israel pawl in Mana an khonkhawm laikha a va theihter sal. A tang lai mi bawm 12 an la khawm (Johan 6:13), cumi zat ciah cu Israel hnam 12 thawn an bangaw. Cule mipi pawl cun Jesuh cu leitlun ih a ra ding profet rori a si tiah an ti (Johan 6:14), Daan 18:15 ih simcia mi, “Moses vek profet” a timi thawn an mil aw zet. Hi pawl hmuahhmuah cun Jesuh cu a miphun pawl runsuak tu ding Moses thar a si zia a khihhmuh thluh a si.

Johan cun Jesuh in hmuhsaknak le khawruah harsa lawng a tuah lo, asinan Judah mipi pawl hrangih sullam nei hleice hmuhsaknak le khawruah harza an si timi a langter. A thupi bik ahcun a Pathian sinak kha an hnenah a langter tinak a si.

`Siar ding: Isaiah 53:4-7 le 1 Peter 2:24. Himi bungcang in Jesuh cu Pathian tuu fano asinak thuhla ih thudik ziangsaw a sim? A Pathiannak kha himi thudik ah ziangtin a phum aw, ziangah saw himi thudik cu kan theihmi thudik ih thupibik a si theinak ding san?`