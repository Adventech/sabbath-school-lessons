---
title:  Satan bumnak le thihdahnak
date:   16/07/2023
---

`Siar ding: Efesa 2:1-10. Hitawk ah Jesuh in kan hrangih a tuahzo mi thuhla ahhin Paul in thurawn in pek duhmi bik hi ziangsaw a si?`

Paul cun rundamnak cu Khristian pawl hnen ih pek a si zo thu a rel (Efesa. 1:3–14, 15–23), cule Efesa khua ih zumtu pawl ih thuhla khal tawifel in a sim(Efesa 1:13). Efesa 2:1-10 ahkhan Paul cun bulpak sawhkhih in an piantharnak thuhla a sim. Anih cun an hringnun hmai sa lam ih, sual ih an rak umdan(Efesa 2:1-3) pawl thawn kalh aw ciah in Pathian rundam thlawsuahnak cu a thawhsalnak le vanram a kainak le cawisan ih a umnak ah an tel ve thu a sim hai (Efesa. 2:4–7), cule Zangfahnak sungih rundamnak le Pathian hnatuannak cu lungawi um a ti zet(Efesa. 2:8–10). Himi thuhlawm pathum cun Efesa 2:5 sungta hi a kaitawi thluh ding: (1)Kan daan buarnak ah mithi kan rak si(2) (Pathian cun) Khrih thawn in nun tlang ter, (3) zangfahnak ruangih rundam nan si”(ESV).

Efesa 2:1,2 ah Paul cun a thu ngaitu pawl ah pianthar lo an um ih thlarau lam ah thi in, an daan buarnak ruangah le nitin an nunnak (Efesa. 2:1) ah satan uknak ih an um thu riahsiatthlak zet a rel(Efesa. 2:2). Paul in minung dam lai pawl hnenih ca a ngan lai ah, annih pawl cu “mithi” vekin tahthimnak a rel(zohkop aw, Efesa 5:14). Ziangkhal sehla, an sinak cu a taktak mi a si ih, Nunnak hrampi Pathian thawn hlaral ih a rak umtu pawl an rak si dah zo(Zoh aw Kol. 2:13, Rom. 5:17, Rom. 6:23). A thu ngai tu pawl ih an hringnun liamcia zoh phah in Paul cun uktu pahnih an neih thuhla a sim tel. Cumi lakih pakhatnak cu, “Hi leitlun ih duhzawng” in an um thu a rel(Efesa 2:2) – tuahdan pangai zet le Pathian dokalh in hringnun hmang ih Efesa khaw mi pawl ih nuncan ziaza in an rak um. Satan cun anmah uk theinak ding lamzin pi pahnih a run pholang. Anih cu “Boruak ih thuneihnak lal” a si(Efesa 2:2), “Boruak” vun ti tikah(asilole “Van hmun pawl”)cumi cu thiltitheinak huham umnak a si tiih simfiang a si, sualnak khal a tel cih(zoh kop aw, Efesa 1:3, Efesa 3:10, Efesa 6:12). Cule anih cu leitlun ih cangvai tu a si ih, “Thuawih lo faate pawl lakih a tu ih hna a tuan rero tu thlarau a si” (Efesa 2:2)

`Himi bungcang cun dodawknak ropi cu a takram in ziangvek saw in zirh? Cuti rual in, ziangtin saw hnem awknak le Jesuh ih nehnak a rak coban pawl le tu ah a nehnak cu ziangtin midang hnen ah kan hlawm thei ding?`