---
title:  Tu ah Pathian in rundamnak
date:   20/07/2023
---

`Efesa 2:1-10 kha siar sal aw. Cang 8-10 ah Paul in a net kharnak ih a tuah mi kha vun ruat thuk deuh aw. Himi a net kharnak ih a hman tikah ziang thuhla saw a vun laksuak?`

Efesa 2:1-3 ahkhan, Paul cun Efesa khua ih zumtu pawl hnenah rundamnak cu an mizia thatnak le an duhumnak ruangih an ngah lo ding thu fiangzet in a sim hai. Thusim a thok tikah, annih cu thlarau lam mithi an si. Anmah ahhin nunnak asilole hlutnak mei-alh zianghman a um lo(Efesa 2:1). Sualnak ih a rak neh neknek mi an si(Efesa 2:1). Bulpak ih zuamnak khal zianghman an langter lo ih, Satan amah rori ih hruai kual in an um ih, cule anmah ih duhthusam le thinlung put diklonak cun a hruai kual vivo (Efesa. 2:2, 3). Anmai theih lo in, thlarau lam nun ah simaw asilole thatnak lam ah si maw zianghman tangkainak an nei lo ih, hmun hla zetah an rak um a si. Minung pawl hmuahmuah zomkhawm aw thluh in, annih pawl cu Pathian ih doral, le Pathian ih thuthennak lamzin lam pan rero lai tu an si. Annih pawl cu, “minung dang pawl vekin thinheng faate” an si (Efesa. 2:3, ESV).

An rundamnak cu anmai thatnak lam ah thum aw loin tah theihlo Pathian ih duhdawtnak lam ah an thum aw a si. Duhdawtnak cu thil dang zianghman khal in simfiang theih lomi a si. Duhdawtnak le lainatnak ah Khrih Jesuh ah Pathian cun an hrang hna a tuansak ih(Efesa. 2:4), thlarau lam thihnak ihsin a kai tho a si. Pathian a tel ruangah Jesuh amah rori an thlunnak ah lamzin danglam zet khal an ton phah a si. Thlarau lam thihnak khur thuk zet le saltannak hmun ihsin annih cu an thosal ih, “Van hmun pawl ah” ah an thleng, van lam Bawi tohkham ahcun Khrih thawn an to tlang (Efesa. 2:5, 6). Hivek ih Pathian a rung telvenak hi tikcu caan reilote sungih a thlengmi thil a si lo. Thiltitheinak taktak, kumkhaw daih a si, ziangahtile Pathian cun A zangfahnak cu an hnenah Kumkhaw fehtlang in Khrih Jesuh hmangih a phuang ruangah a si(Efesa. 2:7).

A net kharnak ih Efesa :1–10, cang 8–10 ah Paul cun hivek pawl a vun thlirsal ih, a thurel mi pawl cu hnget zetih a um thei ding a duh zet : Zumtu pawl ih rundamnak cu minung pakhat ih hnatuan mi siloin Pathian hnatuan a si. Kan sungih semsuak mi siloin Pai’ thilpek a si. Cumi ngahnak ah zovek minung hman in porh aw hlah seh (Efesa. 2:8, 9). Pathian ih zangfahnak ah dingin, kannih zumtu pawl cu a duhdawtnak le in zangfahnak lawnghi pholang ding kan si. Kannih cu amai hngettek “Khrih Jesuh sung ih” sersiammi kan si (Efesa. 2:10).

`Kan rundamnak cu kan phu ruangah asilole kan tuahtuan ruangah siloin Pathian ihsin a ra mi a si timi theih thiam hi ziangah saw kan hrangih a thupitnak san?`