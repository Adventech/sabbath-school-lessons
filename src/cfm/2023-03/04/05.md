---
title:  Zangfahnak in kumkhaw thlawsuahnak
date:   19/07/2023
---

`Efesa 1:3,4 ih Pathian ih rundam khawkhannak le Efesa 2:7 ih um cui khawkhannak ih rah suak mi cu vun zoh tlang aw. Pathian in “rundam khawkhannak” ih thil thupi zet a neihmi le a tumtah mi cu ziangsaw a si?`

Tlawng theh lawmnak hi thil sunglawi zet a si, tualleng tlawng an theh ah simaw, lole Ph.D lai an va theh a si khal ah a sunglawi zet. Tlawng theh ih ngahmi hmatpawl cu phunsang kai vivonak ding hrang asilole hnatuannak ding hrang ih thil thupi zet a si. Kannih khal zumtu kan si vekin Thuthangtha thutak hmuhhmuah theihthiam ding hi kan hrangah a thupi tuk: Zangfahnak ihsin tlawng kan theh dah lo. Kan mamawhnak ihsin tlawngtheh, lole zangfahnak in kan ngahmi PhD khal ah lungawi hleicenak a um dah cuang lo.

Paul cun himi thudik hi Efesa 2:7 ah a run pholang, cumi hmangin tikcu liamzo a run pholang thluh. Pathian cun kanmah in tlen dingin a liamcia tikcu caan ahkhan hna a tuan ih, cuticun A fapa Jesuh Khirh ah in hmu ih, cuticun a thawhsalnak, van a kainak le cawisan a sinak ah kan tel ve thei a si (Efesa. 2:4–6). Pathian ih khawkhan zangfahnak cu a liamcia tikcu caan pawl ah a um ih, tuisan khalah a zangfahnak cu a net cuang lo. Pathian khawkhannak hi khua hlan lai pi ihsin hrambun zo mi a si ih(Efesa 1:4), hmailam tikcu caan hrang khal ah a si. Cumi cu “A ra thleng dingmi san” pawl tiang in a huap kau thluh(Efesa 2:7 ESV). A ra um dingmi kumkhaw hrangih a khawkhan mi cu a liamcia tikcu le tuisan ih a thiltuahmi vek ciah in- a zangfahnak bulhram ah a thum aw a si. “A ra thleng dingmi san” ah Pathian cun “Khrih Jesuh ah kan parih zangfahnak a langternak ihsin a ngilneihnak tah theihlo a lenzia a langter a si” (Efesa. 2:7, ESV).

Paul cun Pathian ih zangfahnak cu hlawnthil asilole thil man khung zet(zohtlang aw Efesa 1:7, Efesa 3:8) zumtu pawl in an tul mamawh caan ih an lak thei ding mi vek khin a rel. Himi kan hnen ih Pathian thilpek rori zet cu a zangfahnak langter thiamnak, kumkhua le, van le leilung huap thil ah a hungcang. “Kan hnenih a umnak ihsin, Jesuh cun minung le vancungmi pawl hnenah Pathian a langter, asinan himi hi a suahnak leitlun fale pawl hrang lawngah a si lo. Kan leitlun fate zet cu leitlun dang pawl hmuahhmuah ih an zirlai bu a si. Pathian zangfahnak ih a tumtah mi mangbangza, in tlen ih in duhdawtnak thuthup cu “vancungmi pawl in zoh an duh zetmi a si” cumi cu kumkhua zirlai ih an zir dingmi a si. Tlen mi le sual ih tlu lo leitlun dang pawl khal in Khrih ih thinglamtah cu an theihthiamnak thawn in an hmu ding ih, hla an sak ding. Jesuh hmai ih ropitnak eng cu duhdawtnak ruangih pumpekawknak eng a si lam khal an hmu thluh ding.”—Ellen G. White, The Desire of Ages, pp. 19, 20.