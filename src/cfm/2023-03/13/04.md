---
title:  'Kedam: Kawhhran daihnak tuah'
date:   19/09/2023
---

Raldo dingih timlam aw rero tu Rom ralkap pakhat cun a tha zetmi ralkap kedam a tawn hnget ding. Kedam thuah ih thir kilhnak pawl cun ralkap cu leilung ah hnet zetih “ding” thei dingin a bawm a si (Efesa. 6:11, 13, 14). Paul cun himi ralkap kedam hi Isaiah 52:7 tongkam ihsin a lak mi a si, Palai pakhat in a mi pawl aiawh in Yawah in doawknak a neh thu (Isa. 52:8–10) le tu ah remnak a um zo timi thuthang a run phuang caan ih lungawinak um mi a si: “Daihnak a tuah tu, tlangpar ih thuthangtha a thlentu ih ke cu a va mawi em!”(Isa. 52:7, ESV).

`Paul in Efesa cakuat in daihnak a relmi voi 8 kha zoh tha sal aw. Daihnak a duh lai ah ziangah ralkap tahthimnak cu cipciar zetih a hman? Efesa. 1:2; Efesa. 2:14, 15, 17; Efesa. 4:3; Efesa. 6:15, 23.`

Paul cun Khrih ih hnatuan vekin daihnak cu a lawm zet ih, “Kan daihnak” a si a ti. Daihnak thuhla a simtu cun, “Nang hmunhla ih um mi hnen ah le a nai ih a ummi hnen khalah daihnak um seh”(Efesa. 2:14–17, ESV) tiah a ti. Cumi cun Judah le Zentel tei pahnih, “pawlkom thar pakhat” ih um tlang dingih kawhnak a si (Efesa. 2:15, NIV). Khrih ih rundamnak thuthangtha thuanthu nung ter ringring in, daihnak ih hna a tuanzia, a liamcia ih hlawhtlinnak a neih mi ah le a ra lai dingmi ah hlawhtlinnak au thawm a um dingmi cu thlir phah in, zumtu pawl cun kedam an hruh ih, raldo dingah ralring cia in an ding a si. Isaiah 52:7 ih palai vek ciah in zumtu pawl cu Khrih ih hlawhtlinnak le daihnak phuang dingih palai an si.

Ziangkhalsehla Paul cun ralthuam keng dingih kawhnak cu kan doral donak dingih ralkap ralthuam taktak va keng dingah in duh lo. Curuangah anih cun zumtu pawl cu “daihnak thu thangtha” (Efesa. 6:15) phuang ding an si a ti. Zumtu pawl cu midang pawl thawn an um tlangnak ah doawknak an neih ding a duh lo, pumkhatnak, umkhawm tlangnak le zangfahnak thinlung nei dingin a duh sawn a si (A hleice in, zoh aw, Efesa. 4:25–5:2). Kawhhran cu, “daihnak tuah” tu ding an si. Khristian thatnak (zawnruah awknak, tuarfainak, ngaidam awknak tivek..), le tuahnak(thlacam, cibai buk) tivek in thuthangtha phuang ding an si. Cuvek hnatuannak pawl cu kaihhruai awknak, Khrih ah ziangkim pumkhat ih um dingin Pathian khawkhannak lam pannak a si (Efesa. 1:9, 10).

Zumtu kan si vekin kan hringnun ah Paul in ralkap a mitthlam mi pawl ih sullam theithiam dingin A hnuai ih thungan mi in ziangtin in bawm thei ding? “Pathian cun ralthuam hruk dingah in ko a si. Saul ih ralthuam cu kan duh lo, asinan Pathian ih ralthuam kan duh a si. Cuticun Khrih bangnak- zangfahnak, thinnemnak, le duhdawtnak ih khat thinlung pu in hnatuan dingin kan feh thei ding a si”—Ellen G. White, [Australasian] Union Conference Record, July 28, 1899.