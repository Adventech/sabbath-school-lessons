---
title:  Ralphaw, lukhum le ralnam
date:   20/09/2023
---

`Ziangtik ah, ziangtin saw zumtu pawl doawknak ropi ah ralphaw, lukhum le ralnam an hmang thei ding? Efesa. 6:16, 17.`

Paul ih ralphaw cu a tum zet, Rom ralkap pawl ih ralphaw kili nei a si. Thing ih tuah mi a si ih, savun in an khuh thluh, a sirlam ihsin ralbaihnak in a him theinak dingah a tlang pawl cu sunglam hawi in an um thluh. Tidai ih hnim a si tikah, ralphaw pawl cun “fei alh mi cu… an mit thluh thei”(NKJV), a alhmi thal a mit thluh. Paul cun “ Zumnak ralphaw” tiah A mi pawl a humhim tu Pathian ih hmuhsaknak ralphaw, thukam hlun ih a hman mi cu a run rel(Gen. 15:1, Ps. 3:3). “zumnak ralphaw” (Efesa 6:16) lak ding timi cu zumtu pawl hrangih ral a do tu(Efesa 6:10), ralthuam mawitawk zet a petu, (Efesa 6: 11,13) le hlawhtling ding mi Pathian ah rinsannak nei in Amah thawn van lam doawknak ih tel ding tinak a si.

Culai ah Rom raldonak ih hman mi lukhum cu thir le dar ih tuahmi a si. Lu kilhim tu ding ih tuahmi ahcun dunglam hngawng kilhimnak, hna kilhimnak le mitlang kil kilhimnak le biang kilhimnak dingah kopza vekte khal a um thluh. Lukhum in kilhimnak thupi zet pawl a pekmi vun ruat cun, “Rundamnak lukhum”(Efesa 6:17) a timi thawn an mil aw tuk, cumi ih a zohter mi cu Khrih thawhsalnak, vankainak le cawisawnak thawn pumkhat in, tu ah zumtu pawl in hmuhton an neih mi hi a si(Efesa. 2:6–10). “Rundamnak lukhum” khum ding timi ih sullam cu cuvek tikcu lai ih thlarau lam thiltitheinak cu hnong in cumi ai-ah Khrih ih thiltitheinak an rinsan sawn tinak a si. (zoh aw Efesa. 1:15–23, Efesa. 2:1–10).

Ralthuam netabik cu, “Thlarau ralnam, cumi cu Pathian thu a si” (Efesa. 6:17)a timi cun Rom ralkap, ralnam kaphnih hriam a relnak a si. Raldonak ih an hman theu mi cu fei zangte(Paul in a rellang lo) pa hnih khawh hi a si, cule ralnam cu an la ih an hmang, nam tawite khal hman a si. Zumtu pawl ih ralnam, “ thlarau ralnam” cu thlarau ih pek mi, ralthuam simfiangnak ih, “Pathian thu” a timi kha a si. Paul cu ralkap hruaitu vekin hmaiah a suak ih, ralthuam keng thluh dingin thupek a suak, Pathian ralkap bawi hruaitu hnen ihsin nehnak le beiseinak thutiam pawl cu a phuang suak. Himi thutiam, Efesa 6:10-20 ih um mi cu, sual do dingah raldonak ih ralthuam a kai hruai tu “Pathian thu” ih din mi a si. “Pathian thu” timi cun Bible sungih kan hmuh mi thuthangtha ih tiamkamnak pawl a rel duhnak a si

`Ralkap tamzet cu kan duh lo men thei, himi mitthlamnak pawl cun doawknak ropi hi ziangmi a si taktak timi le ziangtluk ih ngai thupi ding kan si timi ziangsaw in zirh?`