---
title:  Ruahbet ding
date:   22/09/2023
---

“Doawknak ahcun ralkap pawl cu an zaten hnatuan tlangnak an neih lo ahcun an lung hnawk dingih an cak lo ding. Ralkap pawl cun anmai palung thu in thil an tuah ahcun, pakhat le pakhat dinhmun theisak lo in hna an tuan cun, zalennak mal tete dongih zomkhawm aw an si ding ih, pawlkom hrangah hna an tuan thei lo ding. Curuangah Khrih ralkap pawl cun rualrem zetin hna an tuan a tul. Anmah ten an ngai thupi aw ding a si lo. Cuvek in an rak tuah ahcun, Remnak famkim, thinlung hmunkhat, tumtah pakhat le thil ropi zet pakhat ih hlanawknak hmun ih um Pathian mipi pawl cun tuan bangnak rah suah thei loin, an tikcu le an thilti theinak pawl cu an hmangral men timi an hmu ding. Pumkhat awknak hi caknak cu a si. Piangthar minung malte pawl in rualrem zetin, tumtah mi pakhat ah hruaitu Lu pakhat thlun ih hna an tuan ahcun, an thil tuahmi ziangkim ah an hlawhtling ding”—Ellen G. White, Spalding and Magan Collection, p. 121.

Paul in amah ten “Thir cikcin ih tawn mi palai” a si thu a rel mi ih thupitnak ziangsaw a si? (Efesa. 6:20, ESV)

Palai pawl cu khuimaw caan ahcun ralbuai caan khalah hna an tuan thotho, curuangah Paul cu himi ralkap thuthla tahthimnak a rel hi a mawi in a milbik. Palai pawl cu mi pakhat lole ram pakhat ih kuat mi an si ahcun tha zet ih zoh an si theu. Curuangah Paul cun vanram lairelnak ropi zet hrang palai a sinak le thir(“thir” taktak a si) cikcin thawn tawnhrem in hmuhsuam a tonnak cu a vun tahthim. Ziangkhal sehla, Palai pawl cun, “Zung ih thir hrikual te” an bun theu ruangah Paul in “Thir” tin a ti mi hi “Hmuh nuam thir” a relnak tla si men thei, cumi cun a thir cikcin cu, “Danglam zet cei awknak” tin a hmu thei.”—David J. Williams, Paul’s Metaphors: Their Context and Character (Peabody, MA: Hendrickson, 1999), p. 152.

**Relkhawm ding thusuhnak pawl**:

`Na umnak leitlun then aw in, ral lakah na hrangah le na mipi pawl hrangah “daihnak tuah” timi hin ziangmi sullam saw a neih? Hi leitlun raldoawknak le siatsuah awknak a thanglian rero mi ahhin ziangtin saw daihnak tuahtu palai kan si thei ding?`

`Ziangmi “A alhmi thal” in saw na lam hawi ih lo sai tu? Ziangtin saw “zumnak ralphaw” cun a mitter thei dingih na zum?`

`A can ahcun kannih cun, “ralkap thlacam” tin kan ko theu. Efesa 6:18-20 ah thum aw in, “Thlacam rongbawlnak” ziangtin kan hoha thei ding?`

`Doawknak ropi ah raldonak hmun ih hriamhma a ngaihtu pawl ziangtin kan zoh ding? Khristian zumtu, doawknak na sa zet ah tihphang ih tlan pawl asilole langsar zetin khalam ih pe aw lawlaw pawl hi ziangtin saw kan zoh ding?`