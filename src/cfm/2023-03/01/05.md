---
title:  Amai tikcu lai ih Efesa kawhhran
date:   28/06/2023
---

`Efesa kawhhran pawl hnen ih cakuat ahcun a thoknak le a netnak kha ziangtin saw Paul in a tuah? An hrangih a duhsak zetmi ihsin ziangsaw kan zir thei ve ding? (Zoh aw Efesa 1:1, 2; Efesa 6:21–24.`

Cakuat ahkhan Paul in ca ngantu cu amah rori a si thu a relfiang aw(Efesa 1:1). Cakuat a laihawl hrawng ahcun Paul cun amah le mah theihter awknak nei in, “Nangmah Zentel pawl hrangah Khrih Jesuh ih thawngtla ka si” tiah a ti(Efesa 3:1NKJV), Cumi cun a hnatuan mi cu dungthluntu pawl hnatuan a si timi a relfiang awknak a si(Efesa 3:1-13). A cakuat a netnak lam ahcun thawngtla pa a si thu a ngan ih (Efesa 6:20), cutin bulpak tongkam in a run khar(Efesa 6:21, 22). Mithiam hrekkhat pawl cun cakuat tu hi Paul a si timi an el ih, asinan cakuat mi pawl hin a ngantu cu Paul rori a si timi fiangzet in a rel ti theih hi a thupi zet. Christian tampi cun ca ngantu hi Paul rori a si timi an pawm.

`A thawngtlaknak ruangah Efesa khua ih um zumtu pawl thinhar in an um thei ding timi ah Paul in ziangtin a ruat? Zoh aw Efesa. 3:13.`

Efesa khua hrang cakuat hi Paul in thawnginn sung ihsin ca a kuat mi Kolosa (zoh aw Kol. 4:7, 8) le Filomon thawn a tikcu le caan pawl an bangaw thluh vek tla a bang. Culawng hman siloin, Paul in Efesa khua ih Pathian thuthangtha simnak a neih ihsin tikcu tamzet liam hnu ih ngan mi vek tla a bang (Efesa 1:15; Efesa 3:1, 2). Paul cun AD. 62 hrawngih Rom khawpi ih thawnginn ihsin Efesa cakuat a ngan mi a si men thei.

Efesa cakuat ah a thungai tu Efesa khawmi pawl ih dinhmun mallai cu a run reltel cih. A thurel mi cu a kau tha zet. Anih cun tikcu caan hla zet, Pathian in “ Leitlun a semsuah hlan”(Efesa 1:4) ihsin a thok ih, Khrih ah Pathian rundamnak thu tiangin kau zetin a sim hai. Cuvek in cakuat mi cun cawisannak , cathiam zetih nganmi, catlang tluan sauzet le relzo mi pawl relnon sal reronak, le tahthimnak pawl a tarlang thluh. Paul cun khuitawk hmun khalah hivek hi a hmang thiam thei tuk (Thimnak ah:  Rom. 8:31–39), asinan cuvek pawl cu Efesa cakuat ahhin a ben aw thluh, thangthatnak, thlacamnak le cibai buknak tongkam pawl khal a um(Efesa 1:3–14, Efesa 1:15–23, Efesa. 3:14–21), cule uluk zetih tuah mi, tongkam mawi zet pawl khal hmuh ding tamzet a um (thimnak ah Efesa 4:1–16, Efesa 5:21–33, Efesa 6:10–20).