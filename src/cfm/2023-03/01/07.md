---
title:  Ruahbet ding
date:   30/06/2023
---

Khawsia dawisuaknak ih Jesuh le Paul ih hmin hmansual thuhla( Tirh 19:13–20; Nikhat ni Zirlai ah zoh aw)  cun ziangah Paul in Efesa ahkhan thilti theinak thuhla tampi a rel phah timi in simfiang a si. Zumtu thar hrekkhat pawl cu Jesuh ih piangtharnak hnuai ah an dawi cabu mankhung zet pawl cu meisa lakah an hlawn thluh. Thil hmuhsuah mi dangpawl ih tlun ah dawi lampang Papyri 250 hrawng hmuh bet a si ruangah lungawi a um zet ih, himi dawi cabu thawn a bangaw zet mi thil dangdang, thlarau lam biaknak, tong phun sersonak, hmuhsaknak le cibai buknak tivek pawl khal zuklem ih nganmi tampi kan nei a si. Cumi cabu pawl cun zumtu pawl cu cuvekih pathian pawl, pathian nu pawl le an duhmi dil dingin thlarau lam thilti theinak nei dingin a forh hai a si. Luke cun cui cabu pawl cu ngun tangka 50,000 man asile ni 50,000 hlawh man hrawng a si thu in sim.(Tuisan vek a si ahcun hna pangai tuan in nikhat ah $80 rak ngah bangta awla, himi cu $4 million hrawng a si ding tinak a si cu). Himi thuhla pawl cun an cabu neihmi pawl cu nitin nunnak hrang a thupit zia in sim thei a si. “Thlarau lam thilti theinak an neih theinak ding hrangah Amulet pawl, Aii pawl, Biakthawhnak tivek pawl le hnamdan vekin an hman sunzom vivonak pawl hmuahhmuah an hlon theinak dingah Pathian Bawi bik a run tel ve a tul a si.”—Clinton E. Arnold, Efesaesians (Grand Rapids, MI: Zondervan, 2010), p. 34.

Efesa cakuat cu zumtu thar, “vanlam ih thiltithei theinak a feh sunzom rero mi pawl rak do theidan” a thei duhtu pawl hrangih ngan mi a si ti kan thei thiam’ “—Clinton E. Arnold, Power and Magic: The Concept of Power in Efesaesians (Grand Rapids, MI: Baker Books, 1992), p. 165.

Paul cun Efesa khawmi pawl hrang cakuat a ngan tikah, Khrih cu thiltitheinak huham pawl hmuahhmuah tlun ih um tu a sinak a langter ih, (Efesa 1:20–23) zumtu pawl hnen ih a pekmi Pathian cahnak cu a hleice mi thil a si timi a phuang (Efesa 2:15–19, Efesa 3:14–21, Efesa 6:10–20).

**Relkhawm ding thusuhnak pawl**:

`Tulai leitlun le na hringnun ah ziangmi thiltitheinak lole thuneihnak in saw hnatuan?  ziangtin saw himi thiltitheinak pawl in an hung lang ih, ziangtin saw cumi cun Cawisan Jesuh hnenih rinumnak le thianghlimnak pe lo in, upatnak le tihzahnak sawn pe dingin thlemnak a um?`

`Khirh ih pumkhat sithluh ding Pathian ih khawkhannak “ tikcu famkimnak” caan timi ahkhan Paul cun hmailam caan beiseinak a rak thlir. “Beiseinak” timi tongkam a hman mi pawl a vun thlir sal, Efesa 1:18, Efesa 2:12, le Efesa 4:4. Hmailam caan ah beiseinak a um hrih lai timi hi ziang ruangah saw a zum?`

`Efesa cakuat ahkhan Paul in Jesuh ratkirsalnak ding hmailam caan beiseinak ropi zet cu ziangtin saw a rel? Efesa. 1:13, 14; Efesa. 1:21; Efesa. 2:7; Efesa. 4:30; Efesa. 5:5. Himi beiseinak hi tu ahhin kan hrangah a sullam ziang a si?`