---
title:  Zohnuam zohnak hmunpi ah buainak a suak
date:   26/06/2023
---

`Siar ding: Tirh 19:21–20:1. Himi thuanthu ihsin ziangvek zirlai saw kan laksuak thei ding?`

Paul in Efesa khawpi ih thuthuangtha a phuang darhnak hi a hlawhtling zet ih, khawpi ih sumlak luhnak pawl a buai thluh, khualtlawng ih ra theutu pawl in Artemis temple pi an zohduh zet, Cuvek ih temple ropi zet cu a si. Himi Temple tumpi in ban thuam 127 a nei ih, an zaten pii 60 ih sang an si thluh, Parian sailungvar ih tuahmi an si ih, an var thluh, sailungvar pawl hi zuklem tuahnak ah manmual a nei zetmi pawl an si. Thuam 36 pawl cu sui ti lawn ih tuah mi an si ih, temple pi ih paisa lakluhnak bik khal a si ih, hlanlai leitlun ih mangbangza 7 lakih tel mi khal a si. Cumi thawn pehpar aw in, Paul in milem biaknak a dodal ruangah temple ihsin bomnak paisa an ngah ter nawn lo (Tirh 19:27), curuangah ngunbur tu Demetria cun a themthiam pawl cu a rak forh rero. Zamrang zetin mipi tamzet, bazar lam ihsin an ra ih, mipum 25,000 to theinak zohnuam zohnak hmunpi ahcun an ra pumkhawm aw ciamco. Cutawk ahcun an buainak a sosang sunzom vivo, Nazi pa 2 sung lai, “Efesa mi pawl ih Artemis hi a nasa zet a si” tiah an au ciamco(Tirh 19:34). khawsung hruaitu in mipi pawl an tekdarh ter hnu ah Paul cun zumtu pawl a hmu ih, cutin khawpi a suahsan.

`Missionary a feh veithumnak a netnak ahcun, Paul cun Efesa khua ih kawhhran hruaitu lu pawl a tong. Paul ih thusim mipawl hi ziangtin a tawi zawngin na sim thei ding?(Zoh aw: Tirh 20:17-38)`

Efesa khua le Paul ih laicin awknak dan:

* A.D. 52:  Paul in Efesa khua a tlawnnak (Tirh 18:18–21).
* A.D. 53–56: Kum 3 sung rori Pathian hnatuan in Efesa ah a um (Tirh 19:1–20:1). Cutawk ih a um netnak lam ahcun Korin cakuat pakhatnak a ngan (1 Kor. 16:5–9).
* A.D. 57:  Miletus ih a um lai ah, Paul cun Efesa khua ih kawhhran upa pawl a tong(Tirh 20:17–38).
* A.D. 62:  Paul in Efesa kawhhran cakuat a ngan hi, Rom khawpi ihsin a si.

`“Cuiruangah ngaihven uhla, cing uh, kum thum sung mitthli thawn sun le zan cat bang lo ih mikip ralrinnak ka lo pek kha” tiah Paul cun a ti(Tirh 20:31). Tuisan ih kan kawhhran thuhla ah Paul in ziangvek in ralringnak in pe dingin na ruat, ziangruangah?`