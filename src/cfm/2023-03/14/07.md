---
title:  Ruahbet ding
date:   29/09/2023
---

Efesa 6 ah kan thu khar a si thlang, cumi ahcun kan kawhhran hi Pathian ih ralkap, daihnak tuahtu kan si timi kan hmu suak a si.

Efesa cakuat ahhin Paul cun Khrih taksa cu kawhhran (Efesa. 1:22, 23; Efesa. 4:11–16), (Efesa. 2:19–22), Khirh ih nupi/monu vek a si timi a phuang suak (Efesa. 5:21–33). Efesa 6:10-20 ah Paul cun Kawhhran cu Pathian ralkap le ralthuam ngah dingih kawhnak nasa zet dongtu vekin a phuang. Himi thuhla cun hlawknak tamzet le theihthiam har tamzet a pe suak a si.

Paul in ralkap ralthuam la ding ih kawhnak tongkam asilole midang thawn kan pehzomawknak ah doawknak um dingih a kawhnak hi kan thei sual men thei. Paul cun pumkhatnak, pumkhatnak tongkam, lainat awknak thinlung tivek pawl hi thupi zet ah a rel (a hleice in zoh aw, Efesa. 4:25–5:2). Pathian thuthangtha cu “daihnak thuthangtha” vekin a phuang (Efesa. 6:15). Himi hi ralkap tahthimnak a timi fiangzet khal sehlah, Kawhhran cu hnandan vekin raldoawknak um dingih forhfialnak a si lo. Cu ai ah kannih cu sual lam ih sual kan donak ah daihnak tuahtu ding kan si. Paul cun doawknak ropi hmunram ah mi a luhpi ih, Pathian ralkap ah hmin nganlut ve dingin in ko a si.

Kanmah in dodal tu pawl cun zianghman ah in siar lo ding ruangah kan doral pawl cu tehnak tha in kan tah taktak a tul. Milai doral hmaiah kan um lo, “van hmun sang ih thlarau sual pawl” an si (Efesa. 6:12, NKJV), annih cu hruaitu fimzet, khawsia ih hruai mi pawl an si (Efesa. 6:11). Sikhal sehla kan doral pawl lakah kan tihphang a tul lo. Doawknak ah Pathian kan hnen ah a um (Efesa. 6:10), cule Anih cun raltthuam thazet, amai ralthuam “Pathian ralthuam” rori cu in pe a si (Efesa. 6:11; zoh awla, Isa. 59:15–17). Anih cun thutak, dingfelnak, daihnak, zumnak, rundamnak le Thlarau cu kan kut ah a ret a si (Efesa. 6:13–17).  Pathian kan hmaiah a feh, ralthuam in pekmi ah Lu ihsin kezim tiang kan thuam aw a si ahcun kan hlawhsam thei lo. Hlawhtlinnak a um tengteng ding.

**Relkhawm dingmi thusuhnak pawl**

`Hnatuannak ruangih rundam kan si lo ahcun, Paul in kannih cu, “hnatuan tha tuan dingin Khrih Jesuh ah in sersiam mi kan si, cucu kan thlun dingah Pathian in a hlankhan ih a rak timlamcia mi a si” a tiih a nganmi sullam hi ziangsaw a si ding (Efesa. 2:10, NKJV)? A si ahcun, hnatuan tha ih tumtah mi cu ziangsaw a si?`

`Paul cun, “Tu ah, kanmah ih hna a tuan theutui’ thiltitheinak vekin, kan dilmi asilole kan ruahmi hmuahhmuah hnakih nasa sawn ih tuah theitui’ hnenah” (Efesa. 3:20, NKJV) tin a ngan. Kan hnenah ziang thiltihteinak in saw hnatuan, Himi thilti theinak hi kan hringnun ah ziangtin saw kan phuangsuah thei ding?`