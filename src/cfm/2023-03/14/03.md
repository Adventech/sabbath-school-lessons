---
title:  Mipi hrang tlenmi kan si
date:   25/09/2023
---

`Efesa 2 na siar tikah, himi thusuhmi sawnletnak ding hawl hmuh tum aw: Pathian in a fapa Jesuh khrih hmangin kan hrang ziangsaw a rak tuah?`

“Asinan Pathian…..” Himi tongkam pahnih cu minung hrang beiseinak ih khat mi an si tengteng ding. Efesa 2:1-10 ah Paul cun a thu ngaitu pawl hringnun hmaisa ah an thinsiat zia thu a rel. Mipi khawsakdan pawl a rel ih, annih cun Pathian an dokalh, An hringnun cu sualnak le Satan ih ukmi a si (Efesa. 2:1–3). “Asinan Pathian, zangfahnak ih lian zettu…” in anmai hrangah le kan hrangah ziangthil a rak tuah zo?(1) Anih cun Jesuh thawn in nung tlang dingin in tuah – Khrih thawhsalnak cu kan ta a si. (2) Anih cun Khrih thawn cawiso – Khrih ih vankainak cu kan ta a si. (3) Vanram ah, Khrih thawn in to tlang ter – Khrih lalnak pekmi cu kan ta a si (Efesa. 2:4–7). Kannih cu Khrih nun ih thil thupi zet, van le lei karlak ih a thlengmi rak zohtu men kan si lo! Pathian cun himi cangvaihnak hi a hminsin thluh, kan sungih thatnak a um ruangah siloin, Amai zangfahnak ruangah a si (Efesa. 2:8, 9), Zumtu pawl cu Jesuh thawn pumkhat ih nun hmang dingin le “Hnatuan tha” “ (Efesa. 2:10) an tuan ding hi a tumtah mi a si

Efesa 2:1-10 in Jesuh thawn pumkhat ih kan um tlangdan ding in zirh a si ahcun, Efesa 2:11-22 cun A kawhhran peng pakhat a si vekin Midang pawl thawn pumkhat ih kan umdan khal in zirh duhmi a si. Jesuh thihnak cun hlawknak pahnih a tuah, thinglamtah tung zawng cun Zumtu pawl Pathian thawn pehzom awknak tha a tuah ih(Efesa. 2:1–10), thinglamtah a phei zawng cun Midang pawl thawn kan pehzom awknak a tuah a si (Efesa. 2:11–22). Himi a thinglamtah hmangin, Jesuh cun Judah pawl hnen ihsin Zentel zumtu pawl thenhrang awknak a siatbal thluh, cumi ahcun, daan hman diklonak pawl khal a tel thluh (Efesa. 2:11–18). Jesuh cun thildang a tuah hrih lai – Manbangza, zumtu pawl ih umnak ding biak inn thar a tuah. Zentel, a hlan ah Biakinn hmun ih cibai buknak nei dingah tihphannak nei theu pawl kha, a tu ahcun pumkhat in Judah zumtu pawl thawn an kom aw zo. Kannih khal Pathian kawhhran peng pakhat “Bawipa ah Biakinn thianghlim” kan si (Efesa. 2:19–22). Pathian zangfahnak thawngin, tuini ah Jesuh le zumtu dang pawl thawn lungrual zetin pumkhat ih um theinak caantha na ngah a si.

Efesa 2:8-10 cun mi tampi piantharnak lamzin a ong a si. Martin Luther cun himi bungcang ah a thinlung neh zettu zangfahnak thuhla a hmu. Harhtharnak hrang thuthiam thupi zetzet khal a hmu tel: Rundamnak cu zumnak lawng in, ngilneihnak thawn lawngin, Khrih hnen lawng in le Pathian ropinak lawng ihsin ra suak mi a si.  Kum 1738 ah London khawpi Aldersgat Lamzin pi ih piantharnak a ngah ihsin ni 18-nak ah John Wesley cun Oxford Phunsang tlawngah thusimnak a rak nei, “Thinlung ihsin au thawm” le “Cangvaihnak thar ih bulhram” timi a rel. A thu laksuah mi khuitawk ta saw? Efesa 2:8 (zoh aw A. Skevington Wood, “Strangely Warmed: The Wesleys and the Evangelical Awakening,” Christian History [magazine], vol. 5, no. 1 [1984]).