---
title:  Zangfahnak dong le petu kan si
date:   28/09/2023
---

`Efesa 5 na siar tikah, Paul in midang pawl thawn kan zawm awknak ah thuthangtha nunpi dingin in ngennak hi vun ruat aw. Ziangmi forhfialnak saw na hrangih thupi hleice?`

Efesa 5 thoknak ihsin na siar thok a si ahcun thulu thupi zet thiltitheinak ih khat cu na thei lo tla si men thei. Curuangah Efesa 4:32 ihsin siar thok aw, cumi ahcun Paul cun Efesa pawl hnen ah, “Pakhat le pakhat zangfah aw uh, lainat aw uh, Pathian in Khrih zarih a lo ngaidam bangin pakhat le pakhat ngaidam aw uh”(NKJV) tiah a ti.

Zumtu kan si vekin, Pathian ngaidamnak le zangfahnak lam ih um kan si ruangah kan nun ziaza pawl cu midang ih zohthim dingih um dingah kawh kan si. Pathian zohthim ding kan si (zoh aw Matt. 5:43–48). Paul cun himi Pathian duhdawtnak nuntu zia zohthim ding mi hi milem pathian thawn a vun tahthim. Midang pawl cu Pathian sungkua ah unau pa le unau nu vekin ngai thupi hnak cun, minung pawl cu an taksa nomnak men ah an minung pi pawl cu an hmang, cule cumi thuhla ahcun an porh aw fawn (Efesa. 5:3, 4). Cuvek ih nun hmang pawl cun Pathian in leilung thar ih a khawkhannak ah hmailam tikcu caan an nei ve lo tin ralringnak a pek (Efesa. 5:5–7). Cu ai ah zumtu pawl cu an hringnun liamcia ih thimnak ihsin an her dingih, “Eng ih fale vekin an feh” (Efesa. 5:8–10) sawn ding ih, Pai’ duhdawtnak cu an zohthim ding a si tiah a ti. Hitawk khalah Paul cun, “A thupte” tuahmi “thim hnatuannak” (Efesa. 5:11, 12) ihsin pial ding khalin ralringnak in rak pe a si. Himi pawl kalh ciah in kannih cu Khih ih eng ah kan nung ding a si(Efesa. 5:13, 14). Zuritnak ih tikcu caan kan hmancem hnak cun, kannih cu A duhdawtnak ruangah Pathian hnenah lungawi thu sim in, “tikcu caan lei” sawn ding kan si(Zoh aw, Efesa. 5:15–21).

Paul in Khristian nupi pawl le pasal pawl hnen ih thurawn a pek lai ah Pathian duhdawtnak zohthim ding thupi a relmi cu kau zetin a sim. Khrih in kawhhran a duhdawt ruangih amah a pekawknak cu Khristian pasal pawl ih zohthim ding ah a hungcang (Efesa. 5:25–33), Khrih hnen ih kawhhran a rinumnak cu Khristian nupi pawl hrang zohthim ding si (Efesa. 5:22–24). Minung hnen ih Nunau mipatnak thilpek hi taksa hursiatnak le mai zawn ruahnak ih hman ai cun Khristian nupa cun hlutnak le ngaihsak awknak lam an ngaihtuah sawn ih, cuti cun “taksa pumkhat” an hung si (Efesa. 5:28–33).

“Fa thazet vekin Pathian zohthim tu si uh” (Efesa. 5:1, NKJV). Pathian zangfahnak thawngin tuini ah cumi forhfialnak cu midang pawl thawn nan pehzomawknak ah nunpi dingih kawh na si.

`Ziangtin saw Efesa 5:2 ih, “Duhdawtnak ah um uh” a timi cun Paul in Efesa 5:1 ih  “Pathian zohthim” a timi sullam theithiam dingin in bawm?`