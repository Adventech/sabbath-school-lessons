---
title:  Khirh ah thlawsuah in kan zum
date:   24/09/2023
---

Mi pakhat cun Efesa cakuat hi Thukam thar ih Alps(Tlangsang pi) a si tiah a ti. Paul, tlangpar kainak ih in hruaitu cun Efesa 1 ah in hruai kai. Kan thaw hlunhlo ih tlangzim ihsin kan vun thlir tikah mak kan ti zet.

`Efesa 1 vun ruat aw. Ziangmi bikin saw na thinlung lo neh? Ziangmi a rel?`

Efesa 1:3-14 ih hnatuandan pawl cu tlang pakhat sang zet cun boruak pawl hnenih thu a sim vek ciah a si, Paul in rundam khawkhannak ram kau zet hmun ah kan thlawsuahnak hmu thei dingin in kawhhmuh a si. Fing le tlang pawl ah rundamnak thuthang cun kumkhua a liam zo mi caan ihsin, Khirh ah Pathian zangfah hnatuannak hmangin kum khaw hmailam caan hrang khal a phuang a si. Pathian in zumtu pawl a tlennak cu “Leilung semsuah hlan ihsin”(Efesa 1:4) Pathian cangvaihnak a um zo, cumi cu a tu ahhin kan hringnun ah hna a tuan rero lai a si (zoh aw Efesa. 1:7, 8, 13, 14). Sersiam hlan khawkhan cianak pawl cu tikcu caan cemnak ah a famkim thluh leh ding(Efesa. 1:9, 10). Cule “ ziang hmuahhmuah “ a pahnih in “van ih um” le “leilung par” ih um cu an kom khawm aw ding asilole Khrih ah an pumkhat leh ding, Pathian khawkhan mi, “Tikcu famkim caan”(ESV) cu a famkim leh ding (Efesa. 1:10). Cule Pathian khawkhannak thuthup cu famkim zetin kan thei ding a si (Efesa. 1:9).  Tu ahcun, Khrih rundamnak ih kan dinnak hi, “Thil ziangkim” tlennak ding hrang Pathian khawkhannak a kauh zia peng pakhat thupi zet vek in kan theitham men thei.

Tlang zim ah lungawinak a um. Efesa 1:15-19 ah Paul cun Pathian in an hrangih a khawkhan mi rundamnak cu zumtu pawl in an rak co ngah ruangah Pathian hnen ah lungawi thu a sim. Cule Khrih thawhsalnak, van kainak le cawisannak thuhla a sim vekin kanmah ten tlangzim dangah kan kai timi kan thei fiang. Amah cu caan hmuahhmuah ih thiltitheinak tlun ih uktu a si (Efesa. 1:20–23). Khrih Jesuh ah Pathian ih zangfahnak thawngin, tui ni ah tlangpar zim ah kan um thei a si.

`Efesa 1:4 ah Khrih cun “Kannih cu amai’ hmaiah duhdawtnak ih thianghlim le soihnawm kai lo kan si theinak dingah, leilung semsuah hlan ihsin amah ah in rak hril zo” tin in rak sim. Cumi thuhla cu ruatsal aw. Leilung sem hlan ih amah ih hril mi! Nangmah rundamnak hrang Pathian duhmi na theih tikah ziangtluk beiseinak tum zet saw a lo pek?`