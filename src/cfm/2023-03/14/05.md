---
title:  Zumnak ih pumkhatnak
date:   27/09/2023
---

`Efesa 4 ah, Paul cun zumtu hnenah ziangmaw thil tuah nawn lo ding in le midang khal in tuah lo dingin a ngen hai a si. Ziangmi pawl saw an si?`

Efesa 4 a thok le a cemnak cun Kawhhran member pawl cu pakhat le pakhat ngaihsak aw dingin a ko hai a si (Efesa. 4:1–3, 32). Himi sawmnak karlak ah, Paul cun kawhhran pumkhat te in kan um ding a si timi ngaihdan cu nasa zetin a pawm a si. Thil pasarih “hmun hlawm” cu hitin hram a thok : Taksa pakhat, Thlarau pakhat, beiseinak pakhat, Bawi(Jesuh Khrih) pakhat, zumnak pakhat, Baptistma pakhat, Pa le Pathian pakhat lawng a um (Efesa. 4:4–6). Kannih cu himi thlarau lam thil taktak pawl in in funkhawm a si. A taktak ahcun kannih cu pumkhat kan si.

Pumkhatnak cu Pathian thu zawngih lak a si tikah, cumi cun kan hnatuan taimaknak in ngen a si. Curuangah kannih cu “Thlarau ih pumkhatnak ah tanrualnak nei ringring dingih zuam tento” ringring ding kan si (Efesa. 4:3, NKJV). Cuvek ih kan tuah theidan ding lamzin pakhat cu Khrih taksa ih cangvai “peng” kan si ding hi a si (Efesa. 4:7–16). Member tin hi taksa peng laksawng ih pek an si thluh. A hrisel theinak dingah hnatuan tlangnak neih a tul (Efesa. 4:7, 16). Cu mi hmuahhmuah cun tirhthlah, profet, Evangelist, Pastor, le zirhtu hnatuan pawl hi an hlawkpi ding a si (Efesa. 4:11, 12). Hivek pawl hi thahri vekin hnatuan tlangnak ahhin an pum khat ih, Taksa ih lu a si mi Khrih ah kan pitling theinak dingah in bawm a si (Efesa. 4:13, 15).

Culai caan ah Paul khal in, “tuisi thokin khatlam le khatlam ih theenmi, le an mi bum tumnak, minung ih bum thiamnak le depdet hrokhrawlnak ih zirhawknak thli hrang tinkim ih hran petmi nauhak kan si nawn lo ding a si”(Efesa. 4:14, NKJV) tiih a relmi tongkam cun kawhhran hmaisa pawl khal in sunglam ih, “Minung bumawknak” ah harsatnak an rak tong ve a si timi fiangzet in a langter.

Paul in netabik ngennak a neihnak ah, “Pakhat le pakhat zangfah aw uh, lainat aw uh, pakhat le pakhat ngaidam aw uh” (Efesa. 4:32, NKJV) tiah a ti. Anih cun zumtu pawl cu hlanlai ih an thinsiatnak (Efesa. 4:17–24), an thinhengnak, le tongkam sia an hmangnak pawl hnong dingin a ngen hai a si, cupawl ai ah zangfahnak tuahtu le pe theitu tongkam pawl ih thleng dingin a fial hai. (Efesa. 4:25–31).

Himi bungcang ih pumkhatnak cu ziangkim daihnak a um tikah siar ding a olsam zet. Buainak le harsatnak kan ton caan ih siar ding cu a harsa ih, a thupi zet fawn. Pumkhat awknak ding hrangih Khrih thihnak, Khirh taksa ih pumkhatnak cu tuini ah tong dingin na cing ringring lai maw?

`Leitlun pumhuap le tualsung khal ah kan kawhhran pumkhat theinak ding hrang ih kan hnatuan tlangnak pawl cu ziangsaw an si? Ziangruangah saw kan tuan thei dingmi kan tuan hi a thupitnak san?`