---
title:  Thlacamnak le lungawithu simnak
date:   09/07/2023
---

Efesa khua ih um zumtu pawl cun thazang nasa zet an ngah ih, Jesuh ah zumnak lungawi um zet an nei ih, pakhat le pakhat duhdawtnak khalah an thangso vivo(Tychicus in himi thuthang hi a rak rel tla si men thei Efesa 6:21,22), Paul cun an hrangih thlacamnak a neihdan pawl a sim hai.

`Efesa khua ih Paul thlacamnak pahnih Efesa 1:15-23 le Efesa 3:14-21 hi vun zoh tlang aw. Himi pahnih in ziang thupinak saw an neih?`

Khui maw caan ahcun kan thlacamnak au aw cu lungsiatza, riahsiatza le buainak tamter tu a si theu. Paul in Efesa khua pawl hnen ih cakuat a nganmi cun lungawi thusimnak cu thlacamnak ih kan hmang dingmi tongkam a si timi in theihter. Pathian thlawsuahnak cun in tuam thluh ih, cumi ah lungawi thusim ding kan si. Hnatuannak ih harsatnak dangdang kan ton caan ah Pathian kan hawl ih, kan hringnun ah danglamnak in thlenpi ruangah thangthat ding kan si. Cawisan mi Jesuh ih thiltitheinak le zangfahnak ah lungawi ding kan si (Efesa 1:20-23), kan kiangkap le kimvel hnen ah thlawsuahnak a pek hi lungawi thu sim ding kan si. Hitawk ahhin Paul thlacamnak ih thuthup danglamter tu a um : Thlacamnak cu thangthatnak le lungawi thusimnak ih tawhfung a si.

Paul cun hitin khal in a sim thotho, “Nan hrang lungawi thusim bang loin, ka thlacamnak ah ka lo telh ringring (Efesa. 1:16, NKJV; Filipi. 1:3, 4; 1 Thess. 1:2; and 1 Thess. 5:16–18). “Cat bang loin thlacam ringring uh” (1 Thess. 5:17) timi ih sullam hi ziangbik saw a si? Pathian hmai ah khukbil ringring in thlacamnak kan nei ding tinak cu a si thei hrimhrim lo. Himi ih sullam taktak cu, Pathian thlarau hmangin, Pathian umpinak le Pathian thilti theinak ah thinlung ongaw zetin hringnun hmangin, Amai hnenah lungawi thu kan sim tinak a si. Cumi ih sullam cu Pathian hmaiah kan hringnun ih buainak thlen dingin le nunnak in a hruaitel dingmi danglamnak kan ton tikah Pathian ih thurawn hawl hngal dingin kan ralring ringring tinak a si. Cumi sullam cu Pathian thawn hla aw loin, Amah thawn pehzom awknak nun nei in, Pathian kaihhruai vekin um dingin thinlung ongaw ringring tinak a si. Kannih khal in thlacamnak cu thil mawi zet, thil remcang a um caan ih kaihhruai awknak ih hman ding men lawng ahhin kan ngai theu. Paul cun ngaihdan danglam zet a nei. Anih cun Efesa khua ih zumtu pawl hnenah nasa zetin thlacamnak a nei ih, an hrangah lungawi thu simnak khal a neihsak phah (Efesa. 1:16; zohkop aw Efesa. 1:3–14) cule an hrangah ngennak khal a neih sak (Efesa. 1:17–23; zohkop aw Efesa. 3:14–21). Amai hrang ahcun thlacamnak cu a laimubik, lole Khristian zumnak ih a thupibik ah a ret. Himi bungcang cu thlacamnak nun nei dingih kawhnak a si, kan zaten kanmai bulpak cio ah Paul ih pekawknak nun “thlacam rongbawlnak” nei dingih kawh kan si.

`Lungawi thusimnak ding san na neih ruangih thlacamnak piangih lungawi thusimnak telh ringring hi ziangah a thupi?`