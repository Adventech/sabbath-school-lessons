---
title:  Cawisan mi Jesuh ih thiltitheinak
date:   08/07/2023
---

### Tuizarh sung Bible siar ding
Efesa. 1:15–23; Efesa. 3:14–21; 1 Thess. 5:16–18; Daan. 9:29; 1 Kor. 15:20–22; Saam. 110:1.

> <p>Bible cangken</p>
> A cakmi a huham ih hnamuan dan vekin amah a zumtu kanmai’ lamah ziangtluk a huham cu a sunglawi hleice ti nan thei ding a si, Cucu thuneihnak hmuah-hmuah, le huham, le cahnak, le lalnak, le hi leitlun lawngah si loin, a ra thleng lai dingmi khalah hminsak mi hmin tinkim ih tlun sangpi ah thihnak ihsin a kaihthawh mum ah, le van hmun ih a vorhlam ih a toter mum ah Khrih ah a tuah thluh zo a si”(Efesa 1:19-20).

A landan ahcun Minung pawl hin thil ti theinak nasa zet an nei ringring a bang. Thimnak ah Auto tuahnak Dever Motor cun an Devel Sixteen an phosuak ih, cumi motor cun 16 cylinder, 12.3 liter Engine hmangin 5,000 horsepower a pe suak thei hi a si. Cumi cu a tawk hrih lo asile, Pratt & Whitney J34-48 Jet Engines pathum rori nei Peterbilt semi-truck kha vun ruat aw. Horsepower 36,000 rori a nei ih, second 6.5 sungah peng li thenih thenkhat a thleng man, thlithawng pahnih hman a si hlan ahcun nazi pakhat ah 376 mph in a tlan cak.

Cuvek thil thawn kalh aw ciah in, Paul cun Efesa khua ih zumtu pawl, an nun phung ih thiltitheinak le pathian dangdang pawl ih mihip thlemnak hnuai ah Pathian in Khrih ah thiltitheinak a pekmi cu thlarau thianghlim fehtlang ih an hmang theinak dingin thlacamnak a neihsak hai. Himi Pathian thiltitheinak cu Horsepower, lole dawithiamnak tivek lam a si lo ih, vanlam thil titheinak, rundamnak santhuanthu ih thil thupi zet pawl an si sawn: (1) Jesuh ih thawhsalnak (2), Pathian Bawi tohkham ih cawisannak (3) ziangkim Khrih thuneihnak hnuai ih ret (4), Kawhhran lubik si dingah Khrih cu pek in a um(Efesa 1:19,20).

Himi thil pali vun ruah tikah, zumtu pawl cun an ai-awh ih Pathian in thil thei theinak nasa zet a hman cu an theithiam thok ve thlang.