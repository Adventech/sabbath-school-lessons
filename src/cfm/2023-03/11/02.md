---
title:  Nauhak hnenih thurawn
date:   03/09/2023
---

`Paul in ziangvek thurawn saw nauhak pawl hnenih a pek, cun Khami thurawn kha thukam hlun ihsin ziangtin saw a pawm? Efesa. 6:1–3. (zoh aw Matt. 18:1–5, 10; Mark 10:13–16.)`

Paul in nauhak pawl hnen ih a thucah mi kan hmuh tikah himi cu Efesa khua ih biakinn pawl ah siar in a um theu ding timi kan vun ruat tlang thei. “Nauhak pawl” (Grik, ta tekna)timi tongkam cun kum bangaw lo zetzet pawl a sim duhnak a si, ziangahtile fale(nauhak) cu kum 60 (Grik nunphung ah )tiang an kim ah simaw, an thih tiangin(Rom nunphung) a pai thuneihnak hnuai ah a um ringring.  Hi nauhak pawl(fale pawl) cu nu le pa ih zirh rero lai ding tluk in an tleirawl lai zet(Efesa. 6:4), asinan anmai diknak covo tuah thei ding in an upat tawk ve zet.

Paul cun nauhak pawl, Khristian pawl kom awknak hmun ih cibai buknak ih tel pawl hnenah “Bawipa ah” (Khrih ah tinak a si)an nu le pa upat le an thu ngai dingin ngennak a neih thu kan theithei (Efesa. 5:22; Efesa. 6:4, 5, 7–9). Hitawk ahhin Khrih ih dungthluntu an si vekih nauhak pawl kan zah ding thu le Pathian cibai buknak ih kan telter ding thu in sim. Himi bungcang cun nauhak kilkhawidan le nauhak hnenih Pathian thuthangtha simdan ding in zirh a si. Paul in thupek thlun dingin thu a pekmi hi a famkim thluh hrih lo. Nu le pa pawl hnen ih thupek a pek tikah, “Khirh ih fialnak kalh in natnak nazet um khal sehla, annih(nauhak pawl) cun Pathian thu ngai in Amah thawn a rahsuak dingmi cu an rinsan a tul”—Ellen G. White, The Adventist Home, p. 293.

Paul cun thupek 5-nak la suak in Nauhak pawl hnenih forhfialnak a neihmi net a khar, cule Khristian zumtu pawl hrangih theihpi tu si dingah thukham 10 sungta thuhla a run laksuak(Efesa. 4:1–6:9; a hleice in Efesa. 4:25, 28; Efesa. 5:3–14). A thulak suak mi cu a sim thok (“Na nu le pa upat aw” Efesa 6:2), cumi thupek cu a run relfiang (“thutiamnak thawn thupek hmaisabik a si” Efesa. 6:2, NKJV), Cule a net kharnak a tuah (“ cumi cu na hrangah a tha dingih, leitlun ah na dam rei ding”Efesa. 6:3, NKJV).  Thupek 5-nak cun nu le pa upat cu minung a thansoh theinak dingah Pathian ih rak timlam cia mi lakih pakhat a si. Nu le pa upat aw, famkim lo khal sehla hriselnak le damnak tha ngah dingin a lo bawm ding a si.

`Himi Bible bungcang pawl cun sungkua zomawknak ih thupit zia ziangtin a hnget khoh ter?`