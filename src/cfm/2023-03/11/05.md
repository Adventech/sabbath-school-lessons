---
title:  Khrih ih sal
date:   06/09/2023
---

`Paul in Khristian saltang pawl hnen ih thupek cipciar zetih a peknak ah ziangmi saw ngennak a neih? Efesa. 6:5–8.`

Paul cun Khristian saltang pawl a tha thei bikin, thinlung takten, an pu le pawl thuawih dingin a ngen. Thil thupi zet mi cu an tuah dingih a duhmi ti hlawhtlin dingin a ngen nawn rero theu. An sal pu cu Khrih ai-awh ah ret ding an si lo ih, an rinumnak Khrih hnen lawngih an ret dingmi cu an pu hnenah an hlan ding a si lo. Cu ai ah, an pumpek awknak le an thinlung takten an cangvaihnak le tha zet ih an hnatuannak pawl cu sal neitu Bawipa, Khrih hnenah an thleng sawn ding a si. Himi an thlennak ding ih thazang peknak ah Paul cun thlengdanglamnak, Sal le pu ih pehzomawknak ih Khristian pawl theihthiamnak danglam zet a run tarlang.

Himi thlengdanglamnak an parih a thlengding mi Paul in a reldan dangdang pawl hi hminsin aw:-

* An sal pu pawl cu Paul cun “Leitlun pu pawl” vekin a fate ter vivo ih, himi cun a taktak van lam ih Bawi a kawh hmuh a si (Efesa. 6:5, ESV).
* Annih pawl cun “Khrih an thlun bangin thinlung takten, tih le khur phah in” hna an tuan ding a si (Efesa. 6:5, ESV).
* Paul cun himi thlengdanglamnak cu Khristian saltang pawl hnenah fiah zetin saltang hna tuannak ah an pu le pawl hrang siloin, “Khrih ih saltang” si dingin a forh hai a si” (Efesa. 6:6, NIV).
* An hnatuan langnak ah, annih pawl cu “thinlung ihsin Pathian duh zawng” tuah in, an thinlung takten Pathian hnenah an ap ding a si (Efesa. 6:6, NIV).
* Paul cun thiltha mi lamah cangvaihnak nei in, “Minung rongbawlnak men siloin Bawipai rongbawl vek sawn in” um dingin a sawm hai a si. (Efesa. 6:7, ESV).

Thinlung takten hna a tuantu Khristian saltang pawl cun Khrih a runtum sal tikah Khrih hnen ihsin a kim in laksawng an dong ding a si. A hrangah hnatuan an theh, A hnen ihsin laksawng don an beisei men thei, hlawh neilo sal hrangah cun ruat ding tham thil a si. Saltang pakhat cun leitlun ih a pu in a ngai thupi lo asilole a lawm lemlo in a thei aw men thei (zoh aw,1 Pet. 2:19, 20). Zumtu saltang cun mi ngaihsak thei zet, “Mi zo khal thiltha a tuahtu pohpoh” (Efesa. 6:8, NASB) a thei ringring tu, laksawng taktak pe theitu Bawi a nei a si.

`Ziangkhal sehlah Cathianghlim in hivek thilsual rapthlak zet hi fiangzet in rel sehla kan duh zet ko ding, asinan cuvek cun a si lem lo. Cuvek in a si ko nan, kan nungphung mil in mi va pehtlai in hna kan tuanpidan thuhla ah hitawk ih um Paul ih tongkam ihsin ziangtin kaihhruai awknak kan nei thei ding?`