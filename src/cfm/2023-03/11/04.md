---
title:  San thuanthu le Bible sungih saltang pawl
date:   05/09/2023
---

`Sal le sal neitu pawl hnenih thurawn pekmi pawl hi a hnuai ih Bible bungcang pawl ah siar aw: Efesa. 6:5–9; Col. 3:22–4:1; 1 Cor. 7:20–24; 1 Tim. 6:1, 2; 1 Pet. 2:18–25. Himi thurawn pawl cu ziangtin kan kaitawi thluh thei ding?`

Paul in Khristian sal neitu pawl a biaklai va theih le Efesa khua ih inn biakinn ah Khristian sal pawl le Khristian sal neitu pawl an to tlanlai vun ruat hi a mak zet. Rom san leitlun ah saltang ih um pawl cu lehhnu leitlun santhar ih saltangnak thawn cun thil thupi zetah danglamnak an nei. Hnam pakhat lawngin a feh lo. Khawpi inn ih saltang pawl cu a can ahcun fimzirnak ngah dingin le hnatuan tha innsak lam, sibawi lam le khawruatthiam fimzirnak lam khal zir thei dingin caan tha an ngah theu. Saltang dang pawl cu zalennak pek an si dah lo lai ah a dang saltang pawl cu an hnatuan kum bikhiah a cem cun zalennak duh um zet an nei theu. Himi danglamnak theihthiam dingah Bible letling tampi ahcun Grik tong ih Doulos(“Sal”) tiih hman mi Efesa 6:5-8 ih ummi hi “sal siahhlawh” tin an let.

Ziangkhal sehla hivek ih langsar pawl khal hi an bangaw lo zet, tlangram lam ih um sal pawl cu harsa zetin hna an tuan ringring theu. Sal pawl cu khuitawk ih hna an tuan khalah, anmah le an koppi le an fale pawl a neitu ih thuneihnak le cem theilo thilti theinak cun a ukbet ringring. Sal hlun Publilius Syrus ih au thawm cu: “Sal vekih um ringring hnak cun thih hi a mawisawn a si” timi hi a si. Hivek thil ngaingai pawl hi vun ruat tikah doulos timi “sal”(NIV, NRSV) tiih an lehlin hi a awm ang ve zet. A hleice in hivek sal pawl cu an pu le pawl ih hringhronak hnuai ih hringnun hmang an si.

Saltangnak cu Paul ih leitlun ahhin a um ringring lai. Cucu khawtlang nun tuahtha tu vekin siloin, zumtu pawl cu tulai thilthleng mi pawl rak cinfeldan ding le zumtu bulpak thleng danglamnak lam hawi in sunmang thar tuah dingih forhfialtu Pastor vekin thu a rel ih, cumi cun a lehhnu ih khawtlang pumhuap khal ah thildang lam a thlengter a si: “A sunmang cu Rome ramuknak sungah sal ihsin luatnak ding a si. A thlir mi sawn tu cu daan vekin sal luatnak menmen a si lo, Pathian ih fale vekin pawm an sinak vekin unau vekih umtlang dingih tuahtharnak lam sawn hi a si… Paul hrang ahcun vantlang thlengawknak cu khawhhran sungah, Khrih ih taksa sungah, tualsung ah, Khristian inn biakinn sungah le inn sungsang ah a thleng hrimhirm ding a si.”—Scot McKnight, The Letter to Philemon (Grand Rapids, MI: Eerdmans Publishing Company, 2017), pp. 10, 11.

`Khristian san thuanthu ih thil bawrhhlawh ropi zet pakhat cu miin saltang thuhla ah himi Bible bungcang thu pawl hi thiltuah diknak ih an hmandan pawl hi a si. Pathian kamsuak thu ralring zetih kan hmandan ding thuhla ah ziangvek thucah tihnung um zet saw kan lak hloh ding?`