---
title:  Zirlai
date:   30/07/2023
---

`Efesa 3 siar aw. Na siar tikah thil thupi zet, pakhat lole pahnih na hmu ding. Paul in ziangmi thil thupi saw a tuah?`

Efesa 3 ahhin thil a tuah awkdan ngainuam zet a lang. Paul cun himi bungcang hi hitin a thok: “Hi thu ruangah kei Paul hi nanmah Zentel pawl hrangah Jesuh Khrih ih thawngtla ka si”(Efesa. 3:1, NKJV). Cule Zentel hnen ih tirhthlah hnatuan ding a si vekin a thil bitum mi pawl cu a ti lang thluh(Efesa. 3:2–13). Cuvek hnu ah, Amai nun pangai ah a kirsal ih, “Himi ruangah” (Efesa. 3:14, NKJV)  timi tongkam khal cang 14:21 ih a thlacamnak ah a run hmang.

Efesa 3:1 ah Paul cun amah le mah cu, “Khrih Jesuh ih thawngtla”(NKJV) tiah a ti aw, Rom pawl ih kaih tongin Rom cozah hnuai ah harsatnak a tong tla si men thei, asinan cu ai ih thuk sawn Pathian tumtah mi cun a nun ah hna a tuan a si. Rom ih thawngtla mi siloin “Khrih Jesuh ih thawngtla mi” a si(Zoh aw:- Efesa. 4:1). Paul cun a “tuar”(Efesa. 3:13, ESV) dan le thir ih an khih(Efesa. 6:20, ESV) dan pawl khal a rel lang ih, himi ihsin nuam zetin inn lam ih kharhkhum mi menmen a si lo (Tirhthlah 28:16), thawnginn rori ih um a si lam a langter. Kum zabi pakhatnak ih thawngtlak le Rom thawnginn ih um hi thil harsa hleice a si. Rom uknak ram ih thawnginn pawl ahhin pawlkom tha, thianghlimnak le a sidan ding vekih rawl petu nei ringring lo pawl cu an kilkhawi dah lo. A taktak ahcun, Rome ramuknak ah thawngthlak hi hremnak ih hman a si tuk lemlo ruangah thawnginn khal hi an mamawh tuk lem lo hi a si. Thawnginn ih an thlak mi pawl cu fiahnak lole thah dingih a hngak tu pawl lawng an si tlangpi. Thawngtla pawl cu anmah ten an tul mamawh mi nei dingin le rawlei ding le a dang thil tul mi pawl khal an sungkua le an rualpi tha pawl parah a thum aw a si.

Paul ih riahsiatnak cu thawngtlak lai ih zumtu pawl parih a lung put ahhin a thum aw tla si men thei, thawngtlak hi nunphung pakhat ih zahthlak zetmi vantlang theih thil a si. Mi pakhat in, “Tirhthlah Paul, cawisan Khrih ih thucah kengtu cu ziangtin saw ningzah thlak zetin thawnginn ih a tlak thei?” tin thu an sut pang kei timi a phang tla si men thei. Curuangah a thawngtlak thu a rel ih, hivek hi Pathian ih khawkhan mi a si timi zumtu pawl in an theihthiam theinak dingah a bawm a si. Anmai hrangah a tuar(“Nan hrangah ka tuar” ESV) le mualpho ningzahnak thlentu vekih lan cu a sinak taktak ahcun, an “ropinak” (Efesa. 3:13)nak ding hrang a si thu khal a rel.

`Pathian le Amai lamzin ih harsatnak tamzet karlak ah ziangtin Amah rinsandan kan zir thei ding?`