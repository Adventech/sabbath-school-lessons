---
title:  'Kawhhran: Pathian fimnak langtertu'
date:   01/08/2023
---

`Pathian thuhla le Pathian hnatuannak thuhla Efesa 3:7-13 ah Paul in ziangtin a rel?`

Paul cun “Pathian zangfahnak ih thilpek” hmangin “Pathian hnatuantu” a si thu a rel (Efesa. 3:7, ESV; zohthim aw:- Efesa. 3:1, 2). Himi thilpek, thuthangtha vek thotho hi, ngah ding tlak ruangih don mi a si lo ih, Pathian ih zangfahnak thawn ngah mi a si. Paul cun amah le mah “ Mi thianghlim hmuahhmuah lakih tenaubik” (Efesa. 3:8, ESV) tiah a sim fiang aw.

Paul ih cakuat pawl hi a ngandan vek in kan fehpi vivo asile Paul in amah ten thansohnak lamzin a zawhnak thuhla ngainuam zet pawl kan hmu thei a si. A hmaisa ahcun tirhthlah ah Pathian ih a ret thu a rel aw (Gal. 1:1). Cule lehhnu ahcun, “Tirhthlah ih te naubik” tile “Tirhthlah ti hman ih kawh a tlak” lo thu amah ten a rel aw sal (1 Kor. 15:9, NKJV). Hi tawk Efesa cakuat ahhin Amah ten, “mithianghlim pawl lakih tenaubik”(Efesa. 3:8, ESV) tin a rel aw. A netnak ahcun amah ten, “misualbik” lole” lubik” (1 Tim. 1:15, NIV) in a rel aw.

Hitawk ih Paul ih a relmi cun Ellen G. White ih thurelmi hminthang zet va theithiam dingin bomnak a um men thei: “Jesuh na naih deuhdeuh asile na mit rori ah na sualnak a lang tam deuhdeuh ding; Na sun mang cu fiangzet in a lang ding ih, na famkim lonak cu a famkimnak ah a lang fiang ding”—Steps to Christ, p. 64. Paul cun a thurel mi cu a sunzom vivo hrih lai. Efesa 3:10 ah hitin a ngan: “Tu ah van hmun pawlih um thu neitu le thiltitheinak pawl hnenah Pathian fimnak tam zet cu kawhhran pawl hmangin theihter a si theinak ding tumtah in,”(NKJV). Hitawk ah zo pawl saw “Van hmun pawl ah thiltitheinak le thuneitu”(ESV) a ti mi hi? Ziangtin saw kawhhran in Pathian ih fimnak “tamzet” cu an hnen ah a phuang? Efesa 3:10 hin thiltitheinak menmen phuang lo khalsehla, Efesa 6:11,12 sungah cipciar zetih a relmi sualnak vekih lak men ding hi thiltha zet a si ko ding. Cuvek a si ahcun, Kawhhran in a phuanmi, Judah le Zentel cu minung thenhrang awkvek ih rak um dah zo, a tu ah pumkhat ih an um tlangnak cu “van le leitlun ih um Amah(Khrih) ah ziangkim pumkhat si dingah” (Efesa. 1:10, ESV) hmailam caan hrangih Pathian ih khawkhawnnak cu himi “van hmun pawl ih thiltitheinak le thuneitu” khawsia pawl hnenah a ringzetmi thuphuan ah a hungcang. Pathian ih khawkhannak cu a feh vivo lai ih, khawsia an hlohralnak ding khal a fiang zet zo. Kawhhran pumkhat an sinak taktak cun khwasia pawl ih an caklonak ding netabik a rak hmuhter a si.

`Na kawhhran ahkhan Efesa 3:10 ah Paul in kawhhran “ Hnatuan relfiangnak” hi ngai thupi zet sehla, ziangtin saw nang le na kawhhran member pawl ih pehzomawknak cu tuah danglam ih a um thei ding?`