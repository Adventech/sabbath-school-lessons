---
title:  'A man khung tlennak: Ngaidamnak ropi'
date:   03/07/2023
---

Paul ih thusimmi a ngaitu pawl hnen ahcun sualnak cu thil ti theizet, mi uk thei zet a rak si. Paul cun thihnak ih feh rero zo vekin an hnen ah, “Daan buarnak le sualih thi zo mi” (Efesa 2:1)tin a ti, cucing in “feh rero” asilole Satan pa ih thupek vekih hringnun an hman thu khal a simtel(Efesa 2:1-3). Sualnak le Satan sal ih tang an si ih, anmah ten an zalen thei lo. Rundam tu an tul zet. Pathian cun Khrih ah a zangfahnak thawn a rundam hai, cule Paul cun zumtu pawl hringnun ah Pathian ih zangfah thlawsuahnak pahnih: tlennak le ngaidamnak cu a phuangsuak a si.

`Siar ding; Efesa 1:7,8. “Tlennak” timi cu Thukam thar sungah hman leuhleuh mi tongkam a si. Cumi cu Kolose 1:13,14; Titas 2:13,14; Hebru 9:15 ih a hmanmi thawn zohthim aw. Cumi pawl cu Efesa 1:7,8 thu ih ummi pawl thawn ziang thupi saw an neih?`

Grik tong ih, “Tlennak” timi Efesa 1:7 ih ummi hi apolutrosis ti a si ih, cumi a hmannak taktak cu Zalennak ngah dingih saltang an va leinak, asilole saltang mi cu suak zalen dingih paisa va peksaknak ahhin a si. Sal zuartu cun a zuarmi a lilam lai aw le sal kaihmi ih tawnnak hridai awn pawl cu a theithei. Thukam thar in tlennak thuhla a rel tikah sal tang zalennak ih man khundan pawl a run pholang thluh. Kan zalennak hi a mankhung zetmi ihsin ra suak mi a si. “Amah(Jesuh) ah a thisen thawngin tlenmi kan si”(Efesa 1:7 ESV). Tlennak timi hi kan luatnak ding hrang Pathian in siangzet ih a pekmi a mankhung zetmi a zangfahnak a si. Pathian cun kan zalennak le kan covo in pe a si. Saltang kan si nawn lo. “Tlennak timi cu thilri pakhat vek men siloin minung vekih zoh awk hi a si. Leitlun ih saltang siloin van mi sinak va neih hi a si” —Alister E. McGrath, What Was God Doing on the Cross? (Grand Rapids, MI: Zondervan, 1992), p. 78.

Tlennak man cu Pathian in satan hnenah a pe timi cu Bible ih thil a thleng mi a si lo ih, “Medieval” (caan karlak ) ih um pawl ih ngaihruatnak men a si timi cu ngunngaih zetin hminsin aw. A thuhrim in Pathian in satan hnenah ziangvek leiba khal a nei lo ih, pek khal a pe dah lo ding. Kalvari ih hlawknak khalah, “ Kan daan buarnak in ngaidam zo”(Efesa 1:7 ESV) timi a tel. Thinglamtah ah, Khrih cun a liamcia le a ralai dingmi kan sualman cu Amah rori in a phur, “Daan ih in ngenmi kanmah in dodaltu leiba pawl cu a thaihlo thluh zo” (Kol 2:14, ESV). Himi tlennak a tuahnak le Khrih fehtlang ih ngaidamnak a neihnak ah Pathian cu “ A zangfahnak ih a len bangin” kan “parih a ropinak cu” Pa tirhsiang zet vekin a um a si.

`Khrih ih raithawinak thawngin ngaidam mi le tlenmi na si timi in nangmah ah ziangvek sullam a nei. Cumi ngah dingin tlaktlai lo zetin rak thei bangta awla zingtin a si ding? (A taktak ahcun: ngah tlak na si riai lo; cumi cu thinglamtah ih tuah thluhmi a si)`