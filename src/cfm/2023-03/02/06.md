---
title:  Thlarau thianghlim; Tacik le rulhnak
date:   06/07/2023
---

`Efesa 1:13, 14 ah Paul cun a ca siartu pawl ih thuanthu mallai a rel. Himi thuanthu a sangsang ih um mipawl hi ziangsaw an si?`

Zumtu pawl ih nunnak ah Thlarau thianghlim a thupitzia Paul cun thlarau hrangah tahthimnak thukzet pahnih a rel: A hmaisa tu cu Thlarau thianghlim cu “Tacik” vekin a rel, Piangthar ihsin thlarau tacik a um timi a khih hmuh. Hlanlai ahcun tacik hi hna dangdang hrangih hman mi a rak si: Daan le remawknak cabu thupi zet tivek ah, thil thatnak a cem le cem lo, asilole thil ziangmaw tahnak tivek khalah hman a si(Ezek 28:12), asilole pursum leidawnnak lam theihpinak(Jer. 32:10–14, 44), thutiamnak, cakuat (1 Siang 21:8), duhdan le fa neihnak thukam tivek khal ah hman a rak si theu. Thil ziangmaw ah tacik a um ahcun, cumi tacik cun neitu sinak le kilhimnak pawl a phuangsuak thluh a si. Zumtu pawl nun ah thlarau thianghlim a um tikah annih pawl cu Pathian ta an si zia a hminsin ih, Pathian in anmah pawl humhim dingin thuthiam a tuahsuak a si(Efesa. 4:30). Annih pawl cu  “thlarau thianghlim tacik khen in an um”(Efesa 1:13). Paul cun mi pakhat in a nunnak Jesuh hnenih a hlan veten, Amah ah zumnak a nei ih, thlarau thianghlim cun Khrih ah zumnak neitu cu tlennak ni hrangah tacik(Grik Verb: Sphragizo) a khen a si tin fiangzetin a rak sim. Zalennak le hnangamnak dikzet a si. Pathian ih thlarau cun zumtu pawl in Khrih an thlun veten rundamnak tacik cu a khen cih hngal a si.”—Jiøí Moskala, “Misinterpreted End-Time Issues: Five Myths in Adventism,” Journal of the Adventist Theological Society 28, no. 1 (2017), p. 95.

Paul in thlarau thianghlim tahthimnak a hman mi pakhat cu “Thukam lole Amahkhan” a si. Thlarau thianghlim roco tu kan sinak dingih thukam a si, cumi cu famkim zetin ro an co theinak ding hrangih rak kawhhmuh tu a si(zoh kop aw: 2 Korin 1:22, 2 Kor 5:5). “Thukam”( arrabôn) timi tongkam hi thukam thar sungih Koine Greek ih an hman uar zetmi Hebru Loan tong ihsin ra suakmi a si ih, cumi cu “pek hmaisaknak” “Ret sungnak” lole “pek vivonak” tivek in a petu in a pek sunzom vivonak dingih an hman mi a si theu. Hivek thukam thilpek hi Zumtu pawl in an pe lo ih, Pathian hnen ihsin an ngah sawn lam hi a si. Paul cun zumtu pawl nun ih Thlarau thianghlim ummi cu rundamnak ro an co kim theinak dingin le Jesuh a rat kirsal ih tlennak an ngah theinak ding hrangih thil thupi hmaisabik a si tiah a ti. Kan hnatuan cu lungawi zetih rak don le Jesuh ah in pek dingmi thinlung takin rak don hi a si.