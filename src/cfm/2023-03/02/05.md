---
title:  A sunlawinak thangthat hringnun
date:   05/07/2023
---

> <p></p>
> “Amai’ duhdan vekih ruatcia mi, thil ziangkim a tuahtui’ tumtah vekih remruat mi kan si ih, amah ah roconak khal kan ngah: Cuticun Khrih a rak zum hmaisatu kanmah ihsin a sunlawinak cu thangthat ih a um theinak dingah a si” Efesa 1:11-12

Efesa khua ih zumtu pawl hi Khristian an si vekin ziangvek mi an si ti thei aw loin “thinlung hloh”(Efesa 3:13 ah zoh awla) vek tla khi an bang. A hlan ih a rak simvek bangin (Efesa 1:3-5), Paul cun Khristian an sinak kha langter ih, theithiam aw dingin a duh hai. Zumtu pawl hi daithlang ding an si lo, pathian dang pawl ih kaihhruainak asilole thiltitheinak huham tivek khal ah thutluknak tuah maimai ding an si lo. Annih pawl cu Pathian ih fale an si(Efesa 1:5) ih, Pathian ih kumkhaw thutluknak ah le Khrih fehtlang ih nun simnak pawl ah thlawsuahnak tampi ngahtu ding an si. Cumi cu Pathian ih tumtah mi, forhfial le duhzawng hi(Efesa 1:11) Khrih ah ziangkim pumkhat aw thluh dingah Pathian in kau zetih a tuahmi khawkhannak a si. Pathian in thlawsuahnak thawn a bomnak ah le Pathian hmai an dinnak ah zianghman ih tlukter theih lo ding khawp in hnget zetin an ding. An hringnun cun Efesa 1:3-14 sungih um mi:  Pathian, kan Bawipa Jesuh Khrih ih Pa cu thlawsuah in um hram seh timi thucah cun an nun a tham zet.

`Efesa 1:11,14,18 ih um “Roconak” ti ih hman mi hi vun zohthim hnik aw. Ziangah Paul hrangah himi hi a thupi zet tin na ruat?`

Mi zotal simaw an thihnak ruangah rocomi na rak nei dah zo maw? Na laicin pawl in ro thil an lo tanta, lole paisa tamzet an lo tanta tla a si men thei. Jesuh thihnak thu ah Paul ih a hmuhdan ahcun, Khristian pawl cun Pathian fa sinak ro an co ih(Efesa 1:14), cule Pathian hnenah “Roco” an si(Efesa 1:18). Thukam hlun san ahcun Pathian minung pawl cu “A roco” asilole “a rocotu” ih ruat an si theu(Daan. 9:29, Daan. 32:9, Zekh. 2:12). Himi “ro” asilole Pathian “roconak” timi cu Efesa 1:18 ah fiang zetin a um, cumi cu Efesa 1:11 ih um mi thawn a sullam an bangaw zet(Cumi ahcun hitin lehlin a si, “Amah ahcun roconak khal kan ngah”). An Khristian sinak hminsinnak ah Paul cun zumtu pawl in Pathian an upat thiam ding a duh zet. Pathian hnen ihsin Ro an co thei lawng hman siloin(Efesa 1:14, Efesa 3:16, zokop aw Efesa 5:5), Annih pawl cu Pathian ih roco an si.

`Thil pakhat dong dingih hnatuan timi le roco timi ih danglamnak ziangsaw a si? Ziangin saw himi ruahnak pawl cun Jesuh ah pekih kan umnak pawl hi theithiam dingin in bawm thei ding?`