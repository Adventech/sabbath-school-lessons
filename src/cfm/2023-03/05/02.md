---
title:  Jesuh naihnak lam ah
date:   23/07/2023
---

`Efesa 2:1-3 ih Paul in Zentel pawl ih tikcu liamcia thuhla  a rel mi le Efesa 2:11,12 sungih ummi khi tahthim aw. An tikcu liamcia a relnak ahhin ziangha a rel uar bik?`

Zentel, a tu ih Khrih zumtu, Kawhhran ih A “taksa” sungtel a si mi cu Israel hnam le Pathian ih rundamnak thawn a thenhrang aw mi an rak si dah zo. Paul cun an hrangah an nun hmaisa kha “cing ringring” (Efesa. 2:11) ding a thupit thu a rel. A hlan ahcun Israel pawl ih Messiah, hriak thih mi pakhat, “Khrih tel loin” an rak um dah zo. Annih cu “Israel ih ramuknak(Ramthen, asilole miphun)ihsin ra suak mi an si”. Annih cu “Thutiam ih thukam mi lak ihsin mikhual an si” ih rundamnak thuhla Pathian in a tiamkam mi pawl khal annih cun an thei ve lo. Israel lak ihsin ramdang mi le rundamnak thuhla an rak theih lo ruangah annih cu “beiseinak neilo” le Leitlun ah “Pathian nei lo” an rak si (Efesa. 2:12, NKJV).

Culawng hman siloin a hlan ih an hringnun ah Zentel pawl cu anmah le Judah pawl karlak ah buainak thuk zetah an rak tla lut dah zo. Paul cun himi huatawknak a theihmi hi a hminsinnak pakhat a si. Judah pawl cun Zentel pawl cu hnihsuak sainak ah hmangin, “Serhzim tan lo pawl” tin an rel ih, cuvek ciah in Zentel pawl khal in Judah pawl cu “Serhzim tan pawl” tin an ko ve (Efesa. 2:11).

Ziangkhal sehla Efesa 2:13 cun tu ahhin thil danglam zet a tar suak. Paul cun, “Asinain tu ahcun a hla zet ih rak um mi nannih cu Khrih Jesuh ah Khrih thisen in naite ah a lo umter” tin angan.

Paul in zumtu Zentel pawl cu “hla zet” tin a rel, himi thu hi Isaiah 57:19 sungta a lak mi a si, “Bawipa in, Daihnak cu hla pi ih um pawl hnen ah le nai te ih um pawl hnen ah daihnak um hram seh, a ti, anih cu ka damter ding a ti( ESV; zohtlang aw Efesa. 2:17, 18). Khrih sungah le Thinglamtah thawngin Zentel zumtu pawl cu Pathian thawn, beiseinak thawn, an unau Judah pawl thawn an hlatawknak ihsin naite ih hruai an si. Hitawk ah Paul in thuthangtha thiltithei zet a simmi a um: Khrih ih thinglamtah cun Judah le Zentel karlak ih um hlatawknak a dam ter timi sullam cu kan buainak le kan thenhrang awknak pawl hmuahhmuah cutawk ahcun cinfel a theih thluh tinak a si. Himi thuthangtha cun kan hringnun ih ummi thenhrang awknak le kawhhran sung ih thenhrang awknak pawl ah thinglamtah ih thiltitheinak ah thleng danglamnak nei dingin in sawm hai a si.

`Ziangvek dinhmun in saw Jesuh in a lo tlen? Cumi ihsin khuitawk ah na rak um dah, ziangtik ah a lo hmusuak tile, na umnak ah lo hmu lo bang sehla tivek pawl na vun theihsal cu ziangruangih thupi emem saw a si?`