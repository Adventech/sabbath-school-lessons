---
title:  Eng ih fale vekih um
date:   21/08/2023
---

`Paul cun, “Zohman in thu zianghman lo men in lo bum hlah hai seh: ziangahtile hi thil pawl ruangah Pathian thinhengnak cu thulung lo faate pawl parah a thleng a si(Efesa. 5:6, NKJV).`

Paul cun sualnak tamzet, ningzahnak asilole sual rimnak zianghman nei lo ih a tuahtu “Nupa sualnak, asilole bawrhhlawhnak, lole hamtamnak” (Efesa. 5:5, ESV) pawl cu a thei hai zet. Anih cun tahnak fiangzet a nei: Khrih sungih a umtu le a ra lai dingmi a Lalram ih telve tu ding pawl cun cuvek ih tel ve lo tu ding pawl ih umdan vekin an um ding a si lo (Efesa. 5:5)tiah a ti. Anih cun tu ahcun “Thu zianghman lo” timi lam ah a khawruah a harzet, cumi cun nunau mipat sualnak khap a si lo timi thuhla ngaihtuah dingin tongkam fiangzet hmangin zumtu pawl cu bum in an um thei, asilole anmah ten cuvek sualnak ah an tlulut aw thei tinak a si(Efesa. 5:6). Cuvek bumnak cu Paul cun caan netnak ah, “Pathian thinhengnak cu thuawih lo fale pawl parah a thleng” (Efesa. 5:6, ESV) ding a phangtuk ruangah ralringnak a rak pek.

“Pathian thinhengnak” timi catluan hi theih harsa zet pakhat a si. Himi Pathian thinhengnak asilole Pathian ih thin ai-thawhnak cun minung dangdang, bangaw lo ruiri pawl ih umtudan thawn an danglam aw a si timi a langter( Efesa. 4:31). Cumi cu tuarfai zet le dingfel zet Pathian in sualtuahnak ah thinlung hnget zetih a pumpe aw tu pawl hnenih a sawnletnak a si. Thil tetham tuahsualmi ah thinheng zet in, meisa alh vekih sawnletnak lam a si lo. Cui hlei ah Pathian thinhengnak tarlang mi hi thawkkhum mi Bible catlang tluan ah hman tam zetmi a si ih, Bible in Pathian thuthennak a um dingmi thuhla ralringnak a pekmi lak ah a tel(Thimnak ah;, Thup. 6:12–17, Thup. 16:1–16, Thup. 19:11–16). Pathian cun Amai rat ih thuthen dingah ralringnak a pek- zangfahnak hnatuan a si, Minung pawl hi “Thinhengnak ih fale” (Efesa. 2:3, ESV) an si ruangah thuthennak hnuai ah an um.

`Ziangruang ahsaw Paul cun zumtu pawl cu misual pawl thawn “Um tlang” asilole “kom aw lo” dingin forhfialnak a neih? (Efesa. 5:7–10).`

Paul cun, “Eng ih fale vekin um uh” (Efesa 5:8) tiah forhfialnak a nei ih, cule thupek mi khal a nei sunzom hrih lai: “Cule Bawipai’ lungawi zawng cu ziang a si timi theifiang uh” (Efesa. 5:10, ESV) tiah a ti.  Zum lotu pawl cun, “Nupa sualnak le bawrhhlawhnak le duhamnak” (Efesa. 5:3, ESV) thawngin nunnomnak an hawl. Zumtu pawl ih tumtah mi cu a danglam zet, mai’ lungawinak siloin Pathian lungawinak sawn an hawl (zoh aw, Rom. 12:1, 2 Cor. 5:9, Heb. 13:21, himi ahcun Grik tongfang Euarestos, “ lungawinak” asilole “cosantlak” timi an hmang veve). Zumtu pawl cun Khrih ih raithawi pekawknak langter an duh zet(“Khrih in in duhdawt ih kan hrangah a pekawk vek in duhdawtnak ah um uh” Efesa. 5:2, ESV).

`Kan san ah teh kan fimkhur a tul zet mi, “thu zianghman lo” hi ziangpawl saw an si?.`