---
title:  Thlarau khat cibai buknak
date:   24/08/2023
---

`Efesa 5:18-20 ah Paul cun Khristian pawl cu Pathian cibai bukih an vun um khawm ding a duh zet. Khami Cibai buknak ah ziangvek ih um dingin saw fiahfel zetih a rel mi?`

Efesa 5:20 ih a thurelnak netabik ah Paul cun zumtu pawl cu sabitti an in theunak ihsin tlan in, cumi ai ah thlarau thianghlim ih thiltitheinak le umkhawm tlangnak tonnun nei dingin a forhfial sawn a si. Paul cun zurit hi a khap(Grik tongih nganmi thukam hlun ih Thufim 23:31 ih um a laksuah mi si ko ding), Fimnak calai sungih hmuh a si vekin zuu tham lo dingih thupek mi pawl cu a thinlung ah a ret timi a langfiang ter(Thuf. 20:1, Thuf. 23:29–35). Zuritnak ruangih sualnak a hung ummi pawl cu tongkam mawi lo, zahmawh lam hawi tongkam, thinlung fim lo, nuntu ziaza bawrhhlawhnak le milem biaknak pawl an si(Efesa. 5:3–14). Hivek pawl hi ruahnak sawrkhawm in Pathian cibaibuknak ih thleng danglam ding pawl an si. Paul in thlarau thianghlim in khat dingih a forhfialnak cu Efesa 5:19-21 ih um tuahtuannak ih hman mi(“Biakawknak” “thinlung sung hlasak le awnmawi tum” “lungawi thusim” “tuhlut awknak” ) thil dangdang thawn tuahmi a si.

Hitawk ah Paul cun, “thlarau in khat uh”(Efesa 5:18) timi forhfialnak a hmang ih, Zumtu pawl Pathian cibai buknak ah thlarau thawn an um ih, pumkhat ih an um theidan ding a vun ngaihruat a si (Efesa 4), cumi cu zumlotu pawl mizia le cibai buknak tahthimnak ah hman a si (Efesa. 5:1–18). Himi Khristian hmaisa pawl ih cibai buknak ahhin awnmawi hin a uk thluh. Kawhhran cu hla ihsin ra suak mi a si ti a si, cule himi catlang tluan ahhin Kolosa 3:26 cun cumi relfiahnak ding ih thabik a bawm a si (zoh ding;. Tirhthlah 16:25, James 5:13).

Hlasaknak hi Kawhhran member pawl “pakhat le pakhat biakawk tonnak” a si (Efesa. 5:19, NKJV). Ziangkhal sehla thangthatnak awnmawi ih bitum bik mi cu Bawipa a si, cumi cu Efesa 5: 20 ih a tarlan vekin, “Bawipa Jesuh Khrih” ti a si (Zoh thim aw,  Kol. 3:16). Efesa 5:20 ih lungawi thusimnak cu Efesa 5:19 ih thangthatnak awnmawi thawn milaw zetih a run rel mi cu, “ Kan Bawipa Jesuh Khrih ih hmin Pa Pathian parah” thilhlan pek ding a si. “Thlarau lam hla pawl” simfiangtu “Thlarau lam”(Grik-Pneumatikos) cun Biaknak lam ih thlarau thianghlim tuanvo a tarlang, ziangahtile himi tongfang hin thlarau thianghlim ihsin suak simaw, thlarau thianghlim khat ih um hla pawl a rel a si. Paul cun hlanlai Khristian pawl cibai an bukdan thuhla a ngan ih, cumi cun Pathian sinak ih mi pathum cu hnatuannak ah an tel tlang thluh timi a langfiang ter.

`Ziangtin saw nangmah rori in Pathian biaknak a nom sinsin theinak dingah awnmawi na hmandan?`