---
title:  Khrih nun le Thlarau thusim
date:   12/08/2023
---

### Tuizarh sung siar ding
Efesa. 4:17–32; Kol. 3:1–17; Zech. 3:3–5; Zech. 8:16; Isa. 63:10; Rom. 8:16, 26, 27.

> <p>Bible cangken</p>
> “Mi bumhmang cahnak ruang ih a siat zomi hlanlai ih nuncan minung hlun cu hliip thla uhla, Nan thinlung thlarau ah tharter aw uh; Cuticun dingfelnak le thianghlimnak dik ah Pathian thawn bangaw ih sersiam mi, minung thar cu hruk uh” (Efesa 4:22–24, NIV).

Jose Antonio cu umnak ding inn hman nei loin kum tam zet Spain ram, Palma lamzin pi ah a um. A sam le a khabe hmul pawl khal an par biambiam thluh, kum 57 hrawng ding a bang. Nikhat cu Sam mehnak dawr neitu Salva Garcia cu Jose hnenah a feh ih, cutin ziangkim a tuahfel sak thluh. Sammehnak dawr sungah Jose cu a vunglut, hnatuan tu pawl cun a sam an rak mehsak ih, a khabe hmul pawl khal fai zetin an rak tuahsak thluh. Cule Jose cu angki thar hruh ding khal an pek. Thlalang hmai ah a vung to ih, “ Himi keimah maw ka si? Ka va danglam lawmmam ve; zohman in in theithiam nawn lo ding!” tiah lungawi zetin mitthli tla phah in a sim. Cumi thluh hnu ah hitin a run betsal, “Himi in kan um tudan a thleng danglam lawng siloin, ka nunnak hrimhrim a danglamter a si” tiah a ti.

Efesa 4:17-32 ahhin Paul cun zumtu pawl cu famkim zetih danglam thluh dingin a ngen a si. An nuncan minung hlun cu hlit in, sinak thar hruh ding an si. Jose ih thlengawknak kha vun zoh sehla, lenglam thlengawknak menmen a si lo. Cumi ahcun, “Nan thinlung thlarau tharter” (Efesa. 4:23, ESV)-nak khal a tel ih, “dingfelnak le thianghlimnak” nun a kengtel a si (Efesa. 4:24, ESV). Himi hi thlengawknak netabik a si.