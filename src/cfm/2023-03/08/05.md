---
title:  Zumtu nun ih thlarau thianghlim
date:   16/08/2023
---

`Khristian pawlkom umnak sungah sual hnatuan thuhla rel a si tikah, Zumtu pawl hnenih um thlarau thianghlim thula Paul in ziangmi forhfialnak saw a neih? Efesa. 4:30.`

Paul cun ralringpeknak tihnung um zet le thinnuam ter zettu thutiamkamnak cu a rualin a rel. Kawhhran sung pakhat le pakhat thu el-awknak kan sual cu thilsual tenau deuh, a rahsuak mi khal maldeuh thil a si lo: Thlarau thianghlim riahsiatternak cu Pathian ih in pek mi tongkam thilpek hmangsual in midang kan va natternak hi a si(Efesa. 4:25–27, 29, 31, 32). Cumi cu Paul in Isaiah 63:10 ih um ralringnak pekmi ihsin a lakmi a si: “Asinan annih[Israel] cun a thlarau thianghlim cu an do ih, cun a riah an sia ter; curuangah anih cu an ral ah a cang, amah rori in a do hai” (ESV) . Thutiam thapeksalnak ah Paul cun zumtu pawl cu Khrih an pom ni (Efesa. 1:13, 14) ihsin “tlennak ni” (Efesa. 4:30) tiang thlarau thianghlim ih tacik khen mi an si thu hngetkhoh zetin a sim.  Thlarau le zumtu pawl ih zomawknak cu thil kuai thei a siloih, reipi daih thil a si. Zumtu pawl in Pathian thilpek tongkam hmangin thlarau umpinak cu an tihzah lo a si ahcun thlarau cun a suaksan lo ding nan, a riahsia ding a si.  Thlarau cun zumtu pawl thawn um khawm tlang a duh zet, Khrih ratsal hlan tiang Pathian ih ta le kilhimnak vekin hminsin an si.

Paul cun thlarau ih Pathian-sinak famkim zet cu, “ Pathian ih thlarau Thianghlim” tin a hminsin, Thlarau thianghlim cu a riahsia thei tiih a tarlangnak thawngin thlarau ih minung mizia khal a tarlang a si (zoh aw. Rom. 8:16, 26, 27; 1 Kor. 2:10, 13; 1 Kor. 12:11; Kal. 5:17, 18.). Pathian sinak thuthup kan zirkhawm tikah kan fimkhur a tul zet. Thlarau cu Pa le fapa ihsin a hran ih um Pumkhat an si. “Thlarau cun amah ten duhnak a nei, cuvek cun a hril theu. A riah sia thei ih, relsiat dodal a si theu. Cuvek rellangnak pawl cu thiltitheinak menmen asilole mi va neh zettu thil menmen a si lo ih, mi pakhat sinak neimi a si. Thlarau cu nang le kei vekin mi pakhat a si tinak maw si? Asilo e, Pathian thuhla rel dingin minung cun theihtawp cin kan nei, Thlarau cu minung pawl ih kan siban lomi a si.”—Paul Petersen, God in 3 Persons—In the New Testament (Silver Spring, MD: Biblical Research Institute, 2015), p. 20.

`Himi cun “Pathian ih thlarau thianghlim” cu kan thiltuah mi pawl hman in va ti buai theih khawp ih kan hnen ih umtu a si tiih sim a si theu. San cem tiang a daih dingmi pehzom awknak tacik khen in kan hnenih a pe aw tu Pathian sinak sungtel thawn nunnak kan tawm aw a si. Himi mangbangza thudik hi kan zumnak in ziangtin saw a sawnlet ding?`