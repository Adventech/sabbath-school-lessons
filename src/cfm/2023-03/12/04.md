---
title:  Paul cakuat sungih doawknak ropi
date:   12/09/2023
---

`Siar ding: Rom 13:11–14, 1 Thes 5:6–8, le 2 Korin 10:3–6. Himi cang pawl in Efesa 6:10-20 hi ziangtin tahthimnak a nei? Paul in ziangvek in hivek hmuhsaknak pawl a hmang?`

Paul in a cakuat ahhin ralkap lam pang tongkam le hmuhsaknak hi a hmang phahphah theu, zumtu pawl cu ralkap pawl nun ziaza cawng hai ve dingin a sawm a si. Efesa 6:1-20 ahhin a duhzet mi le a hmanuar zet mi ralkap lam thawn a pehpar aw mi tongkam ahhin thuthangtha thuanthu a theihthiamdan lamzin thupi zet pakhat a run pholang. Thinglamtah ah “Uktu pawl le thuneitu pawl” doneh in an um (Kol. 2:15, ESV), cawisan mi Jesuh cu a tu ahcun thiltitheinak pawl hmuahhmuah tlun ih cawisan mi a si vekin a dinhmun ihsin hlawhtlinnak hnatuan a suak a si (Phil. 2:9–11). A dungthluntu thar pawl cu vanlam doawknak ih tel an si, Khrih cun Eng ih ralkap pawl cu a thupi zetmi hlawhtlinnak ni sunglawi zet lam a panpi (1 Kor. 15:54–58, 2 Thess. 2:8, Rom. 16:20). Paul cun ralkap thawn pehpar aw mi hmuhsaknak pawl a hman khawmnak ihsin sia le tha karlak doawknak cu, “Van le lei ih doawknak reizet a si: duai vivo le cak vivo karlak ralkap bur hnih, hmaiton aw vivo in kumtluan ih rak do aw, a netnak ah pakhat sawn in nehnak a co hlan tiang ih do aw vivo” timi a si ti kan va theithiam.”—Peter W. Macky, St. Paul’s Cosmic War Myth: A Military Version of the Gospel (New York: Peter Lang Publishing, Inc., 1998), p. 1.

Paul cun van le lei karlak doawknak thuhram a rel mi cu Efesa cakuat ih puanthlam pakhat fang a si. Ralkap si dingih a kawhnak ah (Efesa. 6:10–20), Paul cun vanlam doawknak pawl khal a telh thluh, cumi cu a hman zo mi khal a si: Pathian cun zumtu pawl cu “Thititheinak” nasa zet a pe a si (Efesa. 1:18–20; Efesa. 3:16, 20); Khrih hi hlawhtlinnak le thiltitheinak hmuahhmuah tlun ih cawisan a si(Efesa. 1:20–23); zumtu pawl cu a hlan ih a rak thimi ralkap thosal vek an si, a tu ahcun a hlan ih an ral a si mi, thimnak bawi donehnak dingah cawisan mi Khrih cun an sinak theithei dingin thiltitheinak a pe a si(Efesa. 2:1–10); Kawhhran cun an vansiat thilti theinak an langter (Efesa. 3:10); Saam 68:18 hmangin Paul cun Khrih cu ralnehtu, Pathian ralkap vekin a rel (Efesa. 4:7–11);  Cule zumtu pawl cu thuthangtha thuamhnaw “hruh ding” in kawh an si (see Efesa. 4:20–24). Pathian “ralthuam famkim” hruh dingih kawh a si tikah, vanlam doawknak pawl theithiam dingin timlamnak kan rak thei a si, asinan a netnak ah Khrih hlawhtlinnak ih tel dingin hngetzet ih a dingtu khal kan si thotho.

`Nangmah rori in vanlam doawknak lawng siloin Jesuh ah kanmah ten neh dingih kan pekawknak a takram ih na tonmi lamzin pawl ziang an si? Kan hrang a hlawhtlinnak, kan beiseinak le hmuhtonnak bulhram pawl theihthiam hi ziangha a thupi?`