---
title:  Areopagus ah Paul a um
date:   04/12/2023
---

Khuitawk ih a um khal ah Paul cu Pathian hnen ihsin tuanvo pekmi a si ruangah Thuthangtha phuang ding a si. Cumi ciah si Athens khawpi ah hnatuan dingih nawr tu cu a si.

`Siar ding: Tirh 17: 18-21. Pual ih thusimmi le thusuhnak pawl cu dawr hmun ih um zumlotu pawl ih an rak sawnletnak dangdang pawl kha ziangsaw a si?`

A “Ramdang pathian pawl” ruangah Paul cun dawr hmun ih um mipi pawl thinlung a neh zet (Tirh 17:18), Curuangah Paul cu daan vekih fiahnak tong lo vekin lang khal sehla daan le sakhuanak lam ih thuthennak khawpi hmun pakhat Areopagus ahcun an hruai. Cutawk hmun ah A “thurin thar” ngaih thlaknak nei dingin caan an pe (Acts 17:19). Hi mipi hnen ah thil danglam zet thuthar rel ding khal sehla, anih vekih tongkam thiam, mifim le zangfahnak nei mi pakhat hnong ding cu thil harsa zet a si.

Tirh 17:21 cun Athens khawmi pawl cu tong loin thuthar hlam ngaithlak duhzettu an si thu a rel. Luka hin mi zangzel zet tin sual a puh maw si? Puh lamlam lo. Annih pawl cu thuruat thiam le thuel thiam zet an si thu a rel lang a si. Hivek pawl hmuahhmuah ruangah Grik mi pawl cun Socrates, Plato, le Aristotle tivek mifim zetzet, a tu ih kan san tiang rung lang vivo pawl an nei a si. Athens khua hi kum zabi tamzet ihsin mifim pawl le thuruah thiam pawl umnak hmunpi a si tin a lar theu. Himi khawruat thiam mifim hrekkhat pawl hi Pathian a um lo timi zumtu pawl an si lo, asinan tuisan ih Pathian a um lo tiih zumtu kan tivek cu an si cuang lo ti a fiang zet, an khawruah fimnak tamzet cu Khristian zirhawknak thawn an danglam aw tuk. Hihi thil buaithlak zet a si, thimnak ah, Messiah thawhsalnak thuhla tivek thil ziangmaw rel dingah Stoik le Epikurea mifim pawl hnen ihsin hmuhsuak ding zianghman a um lo.

Athens ahcun Paul cun Gamaliel hnuai ih a zirmi fimnak le tongkam thurel thiamnak pawl cu Thlarau thianghlim ih a run hmang ding a beisei zet. Asinan a taktak ahcun Athens khawpi lamzin kap pawl ih Paul in a zirmi fimthiamnak kha Thlarau thianghlim cun a hmang nasa sawn a si. “ A thusimmi an theih tikah a rak ngaitu mifim zet pawl khal mak an ti tuk. Anih cun an kutsuak pawl, an calai pawl le an sakhua fehdan pawl a theihfiang zia a tarlang”—Ellen G. White, The Acts of the Apostles, p. 237.

`Paul cu Athens khawpi ah himi pathian zumlotu le mifim pawl thawn an tonawk thlun hnu ah Korin mi pawl hnenah ca a ngan, “Ziangahtile Jesuh Khrih le khenbet mi pa ih thu siarlo nan lakah zianghman theih ka tum lo” (1 Cor. 2:2, NKJV). Zo hnen khalih thu kan sim tikah kan thusimmi ahhin a laibik ah Jesuh khrih ret ding hi ziangtluk in a thupi timi thuhla ah kan hrang ziangmi zirlai saw um?`