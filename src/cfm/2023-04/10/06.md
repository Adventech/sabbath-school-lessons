---
title:  Ramri lan in
date:   07/12/2023
---

`Siar ding: Tirh 17:24-34. Paul in theihpitu a sinak ziangtin a sunzom vivo?`

Paul cun Bible zirtirnak thudik thawn hla aw lem lo ih cangan tu, anmai cangan thiam hrekkhat pawl hnen ihsin tongkam a la ih, a thuhla ngai tu pawl ih ngai nuam ti dingin a ongaw vivo a si. Cumi cu an zumnak thawn bangaw deuh nawn thil a hawl ih, cutin a fehpi hla deuhdeuh.  Midang hnenih thlen theinak lamzin kan hawlnak ahhin an zumnak thawn bangaw mi pawl kan va theih a tul, cumi cu an hnen kan thlen theinak ding thil ti theizet a si.

Paul cun anmah thawn rualrem awknak ah cu pawl cu a hmang ih, cule a feh duhnak hmun ah a feh timi khal hi hminsin aw: Jesuh thawhsalnak le cumi beiseinak cu an zate hnen ah a pe. Luka cun thawhsalnak thuhla ah Paul ih tongkam cemnetnak cu a run ngan fiang. Midang cun cumi ruatnak cu an hnihsan ih, a dang pawl cun Paul ih thusimmi pawl cu an ngai duh, cule mi hrekkhat cun an rak zum. Kan tummaknak hrangah himi thuanthu ih bitumbik mi cu an zaten an ngai thluh taktak maw timi kan theih ding hi a si. Cumi cu Paul in a hramthok ihsin a rak beisei mi khal a si.

Mi hrekkhat cun thuthangtha an hnong ding ti kan thei, asinan an hnong rero mi hi ziang a si timi an theihthiam theinak dingah an hnong hlanah a cang theitawk in ziangkim kan tuah ding a si. Paul cun Athen mi pawl hnen ih a hnatuandan le an thuhla a zir le a thil zirsuak mi cu khawkhannak fel zetin a hmang, cule anmah tuahtu Pathian a um rori timi cu thinlung kauzet pu phah in an theihthiam theinak dingah a fiangter a si. Himi Pathian cun a duhdawt zet hai ih, anmah ih an theih ding khal a duh zet. An hnong cing khalin Anih cun an parah zangfahnak a nei. Asinan Thuthennak ni cu a ra thleng thlang ding. Cule cuvek thu pawl hmuahhmuah hi zum umlo zet vekih a lang ahcun Khrih thihnak ih a thawhsalnak ihsin kawhhmuh ding a um.

Tu ahcun mipi pawl cun an ngaithla ih thucah khal an theithiam, an hnong ding maw, lole an hliakhlai vivo ding timi cu an thutluknak ah a um thlang. Midang pawl cun an hliakhlai sunzom vivo ih, cule Jesuh dungthluntu ah an suak(Tirh 17:34).

`Sawmngairnak: Thlacamnak ah, na theihmi hnen ih theihpithu na si theinak dingah Pathian hnenah kaihhruai awknak dil aw.`

`Sawmngiarnak: Zumlotu pawl hnenah Paul in fiangzet in ralring zetih thuthangtha a simnak ding hrangah na hrang “Areopagus” a si thei ding mi social media ah hawl aw.`