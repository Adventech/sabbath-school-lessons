---
title:  Athens khawpi sungih Hebru mi pakhat
date:   03/12/2023
---

`Siar ding: Tirh 17:1-16. Paul in ziangtin saw Athen khawpi ah thli a hrang ter, cutawk hmun ih a hmuh mi pawl kha ziangtin saw a sawnlet?`

Athens khawpi cu “Milem hlir in a khat” thluh (Tirh 17:16, NKJV). A mi pawl ih thu hla le an milem biakduhnak pawl a theih ruangah Paul cun Athens khawpi ih milem a hmuh mi pawl hmuahhmuah ah a lungawi lo zet. Pathian diktak an zir suah lo ahcun an sualnak ih thi ding Athens mipi pawl zangfahnak a neihnak hin Paul cu a cangvaiter a si timi cu thusuh ding um lo khawp ih fiang a si.

Tuisan ah Paul ih a rak hmuh vek lawmmam si lo khal sehla, kan khawpi pawl hi milem hlirin a khat thluh. Vansiat thlak zetin zumtu mi tampi pawl cun cui khawpi ih milem pawl cu ngaihsak lem lo in an feh kan theu. Asinan Paul cun cui thil pawl sawnlet dingin thlarau thianghim in a um pi. Thuthangtha hi leitlun pumhuap hrang a si lo timi kai hnget zet Zumtu hrekkhat pawl vek siloin Paul cun midang pawl vekin Athens mipi pawl khal in rundamnak an ngah dinghi Pathian in a duh ve a si timi a theithiam. Leitlun pumhuap Pathian hnatuannak cu mifim khawruah thiam pawl ih an silhkhat thluh mi Athen khawpi lamzin kap ih um Pathian zum loin milem a bia tu pawl khal tel in, Pathian thuthangtha a thlen hrihlonak hmun ih thuthangtha kenluh ding a si timi hi Paul ih theihthiamdan a si.

Curuangah hivek minung pawl an um theinak dawr hmun ah Paul hi a um deuh ringring theu. Anih hi Leitlun pumhuap Pathian hnatuan fehpidan a tuah hmaisabik tu ti khal in kan ti thei ko ding, zumlotu pawl thinlung a nehdan ding le an hnen ih a thlendan ding zirfiangnak ah dawr hmun pawl cu a hril.

Paul cun Judah mi asilole Pathian tihzah zettu Zentel pawl hnen ih thuthangtha a simvekin Athens mipi pawl hnen ih sim cu a cang thei lo ding ti a thei. Hibang pawl ih an hramthoknak cu Israel pawl ih Pathian asilole Israel ram sungih a hnatuannak ihsin a si lo. Hivek pawl ih an pomdan le zumdan pawl cu Judah le Pathian tihtu Zentel pawl hrangah sullam nei zet khal sehla, Paul in dawr hmun ih a hmuhmi Athens khaw mipi hrang ah zianghman sullam a nei lo. Curuangah thuthangtha simdan a thar ih tuah a tul.

Tuisan ah, “Judah-Khristian” tiih kawhmi pawl thawn zianghman bangawknak a nei lotu pawl hnen ah Thuthangtha sim thei dingin kan zuam ciamco theu. Curuangah, Paul vekin thil kan tuah remthat a tul. Thimnak ah hnatuandan cu Buenos Aires ih hman tlak zetmi kha Bangkok ahcun hman a tlak lo.

`Nan khawtlang mipi pawl in ziangvek milem saw an biak, cule cumi pawl cu zianghman sullam a nei lo timi an theihthiam theinak dingah ziangtin an mit na vangter ding?`