---
title:  'Kumkhua thuthangtha: Pathian hnatuan thucah'
date:   10/10/2023
---

`Thuphuan 14:6,7 siar aw. Vancungmi pathum thuken mi lakih a pakhatnak in “kumkhaw thuthangtha” a timi hi ziangvek Pathian hnatuannak saw a si dingih na ruat?`

Himi hi Bible sung ih “kumkhua” tile “thuthangtha” timi a zomawknak umsun a si. Thuthangtha timi cu Jesuh Khrih fehtlang ih pekmi zangfahnak thuthangtha a si. “Zangfahnak le thutak” (Johan 1:14) in hmuh dingin kan leitlun ah a ra. Sualnei lo hringnun a hmang ih, kan sualnak phur in kan ai awh in thinglamtah parah a thi (Isa. 53:4, 5; 1 Pet. 3:18). Nunnak nei in a thosal, vanram ah a kai, Pathian in a cawisang ih, tuini ah van biakbuk ah kan hrang ah ngaidam dilnak hna in tuan sak (Thup. 1:18, Tirh 2:33, Heb. 7:25). A thuthiam ropi zet a thleng famkim cing ding – huham nasa zet le sunglawi zet in a ra sal ding, kum 1000 uknak a cem tikah Pathian lalram din a si ding (Johan 14:1–4, Tirh 1:11, Thup. 21:1–4). Himi pawl hmuahhmuah hi kumkhaw thuthangtha ih thil thupi zetzet pawl an si.

Ziangkhal sehla, a taktak ahcun himi thucah kumkhua timi hi hminsintlak thil a si. In rundam thei tu ding thuthangtha pakhat lawng a um. Pathian hnatuan a famkim thluh hlansung cu a um ringring ding. Ziangtik hmanah ziangvek thuthangtha dang khal a um zik lo. Bumawknak, zirter awknak le thurin pawl cu an hung um ih an hlosal cingcing (Ef. 4:14), Asinan rundamnak thuthangtha, kumkhaw thuthangtha cu thleng a theih lo, a zummi hmuahhmuah cu thuawih in an um dingih lawmman khal pek an si ding (Zoh aw Daan. 5:33, Rom. 2:6).

A hmaisa in dungthluntu pawl hnenih thupek ropi zet pek mi kha tuini ah kan hrang khalah pek a si. Kannih cu khuitawk hmun khalah Khrih hrangah dungthluntu tuah dingih hnatuan cu kan sunzom vivo ding a si. Asinan ziangvek dungthluntu saw? Thatnak, tlaungtlam le pumpek aw thluhnak, midang va duhdawtnak tivek pawl an si kem? Hivek pawl hi an tel thluh ko, asinan a tawk hrih cuang lo. Dungthluntu sinak thuhla Bible ih thil um mi pawl hmuahhmuah (Luke 9:23; Johan 13:34, 35; 2 Kor. 5:17)ah thum aw in dungthluntu si dingin kan tuah ding a si. Cumi cun tumtahmi a nei: Bawipa, Jesuh Khrih a veihnihnak a rungtumnak ding hrang timlam awk le midang khal timlam dingih zirh hi a si.

“Thuthennak phuangsuaknak(Thup 14:6,7) timi cu Veihnihnak Khrih a rungtum salnak ding thu phuangsuaknak a si. Himi thu phuangsuahnak cu kumkhaw thuthangtha tiih kawh a si. Khrih veihnih a run tum ding thu simnak, a caan a nai thuhla phuangsuaknak ti pawl hi thuthangtha thucah ih thil thupi zetzet pawl langtertu an si.” —Ellen G. White, Christ’s Object Lessons, pp. 227, 228.

`“Kumkhaw thuthangtha” timi vancungmi pakhatnak ih thucah le thuthennak in ziangtin pehzomawknak an nei? Ziangruangah saw thuthennak laimu bik ah thuthangtha hi a um?`