---
title:  'Leitlun: Pathian hnatuannak hmun'
date:   12/10/2023
---

`Siar ding: Thuphuan 7:9, 10. Himi thungan mi in Pathian hnatuan kau zet thuhla ziangsaw a rel?`

Tuizarh ahhin zirlai thupi zet pahnih, dungthlutu siter ding thupek ropi zet le kumkhaw thuthangtha thupi kan zir. An pahnih in an thupi zet ih, Pathian hnatuan cu “khuitawk ah” timi thu ah zomawknak an nei. Hitin siar a si, “Cutin cun va feh uhla, miphun hmuahmuah hnenah dungthluntu va si ter uh” (Matt. 28:19, NKJV), “ Leitlun ih um pawl hmuahhmuah- citin, hnamtin, tongtin le miphun kip hnenah” (Thup. 14:6, NKJV).

Tongdang cun Khirh ih thuthangtha cu miphun kip, ramkip, tongtin le mipi pawl hnenih thleng ding a si. Thuthangtha ih luahkhatnak cu rundam fa pawl unau vekih ropi takih um khawm theinak hi a si. Zohthim ding pakhat ciah lawng kan nei, cumi cu Khrih hi a si. Jesuh ih ummi thudik kan pawm a si ahcun, miphun thleidan awknak le hamtamnak tivek pawl cu vuak kuai darh thluh an si ding ih, thutak thlarau cun kan thinlung hmunkhat ah a tuah thluh ding a si.

Jesuh in, “Ka thu theihpi nan si ding” (Tirh 1:8, NRSV), timi a rel tikah thinlung sungah hmunram dangdang pathum a um.

Hmunram pakhatnak: “Jerusalem ah ka thutheihpi tu nan si ding.’ “ himi tikcu caan hrawngah A dungthluntu pawl hi Jerusalem kiang te ah an um. Curuangah Jesuh cun cumi thawn pehpar aw in, “Na tonteh nun cu Pathian hnen ah le nangmah thawn nai zetih a umtu hnenah phuangthok a” tiah a ti. Pathian hnatuan cu inn ahhin hram a thok, innsang ah, veng le hnen le rualpi pawl ihsin a thok a si. Himi cu Pathian hnatuannak ding hmun hrampi a si.

Hmunram pahnihnak: Hitin a sunzom vivo, “Juda le Samaria tiang in” . Kan Pathian hnatuan khal hi kan kiangnai ih um pawl hrangih a si rualin hmunhla zetih um pawl hnen khalih hnatuan ding kan si. Himi pawlkom ahhin kan tong hmanmi vek ciahciah a hmangtu,-  Nunphung bangaw zet, asinan kan nundan le kan umdan vekih um lotu pawl tla an um. Himi cu hmunhla sawn Pathian hnatuannak a si.

Hmunram pathumnak cu: Himi pawl hmuahhmuah tlun ah Khrih cun, “ Leitlun dengtiang in” (NKJV) tiah a ti. Pathian hnatuannak cun hmuntin, ramtin, miphun tin, tongtin le nunphung tin hnenah bulpak rori ih thleng thei dingin in ko a si. Himi Pathian hnatuannak ih kan umnak netabik a si.

`Sawmngiar thlacamnak: Tuizarh ah na umnak pawlkom hrangah nitin ten thlacamnak nei aw. Pathian in san le vang nei in cutawk hmu ah a lo um ter a si.`

`Sawmngiarnak: Na umnak hmunram ih umpawl kha hliakhlainak nei aw(Na kiangih um pawl kha ziangvek mi pawl an si), an nunphung, an sakhua, an upa maw an nauhak, milian an si maw, mi neinung an si maw, ziangmi tong an hmang tivek tete pawl…Anmah pawl hnenah Pathian duhdawtnak na sim theinak dingah Pathian hnenah bomnak dil aw.`