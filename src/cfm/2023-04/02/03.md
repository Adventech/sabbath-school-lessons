---
title:  'Dungthluntu tuah: Pathian hnatuan bitumbik'
date:   09/10/2023
---

`Siar ding: Matthai 28:16-20. Himi ahhin dungthlutu sinak thuhla ziangsaw na hmuh?`

Mathai 28:16-20 cun Bible sungih van lam thilpek, mikip in thupek ropi zet tiih theih lar mi thu fiangzetin a sim (Matt. 28:18–20), cumi ahcun Jesuh in a dungthluntu pawl hnen ah fehsuak ih dungthluntu va tuah ding le zumnak thawn thu va zirh ih, pawlkomnak ih tel ter hai dingin a fial (zoh aw; Mark 16:15, 16; Luke 24:44–49; Johan 20:21–23; Tirh 1:8).

Matthai 28:16-20 ih bulhram tonak cu hitin thil 4 in kan hmu thei ding: (1) Jesuh cun a dungthluntu pawl cu Galilee lamah a mah thawn feh dingin thu a pek (Matt 28:16,17), (2) Jesuh cu an hnenah a ra ih, A thuneihnak le thilti theinak thu a ra sim (Matt. 28:18), Cule Jesuh cun a dungthluntu pawl hnenah hnatuan ding hleice tuah dingin thu a pek, cumi cu dungthluntu ih midang va tuah dinghi a si( Matt. 28:19, 20); A netnak ahcun,(4) Jesuh cun a dungthluntu pawl hnenah san a cem hlansung an hnenih um dingin thutiamnak a nei(Matt. 28:20).

Dungthluntu tuah ding hi thupek ropi zetih a bitummi bik a si, Pathian hnatuan ding bik cu a si. Grik tong cun Matthai 28:19 hi hitin a thok, “ Curuangah va fehsuak in dungthluntu va tuah uh(….)” hitawk ih “Curuangah” timi hmangin thu a pek suaknak hi cumi hlan te ih relmi ah a thum aw a si(Matt 28:18): Jesuh ih thiltitheinak, thuneihnak, lalnak… hivek pawl hmuahmuah hi thawhsalnak ih nehnak a conak ihsin ra suak mi pawl an si.

Thupek ropi zetih thiltuah tul tengteng ding pakhat a rel mi, “Dungthluntu ih tuah” timi hi thil thupi zet a si. Mikip hnen ih va zirh, tihnimnak pek le leitlun pumhuap ih Jesuh zirternak phuang suah hi dungthluntu si dingih mizia pawl an si. Hitawk ah Jesuh in a dungthluntu pawl hnenah fiangzet ih tumtah mi a simmi a um: Dungtluntu va tuah uh timi hi a si. A taktak ahcun himi cahmai hi cathianghlim hmuahhmuah lakih Pathian hnatuan ropi lakih pakhat a si. Cumi cu Jesuh in a dungthluntu pawl hnenih a umpi ringring ding thutiamnak thawn a net khar a si.

A fiang tuk zo, thupek ropi zet kha a umkhawm mi a dungthluntu hmaisa pawl hnen lawngih sim men mi a si lo. Dungthluntu thar tuah vivo ding hnatuan famkim ter dingin anmah ten ramtin hmuahhmuah an thleng thluh thei lo. Curuangah Thupek cu leitlun pumhuap hrang a si: Jesuh Khrih thlun taktak tu pawl hmuahmuah cun dungthluntu va tuah dingah an tel ding a si. Cumi hlei ah, thucah sim vivo ding – Jesuh khrih ih kumkhaw thuthangtha cu leitlun pumhuap hrangih khawkhanmi a si ih, leitlun lam zirmi hrang, khawtlang lam le hnam tivek khal ah bikhiah zianghman a um lo.

`Hnatuan ding mi cu “Dungthluntu tuah ding” a si. Ziangtin saw himi Bawipa ih thupek in na hringnun le midang thuthangtha na va simnak ah rahsuah a neih ding? Tuah dingih kawh na sinak hmun ah hmang aw deuhdeuh dingin ziangsaw na ti ding?`