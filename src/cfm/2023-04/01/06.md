---
title:  Ka hrang rasal ding Pathian
date:   05/10/2023
---

`Johan 14:1-3 siar aw. Himi hi Bible sungih kan hmuh mi netnak caan thawn ziangmi pehtlaih awknak lamzin an nei?`

Leitlun ah Pathian hnatuan ih a um lai ah, Khrih ih thuthiam thupi zet beiseinak lungawi um cun Sersiamtu in kan hnen ih um a duhnak vei tamzet a langter a si. Jesuh cun, “ ka ra sal dingih, ka umnak ih nan um ve theinak dingah ka lo hruai ding a si” (John 14:3, NIV) tiah a run rel fiang.

Tirhthlah Johan ih reldan vek asile, thuthiam cu a taktak in a thleng. “Cun van ihsin hitiin aw ring zet pakhat ka thei, Ngaihnik, Pathian biakbuk cu minung pawl hnenah a um zo, cun anih cu an hnenah a um ding ih annih cu a mi an si ding, cule Pathian amah rori cu an hnenah a um ding ih, an Pathian a si ding” (Thup. 21:3, NKJV).

“Tlennak hnatuan cu a famkim leh ding. Sual a tamnak hmun ah Pathian zangfahnak a tam sinsin. Satan in amaita vekih a ham zo mi hi leilung tlennak ding men lawng ah siloin cawisang ding tlak a si. Hitawk hi Pathian fapa biakbuk, minung ih um, siangpahrang ropi zetih nunnak, a tuarnak le a thihnak hmun a si. Hi hmun hi thil ziangkim a thar ih a tuahtikah, Pathian biakbuk minung hnen ih a umnak ding hmun a si. Bawipa ih eng ahcun tlencia pawl cu tawpni nei loin an lengvak ding, simfiang theih lo thilpek, Immanuel – “Pathian kan hnenah a um” timi pek an si ruangah Pathian an thang that ding.”—Ellen G. White, The Desire of Ages, p. 26.

`Hitawk ahhin tlennak hmulhmel mawizet kan hawl hmu thei. Pathian ih hnatuan a si mi a fale pawl thawn kum khua ih umtlang a duhnak cu a thleng famkim thluh thlang ding. Himi ih rak tel ve dinghi ziangtluk vanthatnak saw a si ding?`

Zarhtin ten sawmngiarnak a um ringring. Himi kuatar fehtlang in Pathian hnatuannak ih tel ve dingin sawm na si. Himi hi na hringnun ih Pathian hnatuan tontehnak dingin le na hmuh theinak dingih caan tha zet a si. Himi hlawknak hi la awla, zarhtin ten nan siar mi cu midang hnen ih simsal thei dingin ralring ringring aw. Cui hlei ah Pathian hnatuannak ih tel ve thei dingin thazang cahnak a lo pe ding a si.

**Sawmngiarnak**: Pathian in a hnatuannak ih na tel theinak dingah na thinlung sangka lo ongsak dingin a ra lai dingmi zarh ah nitin ten thlacamnak nei aw.

`Na theih dah lomi mi pakhat -  veng hnen, hnatuanpi, dawr kilpi, bus mawng pi, hmunphiat ih hnatuan tu khal pakhat sangsang hrangah nitin ten an hrangah thlacamnak neih sak aw.`