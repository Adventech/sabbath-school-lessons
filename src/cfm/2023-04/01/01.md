---
title:  'Kan hrang Pathian hnatuan: Part 1'
date:   30/09/2023
---

### Tuizarh sung siar ding
Sem. 3:9–15; Sem. 28:15; Suah. 29:43, 45; Matt.1:18–23; John 1:14–18; John 3:16; John 14:1–3.

> <p>Bible Cangken</p>
> “Cun Bawipa Pathian in Adam cu a ko ih a hnenah, Khuiah na um? a ti. (Semtirnak 3:9, NKJV).

Pathian hnen lawngah mission le mi ih suahkehmi tumtahnak pawl hmuh a theih. Himi Pathian hnatuan dingih kawhnak hi Abram kawh a sinak ihsin a thok lo(Semtirnak 12:1-4), suahhlannak ihsin khal hram a thok cuang lo(Suah 12: 31-42). Leitlun ih Jesuh a rung um ihsin a thok mi a si fawn lo(Mathai 1:18-25), asilole Paul in Pathian hnatuan in khual a tlawnnak khal in a si cuang lo (Tirh 13:4–14:26). Hi hnatuannak cu Amah Pathian thawn a um thokmi a si, tlolak le leitlun pawl a umter hnu ah milai a tuah ih, cumi ihsin a thok daih zo (Semtirnak. 1:26, 27).

Cathianghlim sungah a fale pawl thawn um ding a duh zettu, an hnenih um nuam a ti zettu Pathian kan hmu. A hramthok ihsin, Adam le Eve thawn pehzom awknak a tuah. Sualnak a lut hnu hmanah, A hnatuan cu a sunzom vivo lai, sinan tu ahcun cumi cu milai pawl thawn An zomhawk thar ding a duh zet. A netnak ahcun, Pathian ih hnatuannak cu thehfel a si leh ding(Thup 21-22), cumi ruangah si leitlun ah kumkhaw thuthangtha phuang dingah hnatuan dingih thazang kan pekawk a tul (Thup. 14:6, 7).

Curuangah Pathian hnatuannak ziangvek khal ih bulhram cu sersiamtu thawn pehzom awknak tha neih le felfai zetin a hnatuan theih fiang ding hi a thupi zet. Asinan Pathian ih hnatuan kan theihthiam hlan ah, hnatuannak ih Pathian tumtah mi kan theihthiam hmaisat a thupi.