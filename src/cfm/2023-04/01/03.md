---
title:  Kan hnen ih umduhtu Pathian
date:   02/10/2023
---

`Siar ding: Sem 17:7, Sem 26:3, le Sem 28:15. Himi bungcang ahhin Pathian in Abraham le a cithlah pawl hnenih thutiamkamnak a neihmi hi ziangbik saw a bitum bik mi?`

Thukam hlun lam ahcun Pathian in a tumtahmi a tuah famkim theinak dingah a hnatuan a sunzom rero thu kan hmu. Thimnak ah, tilik a thlen hnu ah Babel mi pawl cu hmunkhat ah pumkhawm aw in khawpi din le vanram tiang thleng thei innsang pi sak an tum. Cumi ah Pathian a run tel ve, an tong a hnok ter thluh ih, leitlun ah a tekdarh thluh (Sem. 11:1–9). Cule a hnatuan cu a kau ter deuhdeuh, Abram(lehhnu ih Abraham rung si leh sal tu kha) cu leitlun pumhuap ih thlawsuahnak thehdarh tu dingah a ko suak (Gen. 12:1–3). Pathian in Abraham le a cithlah pawl cu thil tampi a tiamkam ih, asinan thil pakhat cun a run luahkhat thluh.Pathian in veitam zet cu an hnenah a simfiang: “Na Pathian ka si ding.” “Na hnen ah ka um ding” tin a sim theu. (zoh aw. Sem. 17:7, 8; Sem. 26:3, NKJV; Sem. 28:15, NKJV).

San thuanthu feh tlang vivo ahkhan Josep cu Izipt ram ah mual a liam, asinan a miphun pawl hrang ih rundamnak thlen tu vekah a cang. Josep ih a hringnun ton so mi pawl…hringnun harsa zet a ton lai khalah kan Bible cun, “ Pathian in a umpi” tiah a ti (Sem. 39:2, 21, 23). Cui hnu kum tamzet ah Pathian in a hnatuan cu famkimter dingin a mi Israel pawl cu an saltannak ihsin hruaitu dingah Faro hmai ih ding dingin Moses cu a thlah. Moses ih, “hnatuan lai ah” Pathian cun, “ Na hnen ah ka um tengteng ding” (Suah. 3:12, NKJV) tiah a ti. Cumi thluh hnu ah Yahweh cun a mipi pawl thawn um tlang a duh zet thu a run nemhnget.

Suahlannak 29:43,45 kha siar aw. Thukam hlun ih puanthlam ummi ih khihhmuh bikmi kha ziangsaw a rak si? Pathian cun a fale thawn  um tlang thei dingin lamzin dang in thutluknak a tuah. Moses hnen ah puanthlam sungah um in Israel fate pawl hnen ih um a duh thu le A hnatuan Netabik a simi Jesuh rak khih hmuh theitu ding umzia nei zet thil a tuah duh thu a nem hnget. “Raithawi thilhlan, le Judah pawl ih puaithiam hna hi Khrih ih palai hna a tuan ding le a thihnak ding rak kawh hmuhtu an si. Khavek daan tesep pawl khan sullam zianghman an nei nawn lo, a hlutnak zianghman a um nawn lo, Jesuh thawn pehtlai aw thluh zo mi pawl an si”—Ellen G. White, The Advent Review and Herald of the Sabbath, December 17, 1872.

`Na nunnak ih Pathian a umdan pawl ziangvek in saw tontehnak na neih?`