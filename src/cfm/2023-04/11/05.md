---
title:  “Tlan ter aw!”
date:   13/12/2023
---

Thuthangtha a thlenhrih lonak khawpi venghnen pawl ahhinbeiseinak rak hawl mi tampi an um. Khrih a um lai ahkhan Pathian minung pawl in Taiar le Sidon vekih ramdang khawpi tamzet ah Messsiah beiseinak an ken luh theinak ding donkham tu kha ziangsaw a si? Mai miphun lawng tannak, porhawknak, le thleidan awknak tivek pawl hin Pathian minung pawl cu Jesuh veikhat a rat ding thu siamcianak ih beiseinak rak neitu an kiangkap ih um pawl hnenah tikcu caan tha hmu thei lo dingin an mitcaw ter in an um. Tusan ih khawpi pawl ah Khrih in a minung pawl in veihnih a rungtumnak ding “Beiseinak lungawi um”(Titas 2:13) thuhla mi mikip tampi hnenih sim darh dingin a duh a si. Jesuh in hnam le tong tivek ih thleidannak zianghman a neih lovek in kannih khal in kan nei ding a si lo.

`Siar ding: Tirh 10:9–16, 28, 34, 35. Thlarau thianghlim ih zirhmi zirlai hi ziangtin na kai tawi thei ding?`

Sunrawl ei ding ding a hngah lai ah Piter cun luanglu tlun lamah cabuai khuh puan ih tuam mi ramsa le vate thianghlim lo hlir ih khatmi langnak a hmu. Himi langnak ahcun voi 3 rori tho awla ei aw tiih sim a si. Pathian cun himi langnak cu Piter in sakhuanak lam ih porhawknak a neihnak le Zentel pawl a huat zetnak pawl simfiangnak ah a hmang. A netnak ahcun Piter in himi thudik cu a theithiam: “Cutikah Piter cu a kaa a ang ih, hitiin a sim, Pathian cu minung hmaisongtu a si lo ti dik zetin ka thei: Asinain miphun kip amah a tihzahtu le dingfelnak a tuahtu cu a cosang.” (Acts 10:34, 35, NKJV).

Himi thuhla pawl thawn, Taiar le Sidon ihsin kan zirding kan thuanthu pawl ruat hnik aw. Jesuh le a suahnak a nu thuhla pawl khi vun zoh sal aw. Piter ih langnak a hmuhmi thawn pehpar aw in himi khualtlawnnak ihsin dungthluntu pawl in ziang zirlai saw an zir thei ding? Tuisan ah teh kan hringnun ah Khrih in khawpi pawl ah hnatuan dingih in kawhnak ahhin ziangtin kan hmang thei ding? Khawpi ih um pawl ih tulsam mi kan hmuh thiamnak ihsin in rak donkham tu cu ziangsaw a si? Pathian hna kan tuanmi kan thei thiam sinsin theinak dingin le kan ngai thupit awknak, hnamtannak le thlarau lam puarthaunak pawl kan beih ngam theinak dingin khawpi pawl ahhin Pathian in ziangvek tikcu remcang saw in pek?

Pathian ih rundam khawkhannak ropi zet cu miphun pakhat le hnamtong phunkhat men hrang lawngah siloin minung sungkua hmuahhmuah hrangah a si timi theithiam thluhhrih lo a dungthluntu pawl hnenah Jesuh cun thinsau zetin a zirh. Khawpi pawl ah kan hnatuan kan theh theinak dingah thinlung hnget khohlo le Thleidannak kan neih mi pawl nehthei dingin thlarau thianghlim cun in bawm thei a si.

`Siar ding: Galati 2:11–13. Kan nauhak lai ihsin in zirh mi thleidan awknak vun thiangfai ter ding cu ziangtluk a har ding timi thuhla ah himi hin ziangsaw in zirh duh mi?`