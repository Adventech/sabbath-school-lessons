---
title:  Tulsam mi hnenih Pathian hnatuan
date:   18/11/2023
---

### Tuizarh sung siar ding
Luka 5:17–26, Johan 5:1–9, Daan. 10:19, Pui. 23:22, Matt. 25:34–40, Johan 15:13.

> <p>Bible cangken</p>
> “Cutikah Siangpahrang in a let ding ih an hnenah, Thungaiin ka lo sim, Hi ka unau mitenaubik pawl lak ih mi pakhat khat parih nan tuahmi hi ka parih tuah nan si, a ti ding”(Mathai 25:40, NKJV).

Luka 5:17-26 cun Pathian in tulsam mi pawl a bomdan hmuhsaknak in rak pe a si. Khuimaw caan ahcun kanmah in bawm dingin Pathian in midang a hmang theu, asilole midang kan va bom theinak dingin Anih cun in hmang theu. Himi hi hnatuan harsa zet a si theu, asinan laksawng tamzet a kengtel. Tulsam mi bomnak ihsin, Jesuh Khrih ih hnatuannak kan rak zohter a si. Khuimaw caan ahcun tulsam mi pawl zo an si tin olsam zetin simrel awk a theih, asinan khuimaw caan ahcun theih an har zet lala. Ziangvek dinhmun a si hmanah kannih cu mipi dinhmun zoh lo in a tulsam pawl hnenih Pathian bomnak pe dingih kawh kan si.

Bible cun hmeltheih lo kiangih um dingin le an mi rinngamnak hlawhsuak ih Jesuh an hmuh theinak ding lamzin tha sawn ih kan bom theinak dingah thazang in pe a si.

Tui zarh zirlai ih kan thuhlu cu, “Tulsam mi hnen ih Pathian hnatuan” timi a si, cumi cun bom tulmi pawl hnenah lamzin tampi ih a thlen theinak dingah Pathian in khawkhannak a nei timi a hmuhsak a si. An tulsam mi cu taksa lam, thinlung lam, paisa lam, asilole khawtlang lam: cumi cu sungkua lole khawtlang ihsin dawi hlo a tuartu pawl tivek tla an si men thei. An tulsam mi cu ziang a va si khal le kan bom theidan ih bom dingin kan ralring a tul a si. Himi cu Khristian ih sullam diktak a si ih, Pathian hnatuannak khal ih tel ding hrimhrim a si.