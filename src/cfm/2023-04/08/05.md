---
title:  Nattuar bawm dingin
date:   22/11/2023
---

Kan leitlun ahhin natnak ziangtluk ih nasa in a um timi ah hmuhton zianghman nei lo kan lakah zosaw um ding? Milian le thilri neihduhnak hmun ah um khal sehla, asilole reitheihnak le thilri tul zetnak hmun ah um khal sehla, cumi cun ziangthil hman a danglamter lo. Mipi pawl cu an na, an tuar, harsa in an um ringring. Thimnak ah mi pakhat in a tuah ding mi umsun cu leitlun ah neinung zetih thilri neihnak lawng hi lungawinak le daihnak ngah thei dingih tiamkamnak thil a si lo timi a va theihsuak ding hi a si.

“Bawipa ih thlarau cu ka parah a um, ziangahtile mirethei hnenih thuthangtha sim dingah hriak i thih zo; thinlung kekkuaimi damter dingah, saltang pawl hnenah luatnak thu sim dingah, le mitcaw pawl hnenah khaw hmuhsalnak thu sim dingah, le dekcok a tuartu pawl luatter dingah, Cosan tlak Bawipa ih kum thu sim dingah i tirh a si” (Luke 4:18). Himi ih Jesuh thil tuahmi le kan kiangkap ih um bomtul pawl hnen ih kanmah rori ih kan tuah ve ding thula ahhin ziangvek saw in zirh duh?

Mipi pawl in Jesuh ziangtik ah an cohlang ding, asilole an cohlang lo pang kei maw timi kan theih lo khalah mipi hmuahhmuah ih tulsam mi tuahsak dingin in ko a si. Jesuh hnen ih mipi va thlen ter ding hi Pathian hna kan tuanbiknak lungphum si khal sehla, bomtul mi pawl cu thinlung takten kan bawm ding a si, ziangahtile kan bomnak an tul a si. Jesuh cu kan Bawipa ih kan pawm ruangah annih pawl cu kan bawm ding a si, himi ciah si, tuan dingih in kawhnak bik cu a si.

Mi hmuahhmuah tulsam mi tuahsaknak lamzin ih Jesuh zohthim ding cu Bible thu thlun hi a si. Mi kan va bom mi hmuahhmuah in amah an rak cohlang le cohlang lo kan thei lo.

Midang va bawm ding in, an tulsam mi kan theih tengteng a tul. Nunphung hmuahhmuah in rualpi zohkhendan ding lamzin an nei cio thluh. India ram ahcun, mikhual an ra leng asile ei ding le in ding rakpek hi an tuah theudan a si. A duhdawtmi ih a hlohsan tu rualpi pakhat hnemh rero hnakcun hmel theih lo hnen ih paisa pek hi a olsam deuh. Na rualpi cun paisa le taksa lam harsatnak ai hman in tul mamawh mi a nei sawn men thei. Khuimaw caan ahcun harsatnak nasazet a um lai ih zawnruahnak na neih mi khi na bomnak ah tla a cang thei.

Kan rualpi pawl hnenah Jesuh bomtu sinak dingih thil thupi zet cu mai tanghmasialnak silo duhdawtnak langternak in hram kan thok ding a si, cule anmah pawl kan bom hlanah an tulsam mi kan thei hmaisa phawt ding hi a si. Jesuh an thlun zo maw timi na rak thei lo tla si men thei, asinan an tulsam mi cu na pe ding a si.

`Siar ding: Mat 25:34-40. Hitawk ah kan hrang ziang thucah a um?`