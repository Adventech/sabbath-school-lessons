---
title:  Khrih ih tuahdan lawngin
date:   20/11/2023
---

**A hnuai ih thuanthu pawl in tulsam mi pawl hnenih kan hnatuandan ding ziangsaw in zirh?**

`Johan 5:1–9`

`Marka 1:23–28`

Ellen G. White cun Pathian hnatuandan ding, a hleice in tulsam mi pawl hrang Jesuh ih tuahdan karbak 5 a rel: “Jesuh ih tuahdan lawngin mipi hnenah hlawhtling zetin kan thleng thei ding a si. Rundamtu cun an thatnak ding duh zettu vekin minung lak ahcun a um ve. An zawn a ruatdan pawl a langter ih, an tulsam mi a tuahsak ih, an mi rinngamnak a hlawhsuak. Cule an hnenah, ‘In Thlun aw’ tiah a ti”—The Ministry of Healing, p. 143.

Pakhatnak ah, bomtul mi pawl thawn kan um tlang a tul, an thuhla kan theihfiang theinak dingah tikcu caan kan hman tam pi a tul, cule an hrangih thiltha ding an tulsam mi kan theithiam thei ding a si. Tili kap ih um zengnat neitu hnen ih Jesuh ih thil tuahdan kha zoh hnik aw. “Mitcaw, kebai le mizeng, natnak tampi nei pawl an umnak” hmun ah Jesuh kha a um ve a si(John 5:3, NKJV).

Pahnihnak ah, zawnruatnak kan langter a tul. Himi cu khuimaw caan ahcun zumlonak ruangah a harsa men thei, cule khuimaw caan ahcun anmah rak nautat tu an va neh theinak dingah minung in an ngilneihnak an hmang tla si thei. Ziang si khal sehla, Pathian cun zianghman ngah sal ding beiseinak nei lo ih midang parih zawnruahnak langter dingin in ko a si.

A pathumnak cu tulsam mi pawl hnenih hnatuan a si. Himi cu tongkam hnih khat men lawng a si lo. Himi cu tulsam mi rualpi lole hmeltheih lo pawl hnenih hna va tuannak khi a si. Jesuh cun mizeng pa a bia ih, a tulsammi a sut, cule a aiawh in mangbangza a tuah. “Thlarau sia” ih a um cilh mi, mi pakhat thuanthu ahkhan Jesuh cun an dinhmun pawl a kilkhawi thluh ih, bomtul pa in amah ten a tuah theilo mi kha a tuahsak a si.

A palinak cu an rinngamnak va hlawhsuak hi a si. Mipi hnen ih hna kan tuan caan, kan bawm caan ahhin in rinsan dan an zir ding ih, cule kan bia tha ding ih, cuticun Jesuh thuhla kan sim thei ding, cule annih khal in tha zetin an ngai duh ding a si. Jesuh cun an taksa lawng a damter lo ih, Amah ih kumkhaw nunnak an neih ding a duh a si(Zoh aw, Johan 10:10).

A netabik ahcun Jesuh hnen thleng dingih bom hi a si. Cumi cu nangmah le nan bommi hnen ihsin zumnak ih thiltuah a tul.

`Jesuh ih a tuahvekin mangbangza cu kan tuah taktak thei dah lo, asinan bomnak a tul mi pawl hnenah ziangtin saw hna kan tuan thei thotho ding?`