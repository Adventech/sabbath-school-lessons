---
title:  Raltlan le ramsung runglut
date:   21/11/2023
---

Ramsung runglut le raltlan timi thupi hi relsiat elawknak nasa zet a si ih, a hleice in tuisan ah cuvek tampi an um ruangah a si. Ralbuai ruangah si maw, vansiat ton ruangah si maw, asilole ei hawlnak tha deuh hmuh duh ruangah si maw leitlun ih mithawng tampi cu an inn suahsan in, bom tul zetin an um theu.

Matthai 2:13-14 ah Jesuh hi raltlan mi a si. Leitlun ih a nu le pa Josep le Mary cu mi thattu Herod kut ihsin tlansuah tum in zan ah Bethlehem ihsin tlan suak in Izipt ramah beunak an hawl a si. Izip ram ih an hmuhton mi pawl hi Bible in ziang thuhla hman a rel lo, asinan cutawk ih an um cu a harsa zet ding timi cu theih harmi thil a si lo, tuisan ih raltlan pawl ih harsatnak an tondan vek ciah a si men thei. A taktak ahcun, Jesuh ih sungkua in ramdang ah sahimnak an dildan thawn mil aw ciah in, muslim, Buddhist, Hindu, Khristian le sakhaw nei lo mi tampi khal in tuisan ahhin ram dangdang ah sahimnak an hawl rero a si.

Kanmai nunphung le tong bangaw a hmang mi pawl thawn thuhla tampi kan rel khawm tlang thei ruangah bulpak zetih rualpi va tuah cu thil olsam zet a si tihi rel tlangpi mi a si. Ziangkhal sehla, ramsung ih a runglutmi pawl le kan hnen ih beunak rung hawl pawl, tong hman mi bangaw lo, sakhua biaknak bangaw lo, le rawl ei mi bangaw lo pawl thawn rualpi tuah ding cu thil harsa zet a si. Thuthangtha cun ram thleidannak, hnam thleidannak le nunphung thleidannak lakih tal suak dingin le kanmah thawn danglam aw zet si khal sehla bomtul mi pawl hnenih feh dingin in ko a si.

`Siar ding: Daan 10:19, Saam 146:9, Rome 12:13, le Pui 23:22. Hitawk ahhin kan theih ringring dingmi thulu thupi zet ziangsaw um?`

Raltlan pawl le ramsung ih runglut pawl hi ziangtin saw ka rak zohkhen ding? Thil harsa zet a si ding, ziangahtile ram hrekkhat ah hivek minung pawl thawn um tlang asilole va bom tivek khi ramkhelhnak in a rak duh lo. Cuvek cing khal in kan theihthei mi cu kan tuah tengteng a tul, kan tuah thei lai ah hivek mipi, harsatnak tikcu paltlang ih kan bomnak a tul zettu pawl hi kan zohkhen a tul rori a si. Cutin, ziangvek dinhmun ih kan um khalah, kan bom a tul hrimhrim.

Thlacamnak thawn hram thok awla, cuticun ramsung ih runglut le raltlan pawl thuhla hliakhlai aw. Cuvek minung pawl ngaihsak zettu pawlkom cu hmun tam zet ah an um. Pawlkom pakhat sangsang ahhin na tel thei, asilole nan tualsung sabbath sikul cun ramsung runglut lole raltlan pawl cu bom theidan ding hram nan thok thei a si.

`Paisa malte lawng a si hman ah ramsung runglut lole raltlan na theih mi thuhla cu ziangtin bomnak na pe thei ding?`