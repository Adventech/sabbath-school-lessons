---
title:  Duhdawtnak tum sawn
date:   23/11/2023
---

Kan zaten kan theih vek in, kan theihfiang thluh vekin tulsamnak pawl hin cemnetni an nei lo. Midang bom na duh asile, tikcu caan tampi na nei. A naizet ih um rualpi pawl asilole hla zetih um raltlan pawl an va si hman ah mipi cu bomtul in an um a si, cule kan tuah thei mi cu kan bawm ding, tikcu caan kan neih laiah bomnak kan pe ding. Leitlun ih Pathian hna a tuannak hmuahhmuah ah Jesuh khan anmah ten bawm aw thei lo pawl bomnak a pe a si. Thil dang ahcun amah rak tultu pawl hnen ah a feh ih, a dang ahcun zengnat neipa, a rualpi pawl in inn luanglu ihsin an runthlak mi hnen khalah a um lala.

`“Mi pakhat in a rualpi hrangih a nunnak a liam  hnakih tum sawn duhdawtnak zohman in an nei lo” (John 15:13, NKJV). Midang hnen ih rian kan tuannak ah himi kaihhruai awknak hi ziangtin kan hmang thei ding?`

Missionary tuan innsang pakhat cu Trinidad le Tobago ah kum 6 sung rori an um. Kum 3 tu cu Hindu le Muslim umnak hmunpi ah an um. Hindu mi tamzet cun Khristian pawl hnenah kumtin ih an tuahmi an lungawi thusimnak puai ih tel ve dingin an sawm hai ih, cui sawmnak cu Khristian pawl in an rak hnong theu ruangah an phunzai theu. Nikhat cu himi tei sungkua cun Hindu a rualpi thar tei tuahmi lungawi thusimnak puai ah an feh. Himi cu Jesuh ih tuahdan an thlun a si: A rualpi pawl in an puai tuahnak ih an sawm ruangah Anih khal in a rualpi pawl a sawm ve hai. A taktak ahcun, Hindu pawl ih zirhawknak ah mikhual lole rualpi pawl cun an inn ah thlawsuahnak an run keng ti a si.

Tuizarh ahhin mi pakhat hrang thlawsuahnak si thei dingin rualpi tuah thok thlang uh si. A hmaisabik ah, na umnak hmun, nan khawtlang, nan khua lole nan khawpi pawl kha theifiang ta aw. Cutawk ih raltlan le ramsung ra lut mi zianghmuah an um ti na thei maw? Nan umnak hmun ih um mipi pawl teh na theifiang hai maw? Ziangtin saw na theih thluh? Nanmai dinhmun vun tanta in, hmeltheih lo rualpi tuah ding cu thil harsa zet a si. Thlacam in Pathian hnenah bomnak dil uh si. Anih cun zokhal a thei ih, rualpi ih na tuah dingmi khal a thei thluh. Thei ringring aw, tumtah mi bik cu an rualpi ih va tuah awk ding hi a si, cule bomnak ngah dingin Pathian hnenah anmah pawl na hruai thei a si.

`Sawmngiarnak: Ramdang mi asilole nan ram ih um Khristian a silomi pawl thuhla zir fiang aw. Joshuaprojects.org cu nan phunhnam ih minung um pawl thuthangtha an theih hrih lonak hliakhlainak ding hmun tha zet a si.`

`Sawmngiarnak: Na thuneihnak sung ih um mi zo simaw thuhla kha theihsuah tum aw. A hnuaiih thusuhnak pawl na san thluh hnu ah mi pakhat hrangah nitin thlacamnak nei thok ringring aw: Jesuh in rualpi awknak a tuahdan vekin himi hi ka rualpi a si maw? A hringnun le a tulmi ka thei taktak maw? Jesuh hnenah damnak ngah dingin ziangtin ka hruai ding?`