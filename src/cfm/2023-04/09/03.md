---
title:  Naaman
date:   27/11/2023
---

Dinhmun, milian le phunhnam thleidannak tivek zianghman um loin Khrih cu kan zaten hrangah a thi. Pathian cun Leitlun ih Khristian a si lomi pawl hnen ah thleng in, An neihmi eng cu nungter dingin a beisei a si. (Zoh Ellen G. White, The Acts of Apostles, p. 416).

`Siarding: 2 Siang 5:1–19. Himi thuanthu ihsin Bawipai’ hrang mipi hnenih kan thlen theidan ding thuhla ah ziang zirlai saw kan zir thei ding?`

2 Siang 5:17-19 ah Naaman in Pathian hnen ihsin a pharnat damter a si hnu ah ngennak danglam zet pahnih a nei. Pakhatnak ah, Pathian nung cibai a buk duh ruangah Syria ram ih tlun dingmi Israel ram leilung laak pahnih phur la dingin a ngen. Hitin a ti, “Ziangahtile na siahhlawh in tuisi thokin mei-ur thawinak siseh, thawinak khal siseh, pathian dang hnenah hlan nawn lo in Bawipai’ hnenah ka hlan sawn ding a si” (2 Siang 5:17, NKJV). Pahnihnak ahcun, A siangpahrang pathian cu bia nawn lo ding khal sehla A siangpahrang hmai ih a kun ding thu ah siannak a dil.

Tu ahcun Naaman cu Pathian dik umsun zumtu ah a cang. Cucingin zumlotu pawl ih thurin cu a nei lai thotho. Israel ram ihsin leilung a laknak cun sersiamtu Pathian a theifiang taktak lo ti a fiang zet. A pathian hlun vekin Pathian cu ramri khamtu Pathian tin a hmuh ruangah leilung kha rak la duh maimai tla a si men thei, asilole Israel ram ihsin a lakmi leilung hmangin Biaktheng a tuah duh ruangah tla a si men thei. A ziangmi sawn tu va si khal sehla, Pathian a zumnak cu a hlanih a rakzummi pathian thawn a rawi thluh a si. Naaman ih thuanthu cun tuisan ih Khristian silo pawl Khrih hnen ih an ratnak ding a rak kawhhmuh a si. Naaman thuanthu ihsin kan zir thei mi pakhat cu khaw hmuhdan thleng thei ding cun tikcu caan lak a tul ti a si.

A pahnihnak zangfahdilnak cu a buaithlak deuhdeuh. Ziangruangah saw Naaman in a siangpahrang hmai ih kun dingin siangnak a lak ih, cule Pathian hnen ah ngaidam a dilnak san?  Profet ih sawnletnak hi a fiang zet: “ Hnangamzet in feh aw” (2 Siang 5:19, NKJV). Syria ram ih thiltithei zet mi pakhat a si vekin, Naaman cun a zumnak thar phuan suah ding cu a tuanvo a si. Himi hi zumtu thar hrangah cun a thupi tuk, a hleice in, zumnak dang ihsin a ra tu, zumnak ih an rat hlan hringnun le khawtlang thil tulmi pawl an buaipi theu vekin thazang pek le kaihhruaiawknak hi a um ding a si.

Naaman cu phar natnei a si vekin a pathian ngaihsak lonak ram cu a fehsan ih, cule damter mi le sersiamtu Pathian dungthluntu vekin a ra kir sal timi hi cing ringring aw. A khualtlawnnak a thokfang. Thangso vivo dingin tikcu caan a tulsam tuk lai.

`Himi thuanthu ihsin zamrang zetmi mipi thuthensak mai ding asilo, a hleice in Khristian a silomi lole nunphung dang zet mi a rat tikah olsam ih hremnak pek ding an si lo timi thu ah ziang zirlai saw kan ngah thei?`