---
title:  'Zirmi hnen ih theihpitu sinak: Nikodemus'
date:   28/11/2023
---

Nikodemus hi zirmi a si. Bible cun Judah pawl hruaitu tiah a sim(Johan 3:1). Jesuh cun Israel pawl zirhtu tiah a ti (Johan 3:10, NKJV). Bible a theithiam zet ih, Bawipa lam ih thlarau rilrawng zettu a si. Minung zohdan ahcun Pathian thluntu rori vekih zohmi tla a si men thei. Thupek pawl khal a thlun thluh ih, Judah mi lakah cun tihzah upat zetmi a si. Mi thilti theizet le lian zet a si. Mi tampi cun himi hi Pathian in thlaw a suah a si timi hminsinnak ah an ruat. Cuvek si cing khal in, lenglam ih landan cu lenglam landan men fang a rak si.

`Siar ding: Johan 3:1–12. Himi thuanthu in Nikodemus ih thlarau lam tulsam mi thuhla ziangsaw a langter, cule cumi pawl cu Jesuh in ziangtin saw a sim?`

Jesuh hnen ih Nikodemus a rat tikah nasa zetin a lenglam landan, a sinak thup a tum. Asinan Pathian cun a thinlung a rak thei. Cuvek ciah in ziangvek dinhmun va si khal sehla Pathian cun milian le thiltithei pawl ih tulsam mi le thinlung a thei thluh. Jesuh ih thuzirh mi in a thinlung a nehtuk ruangah Nikodemus kha Jesuh hnenah a ratnak san a si. A porhawknak ruangah Jesuh Khrih cu Bawipa a si timi phuang suak lo dingin a kilkhawi aw, asinan khai zan khan kumkhua in a danglamter. Jesuh cu Pathian ih run thlah mi a si ti a zum hngah hnu khalah Jesuh khrih ih dungthluntu a si lam a phuangngam hrih cuang lo.

`Siar ding: Johan 7: 43–52 le Johan 19:39. Himi bungcang pawl in Jesuh le Nikodemus thuhla ziangsaw in sim?`

Himi bungcang pawl ah Nikodemus cu Jesuh in nasa zetin a thinlung a tham ti a theihtheih. Jesuh a dam lai ah kilhim a duh ih, cule Jesuh a thih hnu ah sunlawih a duh. Jesuh in Nikodemus thinlung a neh rori a si timi cu thusuh ding zianghman a um lo, fimnak le theihnak nei zet khal sehla kanmah vek thotho in rundamtu hi nasa zetin a tul a si.

`Ziangruang ahsaw rundam kan si theinak dingah “Thutak kan neih”(Kan tuahtheu mi) le kan theih lawnghi a tawk tuk timi thang lakih kan ralrin a tul? Theihnak nasa zet neitu, rundam si dingah vancungmi pathum thucah thei tu lak tiang hman ah, zianghmuah thlarau hlo um kem maw?`