---
title:  Milian hnenih hnatuannak
date:   29/11/2023
---

`Siar ding: Matt 19:16–22. Himi thuanthu ah Nikodemus vek siloin mi pakhat Jesuh hnongtu thuhla ihsin ziang zirlai kan zir thei ding?`

Jesuh in Lennak thang hi ziangtluk a tihnung um timi milian tlangval thawn an tonawknak ihsin a langter. Himi tongkam pawl hi siar aw: “Cun ka lo sim beet, Pathian uknak sungih milian luh hnakin thim hnakua sungih kalauk luh a ol sawn a si, a ti(Matt. 19:24, NKJV). Himi hi milian rundam an si lo ding tinak lam a si lo, hivek minung pawl hi an ralring lo ahcun, an lennak cu an rundamnak donkhamtu ah a cang thei a si.

A netnak ah milian le mi rethei cun canvo bangaw an nei:  cumi cu Thlanmual a si. Himi sullam cu milian pawl hin midang pawl vek thotho in rundamnak an tul ve lutuk. Paisa in a lei theimi cu ziang va si khal sehla, thihnak ihsin luatnak a lei thei lo. Himi luatnak cu zumnak hmang ih neih a duhtu hnenah Jesuh ih a pekmi laksawng umsun ihsin ra suak mi a si. “ ‘Keimah cu thawhsalnak le nunnak ka si. Keimah i zumtu hmuahhmuah cu an thih khalah, an nung lehsal ding a si” (John 11:25, NKJV).

`Siar ding: Luka 19:1-10. Milian tlangval thuhla thawn kalh aw zetin himi thuanthu in ziangmi danglamnak saw a tuah?`

Milian tlangval ih tuah lo vekin Zakia cun Jesuh cu a sawnlet a si. Jesuh cun Zakia hnenah milian tlangval pa hnen ih a sim vek in na neihmi hmuahhmuah zuar awla mi rethei pawl pe aw tin a ti ve lo timi hi theih ding ah a tha. Jesuh cun milian tlangval pa cu a paisa in a kai hnget tuk ti a theih ruangah si ko ding, Jesuh in a hnenah khativek ih a tuah. Cumi thawn kalh aw zetin Zakia inn ahkhan Jesuh in ziangthu ciah a rel ti zianghman kan thei thluh lo nan, Zakia cu Jesuh in thiam lo a coter a si ti cu a fiang zet, a nun ah thleng danglamnak ziang si maw tuah a duh, a hleice in himi cu a lennak thawn an zom aw a si.

`“Ziangahtile mi pakhat in leitlun pumpi hi nei khal sehla, a nunnak a hloh ahcun a hrangah ziang a thahnem ding? Asilole mi pakhat in a nunnak cu ziang thawn saw a lei ding?” (Matt. 16:26, NKJV). Himi tongkam in kan zate hnen ah ziangthu saw a rel?`