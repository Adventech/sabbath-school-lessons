---
title:  Pahian hnatuannak hrang forhfialnak le timlamnak
date:   04/11/2023
---

### Tuizarh sung siar ding
Luke 24:1–12; Luke 24:36–49; Tirh 1:12–26; Heb. 10:24, 25; Tirh 2:1–41; 1 Kor. 11:1.

> <p>Bible cangken</p>
> “Hi thu pawl hi nan hnen ka um laiih ka rak lo simmi an si, Moses ih daan   bu   ah siseh, profet pawl ah siseh, saam ah siseh, keimai’ thuhla nganmi hmuahhmuah cu a thleng kim thluh tengteng ding a si, tihi” (Luke 24:44, NKJV).

Filipi mi pawl hnenah Paul cakuat a ngan: “Mi hrekkhat cun nahsiknak le eltainak thawn Khrih thu an sim taktak ko; cun mi hrekkhat cun thinlung tha thawn an sim ve: lhenkhat cun tawnhrem ka sinak ah harsatnak beet tum in eltainak thawn tlaitluang lo zetin Khrih ih thu an sim; Asinain a dang cun kei hi thuthangmha humtu dingih ruat mi ka si ti thei in duhdawtnak thawn an sim. Cuti asile ziangtin a si ding? Ziangkhal sisehla, titerawknak in siseh, thutak in siseh, a ziang ti zawng khalin Khrih ih thu cu sim in a um; cun himi ah ka lung a awi taktak, a si, ka lung a awi ding” (Fili. 1:15–18, NKJV).

Thilti theizet tongkam a va si ve! “Titerawknak in siseh, thutak in siseh, a ziang ti zawng khalin Khrih ih thu cu sim in a um- Himi cu Paul ih duhdan a si. Khrih ih thuthangtha phuangnak ding hrangah, Pathian hnatuannak hrang, thuthangtha thawn midang hnen ih thu va simnak ding ih forhfialnak hi naksiknak, eltainak le maizawn lawng ruatnak men siloin thutak ihsin a suak mi a si a tul.

Asile Khrih thuthangtha simnak ding hrangih forhfial awknak pawl cu ziangsaw an si, himi tuah thei dingin timlamnak ding lamzin hrekkhat pawl teh ziangsaw an si?

Tuizarh ahcun Pathian hnatuannak ding hrangih thil thupi zetzet kaihhruainak in pe thei tu kawhhran hmaisa pawl thuhla kan zir ding.