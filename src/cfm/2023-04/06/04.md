---
title:  Hngakmi le Pathian hnatuan
date:   07/11/2023
---

Luke 24 hi Jesuh vanram ih a kaisoh in netkhar a si(Luke 24:50–53). Asinan himi hi thuanthu netkharnak a si lo. Cangantu Luka cun a tirhthlah cabu sungah a ngan sunzom vivo. Van ih Jesuh a kai hlan te ah, dungthluntu pawl hnen ah hnatuan ding, thuthiam pawl a pe hai, cule “tlunlam ihsin thiltitheinak” (Luke 24:49; himi khal zoh aw Tirh 1:4–8) hngakin Jerusalem ih um hrih dingin a fial.

Jesuh cun a dungthluntu pawl hnenah Jerusalem, Juda le samaria le hmunkip ih theihpitu si dingih thilti theinak petu ding(thlarau thianghlim) thlah dingah Pa ih thuthiam thleng famkim dingih a tiam mi a thlen hlan lo cu Jerusalem ah um dingin a sim hai.

`Siar ding: Tirh 1:12-26. Dungthluntu pawl, tu ahcun mipum 120 tlun nunau le mipa an um zo, tiammi an hngak sungah ziangsaw an rak tuah?`

Jesuh cun dungthluntu pawl hnenah hnatuan ding felfai zet a sim: Leitlun ah amai hrang theihpitu an si ding. Cuticun thutiam kim ding an hngak lai ahkhan, Pathian hnatuandan ding lamzin pahnih timlamnak an nei. A pakhatnak cu, Luka cun pumkhat aw zetin thlacamnak an nei sunzom vivo tiah a ti. Jesuh in ziangvek hnatuan ding a pe ti an thinlung sung khalah thusuhnak zianghman an nei lo. Cui Pathian hnatuannak cu an zaten an pawm tlang thluh. Himi cun thlacamnak ah lungrualnak a suah ter. Ziangmi hrangah thlacamnak an nei timi ciah cu Luka hin a rel lang lo, asinan fimnak, thazang cahnak le Pathian hnatuannak famkim dingah lungrual zetih thazang cahnak an neih theinak dingah an dil ko ding ti cu a fiang zet. Kan hrang zohthim ding a va si em.

An hngak rero lai ih an thiltuahmi a pahnihnak cu an hnatuan dingmi ah thil um tudan ruat thiam dingin an timlam aw. Judah cun Jesuh kha thah dingah a hlan, cule amai nunnak khal amah ten a la aw. Himi ruangah 12 lakah hmunlawng a um. Cuticun, an hngak rero phah ah dungthluntu pawl cu Pathian ih kaih hruainak le ai-awh hril ding mi ah nasa zet in Pathian hennah an dil. Cutin dungthluntu pawl cu an pawlkom aw ih, an hnatuan thok thlang dingin khawkhannak an nei. Himi thutluknak tuahnak ah Piter cun hruaitu din hmun a luah. A cangvaihnak cu zohman in an el lo, Pathian fimnak a um timi an hmu thiam thluh. An cangvaihnak, an hnatuannak le an thinlung ah Pathian a um timi an zum hnget ih, an theithiam fawn. An hngak sung hi an um menmen lo, tumtah mi hlawhtling dingin le hnatuan dingin an timlamnak in a silh khat thluh.

Pathian hnatuan ropi zet theng famkim dingih in bawm tu ding thlarau thianghlim thleng ding kan hngak lai ahhin, thazang pe aw in pumkhat ih um ding(Heb. 10:24, 25), le thlarau thianghlim dil in Pathian hnen ih thlacam rero ding kan si. Cule kan kawhhran ih Pathian a ngai thupibik mi- thlarau hlo kai ngah dingih kan um ding a thupi zet.

`Bawipa hngah phahah na zumnak na hloh lonak dingin ziangtin na zir suak thei ding? Cumi rual in, na hgnak rero lai ah, hitawk ih dungthluntu pawl ih an tuah vekin ziangtin saw na tikcu caan cu tha zetih na hman thei ding?`