---
title:  “Nan khenbet mi”
date:   08/11/2023
---

Tirh 2 ah pentikos ni ih thlarau thlarau thianghlim pek a si thu a ngan. Cutin Jesuh dungthluntu pawl thla an cam rero lai ah an lu par ahcun tong thiamnak meisa alh a um. Thlarau thianghlim thilti theinak thutiam pek an si ti an theithiam.

`Siar ding: Tirh 2:1-41. Pentikos ni ih thlarau thianghlim an don ahkhan dungthluntu pawl parah ziangthil a thleng?`

Dungthluntu pawl cu tongdang in an tong thok, “Thlarau in tong dingih a pek vekin”(Acts 2:4). Hitawk ah zumlotu pawl ih hlawknak dingah bulpak tin Pathian in thil ti theinak a pek hi ziangtluk thil thupi zet saw a si. Thlawsuahnak hi anmai thatnak ding hrang men ah a si lo. Vanram an thlen theinak ding asilole ramdang tong olsam zetih an thiam theinak ding thlawsuahnak men khi a si lo. Himi thlawsuahnak cu thlarau hlo pawl hrangih Pathian hnatuan famkimnak ding hrangih pek mi a si. Tuini ah Pathian cun a dungtluntu pawl cu zumlotu pawl hnen ih Pathian hnatuan dingah bulpak ciar thilpek an don mi hmang dingin a ko hai a si. Thilpek cu pek in kan zum zo: Midang hnen ih thu kan va simnak ahhin in pek cia mi hmang aiih Pathian hnatuan ding ih kawhnak ropi ziang a um cuang?

Thlarau thianghlim pek an sinak ih rahsuak mi cu messiah hnongtu mi tampi pawl cu sual sir in an um ih, mi hrekkhat pawl tla cu Jesuh a thih tikih Jerusalem ih rak um pawl kha an si tengteng ding. Hitawk ih thiltitheinak hi vun ruat hnik aw: Piter cun anmah lakih mi hrekkhat pawl cu Khrih khengbettu ah a puh. Si e, an thil tuahzo mi an thei fiang ih, thiam lo coter in an um, cule hitin a au: “ U le nau pawl, ziangsaw kan tuah ding?” tin (Tirh 2:37).

Sinan cuvek si khal sehla an nih khal in sual ngaidamnak dong thei an si. Asinan Piter cun an hnen ah, “, Sual sir uhla, sual ngaidamnak ding hrangah Jesuh Khrih hmin in nan zate’n baptisma co uh, cule Thlarau Thianghlim ih thilpek nan co ding a si” (Tirh 2:38, NKJV) tiah a ti.

Thlarau thianghlim hnatuan hi Jesuh dungthluntu pawl cun sualsirnak thu le sual ngaidamnak thu cu Jesuh khenbettu lakih rak tel pawl hnen khalah an phuang a si. Himi cu thuthangtha ih  thilti theinak a si. Himi thucah in Pathian hnatuan dingah thathonak in pek lo ahcun ziangin thathonak in pe ding? Leitlun misual, tluse zo, sualnak ih khat leitlun, a tlusia zo mi minung pawl hnenah thuthangtha phuang darh thluh dingah kan zaten kawh kan si. Kan hnatuan cu midang va relsiat asilo ih, kan hnatuan cu Jesuh ih thilti theinak ih rundamnak thuhla phuang suah ding hi a si.

`Ziangruangah saw Khrih thihnak ih a rak teltu pawl tiang in rundamnak ngah dingih ruatnak hin (1)kanmai nunnak hrangah thazang in pek ih, (2)ziangvek ih misual va si khal sehla an hnenih thuthangtha sim dingin in forhfial?`