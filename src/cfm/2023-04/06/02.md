---
title:  Thuthangtha phuangdarh dingah
date:   05/11/2023
---

`Siar ding: Luke 24:1-12. Khrih thawhsal thu theitu pawl ih sawnletnak kha ziangsaw a si?`

Jesuh a thih hnu Sunday zingpit ah nunau pawl cu thlanmual ah an feh tiah Luke cun a rel. Rimthaw an keng, a landan ahcun tu ahhin Sabbath ni a cem zo ruangah Jesuh taksa an va hnih tum a bang. Thlan cu tacik khen ih a um lai hmuh an tum, asinan thlan kawlawng pi an va hmu cu mak an ti zet. Ziang an tuah ding ti an thei lo, korvar tleuzet a hruh tu mi pahnih an rung lang tikah an tih zet. Jesuh tongkam an theiter sal ih, nunau pawl hnen ahcun Jesuh cu amai a relvekin a thawhsal zo thu an sim. Cui thuthang ruangah lungawi zetin an um ih, dungthluntu pawl le Jesuh thluntu midang tampi pawl umnak lam ah zamrang zetin an kirsal ih, an hmuh mi le an theih mi pawl cu an va sim thluh, ziangahtile an lungawinak cu an umpi men thiam lo a si. Cui thil cu Khrih ihsin an zirmi cu midang hnenah an phuangsuak tinak a si.

Nunau pawl khal ziangtluk an lungawi ding ti vun ruat hnik awla, An thil hmuhton mi mak zet cu an tongve fang ih, curuangah mak tinak hlir in an khat ko ding, asinan an hmuhton mi cu Dungthluntu pawl cun, “thuanthu lengvak” men ah an rak pomsak ih an zum lo zet. Cuticun, nunau pawl zum ding le ding lo thei loin Piter cu amah rori ih hmuh duh ah thlanmual lam pan cun a tlan.

Piter hrangah – kan zate hrang khalah-  zo simaw ih an rel mi thil ziangsi maw hi olsam zetih vun pawm mai ding hi awloksawngza thil a si. Piter in nunau pawl tong mi cu ngai khal sehla, lehhnu ti lo bakah an thil tonmi pawl cu a rel pi thei lo. A hmai ah, a va hmuhton mi cu thlan kawlawng pi a si, cule luke cun “Mak ti zet” in a um maimai men tiah a ti(Luke 24:12). Thlan kiang ih a hmuhton cu nunau pawl thawn an bang aw lo.

Piter ih sawnletnak cu ziang a va si khal le, himi nunau pawl cun Jesuh thuhla an theih veten midang pawl hnen ih va sim an duh. Midang pawl hnenah Jesuh in an hrangih a tuahsak mi thuhla va sim aiih Pathian hnatuan cangvaihnak nasa sawn ziangha um cuang? Kan zaten beiseinak kan neih sunmi Jesuh ih rundamnak thuthang phuang ai ih cangvaihnak nasa sawn ziangsaw um cuang?

Midang hnenih thu kan sim hlan ah kanmah bulpak in Pathian thawn hmuhton awknak kan neih ta a tul a si. Kan duh zet mi midang hnen ih va sim thei ve kan duhnak hi Pathian hnatuannak hrangih kan cangvaihnak thupi zet a si rori ding. A netnak ahcun, kanmah rori hman in kan neih lo mi cu kan phuang thei lo a si lo sawm?

`A takram in Pathian le a duhdawtnak thawn hmuhtonmi na neihzo mi pawl kha ziangsaw an si? Cui tikcu caan pawl cu ziangruangah na hrangah a sunglawi, cumi pawl cun midang hnenah thuthangtha va phuang dingin ziangtin forhfialnak an lo pe?`