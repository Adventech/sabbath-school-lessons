---
title:  Kanmah kan duhawt vekin midang duhdawt ding
date:   15/11/2023
---

`Siar ding: Matt 22:37–40. Hitawk ah Jesuh amah rori in a relmi hi ziangtin saw Luka 10:27,28 ih daanthiam pa hnenih thawn a tahthim?`

Matthai 22:37-40 ih a landan vek asile Jesuh in zumtu taktak pawl cun nitin an nunnak ah himi daan pahnih hi an langter a tul thu fiah zetin a sim. Cule Luka 10:27,28 ah mi pakhat in himi a tuah ahcun, kumkhaw nunnak a ngah ding thu fiangzet in a um.

Duhdawtnak timi cu Van le leilung ih Pathian uknak bulhram pibik a si, cumi cu Khristian mizia khalih bulhram lungphum a si a tul. Himi lawngin a fekter thei ih, a kilkhawi thei a si. Himi lawng in fiahnak le thlemnak a tuar thei a si”—Ellen G. White, Christ’s Object Lessons, p. 49.

`Siar ding; Gal 5:14; Mikah 6:6–8; Le 1 Johan 4:20, 21. Himi cang pawl in ziangtin saw Jesuh ih in sim pawl a ti hnget?`

Paul ih reldan vek asile, “Ziangahtile daan zatein hi tongkam khat, Nangmah na duhdawtawk vekin nan innhnen duhdaw aw, timi ah a famkim a si (Gal. 5:14, NKJV). Paul hrang ahcun duhdawtnak cu midang pawl kan zohdan ah zohthimnak ih a um tikah Pathian kan duhdawtnak a takram in a lang a si. Amah in, “Mifel pawl cu zumnak in an nung ding” (Rom. 1:17, ESV) ti khal sehla, zumnak nung timi cu thil ziang maw thuhmi, lole theih lomi, asilole midang ih hmuh theih lo mi tivek lampang kha a si lo. Paul, Mikah le Johan cun kan relmi zumnak taktak cu tuahnak in a lang ding a si tiah fiangzet in an rak sim.

1 Korintian 13 ah Paul cun hmual nei zet in mi pakhat in theihnak nasa zet nei khal sehla, asilole tuahsernak ropi zet nei khal sehla, asilole zumnak nasa zet nei khal sehla, asilole nunnak pe ngam tiang khal in um khal sehla, duhdawtnak a neih lo ahcun, cumi pa cu, “Dar sumsel awn ruiri vek men” (1 Kor. 13:1, NKJV) ah a cang ding tiah a ti.

`A tlun ih Ellen G white ih cangan mi khi zoh aw. Duhdawtnak lawng in minung hi fek zetin a umter thei ih thlemnak a tuarsuak ter theidan pawl a rel mi kha vun mang suak sal aw. Ziangtin saw himi ruahnak hin duhdawt dingih thupeknak cu tuahnak ruangah rundamnak a si lo ih, Jesuh ih kan neih mi zumnak tarlannak a si timi a langter?`