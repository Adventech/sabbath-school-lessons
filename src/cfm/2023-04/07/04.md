---
title:  Kumkhaw nunnak ro nei dingin
date:   14/11/2023
---

`Siar ding: Luke 10:27, 28. Daan thiampa khan amai thusuhnak lala kha ziangtin saw a sawnlet?`

Daanthiam pa cun thusuhnak a nei ih, amah lala in a sawnlet: “Na thinglung zaten Pathian duhdawt aw….. Nangmah na duhdawtawk vekin na inn hnen khal duhdawt aw”( Luka 10:27, NIV).

Jesuh ih a sawnlet dan kha ziangtin saw? Anih cun, “ Na let dik’ “ (Luka 10:28, NKJV) tiah a ti. Cule Jesuh cun thildang tuah dingin a sawmngiar ih, hitin a ti, “Himi tuah awla, na nung ding”(Luke 10:28, NKJV).

Zumtu tam zet hrangah thurin thuhla le zumnak thuhla ah letnak dik pek hi thil harsa a si lem lo. Cumi ai hman in annih cun an theihmi a dik an tiih an tuah, an zummi an thlun. Rundam an si theidan ding thei khal sehla, an thutheih vekin an thlun lo ruangah mi tampi an hlohral phah. Cuvek in himi thubuai khal a thupi tuk. Pathian duhdawt ding le inn hnen duhdawt ding timi thuhla theih lawng hi a tawk lo. Na tuah tengteng a tul.

`Siar ding: James 2:17–22. Ziangtin saw himi bungcang pawl hi Jesuh in daanthiam pa hnenih a thurel mi thawn an mil awk thei?`

Pathian kan duhdawt a si ahcun, a thu kan siar ding, thla kan cam ding, a thupek pawl kan thlun ding, “Kan thinlung hmuahhmuah” in a thu kan ngai ding a si. Midang kan duhdawt ka tiih asinan biakinn ah zohman ka ngaihsak lo asilole mi ka bawm thei caan ah mitulsam pawl ka hnong lala a si ahcun, Ka zumnak ahhin ziang thatnak saw um ding? Khristiannak hi zumnak dangdang zomkhawm aw men mi a si lo ih, Nunnak lamzin a si.

“Lawngfangkheh in unau pa asilole unau nu cu um in, nitin rawl tlasam sehla, Cun nan lakih mi pakhat in an hnenah, Hnangamtein feh uhla, hlum le puar in um uh, ti sehla, cui taksa hrangih thil tul pawl nan pek si lo ahcun, ziang a thahnem?” (James 2:15, 16, NKJV).

`Midang ih vanthatnak hi ziangtluk in saw na ngaihsak? “Mikip mai bul thil lawng zoh loin midang thil khal zoh ve uh” (Phil. 2:4, NKJV) tiih Paul ih a tongkam hi ziangtluk in na rak thlun? Pathian zangfahnak thawngin Midang ngaihsak theidan ding ziangtin saw na zir suah?`