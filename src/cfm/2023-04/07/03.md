---
title:  Jesuh ih fehpi dan le sawnletdan
date:   13/11/2023
---

Daan thiam pakhat Jesuh hnenih a rat thu Bible cun in sim, asinan a thiltumtah mi a thei cia thluh. A taktak ahcun kanmah ten kan theih awk ai hmanin kan thinlung ih a tul mi le kan duhmi pawl hi Pathian in a rak thei thluh. Cule thu in suhtu pawl ih thinlung cangvaih dan le phei cu kan thei lo sinsin, a dik lo sawm?

Khuimaw caan ahcun sakhua dang biami pawl hnen ihsin kan zumnak thuhla ah thusuhnak in ra nei theu. Muslim sakhua bia mi kan rualpi pawl in Jesuh ih Pathian-nak thawn pehpar aw zetin thusuhnak in nei theu, cui thusuhnak pawl cu “Bible sungah Jesuh in Pathian a si thu a rel awknak khuitawk ah a um?” asilole “ Thumkom Pathian ahhin mi 3 a um nan ti a si cun ziangahsaw Pathian pakhat lawng a um tin na ti thei?” tivek hi an si. Himi thusuhnak pawl cu thinlung buaiter theitu thusuhnak si khal sehla thinlung takten Jesuh tul zetmi le thinlung duhnak taktak ih tuah mi a si thei, asilole zianghman lo men ih thusuhnak tuah men mi khal a si thei thotho. An thinlung ruahmi taktak kan thei lo, kan theih ciamco khal a tul lem lo. An ruatnak thuk zet pawl ziangsiar lem cuang lo in, Kan theitawk in midang hnenah thuthangtha kan phuang ding a si.

`Siar ding: Matt 26:56; Acts 17:11; 1 Kor 15:3, and 2 Timote 3:16. Himi Bungcang pawl in Luka 10:26 ih Jesuh ih daan thiampa a letdan theithiam dingin ziangtin in bawm?`

Khuimaw caan ahcun sawnlet kan duh, asinan kanmah rori in kan hawl paih lo. Jesuh cun, “Daan ah ziangtin saw a ngan awk? Ziangtin saw na siar?” (Luke 10:26, ESV) tiah a ti. Zirnak a thupitzia Jesuh cun a run tarlang. Midang pawl in ziangthu in sim ding timi ngai hnak hman in, Kanmah te Cathianghlim(Pathian kamsuak) kan siar a tul. Thusuhnak ih sawnletnak cu a um thluh zo, cule thlarau thianghlim cun kan thinlung ah hna a tuan ih, kan tuah dingmi in theihter a si.

Pathian cun a kamsuak thu in pe a si. Cumi ah cun ziangtin kan nung ding, ziangtin midang kan zoh ding tile ziangtin “kumkhaw nunnak ro” kan co thei ding timi thu ah kan theih duhmi thudik pawl hmuahhmuah a um thluh a si. Taktak te cun, zirhtu le Pathian hnatuan pawl khal an um ko, asinan a netnak ahcun thutak hmu dingin Bible ah kan feh tengteng a tul. “Na thu cu ka ke hrangah meiinn a si ih, ka lamzin hrangah eng a si” (Saam. 119:105, NKJV). Himi bungcang hi Biazai memen a si lo, Pathian kamsuak thu le cumi cu Zumtu pawl hrangih a thupitdan in rak kawh hmuh a si.

`Jesuh, Pathian thu tisa ih rungcang mi cun cangan mi lamah feh dingin mi a kawh hmuh a si. Himi in Bible thupitdan le Bible kan rinnak malter tu theological le Philosiphical pawl kan hnongnak ding san ziangsaw a rel?`