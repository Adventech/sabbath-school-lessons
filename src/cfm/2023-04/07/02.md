---
title:  Thusuhnak pawl ih thusuhnak
date:   12/11/2023
---

Zosaw kan si? Ziangah hinah kan um? Kan thih tikah ziang a cang ding? Kan canvo netabik cu ziangsaw a si. Hi vek pawl hi lamzin tamzet ahcun thi thei sersiam mi, thi thei an si zia thei tu pawl(Tisung ih um Kep le Ar tivek khal an thi thei thotho, asinan zianghman an thei lo) ih thusuhnak thupi zetzet pawl an si. Cun Luka thuthangtha ahcun mi pakhat cu Jesuh hnenah thusuhnak nei dingin a ra a ti, a taktak ahcun thusuhnak hmuahmuah ih thupi bik a si.

`Siar ding: Luka 10:25. Hi daan thiampa in ziangthu saw a suh, ziangah cumi cu a sut?`

Thusuhnak cu ziang a si khal le, Bible cun Jesuh fiah a duh ruangah ti fiangzetin a tarlang. Khuimaw caan ahcun rinhlelnak ruangah le zumum lo zet thusuhnak keng in an ra men thei, an thusuhnak hman ah an thutak lo tla si men thei, asinan biak an rak tlak zet thotho. Hivek cekci hi Jesuh in daan thiampa a tidan cu a si, Cumi pa ih a thiltumtah mi cu a thok ihsin a dik lo ti a thei cia. Asinan daan thiampa le an thu rak ngaitu mipi pawl hrangah himi thusuhnak cu Jesuh in an thinlung anmah ten an hawl hmuh suak theinak dingah a onsak a si. Daan thiampa ih cangvaihdan theithluh khalsela, Jesuh cun hnong in le zah lo zetin a umsan men lo.

A netnak ahcun himi ai hman ih thusuhnak poimawh ziangsaw um cuang ding? “Kumkhaw nunnak ro co thei dingin ziangsaw ka tuah ding?” timi hi a si. Kan sakhua daan le nunphung pawl ziangvek a si khal le himi thusuhnak thupi zet phen ah an um thluh a si. Himi thawn kalh aw zetin, An nun cu, “Caan malte sung a lang ih, a hloralsal mi tikhu vek fang a si”” (James 4:14, NKJV) tiih tarlan mi hrangah ziangsaw thil thupi zetzet um cuang? Kumkhaw thihnak ai hman in kumkhaw nunnak ding umsun cu ziangsaw a si?

`Siar ding: 1 Kor 15:30–32. Hitawk ahhin Pual in kumkhaw nunnak thupit zia langtertu ziangsaw a rel?`

A tumtah mi cu rinhlel um vio khal sehla, daan thiampa cun thusuhnak thupi zet a sut, cule Jesuh cun Pathian hnatuannak ding hrang ziangthil khal hmang dingin a ralring zet ih, cumi cu thuthangtha theih hrih lo pawl hnen ih a thlen theinak dingah a hmang a si.

`Kan dinhmun a tha lo vio a si hmanah Pathian thu simnak ding tikcu caan remcang hung um pawl cu ziangtin saw thinlung fim zetih kan rak hmang tangkai dan ding?`