---
title:  Ka inn hnen ah Pathian hnatuannak
date:   11/11/2023
---

### Tuizarh sung zirding siar aw
Luka 10:25–37; 2 Tim. 3:16; James 2:17–22; Matt. 22:37–40; Gal.5:14; Mikah 6:6–8.

> <p>Bible cangken</p>
> “Cule anih in a let ih, ‘Bawipa na Pathian cu na thinlung zate, na nunnak zate, na cahnak zate le na ruahnak  zatein na duhdaw pei; cun nangmah na duhdawtawk vekin na innhnen na duhdaw pei,’ tiah a ti” (Luke 10:27, NIV).

Hi bungcang cu kan thei thluh: “Bawipa na Pathian cu na thinlung zate, na nunnak zate, na cahnak zate le na ruahnak  zatein na duhdaw pei”(Luke 10:27, NIV) ti hi! Asinan Pathian kan duhdawt ti cingin a thu kan ngai lo ahcun Pathian hrangih duhdawtnak kan neih mi cu zianghman lo men a si ding. Pathian kan duhdawt tin kan ruat aw, asinan nitin kan nunnak ah himi duhdawtnak in ziangsaw a langter? Pathian duhdawt timi cun kan thinlung, thlarau, taksa, ngaihtuahnak pawl hmuahmuah nitin ten a zaten pek thluh ding hi in ngen a si. Mi pakhat sangsang in Pathian a duhdawt thu a rel ahcun a tuah tengteng a tul, ziangkhal sehla, taimaknak a tul a si.

Ziangkhal sehla, Pathian duhdawt hi a tha ih, a thupi zet ko nain, Pathian cun midang khal kan duhdawt dinghi a duh a si, ziangahtile midang kan duhdawtnak cun Pathian kan duhdawtnak a kawh hmuh a si, cumi cu thilti theizet le lamzin diktak khal a si. 1 Johan 4:20 ah, “Mi pakhat in, Pathian ka duhdawt ti si in, a unau a hua a si ahcun cupa cu thuphanper a si: ziangah tile a hmuhmi a unau hman a duhdawt lotu cun a hmuh lo mi Pathian cu ziangtin saw a duhdawt thei ding?” tiah a ti. Paul khal in Galatia 5:14 ah, “Ziangahtile daan zatein hi tongkam khat, Nangmah na duhdawtawk vekin nan innhnen duhdaw aw, timi ah a famkim a si” tiah a rak sim ve.

`Tui zarh ahcun himi zirlai hi kan nunak ah ziangtin kan hmang thei ding timi kan zir suak ding?`