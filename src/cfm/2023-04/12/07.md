---
title:  Ruahbet ding
date:   22/12/2023
---

“ Thuthangtha eng ih a ummi mi nauhak, zirhtu, nu le pa le tlawng hmuahhmuah le innsang tin ah himi buainak hi siangpahrang nu Esther in Israel thuanthu ih thil thupi zet dinhmun ah dingin a thusuhnak hi a ra thleng thei a si: “Hi tikcu caan hrangah hi Lalram ih ra thleng na si le si lo zo in a thei”  Esther 4:14.”—Ellen G. White, Education, p. 263.

“Esther cu Judah nunau hmel tha zet, Mordekai ih unau nu(cousin) a si. A nu le pa an thih hnu ah a inn ah a hruai ih, a fanu vek rori in a duhdawt. Pathian cun Persia ram ih Judah miphun rundam dingin a hmang a si.”(Hminsin: A tlunih catluan tlun Pahnihnak khi Ellen G White ih nganmi a si lo ih, Daughter of God timi cahmai 45 ih um Esther thuhla thuhmai hruai ih telh mi a si. Ziangkhal sehla, a hnuai ih cangah mi pahnih cu amai ngan mi a si.

“Hlanlai ahcun Pathian in a hnatuan tu dingah a ai-awh dingah a hrilmi mipa pawl umkhawm tlangih hna a tuan duh nunau pawl hmangin mangbangza in hna a tuan theu. Anih cun nunau pawl cu hlawhtlinnak nasa zet ngahnak ah a hmang. Veikhat lawng hman siloin manhlap thil khalah mi tampi ih rundamnak an ngah theinak dingah anmah hmang in hna a tuan ih a ko theu a si. Siangpahrang nu Esther hmang in Bawipa cun a miphun pawl cak zetih rundamnak cu a hlensuak a si. Anmah rundam dingin thiltitheinak a um nawn lo ih a langlai caan ah, Esther le nunau dang pawl cu an pumkhawm aw ih, rawlulh thlacamnak nei in buainak cu an hmaiton ih, an mipi hrangah rundamnak a thlen phah a si…

“Thukam hlun sanlai ih Pathian tumtah mi thawn pehzom aw in nunau pawl ih hnatuandan zir fiangnak cun tuini kan hnatuannak ah manhlap thil kan ton theidan zirlai in rak zirh a si. Esther tikcu caan lai ih Pathian mipi pawl umnak vekih mi relsiat hmang le tihnun umnak hmun ahcun in hruai lo men thei. Asinan Piangthar pek nunau pawl cu hnuaidornak ding dinhmun ah mi thupi zet an si theu.”—Ellen G. White, Daughters of God, pp. 45, 46.

**Relkhawm ding thusuhnak pawl**

`1. Esther cabu cun simfiang lomi thusuhnak in tanta, siangpahrang bawinu a sivek ih cawisan in um khal sehla siangpahrang lairelnak hmun ih Esther a va langnak thu a si deuh bik. Himi hi a zumnak thawn ziangtin kan rualrem aw ter thei ding, kan rualrem aw ter thei kem?`

`2. Esther tongkam ih lar zet cu, “Ka thih a sile ka thi mai ding” tihi a si(Esther 4:16, NKJV), himi hi kum tamzet sung cu thihnak khamtlang ih ding hmanih rinumnak zohter tu a si ringring. Thup 13 sungih buainak kha a taktak ih a ra thleng tikah Esther ih tongkam pawl cun neta lam ih um Pathian minung pawl hnenah ziangtin hmual a nei ding?`

`3. Lesson Nihnih ni zirlai cemnet lamah a cang ahcun na zumnak phuang suah lo ding thuhla thuazawhnak kha vun zoh sal aw. Cuvek buainak cu kan hrang a si ringring kem?`