---
title:  Modekai theihpitu rinum
date:   19/12/2023
---

Ramdang ih an um vekin reilote ah asilole rei deuh hnu khalah Mordekai le Esther in Pathian ih an rinum ringring cun buainak an tong thei. Himi cu Mordekai hrangah buainak a si leh ding timi cu a fiang zet.

`Siar ding: Esther 3:1-15. Ziangsaw himi ih thil cang hi, ziangah saw?`

Esther 3 ahkhan Siangpahrang Xerxes (Ahasuerus) cun Haman cu thilti theinak neikim zet dinhmun sangih a ret thu kan hmu. Mikip in Haman hmai ih an kun ding thu an sim. Asinan hitin kan siar thei: “Mordekai cun a kun duh lo ih, zahnak khal a pe duh lo”(Esther 3:2, NIV). Ziangah himi pai’ hmaiah Mordekai a kun duh lo ti cu Bible in zianghman a rel lo. Asinan ziangruangah ti kan thei. Anih cu Judah mi rinum zet a si. Mordekai cun suahhlannak ihsin a mipawl ih ral a si mi Amalek mi, Agag ih cihthlah sawng hmai ah upatnak pek cu a duh hrimhrim lo(Daan. 25:19). Ziangtin saw Judah mi rinum zet cun Amalek mi hmai ah a kun thei ding? Asilole cumi si bang sehla, Bawipa lo cu a dang zosaw a biak ding?

“Cutikah siangpahrang ih kotka ih um siangpahrang ih siahhlawh pawlin Mordekai hnenah, Ziangah saw siangpahrang ih thupek na thlun lo? an ti” (Esther 3:3, NKJV). Ziangtin a sawnlet timi cu cipciar in kan thei lo, a cang dot cun hitin a run rel, “ Mordekai cun Judah mi a si thu  a rak sim dah” (Esther 3:4, NKJV). Khavek ih sawnletnak cun Mordekai cu lei le van sersiam Pathian cibai buktu a si vekin sualnak ih khat minung zohman cibai a buk thei lo thu simfiangnak ding tikcu caan a nei a si. Mordekai cun ziangmaw cin cu a zumnak thuthla a theihpi zet, cumi zumnak cu a thlun ih, cumi cun vansiatthlak zetin amah le midang pawl harsatnak a thlen thei a si.

“Daniel le a rualpi pawl le Morderkai hnen ihsin Babilon lairelnak hmun thimzet cu a eng ter thluh a si.”—Ellen G. White, Advent Review and Sabbath Herald, May 13, 1884.

Haman in Judah miphun pawl siatsuah thluh a duh tum ahkhan, anmah pawl cu hitin a rel: “Na lalram ih ramthen hmuahhmuah ah miphun dang pawl lakih a tekdarh le a vakdarh mi miphun pakhat a um; An nunphundan cu midang pawl hmuahhmuah ihsin danglam zet an si, cule Siangpahrang ih thupek khal an thlun lo (Esther 3:8, NIV).  Miphun danglam cuang, siangpahrang ih daan tuahmi thlun lo? Hremnak pe ding in a tan hmun hi a tawk zet.

`Tu khalah Mordekei vek ih fiahnak kan ton thei mi ziang lamzin saw um? Ziangtin kan sawn let ding?`