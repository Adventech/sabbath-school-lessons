---
title:  Hivek tikcu caan hrangah
date:   20/12/2023
---

`Siar ding: Esther 4:1-14. Ziangahsaw himi tikcu caan te hi Esther hrangah Judah mi a si lam a phuangawknak canremcang tiih ruah a si?`

Mordekai in Esther hnenah bomnak dil ih a va pehtlaih tikah Anih cu Ahasuerus thawn an neih awknak kum ziangmaw zat a rak si zo, asinan Persia pawl in daan an nei ih, cumi ahcun siangpahrang ih a sawmnak teloin zohman in siangpahrang bawi tohkham ah an ra thei lo tihi a si. Himi daan a tlun lotu cu thihnak ton thei an si ringring. Esther khal in cumi cu thei cingin sawmnak tel riai loin bawi tohkham umnak khan ahcun a vung lut.

Mordekai ih zumnak cun Esther ih zumnak a kai tho. Esther cabu ih a laimu bik cu Mordekai in Esther hnenih a tongmi tongkam ah hmuh a theih: “Cutikah Mordekai in Esther hnenih let dingin hitiin thu a pek, Nangmah rori khal kha siangpa-hrang ih inn sung ihsin Judah mi hmuahhmuah hnakin luat thei sawn dingah ruataw aw hlah. Ziangahtile tuvek tikcu ah daitei’ na um men a si ahcun Judah mi pawl hrangah luatnak le runsuahnak cu hmun dang ihsin a ra suak ding a si; asinain nang le na pai’ innsang cu siatsuah nansi ding: hitivek tikcu caan hrangih hi lalram ih ra thleng na si le si lo zo in a thei? Tiin” (Esther 4:13, 14, NKJV).

Mordekai in a miphun pawl duhdawt dingih a dil tikah Esther ih zumnak cu fiah in a um. Judah mi a si thu hi Mordekai tilo zohman in an thei lo. Cule hithu ih tel ve dingah thutluknak voikhat a tuah ah a hringnun cu tihphannak ih a um ding khal awloksongnak zianghman a nei lo.

Pathian ih a zumnak cu a cakzet, cule Pathian bomnak tel loin a hlawhtling lo ding ti khal a thei. Mordekai hnenih a sawnletnak cun a zumnak a langter: “Feh awla, Sushan ih um Judah mi hmuahhmuah kha rak ko khawm aw, cule ka hrangah rawl ul uhla sun ah siseh zan ah siseh, ni thum sung zianghman ei le in lo in rak um uh: kei le ka hnenum nunau pawl khalin cutivekin rawl kan ul ve ding; cuisin daan vek a si lo na’n siangpahrang hnenah ka lut ding a si: ka thi a si khalle ka thi mai ding, tiin..”(Esther 4:16). Himi thuthang cu Mordekai cun Susa ram sung ih um Judah mi pawlkom pawl hmuahhmuah hnenah a sim darh thluh, rawlul in thlacamnak an neih lai ah Esther cun a hrangih tihnung umzet hrang timlamnak a rak nei ve. “Tu ah a ni thumnak ahcun hiti hi a si, Esther cu a siangpahrang bawinu hnipuan a hruk ih, siangpahrang inn hmai zawnih siangpahrang inn tual sungta deuh ah a ding: cule siangpahrang cu inn kotka hmai zawnih siangpahrang inn sungah a laltohkham parah a rak to. Cun hiti hi a si, siangpahrang in tualih ding siangpahrang bawinu Esther cu a hei hmuh tikah a mithmuh ah Esther induhsaknak a co: cule siangpahrang in a kut ih sui kianghrol cu Esther lamah a thlir. Cuticun Esther in a hei naih ih a kianghrol zim cu a tham” (Esther 5:1, 2).

`Judah hrangah a tlunih simfiang mi dinhmun vekin thlacamnak le rawlulhnak hi a thlun aw theu. Cumi cu an ai-awh in thil ti khal sehla, thlacamnak cu an sawnletnak laimubik a si. Himi ihsin ziangvek zirlai fiangzet saw kan zir thei?`