---
title:  Ramdang lairelnak ah
date:   18/12/2023
---

A netnak ahcun Babilon a tlusia in Medo-peresia a din hnu ah Judah mi tamzet cu an ram ah an kir lehsal. Asinan an zaten an kisal thluh lo. A hrekkhat cu sankhat le a ai tam hman an um.

Cumi thinlung ih ruah tikah Esther thuanthu ihsin theihbet ding a um: “Siangpahrang Ahasueras cu siangpahrang inn Shushan ah a lalram laltohkham parih a to lai” (Esther 1:2, NKJV). Hitawk hin Bible ih cangan mi cu a her danglam, himi siangpahrang hnuai ah Persia ramuknak a um a si.

Bung 1 ah siangpahrang nu Vashti cun siangpahrang ih lungawinak a thlen thei nawn lo ruangah siangpahrang in Vashti aiawh tuding mi pakhat a dang siangpahrang bawinu ding a hawl. Himi hi Esther le a pate Mordekai an ra langnak hmaisabik a si.

`Siar ding: Esther 2:1-9. Himi bungcang ahhin Mordekai le Esther thuhla ziangsaw in sim?`

A landan ahcun Mordekai cu siangpahrang kiltu a si vekin siangpahrang inn kawt ah a to ih, a fanu kilkhawi mi, lole a unau nu Esther thawn Susan khawpi ah an um in a lang. Cutin an dinhmun le an umnak hmun ih a zir ruangah Persia nunphung ah thuk zetin an phum aw. Himi ruangah a si tengteng ding Esther kha Siangpahrang hmai ih lang dingah hriltlin a si: “Esther khal siangpahrang innpi ah hruai a si ih, nunau pawl kilkhawitu Hegai kilvennak ah a um” (Esther 2:8, NIV).

`Siar ding: Esther 2:10, 20. Hitawk ah ziangthil saw thleng, ziang ahsaw Moderkai in khavek thupek kha a pek?`

A bungcang ahhin a san le vang felfai zetin rel lo khal sehla, ruat dingih harsat zet thil a si lo. Ramdang nunphnung le biaknak dang neimi an si vekin midang in an rak huat thei ruangah an sungkua le miphung thuhla ah daiten um hrih cu a fimthlak zet ti kan hmah hman in kan theithiam ding.

`Ziang dinhmun ahsaw kan zumnak kan pholang lo hi a fimthlak dingih na ruat? Lole cuvek in kan tuah dah lo ding maw si? Asilo ahcun ziangah saw a si lonak ding san cu?`