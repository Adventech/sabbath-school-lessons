---
title:  Abraham ih Pathian hnatuannak
date:   25/10/2023
---

`Siar ding: Semtirnak 19:1-29. Abraham in mikhual a lom thiamnak, a duhdawtnak le thlacam saknak thlarau a neihmi ih rahsuak mi kha ziangsaw an si?`

Himi bungcang ahhin Sodom khawpi ih um Lot dinhmun thuhla ngai nuam zet a um: “Lot cu Sodom kulh sangka ah a rak to”(Semtirnak. 19:1, NKJV). Himi ih sullam cu anih hi khawpi sungih mi thupi zet a si ti a theihtheih, vantlang kaihruaitu a si ko ding ti a theihtheih, ziangahtile kulh sangka ih to hi hruaitu lu pawl, thuthen tu le siangpahrang ih tuah theu mi a si (2 Sam. 19:8, Jer. 38:7, Ruth 4:1).

Semtirnak 19 hi Bung 18 ih um vancungmi le Abraham ih thuanthu thawn an bang aw zet. Abraham le Lot hi kulh sangka lole lutnak ding sangka ah an to veve. (Semtirnak. 18:1, Semtirnak. 19:1); Abraham le Lot hin mikhual cu an inn ah an ko veve(Sem. 18:3, 4; Sem. 19:2); Abraham le Lot hin mikhual hrang ei ding an tuah veve (Sem. 18:4–8, Sem. 19:3). A dik lonak cu ziang a va si khal le, Lot in mizia thatnak cu a nei in a lang.

“Cule Bawipa in Sodom le Gomorrah khaw tlunah vancung ih Bawipai’ hnen ihsin kaat le meisa a surter; Cuticun cui khua pawl, le phairawn zate, le cui khaw luahtu zate, le leilung parih a keuhmi pohpoh cu a siatsuah thluh” (Semtirnak. 19:24, 25, NKJV).

Himi tikcu caan ahhin Sodom le Gomorrah khawpi pawl ah mipum ziangzat an um ti zianghman kan thei lo, asinan mipum thawng tampi lakah mi pali lawngin khawpi a suah san ih, cule mi pathum lawng runhim an si. Semtirnak ih tilik a tlun vek thotho kha a si. Minung zianghmuah an rak um ti kan thei lo, asinan mi tampi cu runhim an si lo timi cu kan thei.

Sodom khua ih a ummi lakah mi nung malte lawng rundam an sinak hin kan Pathian hnatuannak ahhin thil thupi zet a run keng tel: Mikip hi rundam an si lo ding tihi a si. Mikip in Jesuh le A rundam khawkhannak an cohlang ding cu kan duh thluh, asinan bulpak tin hin duhhril theinak zalennak an nei thluh. Kan hna pibik cu a cang thei tawkin mipi in Jesuh an hril dingih tuah hi a si. Pathian hna kan tuan laiah, Pathian in a thlarau thianghlim thawn in umpi, asinan mikip ih duh hrilnak cu a dodal dah lo ding. Duh hrilnak timi sullam cu, a netnak ah, ziangtluk in kan tuan, ziangtluk in thlacamnak kan nei a si hmanah rundamnak cu mikip duh hrilnak ah a um thotho ding.

`Pathian hna kan tuan caan ah a rahsuak mi hmu dingih kan beisei vekin zianghman kan hmuh loh tikah ziangtin saw tha nau lo dingih kan zir thei dan ding?`