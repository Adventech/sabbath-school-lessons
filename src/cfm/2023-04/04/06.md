---
title:  Pathian duhnak ih pekawknak
date:   26/10/2023
---

`Siar ding: Semtirnak 12: 1-9. Himi ahhin hmailam tikcu caan zianghman felfai in thei lo khal sehla Pathian duhnak ih pumpek awknak thuhla ziangsaw in zirh?`

Abraham ih a thatnak hleice lakih pakhat cu Pathian duhnak ih a pumpek awknak hi a si. Pathian thawn an umtlannak pawl hmuahhmuah kha himi pumpekawknak ihsin a langmi mizia hlir a si.

**Kawh a sinak**: Abraham cun vanlam ihsin sawmngiar kawhnak a dong: “Bawipa cun Abraham hnenah, ‘Na ram, na miphun le na pa ih innsang ihsin suak awla ka lo hmuh dingmi ram ah feh aw’ tiah a ti” (Sem. 12:1, NIV). Van ihsin aw a theih tikah, himi aw hi ngaihsak lo deuh in a um men thei, theihsual pang thil a si ko ding ti khal in a ruat rero men thei. Asilole cumi thu cu dokalh in ka feh duh lo, hitawk ih um hi ka duh tin a rak tong thei ko. “Ka lo hmuh dingmi ram ah” timi hi thlennak ding hmun relfiangnak maksak zet khal a si men thei. Asinan anih cun kawhnak cu a rak cohlang hngal. A duhnak cu Pathian ih duhnak ah a ap thluh ih, a pai’ inn le a ram a suahsan. “Cuticun Bawipa ih sim vekin Abraham cu a fehsuak” (Sem. 12:4 NIV).

**Ram hrildan**: Lot ih siahhlawh pawl le Abraham ih siahhlawh pawl karlak ah buainak a suak, Asinan Abraham cu mai thisen le taksa zompi thawn doawk duhmi minung a si lo. A hnenih thlawsuahnak pesal tu Pathian duhnak ah a pumpe aw a si: “Cun a hnen ihsin Lot cu a thiarfihlimawk hnuah Bawipa in Abram hnenah, Tu ah khua hun cuan awla, na umnak hmun ihsin saklam, le thlanglam, le nisuahnak lam, le nitlaknak lam khi zoh aw: Ziangahtile na hmuhmi ram hmuahhmuah khi nangmah le na cithlah hnenah kumkhua in ka lo pe ding a si” a ti (Gen. 13:14, 15).

**Sodom le Gomorrah siatnak**: Himi khawpi pawl ih ton dingmi hi Pathian in Abraham hnen ih a sim tikah, duhdawtnak ih khat Abraham cun khawpi pawl cu runhim a duh zet. Khawpi pawl ahcun mi dingfel 10 te hman an um lo ruangah khawpi pawl cu siatsuah in a um. Abraham cun Pathian duhnak ah a pum a pe aw ih, cule Pathian in himi khawpi pawl tlunih a thuthennak khal a pawm thluh.

Bawipa cun Abraham a hmang thei, ziangahtile ziangkim ah Pathian duhnak ah pum a pek awk ruangah a si. Tuini khalah cutivek cu a si thei thotho.

`Sawmngiarnak: Kan khawpi pawl ah thuthangtha thazet le hmulnei zetih phuangnak ahhin harsatnak kan tong theu. Pathian ra tel ve dingin kan ngen a tul.`

`Sawmngiarnak: Nangmah vek ih dinhmun harsa a tongtu zo si maw thawn pehtlaih awk theidan lamzin hawl aw. An hnen ahcun an hrang ih thlacamnak na neih thu kha sim aw, anmah bawm thei dingin ziang na tuah thei timi Pathian hnen ah lo hmuh dingin dil aw.`