---
title:  Mikhual lom thiamnak thilpek
date:   22/10/2023
---

`Siar ding: Semtirnak 18:1-15. Abraham in a mikhual pawl a ra sawnletdan ahkhan ziangvek mikhual lom thiamnak saw pholang ih a um?`

Abraham cu a riakbuk kot ah sun nisat lai fangah a rak to. Himi a thil tuah mi cu a tuahdah tuk lo mi a si. Hivek mizia mi thil danglam zet a si. An tikcu caan lai ahcun thal caan, ni a sat tuk lai caan ah mikip cu beunak an hawl ih, zilthli umnak hmun an hawl kual theu. Asinan Abraham cun amah run lan tu pawl a bom theinak dingah khawhlum zet a tuar tla a si thei men lo maw?

Cutin a um laiah mikhual pathum a hmu. A thiltuah theumi cu, a taktak ahcun hmeltheih lo mi midang pawl mikhual ih rak lawm luh hi a si. Himi ruangah ton hmuh awknak nei hmaisabik tu hi Abraham hnen ihsin a suak mi a si: Bible bungcang ahcun Abraham cu a puanthlam kotka ihsin an hnen lam pan in a va tlan tiah um. Khami, mihi ciah si thupi bik cu: Anmah an rat hlan hmanin Abraham cu anmah hmu dingin a va tlan hngal.

“Zangfahtein tidai malte’n ka lo khaisak ta ding ih, nan ke tla kholh uhla, thing hnuaiah cawl ta uh. Cun sang hlom khat ka va la ta ding ih, nan thinlung cawl hahdamter uh; cuihnuah nan feh lan ding: ziangahtile cumi hrangah nan siahhlawh hnenah nan ra a si, a ti. Cutikah annih in, Na ti vekin tuah aw, an ti”(Gen. 18:4, 5, NKJV).

Abraham cun a hnatuan dingmi a thei zet, cumi cu pathian tampi biaknak, milem biaknak le Pathian nung bia duh lotu pawl ih an kulh theh mi leitlun ah Bawipa thei dingin mikip hnen ih phuang darh thluh ding hi a si. Hitawk ih kan hmuh bangin, a hnatuan famkimnak dingah zamrang zetih lamzin a hman mi cu himi hmeltheih lo mikhual, boruak ihsin runglang men mi vekih um pawl tha zetih rak mikhual theinak hi a si.

Cumi karlak ah Abraham ih, “Sungkua pawl hi an ropi zet ih minung thawngkhat lai an um, mi malte siloin mi tam sawn cu innsang lubik pawl an si, Pathian zum lotu ihsin piangthar pawl an si. Khavek ih innsang tam zet ahcun kut hnget khoh zet an tul. Thazang mal ih thinlung thutthum mi an si lo a tul. Abraham ih hringnun cu amai innsang lenglam ah kau zetin a um. A riahbuk a thawnnak piangah thawiawknak le cibai buknak biaktheng a tuah ringring. Riahbuk a thawn tikah, biaktheng cu a um ringring lai: Kanaan mi khualtlawng veivak theu, A siahhlawh Abraham hnen ihsin Pathian theihnak rak nei tu pawl cun cui biaktheng ahcun Jehovah hnenah raithawina an nei theu.”—Ellen. G. White, Education, p. 187.

A thok ihsin, himi pa cun Pathian in a hnatuan dingin a ko timi a theifiang, cule tiamcia ram ih a feh ding cu colh hahdamnak ding men siloin a kiangih um pawl hmuahhmuah hrang le a tesinfa, leitlun hrang thlawsuahnak a si ding timi a teifiang tuk.

`Nangmai hringnun ih zohthim thei ding mi Abraham ih mikhual lom a thiamnak zohthim ding mi pawl kha ziangsaw an si?`