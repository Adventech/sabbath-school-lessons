---
title:  Thlacamnak ih Abraham Nun
date:   24/10/2023
---

`Siar ding: Semtirnak 18:23-32 le Jiem 5:16. Midang hrangih thlacamnak ih thilti theinak thuhla himi in ziangsaw in zirh?`

Abraham le Pathian biakawknak hi thiltha zet, ai-awh sinak le thlacamsaknak thuhla a si. Himi bungcang ahhin Abraham cu Sodom le Gomorrah mipi hrangah Pathian hmai ih ngennak dilsak tu a si. An hrang rori ah, anmah ai-awh in a dilsak: Cumi a cangvaihdan cu kan hrangah Pa hmaiah in dilsak tu Jesuh hmuhsaknak a si. Hivek ih thlacamnak kan fehpi a si ahcun tuisun caan ih kan Pathian hnatuan hi kan hlawhtling rori ding.

Abraham cun Sodom le Gomorrah ih um pawl siseh, a kiangih ummi khawpi pawl khal siseh a duhdawt zet. Himi ruangah si a thlacamnak khal a felfai ih a that zet. Sodom le Gomorrah siangpahrang pawl rak nehtu siangpahrang pawl khal a rak do zo. Raldonak ih nehnak a co hnu ah Sodom siangpahrang Bera cu Abraham hmu dingin Melkhizadek thawn an ra. Bera cun a mipi pawl cu an inn lam ih tlungkirter sal thluh dingin a ngen: “Minung pawl hi i pe awla, thlilri pawl cu la aw” (Semtirnak. 14:21, ESV). Himi cu a mipi pawl duhdawttu siangpahrang ih pumpek awknak a si. Abraham mizia ih ropi zet pakhat cu duhdawtnak a neihmi hi a si bangin, Sodom le Gomorrah siangpahrang pawl khal a duhdawt ih, anmai hrang le an mipi hrangah thlacamnak a neih sak: “Thlarau hlo rero pawl duhdawtnak cun Abraham cu thlacam dingin a forhfial a si”—Ellen G. White, Patriarchs and Prophets, p. 140.

Abraham cun hnuaidornak le taimaknak pawl cu thlacam saknak ah a langter thluh. A pakhatnak ih a ngenmi, mi dingfel 50 an um ahcun khawpi rundam a si ding timi thu ah Pathian in a ngennak a cohlang veten, a dilnak cu a sunzom vivo.

Kan Pathian hnatuannak hi Thlacamnak, midang hrang thlacamnak tel lo hlawhtlin a theih dah zik lo. Mi khatkhat thawn kan hmuh awk hnu ah, thuthangtha sim kan theh hnu ah asilole Bible zirnak kan neihpi hnu ah kan pehtlaih mi mipi hrangah thlacamnak kan neih tengteng a tul. Pathian cun amah thawn pehtlaihnak nei ih thinlung takten thlacamnak neitu pawl cu a ngaihsak zet. Kan rualpi pawl asilole kan hmeltheih pawl ih piantharnak cu kan tongkam ruangah le thusim thiam ruangah a si lo, Thlarau thianghlim hnatuan sawn a si. Himi ruangah Pathian hnatuannak ah ziangvek ih kan um khalah bulpak zetin thlacam sak aw rero ding kan si.

`Siar ding: Rome 8:34 le Hebru 7:25. Kan hrang Jesuh ih a tuah mi thuhla ziangsaw in sim, cule midang hrangih thlacamsaknak kan neihnak ahhin himi thudik in ziangvek in saw theithiam dingih in bawm?`