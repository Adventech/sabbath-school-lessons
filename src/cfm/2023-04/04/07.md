---
title:  Ruahbet ding
date:   27/10/2023
---

“Thlarau hloral rero duhdawtnak cun Abraham ih thlacamnak a cak ter sinsin. Cui khawpi tlusia zo sualnak cu hua zet khal sehla, misual pawl rundam an si ding cu a duh zet. Sodom a ngaihsaknak cu a sehrehnak in a langter ih, cumi cu kannih khal in sualsirnak nei duh lo pawl hnen ih thinlung kan neih dingmi a si. Sualnak kan huat ruangah lungawi ding kan si, asinan misual pawl cu kan duhdawt ih ka zangfah sawn ding a si. Kan kiangih um pawl ahhin Sodom khua ih thilthleng mi vek ciahciah ih ruahsannak nei nawn lo, rapthlakza, hloral dingih vungsuk thlarau hlo an um ringring. Nitin in mi hrekkhat hrangah zangfahnak cu khar rero a si. Nazi tinten mi hrekkhat pawl cu zangfahnak leng tiang an thleng. Khuitawk ahsaw himi siatralnak tihnung um zet ihsin misual tlanhlo dingin ralring peknak aw thawm a um? tihnak thim sung ihsin an tlansuah theinak ding, Thihnak ihsin la suak theisal tu ding ban phar mi cu khuitawk ahsaw a um? A hrangah Pathian hnen ah zumnak tha le tangdornak thawn a dil sak tu pawl khuitawk ahsaw an um?

Abraham ih thlarau cu Khrih ih thlarau a si. Amah Pathian fapa rori cu misual ai-awih ih palai hnatuan tu ropi zet a si. Tlennak hrangih a man a petu cun minung thlarau hlutnak a thei. Sualnak dodalnak cu sual kai lo pakhat hnen lawngah a um thei, Khrih in thatnak lawng ih a ngaihtuah theimi duhdawtnak cu misual pawl hnenah a langsuak ter. Khenbetnak ih donhar a tuarnak ah, leitlun pum ih sualnak rit zet cu amahten a phur ih, amah relsia tu le thattu pawl hrangah thla a camsak, “ Ka pa, ngaidam hai aw. Ziang an tuah ti an thei lo” Luke 23:34.”—Ellen G. White, Patriarchs and Prophets, p. 140.

“Abraham cu siangpahrang fapa le mifim le hruaitu lu vekin a kiangkap ih um ram pawl cun an upat zet. A venghnen pawl ihsin mi theih larnak cu a kharpit cuang lo. A hringnun, mizia cu milem biatu pawl lakah cun a rinnak dik cu rel a hlawh zet. Pathian hnenih a rinumnak cu a tlaniam lo ih, a hnuaidornak le ngilneihnak cun zum ngam awknak le rualpi sinak a tuah ih, a ropitnak cun zah umnak le upatnak a pe a si.”—Patriarchs and Prophets, pp.  133, 134.

**Relkhawm ding thusuhnak pawl**

`1. Bible sung ihsin bulpak zetin Pathian hnatuan dingih kawh a sinak famkimter tu zohthim ding dang kha zosaw a si? Tipil petu Johan thuhla the? Anih kha a hlawhtling tin na sim thei kem?`

`2. Siar aw: Semtirnak 19:30-36. Himi in Sodom ihsin rundam mi pawl ih mizia thuthla ziangthu saw in sim?`

`3. Pathian hnatuannak le a tuahsuahdan thawn pehpar awin Abraham hnen ihsin ziangmi zirlai dang pawl kan zir thei ding?`

`4. Himi hi ruat aw: Abraham in Sodom le Gomorrah hrang ih a thlacamnak cu hlawhtling lole thlawhsam tin na ti thei kem?`