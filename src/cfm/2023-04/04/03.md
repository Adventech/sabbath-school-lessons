---
title:  Abraham in mikip a duhdawt
date:   23/10/2023
---

`Siar ding: Semtirnak 18:16-33. Nunphung, hnam le miphun thleidang loin ziangtin saw Abraham khan mikip a duhdawt theinak ropi zet kha a langter?`

Semtirnak 18 sungih Abrahram ih thatnak a pahnihnak cu mipi a duhdawt ih, bulpak ih a theih lomi khal a duhdawt theinak hi a si. Himi hi kan zaten kan zir ding zirlai ropi zet a si. Sodom le Gomorrah ih um mipi pawl hi misual hlir an si ih, a ngai hlutnak ihsin hlazet ih um an si, asinan a thinlung cu nunau mipa, hnam, tong le biaknak tivek zianghman thleidannak um loin duhdawtnak hlir in a khat thluh.

Cule Pathian in Sodom le Gomorrah khawpi pawl siatsuah thluh dingih thutluknak a neih duh thu Abraham hnenah a phuang aw. “Cule Bawipa in, Sodom le Gomorrah pawl ih auaw cu a natsat tuk ruangah le an sualnak cu a rapthlak tuk ruangah, Tu ah ka vung suk ding ih, ka hnenih hung thlengmi an au aw vekin an tuah taktak maw ti ka vung zoh ding; a rak si ngai lo ahcun ka thei ding a si, a ti(Semtirnak. 18:20, 21).

Tangdornak le upa tihzahnak te thawn Abraham cun Pathian hnenah: “Misual ral pawl thawn miding fel thah an si ding cu, cuvek pawl cu na hnen ihsin hla hram seh, cun miding fel pawl cu misualral vek an si ding cu na hnen ihsin hla hram seh! Leitlun hmuahhmuah ih thuthentu cun thildik a tuah lo ding maw si?” tiah a ti(Semtirnak. 18:25, ESV).

A duhdawtnak thawngin Abraham cun khawpi sungih mifel pawl lawng siloin mi hmuahhmuah rundamnak an ngah ding a beisei zet. A taktak ahcun cutawk hmun ih um mipi pawl ih sual zia le that lo zia cu Abraham cun a thei thluh. Cutawk hmun ih mipi pawl le an nundan thuanthu pawl ziangtin a rak thei ngah zo timi zo in saw thei ding? Cule an thuhla kan theih dan cun a bung dot ciah ahkhan Lot’ inn lenglam ih um fihnung za mipi um ruiri pawl an si (Semtirnak 19:1-11). Annih pawl hi misual rapthlak zet an si.

Cumi cingin Abraham cun Pathian duhdawtnak a theihfiang ruangah anmai ai-awh in a dil sak a si kha. Minung cu sual sirawknak hmangin Pathian hnenah a kirsal thei ringring timi hi Abraham in a theifiang tuk. Abraham hrangah cun, himi khawpi pawl ih umtu minung pawl rundam an sinak cun sualsirnak caan tha pek an si ding tihi a si.

Anetnak ahcun, Abraham cun Pathian in minung a duhdawt zia thuhla amah rori ih a theihmi ah thum aw in dilnak a nei. Amah rori hman in misual pawl duhdawtnak nasa zet a nei, nunnak a um sung ahcun rundamnak ding hrangah ruahsannak a um hrih lai timi khal a thei.

`Kanmah ten bulpak thlacamnak ah ziangahsaw midang hrang thlacamsak hi a thutpi emem? Ziangtin saw bomtul pawl thlacamsaknak le Pathian in misual pawl a duhdawtnak taktak ahhin tontehnak le thlarau lam thansohnak kan neih thei ding?`