---
title:  Hnatuan dingih Pathian kawhnak
date:   14/10/2023
---

### Tuizarh sung Bible zir ding
Sem. 11:1–9, Sem. 12:1–3, Dan. 9:24–27, Matt. 1:21, Sem. 12:10–13:1, Tirh 8:1–4, Tirh 1:8.

> <p>Bible cangken</p>
> “Asinain Thlarau Thianghlim nan parih a rung thlen hnu ahcun huham nan co ding ih, Jerusalem ah, le Judea ram hmuahhmuah ah, le Samaria ah, le leitlun dengkawr tiang ah ka thu theihpitu nan si ding a si, a ti.” (Tirhthlah 1:8).

Khuimaw caan ahcun Pathian in kanmai duhdan ihsin in hruaisuak ih a thu theihpitu si dingah in tuah theu. Khuimaw caan ahcun himi thlengawknak hi Babel innsang zet ih mipi pawl a thekdarh awk ter thluh vekin a tumtahmi thlen famkimnak dingah a hmang theu. “Himi thekdarh awkternak ih sullam cu leitlun minung pawl hi an si, Bawipa ih tumtahmi pawl cu an thlen famkim theinak dingin cui minung pawl hmang an si”—Ellen G. White, Patriarchs and Prophets, p. 120. Abraham cu thu theihpitu si dingah a umnak ram ihsin suak in hmun dangah a feh (Semtirnak 12). Jesuh ih dungthluntu pawl khal an miphun pawl hnen lawngah hnatuan loin (Tirh 3) hmundang ah an tuan ve (Tirh 8:1–4). Tirh 1:8 ah Jesuh cun Pathian hnatuan dan ding a sim fiang hai: Tualsung ihsin thok ding, Jerusalem le Judah ram, cule Samaria lam ah, cuisin leitlun dengkawr tiang tiin a sim.

Asinan kan ram em cu kan suahsan lo hmanah, Pathian cun kan kiangkap ih um pawl hnenah feh dingin in duh thotho. Jerusalem ih um kawhhran an tam tikah an member pawl cu an thekdarh theh. Hremnak thleng tahrat in mipi pawl in tuar khal sehla, hivek pawl hmuahhmuah hi leitlun pumhuap ih thuthangtha phuangsuaknak thil thupi zet ah a rung cang phah a si.