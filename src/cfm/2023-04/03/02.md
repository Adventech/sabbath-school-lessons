---
title:  Kan duhdan lenglam ah feh in
date:   15/10/2023
---

Midang hnenih thuthangtha kan sim theinak dingah Pathian cun kanmai cahnak lenglam ah um dingin in duh a si. Kanmai duhnak, hnam le khawtlang pawl thawn um tlang duh mennak cun duhamnak mi a thlen ih, sualnak tiang mi a thlen thei. Hivek tihnung umzet zirlai pakhat cu Babel innsang thuanthu ihsin laksuah mi a si.

`Siar ding: Semtirnak 11:1-9. Mipi pawl ih tumtah mi cu ziangsaw a si? Ziangtuah ding saw an duh, ziangruangah saw Pathian in a tibuai?`

Babel innsang thuanthu ih mipi pawl ih tumtahmi cu a fiang tuk. Leitlunun khuitawk khal ih um dah lo innsang zet le khawpi tum zet tuah dingin khawkhannak an nei: “Vantawng thei khawp innsang pakhat sak uh si, cule kanmah ten kan hmin kan pe aw ding” (Sem. 11:4, NIV).

Tulai ah cuvek ih cangvaih cingcing tum mi zianghmuah lai saw um ding? Ramkhelhnak in siseh, thiamzung, pursumleidawnnak, sakhuanak lam khalin va si khal sehla, a poinak zianghman an thei nawn lo. Anmah ten hmin ropi zetih tuahawk duhtu tamzet an um. A netnak ahcun an tuanbangnak pawl cu zianghman lo le umzia nei hlo hlir an si. (Thusimtu. 2:1–11.)

Bible cun Semtirnak 11:4 ah mipi pawl in leitlun ih teekdarhternak rung um ding hrial thei dingin innsang zet sak an duh thu a rel. Anmah ten hamtam zet in pumkhawm awk an duh zet. Asinan Pathian cun khawkhannak dang a rak nei.

Hi minung pawl cu himi hnatuannak ah an pumkhat zet. Asinan “Bawipa cun, ‘Tong cikhat hmang mi pakhat vekin himi hnatuan hi an thok, cuti asile an khawkhan mi pawl zianghman hi an hrangah ti theih lomi an nei zik lo” (Sem. 11:6, NIV). A taktak ahcun himi mipi pawl ih tumtah mi hi sualnak a si.

Bible in himi ah fiangzet in zianghman rel lo khal sehla, Ellen G White cun Pathian in tidai hmangin leitlun a siatsuah nawn lo ding thutiam kha annih cun an zum lo tiah a rak ti (Sem. 9:14, 15). Pathian kamsuak thu ah rinsannak nei loin anmai sahimnak ding ruatin innpi an sak. An thil tuahmi cu ziang a va si khal le Pathian cun an ruatnak a thianglim lo ih mai hmaikhua lawng sial duhamnak in an khat thluh ti a thei. Cuticun an hlawhtlingnak ding a rak kham sak thluh a si.

`Mahten nuam ti aw zet mi pawlkom pakhat si maw, lole hnam pawlkom tivek ah na tel dah maw? Ziangtin saw na ci le hnam si lo mi pawl thawn nan pawkkom aw thei ding?`