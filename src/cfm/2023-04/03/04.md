---
title:  Abraham kawhnak
date:   17/10/2023
---

Pathian kawhnak thlun in, Pathian ih thu a pek vekin Abraham cu ram sungah a lut. Ziangkhal sehla a thok pek ahcun thil a feh tluang lo zet a bang. Pathian in feh dingih a simnak hmun a thleng, asinan Bible ih a landan vek a si le, “Cui ram ahcun kanan mi an rak um” (Sem. 12:6, NKJV)—mi thah hmang le an sual tuk ruangih Pathian nung bia lo pawl tiih theih mi an si. Cutawk hmun ih Abraham a thleng veten Pathian cu a hnen ah a lang ih, “ Na cithlah hnen ah hi ram hi ka pe ding a si” tiah a ti (Sem. 12:7, NKJV). Abraham in thazang peknak tongkam a tul lutuk timi cu a fiang zet. Ziangkhal sehla, a thok ihsin a hrangah cun thil ziangkim hi a tluangtlam thei ngaingai hrih cuang lo.

`Siar ding: Semtirnak 12:10-13:1. Ziangsaw a hnenah thleng, himi Pathian minung hi ziang tisual mi saw a neih?`

A hrangah ziangtluk beidon za saw a si ding: “A fehnak ding hmun hman a theih lonak” (Heb. 11:8, NKJV) ah feh dingin Nunnuam zet le neinung zetih a um theinak ram a suahsan. A hmaisabik ih a tonmi cu pam a si lailai! Himi pam hi a nasa lutuk ruangah Pathian in a simmi hmunram hman suahsan in a dang ah a va um phah a si. Boruak cu pakhat hnu pakhat a rit deuhdeuh.

“Ezipt ram ih a um lai ah, Abraham cu minung cak lonak le famkim lonak ihsin fihlim aw mi a si lo thu a hmu suak aw. Sarah a nupi a si thu a thup ih, Pathian kilhimnak rinsan loin, zumnak sangzet le thazang pe aw phahphah le a hringnun ih zohthim ding a umdan pawl cu a phatsan thluh. . . . . Abraham ih zumnak a maltuk ruangah Sarah cu tihnung um dinhmun ah a um. Ezipt siangpahrang hnenah Sarah mawizia an sim tikah, a siangpahrang inn ah a hruai ter hai ih, a nupi dingah a la. Asinan Bawipa, a zangfahnak ih a nasa zet ruangah Siangpahrang innsang ah lairelnak a thlen ih, Sarah cu a humhim a si”—Ellen G. White, Patriarchs and Prophets, p. 130.

Zohman in Pathian hnatuan cu a olsam tuk an ti dah zik lo, cule bumnak le thuphan hmangin Abraham cun boruak a ti rit deuhdeuh. Pathian hi thinsau Pathian a si hi vanthat thlak za a si. A siahhlawh ih thil sual tuah ruangah a hlonhlo lo, vansiat thlak zetin Abraham lawng hi thilsual tuah tu a si lo. Abraham vekin zumnak in Pathian hnenah kan ap awk a si ahcun kan palhnak, sualnak pawl in ngaidam lawng hman siloin Bawipa in a hnatuan tu dingah in hmang thei lai timi vun theih khi kan palhnak kan tuah can ah hnemh awknak dingih tha a si.

`Ezip ram ih Abram a um thuhla ahhin ziangvek zirlai saw kan lak thei mi um ding?`