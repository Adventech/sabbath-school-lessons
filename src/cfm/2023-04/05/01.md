---
title:  Pathian hnatuan hrialnak phuahhlam
date:   28/10/2023
---

### Tuizarh sung zir ding
Jonah 1–4; Nahum 1:1; 2 Siang 17:5, 6; Saam 24:1; James 1:27; Isa. 6:1–8.

> <p>Bible cangken</p>
> “Zo saw ka thlah ding ih, zo saw kan hrangah a feh ding? tiin Bawipai’ aw khal ka thei. Cutikah kei in, Hinah ka um; keimah i thlah aw, ka ti” (Isaiah 6:8, NKJV).

Pathian hnatuan dingih kawhnak hi Abraham kawhnak vek a si thluh cuang lo. Jonah ah zoh thim ding a um(Siar aw Jonah 1-4). Pathian in Jonah kha, Assyria khawpi Nineveh va auh khum dingin a fial. Himi khawpi hi tuisan ahcun Iraq ah a um ih, Jerusalem ihsin peng 60 ih ummi a si ih, khualtlawngnak a nuam zet. Cutawk ih feh ding cu Jonah in a hnong lawng a siloih, cumi ralsan ah a feh daih. Joppa thleng dingin Tarship ah a feh, tu ahcun Spain ram a si. Peng 2,000 rori ih hla Lawng ih va feh ding cun nikhua umdan ah thum aw in asilo bik thlakhat sung a awih a tul. Assyria Ram siangpahrang ton a duh lo ruangah Jonah cun Nineveh a thlen theinak ding nithla cu hmang in hmundang ah a feh. Ziangah saw, Pathian minung in hivek in a tuah?

Nineveh khua pawl hi misual zet an si ih, Israel le Judah rak do rero tu misual le rapthlak zet an si tiih theih mi an si. Ziangsikhal sehla, Pathian in Jonah cu Nineveh ih feh dingin le an sualnak nasazet pawl va auh khum dingin ko (Jon. 1:2). Hi tawk ih tongkam hman mi hi Semtirnak 18:20,21 ih Sodom le Gomorrah thuhla thawn pehpar aw in Pathian in Abraham hnenih a hman mi tongkam thawn an bangaw zet. Ziangkhal sehla kan hmuh vekin Jonah cu Abraham a si lo.

Pathian hnatuan tuan lo dingin phuahhlam kan tuah theimi thuhla ah Jonah ih mizia ihsin ziangsaw kan zir thei ding?