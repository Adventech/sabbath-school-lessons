---
title:  'Kan phuahhlam: Tihnak'
date:   29/10/2023
---

`Siar ding: Nahum 1:1; Nahum 3:1–4; le 2 Siang 17:5, 6; 2 Siang 19:32–37. Himi bungcang pawl in Nineveh thuhla le Israel le Assyria karlak laicin awknak ziangvek a phuang? Himi laicinawknak ruangah ziangtin saw Jonah khan Tarshish lam ih feh dingin thutluknak a tuah?`

Jonah in Nineveh khua a feh duh lonak a san le vang bik pakhat cu tihnak ruangah a si tengteng ding. Assyria mi pawl hi tihnung umza doral an si ih cule Nineveh hi an khawpi a si.

“Israel ram a thenawk lai hrawngih hlanlai khawpi tampi lakah Assyria khawpi Nineveh hi khawpi tum zet lakih pakhat a si. An tikcu lai ahcun Nineveh cu sualnak le buainak hmunpi bik a si. An khawpi mizia cu, ‘Thisen suah hmang khawpi, bumnak le mi ramhnak thawn a khat mi khawpi ti a si. Tongthimnak lam hmangin Profet Nahum cun Nineveh mi pawl cu nun siava le mithil hlonsak hmang kiosa vekin a rak tah thim. ‘Na sualnak in tlaitluan ih a rak hrut zo mi zo saw um?”—Ellen G. White, Prophets and Kings, p. 265.

Nineveh cu a nasa zetmi khawpi a si. Santhuanthu zirmi pawl cun Sennacherib cun khawpi cu nasa zetin a kau ter ih, cumi ahcun saklam ih siangpahrang innpi tum zet pi 794 ihsin 1,650 le pi 794 tlukih kau khal a tel thu in sim. Cule asilo bikin innkhan hi 80 hrawng a um. Cule peng 40 tluk laiih a hlatnak hmun ihsin khawpi sungih tidai lakluhnak ding tikua 18 a tuah. A tumdan zoh men hman in tih le hupphurh tham a tling.

Asinan Assyaria pawl cu mi zangfahnak nei lo pawl an rak si. Babylon an neh thuhla ah Sennacherib cu uang aw zet in, cutawk hmun ih lamzin pawl cu tleirawl, le upa pawl ih ruak hlir in a khat ter thluh ih, cumi buaipi tu pawl ih hna an tuan rero lai cu ralkap pawl cun zoh tha an rak ti zet. Hivek minung hnen ih feh ding cu na duh ve zik lo, Annih pawl cun diklo zetih cangvaihnak hi an hua lo ih, anmah te thu ih misual zet pawl an si, an duh lomi pawl an dodal. A taktak ahcun Nineveh khaw mipi pawl lakih vahkual ding a ruah tikah Jonah cun a tih zet.

Himi pawl a um ti thei cingin, Jonah in tihnak ruangih Pathian thu simmi a tlansan thuhla hi pompi lo zetin kan siar theu. Kan theih ngah ciah lo mi cu kannih khal cuvek thotho in Pathian ai hmanin tihnak ih in uk thei dingin kan pe aw thei a si timi hi a si.

`Pathian in thil pakhat, tihnak ruangih na tuah duh riai lo mi tuah dingih a lo fial tik cu pawl kha vun ruat sal aw. Himi hmuhtonnak ihsin ziang zirlai saw na zir ih?`