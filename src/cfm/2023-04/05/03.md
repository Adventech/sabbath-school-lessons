---
title:  'Kan phuahhlam: Ruahdan dik lo'
date:   30/10/2023
---

Thlisia a hran tikah Jonah cu amah ten sualmawh a puh aw (Jon. 1:1–12). A thinlung mizia cun cui tikcu caan lai ih mi tampi in Pathian asilole “pathian pawl” thuhla ih leitlun mipi theihthiam dan le an ngaihdan cikhat a tarlang.

Ram dangdang ah pathian dangdang pawl in ram an uk tiih an zum lai ah, tifinriat cu khawsia ih luahkhat mi ah an ngai. Lawngsung hnatuantu pawl ih leitlun an thlirdan ahcun, an thinhengnak a daih theinak dingah raithawinak pek a tul ti a si. Jonah hi Hebru mi a si ko nan, a tikcu lai ih hnam nunphung zumdan pawl in a luah khat thluh ruangah a leitlun thlirdan khal cuvek cu a si ko ding tiah zum a um zet.

`Siar ding: Jonah 2:1-3, 7-10. Himi bungcang ah Jonah in Pathian kilkhawinak a theihthiam thokdan thuhla ziangsaw a lang?`

Mi in Jehovah cu an Pathian vekih an pawmnak ram sung ihsin Jonah cu tlan khal sehla, Pathian cu a ropi ringring lai timi cu ramdang nunphung neimi lakih khual a tlawngnak ihsin a va zirsuak thotho. Thli le tisuar pawl cu Pathian ta an si. Nga khal an si thotho. “Leitlun le a sungih um pawl hmuahmuah hi Bawipa ih ta an si” (Saam. 24:1, NKJV). Jonah ih thinlung cu leilung le tifinriat pawl a tuah tu Pathian lam a her ih, cuticun a phuang aw ih, rundam in a um.

Kannih khal Pathian thuhla le kan hnen ihsin a beiseimi thuhla ah theihthiam lonak kan nei ve theu ko ding. Theih thiam lo pang theumi thil lar zet pakhat cu Pathian in kan hrangih a duh mi cu kanmah ten rundamnak lam kan ngaihtuah ih, kan kiangkap ih um leitlun mi pawl ih sualnak ihsin kan thiar fihlim awk ding hi a si timi hi a si. Kanmah ten, “Leitlun bawrhhlawh ih um lo” dingin zirh awknak um khal sehla, kan bitum bik ding mi cu a tulsam mi pawl hnenah ziangtin Pathian thlawsuahnak le beiseinak kan thlen ding timi hi a si.

Pathian hnatuan dingih Pathian ih kawhnak cohlangnak ihsin mi a cawlter theutu, kan theihthiam thei riai lomi a dang thil pakhat cu hlawhtlinnak hi kanmah ah a thum aw a si timi zumnak neih hi a si. Jonah in Niveneh khua ih thlarau hlo a rundamnak ai hmanin tam sawn kan runhim thei zik lo. Pathian hnatuan thuhla ahhin “Rundamtu” ih thinlung kan nei thei a si. Kawh kan sinak hi rundamnak hnatuan dingin siloin Pathian in rundamnak hna a tuannak ih tel dingin a si. Pathian in kan nun in thlenghdan lamzin dangdai zetzet pawl rel in Pathian kan thangthat theu, asinan amah Pathian lawngin minung hi amai kiangah a hruai thei. Thutak ci kan tuh thei, asinan Pathian amah lawng in thinlung a thleng ter thei. Khuimaw caan ahcun kan tuanvo le Pathian tuanvo hi kan theih rawi theu, cumi cu mikip in thu theihpitu si ding duh loih phuahhlam an tuahnak ah a tawk zet mi thil a si. Si e, Pathian in Jonah kha a hmang ko, asinan Jonah siloin Pathian lawngin Nineveh khua kha danglam ter thei a si.

`Thlarau hlo kaihngah hi thil harsa zet a si, minung in anmai cahnak hmangin an tuah ahcun a har sinsin. Pathian in thlarau hlo a ngah theinak dingah kanmah ihsin, kan nun  in le thutheihpi tu kan sinak ihsin ziangthil saw kan zir thei ding?`