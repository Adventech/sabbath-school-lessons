---
title:  Pathian hnatuan netnak
date:   23/12/2023
---

### Tuizarh sung siar ding
Thup. 1:1–7; 1 Pit. 2:9; Thup. 14:6–12; Luka 11:23; 1 Tim. 2:4; Thup. 21:1–4.

> <p>Bible cangken</p>
> “Hi thil pawl hmuahhmuah an siatral ding ti nan thei ih, a ra thleng dingmi Pathian ih ni cu beisei le hngakhlap in umdan thianghlim le Pathian ngaihsak-nak ah ziangvek minung si awm saw nan si? Cui ni ahcun van pawl cu an kang ding ih an hloral ding, a sungih um thil pawl cu meiling in a em zup thluh ding” (2 Peter 3:11, 12, NKJV).

Thuphuan cabu hi sancemnak ding thuhla hlirin thinlung a luahkhat. Cabu ih laibu bik cu Khrih le Satan karlak buainak vanlam doawknak a si. Satan cun leitlun a conak cu a hloh ih, tu ahcun Pathian ih rinum rero lai pawl a thlem rero. Cabu ih thupitnak bik cu Adam le Even sual ih an tluk ihsin Pathian ih rinum zet a thizo pawl le nungdam ih umlai A fale pawl runhim ding ih Jesuh rungtumsalnak ding hi a si. Himi cabu cun, Meisa hmangih Satan siatsuahnak ding le leithar ah Jesuh ih kumkhaw ram a din ding thu khal in rak sim a si.

Thuphuan cabu zir tlawngta pawl cun kum zabi pakhatnak AD ihsin tuisan tiang ih kawhhran thuanthu hminsinnak le thil ra thleng dingmi simcianak pawl cu taima zetin an zir ih, theihsuah an tum nasa. Cuvekih an tuah cu thildik zet a si thotho.

Ziangkhal sehla, tui kuata zirlai netabik ah Thuphuan cabu hi Missionary cabu, kawhhran in missionary tuan ding Pathian ih kawhnak cabu a sinak pawl kan zoh ding. “Tulai thudik” leitlun ah phuangsuak ding ih kawh kan sinak cu mi hmuahhmuah in Pathian an hril ding maw an dodal ding timi thu ah duhhrilnak an tuah lai hlanlo cu a um ringring ding a si.