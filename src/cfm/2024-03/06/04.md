---
title:  Uico pawl hrang rawl tilfuan
date:   06/08/2024
---

`Siar ding: Marka 7: 24-30. Himi thuanthu ah ziangmi zirlai thupi hmuh a theih?`

Mani ih kan zirlai ih thuhla harsazet mi pehzom in, himi thuanthu khalah thusuhnak buaithlakzet a run suah pi thotho. Ziangruangah saw Jesuh in hi minu hi nasazet ih a let, uico ti tiang ih a kawhnak san?

Anih cun langngan zetin simfiangnak a pe lo, asinan a letnak ih ziaza pahnih ummi cun a thuzirh mi a tar lang. Marka 7:27 ah, Anih cun nauhak pawl pek “hmaisa” an si ding thu a rak sim. A langdan ahcun, “hmaisa” timi a um hnuhnu cun “Neta” timi cu a um tengteng ding. A dang mizia cu Jesuh in uico timi tongkam ahhin a fate zetin mi tongthimnak a hmang, ui fate pawl a relnak khal a si lem cuang lo, a thu ih a langdan vekin lamzin kap ih uico pawl vek siloin inn sungah um dingih an sianmi uico a si. Nunau nu cun Jesuh a letnak ah himi hminsinnak pahnih a lasuak ih, cumi in Jesuh a letnak ah a rak bawm zet.

Nunau ih letnak cu a tha zet. Cunu cun, “Bawipa, sikhalsehla cabuai hnuaiih uico pawl khal in nauhak pawl ih rawl tilfuan cu an ei ve a si” tiah a ti (Marka 7:28)

Ziangtin saw himi nu in Jesuh a letdan hi a ruah thiam? A fanu a duhdawtnak cun a tur in a tur a si. Asinan Jesuh cun thazang a rak pek. “Hmaisa” timi tongkam a hman mi cun, “Neta” timi a um ti a khihhmuh. Cui hlei ah cabuai hnuai ih uico a si thu khal a rel. Uico cu inn sung cabuai hnuai ih an um vek ciah in, anih khal a fanu hrangah Jesuh kehram ah zangfah dilin a um ve. Curuangah cunu cun zial parih a tla mi rawl cu ui khal in co ve dingin covo an nei tithu a rel ve.

Himi ih a letnak ahhin a zumnak a langfiang. Hmun hla zet ihsin a fanu damternak “rawl tilfuan” tiih kawhmi mangbangza cun Jesuh ih huham nasatzia (Rawl tifual men hman cutluk mangbangza a si ahcun, a rawl pumhlum cu ziangvek in um pei maw?) a langter terih, cunu ih dilnak pek a si kha Jesuh hrang ahcun thil fate zet a si timi khal a langter. Jesuh ih thinlung a tham ih, a dilnak cu pek in a um.

“A damternak thawngin Israel ihsin a lenglam mi tiih ruahmi himi nu cu ramdang mi sinawn loin, Pathian sungkua ahcun fa tiih kawh a si zo. Fa a si vekin Pai’ thilpek rak don ve cu a covo a si.”—Ellen G. White, _The Desire of Ages_, p. 401.

`Ziangtin saw ramdang le hmandang karlak thleidannak cu Jesuh ih thuzirhmi thawn an kalh awk thei? Ziangtin saw himi thil tha lo thianhlimter dan ding hi kan hawl thei ding?`