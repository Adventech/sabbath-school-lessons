---
title:  Sang thalo ah fimkhur aw
date:   08/08/2024
---

`Siar ding: Marka 8:11-13. Jesuh lungawi lo ding khawp ih Farasi pawl ih an thil tuah mi kha ziangsaw a si?`

Ziangahsaw A Pathian sinak langter in, hi minung pawl hi a zumter men lo? Himi buainak hi Marka 3 cemnak zawng ih a thleng mi thil a si ih, cumi ahcun Jesuh cun Thiangthlarau dokalh hi sual a sizia thuhla a rel. Mi pakhat ih hna set terin an mit khar sakin van ihsin a dang hminsinnak khal ra um khal sehla, an zum cuang ziklo. A hlan vekin ziangkim hi an hlohthluh. Zum duh lo dingih thuthenfelnak nei zo pawl cu mangbnagza khal in a zumter thei cuang lo.

`Siar ding: Marka 8:14-21. Dungthluntu pawl in ziangsaw an theihhngilh, cule Himi ihsin Jesuh in ziangmi thil thupi saw a rel?`

Jesuh cun thil remcang hmangin Farasi le Herod (Marka 8:15) ih “Thilnu” lakah fimkhur dingin a cah hai, cumi sullam cu an thuzirhnak ihsin fimkhur dingih a fialnak a si(Matt. 16:12). Asinan dungthluntu pawl cun an theithiam lo ih, Jesuh in rawl ngaingai lei lo lampang a rel si ding tiah an ruat. Dungthluntu pawl in an theihthiam lo tikah a kelte in Jesuh cun thuzirhnak a nei. Bawipa cun thusuhnak tamzet a sut. A hmaisa lam pawl cu A hnatuan dingmi an theihthiam thei lo ruangah a riahsiat thu lampang a si. A tongkam cun Marka 4:10-12 sungih ummi lenglam pawl ih theihthiam ban lomi thuhla a theihter sal a si. A tongkam khoh zet cu thlarau lam ih derdai zet a dungthluntu pawl a kaihtawhnak a si.

Marka 8: 19-20 ah Minung 5000 (Marka 6:30-44) le 4,000 (Marka 8:1-10) rawl a do thluh hnu ah bawm zianghmuah a hlei timi thuhla olsam zet thusuhnak pawl a suut. Cumi cu a tu ihsin thilri neihmi karhzai ih tuah maimai hi Bawipa Messiah hrangah rak donkham tu a si lo timi an theithiam ding a si timi tarlangnak a si. Marka 8:21 sungah a thusuhnak netabik kan hmu thei “Nan theihthiam hrih cuang lo maw si?” (ESV). A ngaingai te cun Jesuh thawn umtlang tonteh nun an nei zo ih, ziangkim rak hmu thluhzo tu an si tin vun ruat aw.

`Kan thinlung le ruatnak pawl cu Pathian ngaingai le a duhdawtnak kilhim thei dingin ziangtin kan zir ding? Pathian le a duhdawtnak ruangih pekih kan umnak pawl hmuahhmuah cu vun ruat aw. Cuvek caan khalah ziangruangah saw rinhlelh dinghi a olsam emem?`