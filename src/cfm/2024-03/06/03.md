---
title:  Kut thianghlim maw, thinlung thianghlim sawn saw?
date:   05/08/2024
---

`Siar ding: Marka 7:14-19. Marka 7:15 ih thutheihhar Jesuh ih a relmi sullam ziangsaw a si?`

Himi bungcang ih Jesuh tongkam cu Puithiam hnatuan 11 sungih rawl thiang le thianglo thawn pehpar aw ih zirhawknak thawn pehtlaih awknak a neitu mi tampi hrang ahcun mangbangza thu harsa a si. Khavek danglamnak kha Jesuh in a tuah maw si? Seventh-day Adventist pawl in sa ei kawhhran member pawl hnenah sa thianghlim lakih a tel mi lawng ei ding tiih an zirh mi hi an zirhsual si kem maw?

Pakhatnak ahcun, Jesuh in Marka 7:6-13 ah Moses dokalhnak a humhim lai ih Marka 7:14-19 ih Moses zirhnak zamrang zetin a hnong lala cu thil danglam zet a si ding. Pahnihnak ahcun, Farasi pawlih thurosiah an khaisang zet mi pawl hi Thukam hlun ih hrambun mi a si lo ih, cumi kalh ciah in ei le in ah daan a um a si. Pathumnak ah, Marka 7:19 ah Jesuh in rawl hmuahhmuah a thiang a ti mi kha ei le in daan pawl a siatbal thluh a tinak a si lo ih, farasi pawl ih tuahmi thil ziangmaw vun tham ngah men ruangih bawrbah ih an ruahmi daan kha a diklo a si timi a langter. Thuthimnak ah Zentel mi thawn pehtlaihawknak nei ih na bawrhbah awkter ahcun an ei dingmi an thamzo mi thawn pehzom aw in nangmah rori hman na bawrhhlawh thei timi ruahdan dik lo pawl a si.

`Siar ding: Marka 7: 20-23. Jesuh in ziangthil in saw mi pakhat a bawrhhlawhter thei a timi?`

Marka 7:19 ah Jesuh in thinlung ih a lut lo mi rawl cu pum ah a lut ih, cule ril lamah feh in a suak sal a timi kha hminsin aw. Asinan Marka 7:21-23 ah Jesuh cun minung ih sung muril bik thinlung sung ihsin a ra suak mi cu sualnak a si thu a rel. Ruahnak sual ihsin hramthok mi, asinan sual thilti ihsin a net khar mi pawl cu a run phorhsuak.

Marka 7:10 ahhin thupek pa 5-nak hi thiltha lo pawl relnak hmun ih telh a si tikah thupek kaphnih ih um pawl hmuahhmuah khal an tel thluh ding. Cui hlei ah Jesuh cun sullam nei lo Pathian biaknak thuhla hi Marka 7:7 ah a rel ih, thukam pahra ih thupek a hmaisa pali daan buarnak a si. Curuangah Jesuh cu himi cahmai pawl ahcun Jesuh daan humhim tu vekin a ding.

`Pathian thu zirnak diktak na nei tla si men thei, asinan zo in saw na thinlung pumpi neitu?`