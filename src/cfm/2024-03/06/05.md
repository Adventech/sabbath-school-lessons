---
title:  Tong thei lo
date:   07/08/2024
---

`Siar ding: Marka 7:31-37. Jesuh hnen ih an hruaimi kha zosaw a si, cule A hrangah Jesuh in ziang a tuahsak?`

Jesuh cu Tyre le Sidon ihsin Galilee lam kirsal dingin hla vak lo ah a um. A langdan ahcun Jesuh cun Tyre ram ihsin saklam ah a feh ih, Sidon ram hrawhso phah in, Galilee tili ih saklam tiang a ra thleng a bang, A netnak ahcun tipi kiang ah a thleng. Lamzin kelkawm sau zet a si ih, A dungthluntu pawl thu a zirh phah vivonak dingih tikcu caan remcang zet tla a bangzet.

Bible cang cun Jesuh hnenih cupa run hruaitu cu a rel lang lo, asinan cupa ih buainak cu a langfiang zet- a theithei lo ih, tong lam khal a harsat. A theihnak a hloh ruangah a kiangkap ih ummi pawl thawn an um tlang thei lo ih, a hnaset ruangah tong ding khal a harsat phah thluh a si. Himi ih buainak hi tikcu caan reizet ihsin rak um zo vek tla a bangzet.

Jesuh cun cupa ih dinhmun theithiam zetin hmun fianrial ah a hruai. Damlo damternak ah Bawipa ih ziaza hi thil danglam zet a si, a hleice in tulai ca siartu pawl hrangah cun a danglam hleice. Cupa ih hna cu a kut in a tham ih, cil a phui ih, a lei a tham sak cule a thawpi a suah. Jesuh in a damter dingmi cupa ih taksa natnak cu a tham sak, asinan ziangruangah saw a thawpi a suah? “Thudik theihthei lonak hna le tlentu theihnak hnongtu lei ngaihtuah in a thawpi a suah a si”—Ellen G. White, _The Desire of Ages_, p. 404.

Jesuh cun mangbangza in cupa ih theihnak cu a tuahtha sal ih, fiahzetin a tong thei. A thawpi a suahnak cun minung ih duhhril thei zalennak thawn pehpar aw in Pathian in cumi pa hnen ih a pektlai dan a zohter a si. Duhhrilnak cu hranhram in a tuah lem lo. Minung hmuahhmuah hi an nunnak kaihruaitu dingah – Nunnak siangpahrang maw, asilole thimnak siangpahrang an hril sawn ding timi duhhril theinak an nei thluh. Jesuh cun hnaset pa ih hna a vangter, asinan a Messiah sinak cu zumlotu thinlung ih pawmpi tengteng dingin hranhram in a ti lo.

Himi thuanthu tawite khal in Pathian hnenih a kir duhtu hrangah Pathian in ziangvek a tuahsak thei timi a langter. Na zumnak phuang thei loin thu na rel dingmi khal relsuak thei loin na lei tawnbet a um tikcu caan tonnun kha na nei men thei. Himi mangbangza cun Jesuh in midang tulsam mi na va theihthiam pi ih, an nun zalam tlun na kaihhruai theinak ding tongkam na peksuah theinak dingah na hna lo vangter dingin thazang cahnak a lo pe a si.

`Theihnak le tongtheinak thawn pehpar aw in laksawng pek na sinak ah ziangsaw na tuah, laksawng an si ko lo sawm? Cubang pawl cu ziangtin saw na hman?`