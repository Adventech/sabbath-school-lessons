---
title:  Ruahbet ding
date:   27/09/2024
---

Siar ding Ellen G. White, “‘The Lord Is Risen,’” and “Go Teach All Nations,” in _The Desire of Ages_, pp. 779–787 and pp. 818–828.

“Zum tu pawl hrangah Khrih cu thawhsalnak le nunnak a si. Sualnak ruangih hlohmi nunnak cu inrundamtu ahcun tuahthar sal in a um; Ziangahtile a duhmi nungter thei dingin amah ah nunnak a um a si. Thih theilonak pe thei dingin diknak thawn a hmang thei a si. Minung hrangih a pekmi nunnak cu a la sal thei ih, minung a pe sal thei. ‘Kei cu nunnak an neih theinak dingah, le tam sinsin ih an neih theinak dingah ka ra” tiah a ti. ‘Zokhal ka pek dingmi tidai a intu cu a ti a halsal nawn lo ding; a hnenih ka pek dingmi tidai cu a sungah kumkhaw nunnak a putsuakmi tihna ah a cang ding a si, a ti’. ‘Zokhal ka taksa a ei ih, ka thisen a intu cun kumkhaw nunnak a nei ih, anih cu ni netabik ah ka kai tho ding.’ John 10:10; 4:14; 6:54.

“Zumtu pawl hrangah thihnak cu thil tenau zet a si. Jesuh cun caan reilote sung um ding vekin a rel. ‘Mi in ka thu a thlun a si ahcun, thihnak a tong dah lo ding,’ ‘thihnak a tep dah lo ding’ . Khristian hrangah thihnak cu itthatnak men a si ih, thimnak le daiten umnak tikcu caan a si. Nunnak cu Pathian ah Khrih thawn thuh in a um. Cule, ‘Kan nunnak a simi Khrih a rung lang tikah, nannih khal amai’ hnen ah sunglawi in nan lang ve ding.’ John 8:51, 52; Col. 3:4.”—Ellen G. White, _The Desire of Ages_, pp. 786, 787.

Pathian um zumlotu san thuanthu ngantu pawl, thawhsalnak ngaingai pawm thei lo pawl hmanin Jesuh cu thah in a um timi an pawm lawng hman siloin, a thih hnu ah mi tampi cun thosal Khrih an hmu timi an rel ih, cule Khristian kawhhran hung cangsuak dan laimu ril an luhpi thok. Hrekkhat cun hivek ih an relnak san simfiang tum in cu Jesuh in unau phir a rak nei ih, cule dungtluntu hmaisa pawl khan hmu sual in Jesuh hmangah an ruat si ding tiah an ti. A hrekkhat pawl cun Jesuh kha a thi ngaingai lo, a lungci mit duak men, lehhnu ah a harhsal a si ding tiah an ti. Midang pawl cun Alien pawl an rung tum ih, a ruak an ra lak si ko ding tiah an ti ve. Hivek thu elbuainak pawl hmuahhmuah le an dik lo zia a siar duhtu hrangah himi ah zoh a theih : Clifford Goldstein, _Risen: Finding Hope in the Empty Tomb_ (Pacific Press, 2021).

**Relkhawm ding thusuhnak pawl**:

`Ziangruangah saw dungthluntu pawl in Jesuh thawhsalnak thuhla ih thuphan an relnak ding san? Kan theihnak pawl hmuahhmuah ihsin annih pawl cun huatnak, thenthek awknak, le an zumnak ruangih hremnak tivek lo bak zianghman tonmi an nei lo. Himi thuanthu hi tuahcop mi si bangta sehla, ziangsaw an hlawkpi ding?`

`Jesuh thawhsalnak langtermi ah a ziangmi in saw lo neh bik? Nan thu zirnak ah na thinlung a lo nehnak san rel aw. Jesuh thawhsalnak ih in pekmi ruahsannak lungawi um hi ruat bet aw. 1 Korintian 15 siar aw. Paul in Jesuh thawhsalnak hi ziangvek lawmmam in saw a ngai thupit?