---
title:  Thlan ih nunau pawl
date:   24/09/2024
---

“Khrih thinglamtah kiangih a dingtu nunau pawl cun Sabbath nazi tikcu caan a cem ding cu ralring zetin an hngak ringring. Zarhkhat ih ni hmaisabik zingpit te ah Thlan lam pan dingin an poksuak ih, rundamtu ih ruak hnihnak ding rimthaw mankhung zet khal an kengtel. Thihnak ihsin a thawhsal thuhla an rak ruat lo. An beiseinak ni cu a tla ih, cule zan cu an thinlung ah a rung cam. Cutin an feh lai ah, Khrih zangfahnak ih hnatuan le A tongkam hnangam thlakzet pawl cu an rel suak. Asinan, “Ka lo hmu leh sal ding” (Johan 16:22) timi a tongkam cu an thei nawn lo.”—Ellen G. White, _The Desire of Ages_, p. 788.

`Siar ding: Marka 16:1-8. Ziangthil a cang, nunau pawl in a hmaisabik ah ziangtin an let?`

Thuthangtha hramthoknak ihsin a siar tu cun Jesuh cu Messiah a si timi a thei zo. Asinan a ca sung ah Marka 8:9 ah khawsia ih polh lo mi ah, Jesuh cu Messiah a si lam phuang hmaisabik tu cu Piter a si. Cule himi thuphuannak hi Marka cabu hrek a kim hlan ahcun a lang lo. Marka cabu sung hmuahhmuah ah, Jesuh cun mipi pawl hnenah zo a si timi thu le an hrangih damnak a pekmi pawl hnenah daiten um dingin a sim hai. Marka 14:1 ah miphar pai hnenah a damter thu hi zohman sim lo dingin a sim. Marka 5:43 ah Jairus le a nupi hnenah an fanu a kaihthawh thu zoi hnen hman ih sim lo dingin a sim hai. Marka 7:36 ah Mipi burpi pawl hnenah hnaset le tong thei lo a damter thuhla zohman sim lo dingin a sim. Cule a dungthluntu pawl hnenah Messiah a si thu zohman sim lo dingin thu a pe. Jesuh in daiten um dingih a tinak san bik cu Daniel 9:24-27 ih simcianak tikcu caan vekin a hna a tuan theh theinak dingah tikcu caan a pekawk ruangah a si timi cu zianghman rinhmainak um loin a fiang zet.

Tu ah himi thuhla ahcun Jesuh a thawh zo thuhla an sim theh hnu hmanah nunau pawl cu tih le mangbang in an um ih, thlan ihsin an tlan suak, thil a thlengmi thu zianghman rel loin an um. Ziangkhal sehla rel loin daiten an umnak cun rei a awih lo. Marka cabu cem zawngah himi lo cu ziangsaw kan siar cuang ding. “Cun an pok ih, hmun kipah thu an sim, Bawipa cun an hnenah hna a tuan ih, hmuhsaknak pawl thawn an thu simmi cu a nemhnget vivo” (Marka 16:20).

Cutivek a si ruangah Jesuh thuhla, Amah cu zo a si timi le ziang a rak tuah zo timi thuhla ih daiten umnak cu a kuai darh theh. “Khuitawk hmun” khalah thuphuang darh dingin cabu net khar a si.

`Ziangruangah saw Jesuh thuhla le ziang a rak tuah timi ahhin daiten kan um men thei lonak san? Jesuh thuhla le rundam khawkhannak thuhhla hi tuini ah zo in saw sim thei?`