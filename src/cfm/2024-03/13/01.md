---
title:  Thosal Bawipa
date:   21/09/2024
---

### Tuizarh sung siar ding
Marka 15:42–47, Marka 16, Kol. 2:10–12, 1 Kor. 15:1–8, Dan. 9:24–27, Johan 20:11–18.

> <p>Bible cangken</p>
> “Cun anih in an hnenah, Tih hlah uh: Thinglamtah parih khenbet mi Nazareth Jesuh nan hawl ti ka thei: anih cu a tho zo; hinah a um nawn lo: an retnak hmun hi zohhnik uh.’“ (Marka 16:6, NKJV).

Thinglamtah ih Jesuh thihnak cu dungthluntu pawl ih zumnak le ruahsannak ahcun mithi dar on thawm vek a si ti a fiang tuk. An Bawipa ih thihnak ih a tuam lawng hman siloin anmai nunnak hrang khalih an tih (Johan 20:19) ruangah an hrang ahcun zarh netnak thim zet a si rori ding.

A thuthangtha cabu ih bung netabik Marka 16 ah a thih hnu ih thil a thleng mi pawl kan zir ding.

A hmaisabik ahcun Jesuh thawhsalnak tikcu caan le ziangruangah Nikhat ni zingah nunau pawl thlan ah an ra timi pawl kan zoh ding. Khuimaw caan ahcun Adventist pawl in thawhsalnak zing hi Nikhat ni ni thianghlimnak va tawmpinak vek ih hman dik lo mi a si ruangah an duh lo theu. Vansiatthlak zetin cumi ihsin Pathian thu zirnak diklo zet rung suak khal sehla, Nikhat ni thawhsalni ih kan lungawi theidan ding kan zoh ding a si.

Pahnihnak ah, zirlai cun Marka 16 ih cang hmaisa lam a simfiang ih, himi thu pawl cu cabu pumpi ih thupi pakhat thawn pehawknak an nei a si. Nihnih ni le Nithum ni ah himi hi kan zir ding a si.

A pathumnak ahcun zarhkhat kharnak ih Nili ni le Ninga ni ah Marka 16 sung ih a tanglai mi pawl kan zoh thluh ding ih, kan hmai lam ih hnatuan ding um mi khal kan ruat phah ding. Himi zirlai cun Marka cabu siartu pawl hnenah leitlun pumpi fehtlang ih thuthangtha keng dingih sawmnak in khar a si ding.