---
title:  Leitlun pumpuluk ah feh uh
date:   26/09/2024
---

`Siar ding: Marka 16:14-20. Jesuh cun a dungthluntu pawl hnenih a lang ahkhan ziangsaw an hnenah a rel, cule himi tongkam pawl cu tuini kan hrangah ziangsi sullam a neih ding?`

Jesuh in A dungthluntu pawl hnenih a thurel hmaisabik cu Marka 16:14 ahhin ciamciam ih simmi thu tiih ngan a si. An zumlonak le an lungruhnak ruangah a kawk hai. Hi zumlonak ruangih thusuhnak hi tulai buainak men a si lo. Kan hmuhzo vekin Jesuh ih dungthluntu diktak pawl cu zumnak ah an rak talbuai theu (Matt. 28:17, John 20:24–29), cule taksa dan in Jesuh thawn an um tlang ih, mangbangza cu an hmu rero.

Asinan a thawhsalnak ih thudik pawl cu an hnenah lamzin dangdang in a langter rero. Nihnih ni zirlai ah tawi famkim ih an thu theihpinak pawl thawn zumnak lungkhum cu an fekter a si.

Cumi hnuah Jesuh cun a dungthluntu pawl hnenah leitlun ih thuthangtha phuang dingin a thu a pe. A thupek cu a kau tha zet. Leitlun pumpuluk ah feh in sersiammi hmuahhmuah hnen ih thuthangtha sim ding kha a si. Cule Jesuh cun riahsiatnak le lungawinak ih an hnatuan rah a hung um ding pawl a simfiang – zumtu pawl cu rundam an si dingih, zumlotu cu thiamlo coter in an um ding.

Jesuh cun dungthluntu pawl hnatuannak ih a um dingmi hmuhsaknak pawl a simfiang – Khawsia dawisuak theinak, tongdang ih tong theinak, siatsuahnak ihsin kilhimawknak, le mina damter theinak tivek pawl tla an si. Mi hrekkhat pawl cun Marka 16:18 thu hi Khristian pawl in rultur nei an laksuahnak ihsin an zumnak langter dingih nemhngetnak vekin an simfiang sual theu. Hitawk ah cuvek ih mah le mah zumawk tuknak ih cangvaihnak pawl cu tuah sian a si lo. Tirthlah 28:3-6 sungih um mi vekin Pual vekih Pathian hnatuannak ih mi pakhat a tel tikah a kilhim awknak dingih Jesuh ih rel tum mi a si.

A ngaingai cun Bible in Khristian pawl cu tuahmawh awknak ihsin kilhim ringring an si ding thu in zirh lo. A tikcu te ah thuthangtha a thlen hlat theinak dingah mangbangza tuah cu a tul a si tin Pathian cun a rak hmu ve. Asinan khuimaw caan ahcun Khristian pawl in theihpitu an si ruangah harsatnak an tong theu. Cumi ah thinsau zetih an tuar theinak cu zumlotu pawl hnenih zumnak ih huham caknak hminsinnak dang a si.

Cule hitawk ih thil a tuah thluh hnuah, “Vanah lakso in a um ih, Pathian vorhlam ah a to” (Marka 16:19). Jesuh cun sual thiltitheinak pawl hmuahhmuah a neh ruangah Jesuh cu huham sangbik umnak hmun Pathian vorhlam kut ih to dingin a kaiso a si.

Cang netabik hi hminsin aw. Thuthangtha sim in “Hmun kip” feh khal sehla, anmah ten an um lo. “Bawipa cu an hnenah hna a tuan ih, hmuhsaknak pawl thawn an thusim mi cu a nemhnget vivo. Amen” (Marka 16:20, NKJV). Cule Anih cu an hnenah a um ih, hnatuan an rak thok zo mi tuan peh vovo dingah tu ah kan hnenih um dingin in tiamkam a si.

`“‘Leitlun cemnet tiang ka lo umpi vivo ding’“ (Matt. 28:20). Kannih khal in thuthangtha “hmun kip” ih phuang suah kan tum lai ah himi thutiamkamnak ihsin ziangmi thlangamnak saw kan ngah thei ding ih, kan neih thei ding?`