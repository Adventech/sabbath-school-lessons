---
title:  Lungto le hrilh hlo a si
date:   23/09/2024
---

`Siar ding: Marka 16:1-8 le 1 Korin 15:1-8. Himi cahmai pawl in bangawknak an neih mi ziangsaw a si?`

Thuthangtha cabu tinkim ahhin thawhsalnak thuhla a lang thluh. Thuthangtha cabu ngantu pawl in thlirnak dangdang ihsin thuanthu an run tarlang, asinan an zaten ruahdan laimu bik cu 1 Korintian 15:1-8 khalah a lang a si.

Ruahdan pali a rung langsal rero- thihnak, phumnak, thawhsalnak, hmuhnak timi pawl an si. Marka sungah Jesuh thihnak le phumnak cu bung 15 ah a um. Thawhsalnak le hmuhnak cu bung 16 ah a lang. Asinan merhkawi mi thu a um. Marka 16:7 ah Galilee ih hmuhawk ding thu a rel ih, cutawk hmunah Amah nan hmu ding ti a si (Zoh aw, Johan 21).

Mihrek khat cun Khristian pawl in Bawipa thawhsalnak an zum cu mak an ti zet. Asinan A thawhsalnak thu langternak cu a tam zetih, cule a san le vang thawn khal in an mil aw zet.

A hramthoknak ahcun mi pakhat in a tuah dingmi umsun cu Pathian cu sersiamtu (Semtirnak 1 le 2) a si timi le thawhsalnak, mangbangza le thil a thlengmi pawl a zum ding hi a si. Lei le van sersiamtu Pathian, le leh hnu ih leitlun ih nunnak a tuahtu Pathian cun a duh phawt cun Jesuh thawhter theinak huham nasa zet a nei tengteng ding. Pathian a um ruangah Jesuh ih thawhsalnak cu pumpelh thei lo ding in a tuah hran lo ih, san le vang a neihnak ruangah a si sawn.

A sangtu ahcun, thlan cu a kawllawng rori a si. Pathian zumlotu santhuanthu nganmi pawl khal in himi thudik cu an pawm. Cutin rak si lo bangta sehla thawhsalnak thuhla phuanmi cu a hramthok ihsin a hlawhsam zo ding, ziangahtile cumi ah a taksa a um ahcun a thosal zo tiih relmi ziangvek khal a siatsuah thluh ding a si.

A sangtu ahcun, A dungthluntu pawl in a ruak an la tiih rel mi cun sullam zianghman a nei lo. Dungthluntu pawl cun thlan kilhim tu pawl cu an pahtlang thei lo ding ti a fiang. Cutin rak pahtlang thei in a ruak rak la thei bangta khal sehla, ziangruangah saw thilruk ruangih dungthluntu pawl kaih tongih an um lo? A letnak cu biaknak hruaitu pawl cun dungthluntu pawl in an ru lo a si timi an theihfiang a si.

Culawnghman siloin mi tampi cun thosal Khrih an hmuh thu an phuang. Dungthluntu pawl khal telin mi tampi cun a hmaisabik ah an zum ve ce lo. Cule doral hngetzet pakhat Paul cun thosal Bawipa a hmuh lawng siloin, cumi ton nun cun a nun hmuahhmuah a danglam ter thluh ih, lamzin dangdang in a danglam ter thluh tithu khal a rel.

A netnak ahcun (san le vang tamzet um hman sehla), thosal Bawipa hmu vekih reltu pawl ih dinmi cu ziangtin saw mi pakhat in a simfiang thei ding? Thuphan tiih an theihmi hrangah thihnak tiang vun ton ding hi ziangruang ah saw an duh ding? A thih hnu (Tirh 3:15) le kum tamzet hnu ih (1 Piter 1:3) an thurelmi pawl in A thawhsalnak thu langternak huham thazet a pe a si.

`Mi pakhat in Jesuh thawhsalnak thuhla ah ziangmi langternak na nei timi an lo suut asile ziangtin saw na sim ding?`