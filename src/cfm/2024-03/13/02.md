---
title:  Thawhsalnak ih lungawinak
date:   22/09/2024
---

`Siar ding: Marka 15:42-16:6. Hinah ziangthil a cang, cule ziangruang ahsaw himi thuanthu cu thawhsalnak thuanthu thawn pehawknak a neih?`

Thuthangtha cabu ngantu pawl hmuahhmuah cun “timlamnak ni” tiih an theih thluh ni ahkhan Jesuh a thi ti an pawm thluh (Matt 27:62; Marka 15:42; Luka 23:54; Johan 19:14, 31, 42). Simfiangtu tamzet cun hi thil hi tlawngkai ni 4 nitlak ihsin tlawngkai ni 5 nitlak tiang a si tiin an theithiam. Jesuh kha tlawngkai ninga tlai hnu ah a thi ih, cule nitlak hlanah zamrang zetin an vui a si.

Sabbath ahcun Bawipa cu thlan ah a cawl, cule Jesuh dungthluntu pawl hmuahhmuah khal an cawl ve. “Cule thupek vekin Sabbath ni ah an cawl” (Luka 23:56 NKJV). A ngaingai ahcun Jesuh in a dungthluntu pawl thinlung ah thupek palinak tuah tul rori mi cu tuah tul loin a ret a si ahcun thilmak zet a si ko ding. Saturday zan ah nunau pawl cun rimthaw an lei, cule Nikhat ni zing ah thlan ahcun vuiliam awknak ih tuahfel tul mi pawl theh thluh dingin an va feh. Cutawk ah Jesuh a rak um nawn lo.

Kum zabi 2 hmaisa lam ahkhan, Khristian pawl cun Nikhat ni ih Jesuh a thawhnak thudik ih thupit zia an hmu. Himi cu Nikhat ni thianghlimternak hrangih thumawknak ah a rung cang. Asinan cumi cu thukam thar ih zirhmi a si maw?

`Siar ding: Kolosian 2:10-12. Thukam thar ih Jesuh thawhsalnak theih ringringnak kha ziangsaw a si?`

Bible ah tongfang khatte hman in Nikhat ni ni thianghlimnak cu thawhsalnak theihhngilh lonak vekin a rel lo. Cumi theih ringringnak cu tihnimnak sawn hi a si : “Cuiruangah a thihnak ih baptisma kan conak in amah thawn phum tlaang kan si: Khrih cu thihnak ihsin Pa ih sunlawinak in a thawhtersal bangin, kannih khal nun thar in nung ding kan si” (Rom 6:4)

Nikhat ni ih Pathian biaknak neih thuhla ah Pathian thu fehpi dan dik lo zet cu ziang a va si hmanah, Adventist kan si vekin Jesuh ih thawhsalnak Nikhat ni zing ah kan lungawi ve ding a si. A thihnak le thawhsalnak hmangin Jesuh cun thihnak a neh ih, a thawhsalnak ahcun kanmah rori in rinngamnak kan nei a si.

`“Kan Bawipa Jesuh Khrih ih Pathian le Pa cu thangthat in um ko seh, anih cun a lainatnak tam zet vekin thihnak ihsin Jesuh Khrih thawhsalnak zarah ruahsannak nung nei dingin in hring sal zo a si” (1 Pet. 1:3, NKJV). Jesuh thawhsalnak thuhla ah Paul ih a theihfiangdan kha zoh aw. Kannih khal in cuvekih theihfiangnak ziangtin kan nei thei ding?`