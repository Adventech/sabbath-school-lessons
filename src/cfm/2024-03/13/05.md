---
title:  Mary le midang hnen ih langnak
date:   25/09/2024
---

`Siar ding: Marka 16:9-20. Himi bungcang in thawhsalnak thuanthu an run bet mi cu ziang saw a si?`

Marka 16:9-20 zaten deuhthaw hi thukam thar ih cahmai ummi dang thawn an bangaw deuh thaw thluh –Mary Magalene in Thlan ih Jesuh a hmuhnak (Matt. 28:1, 9, 10; Johan 20:11–18; zoh kop aw, Luke 8:2); mi pahnih in ramri ah an hmu (Luka 24:13–35); mi hleikhat hnenah thu pek an si (Matt. 28:16–20, Luka 24:36–49, Johan 20:19–23).

Jesuh a damsal hnu ih hmu hmaisabiktu cu Mary Magdalene a si (Johan 20:11-18). Nunau dang khal in an rak hmu ve (Matt 28:8-10). Thosal Jesuh hmu hmasabik tu cu nunau a si timi hi thil hminsin tlak za a si. Ziangahtile hlansan leitlun ah nunnau pawl cu theihpitu dinhmun sang ah an um dah lo, thuanthu cu tuahcop mi men rak si bangta sehla, theihpitu hmaisabik ah mipa pawl an um tla si men thei. Asinan theihpitu hi mipa an si lo, dungthluntu 12 khal an si lo, Nunau rori an si. Dungthluntu pawl hnenah thuthangtha sim dingin a va feh, asinan mak an rak ti lo ih, a thurelmi khal an zum lo, cui thil cu mangbangza a si ruangah le vansiatthlak zetin Mary cu nunau a rak si kherkher ruangah an rak zum lo tla si men thei.

Jesuh thawhsalnak thuanthu ih ngaidam dilawknak ah himi thudik, nunau pawl cu Jesuh hmu hmaisabik tu an si thu hi thuanthu dikzia langternak thiltithei zet ih hman a si.

`Himi thuanthu hi tuahcop mi sullam nei lo a si ahcun Marka 16:14 sungih thil a thleng mi hi ziangsaw a si ding?`

A ngaingai cun thuanthu kha tuahcop mi a si ahcun ziangruangah saw anmah ten riahsia zetih an tuah awk rero duh ding? Jesuh cun an “lungruh tuk” ruangah a kawk a tul. Thuthangtha ahhin Amah an kaih ihsin a thawhsal hnu ih a langawknak tiangin Jesuh dungthluntu pawl cu a tha lo zawngih tarlang an si: An tlan, phatsan, zum lonak le thil dangdang pawl tla an si. Thuanthu hi tuahcop mi men sibangta sehla himi pawl cun zianghman sullam an nei zik lo.

Cumi kalh ciah in, leh hnu ah an raltha ih, thosal Khrih thuhla an phuangnak ah fek zetin an um ih, beiseinak cu mikip hnenah an pe ih, cumi cu an thurel mi dikzia tarlangnak thiltithei zet a si.

`Rinhlelnak le zum lonak thlarau thang sungih kan tlaklutnak ihsin ziangtin saw kanmah ten kan kilhim awk thei ding? Ziangruangah saw kanmah ten thosal Khrih thawn nitin kan pehawk tengteng a tulnak ding san?`