---
title:  “In thlun aw”
date:   07/07/2024
---

`Siar ding: Marka 1:16-20. Jesuh in dungthluntu si dingih a kawhmi pawl kha zo pawl saw an si, cule ziangtin an rak let?`

Marka bung 1 ahcun Jesuh ih tongkam ngan khummi tampi a um lem lo. Ziangkhalsehla Marka 1:17 ahcun nga kaitu pahnih, Simon, lehhnu ih “Piter” tiih kawhmi le a naupa Andrew hnen ih a tongkam pawl kan hmu thei. Annih pahnih hi Galilee tipi ah dingin sur an vorh rero lai fang a si. Himi ahhin lawng simaw, asilole nga kaitu dang tivek simaw zianghman tarlang in a um lo, cumi sullam cu annih pahnih hi paisa lam ih harsatnak nei zet an si men thei. Marka 1:19,20 ah James le Johan cu a pa le siahhlawh pawl thawn lawngah an um. Cumi sullam cu annih cu Piter le Andrew hnakin paisa lam ah harsatnak an nei lo deuh ding vek tla a bang. Luka cun Piter in lawng a neih thu a rel, ngaingai te cun James le Johan cu Piter le Andrew thawn hnatuan tlang mi an si (zoh aw… Luke 5:1-11). Asinan Thuthangtha Marka cun himi unau pahnih pawl ih danglamnak a sim duh tla si men thei. Cui danglamnak simfiang duh ah Jesuh cun an pahnih in sum lalut tam deuh le maldeuh tiin dungthluntu dingih a kawhnak tla si men thei.

Jesuh in hi pawl a kawhnak cu thil olsam zet a si, langtlang zetin a ko hai. Amah thlun dingin a ko ; Cumi cu A dungthluntu si dingah a si. A kawhnak an rak cohlang a si ahcun anih cun minung kaitu dingah a tuah ding a si.

`Ziang ruangah saw hi minung pawl in zamrang zetin (Marka 1:16-20) ziangkim tanta ih Jesuh an thlun.`

Himi cu thuthangtha Johan in fiang sinsin in a tarlang (Johan 1:29-42). Cumi cun himi unau pawl hi tipil petu Johan dungthluntu le Amah Johan in Jesuh cu “Pathian tuu fano, leitlun sualnak la hlo tu” (Johan 1:29 ESV) tiih a simmi pawl rak theitu an si vek tla a bang. Jesuh an tong ih, Jordan tiva kiangah Amah thawn tikcu caan an hmang. Cumi thawn dengaw ciah in Jesuh in Pathian hnatuan dingih a kawhnak an rak cohlangnak ahhin tlansuah simaw, hnihsuaknak men thil khal a si lo. Thate ih ruat thluh cia mi an si.

Asinan ziangahsaw Marka in cipciar zetin a rel thluh lo? Cumi cu Jesuh ih huham a rel thupi tumtuk ruangah a si ko ding. A ko hai ih, nga kaitu pawl in an rak cohlang sak ding a duh zet, an nunnak le leitlun duhzawng hi ziangtik hmanah an bangaw dah zik lo.

`Jesuh na thlun theinak dingah ziangsaw na hloh mi um zo? (Zianghman na ruat thei lo a si hmanah a hnuaihni aw deuh dingmi letnak ding thuhla cu ruat aw)`