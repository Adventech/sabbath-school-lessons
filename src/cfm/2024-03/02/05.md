---
title:  Jesuh hnatuannak thuthup
date:   10/07/2024
---

`Siar ding: Marka 1:35-39. Hitawk ah Jesuh ih a tuahmi ihsin ziangmi zirlai thupi saw kan lak thei ding?`

Jesuh cu nisuah hlanah a tho ih, hmun fianrial zetah thlacam dingin a feh. Marka 1:35 ahhin Jesuh ih cangvaih thlacamnak cu thupi zet ah a ret. Catlang tluan dang pawl cu kaihtawi thluh mi an si - A tho, a suak, cule a feh (Grik tong ahcun famkim thluh relnak ih hman a si). Asinan “Thlacam” timi verb(tuahnak) cu famkim ciah lo catluan a si, relbet duh mi a um hrih lai, hitawk ih hman mi cu tuah rero lai mi relnak a si. Thlacamnak a nei rero lai, thla a cam rero lai tinak a si. Himi bungcang khal in zingpitten Jesuh a thawh ih amahten thlacamnak tikcu caan a hman kha thupi zet ah a ret.

Thuthangtha cabu hmuahhmuah ahhin Jesuh cu thlacam mi a si ti kan hmu thei (zoh aw Matt. 14:23, Marka 6:46, Johan 17). Himi hin Jesuh hnatuan thiltitheinak sungih thuthup tawhfung pakhat a sinak a langter.

`Siar ding: Luka 6:12. Himi in Jesuh thlacam nun thuhla ziangsaw in zirh?`

Khristian tamzet cun thlacamnak ding caan an bikhaih theu. Hivek ih tuah hi a tha ih a dik zet fawn, asinan cumi cu tuahkeel mi ah a hung cang ih, thil ziangmaw tuah nawn sal rero mi vek tla a bang. Himi bikhiah cianak siatbaldan ding lamzin pakhat cu a caancaan ih thlacam caan thleng lole caan dang ai hman in rei deuh thlacamnak neih hi a si. Rel duh mi cu thleng theih lo dingmi, a kelih tuah ringring dingmi thil pakhat ah nangmah ten na kharhkhum aw ding a si lo timi hi a si.

Piter le a rualpi pawl cu Jesuh ih thlacamnak hmun ah an umpi ve lo. An va hawl hmuh mai ruangah a umnak hmun cu an thei si ko ding. Mi hmuahhuah in Jesuh an hawl thu an sim tikah mani sun ih a hnatuan mi peh sal in mina tampi damter in thuzirhnak nei dingin ruahnak pek a um. Ruahlopi in Jesuh cun a rak hnong ih, hmundang ih feh dingin a rak ti sawn riangri. “Asinan anih cun, ‘Khaw dang ah feh uhsi, cutawk khalah thu ka sim theinak dingah: ziang-ahtile cumi hrangih ra ka si, a ti” (Marka 1:38).

`Jesuh hmanin thlacamnak nei dingin tikcu caan tamzet a mamawh a si ahcun kannih teh thlacamnak ah ziangmi tluk tikcu caan saw kan hman ve ding? Jesuh zohthim dingmi in ziangsaw kan hnenah thu a rel?`