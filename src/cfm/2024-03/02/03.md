---
title:  Hngilh thei lo Pathian biak khawmnak
date:   08/07/2024
---

`Siar ding: Marka 1:21-28. Capernuam ih sinakok ah hngilh thei lo dingmi tonnun ziangmi saw um, cule Himi ihsin thlarau lam thudik ziangsaw ka lak thei ding?`

Khristian tamzet cun an Khristian nun zalam tluan ahhin hngilh theih lomi tikcu caan ziangmaw an nei cio – Jesuh thlun dingih thutluknak tuah in : Tihnimnak an neih ni; Pathian umpinak nei ih an theih awknak ding tiang ih thuthangtha huham nei zetih simnak neih lai caan tivek pawl tla an si. Hivek caan hrekkhat pawl cu theihhgngilh an si lo tilawng hman siloin nun thleng danglamnak tiang khal a suah pi thei. Curuangah Kapernuam khua ih um mipi hrekkhat pawl khal Marka 1 ih a rel vekin Sabbath ni ah hivek in an um ve. “Cun daan thiam pawl vek siloin thu neitu pakhat vekih a zirh ruangah a thuzirh mi ah an mang a bangzet” (Marka 1:22). Cutin Jesuh ih thu a zirh lai ah Jesuh thuzirh mi huham ruangah mi pakhat sungih khawsia lut mi cun ring zetin a run au ih, “Nang Nazareth mi Jesuh, Nang thawn ziang tuah ding kan nei? Kanmah siatsuah dingah maw na rat? Nang cu zo na si ti ka lo thei – Pathian ih mi thianghlim pakhat na si” (Marka 1:24 ESV) tiah a ti. Cule Jesuh cun khawsia cu a dawi suak.

Khawsia ihsin a suak mi tongkam pawl hi vun ruat ve hman aw. A hmaisabik ahcun khawsia cun Jesuh cu, “Pathian ih mi thianghlim” ti a thei. Anih cun Jesuh cu Satan ih ralkap borhhlawh le thianghlim lonak dokalh in Pathian ih thuthup mithianghlim a si lam a thei ngah. Cutin himi thuanthu ahcun thatnak le siatnak hnatuan karlak bangawk lonak fiang zet a um. Hitawk ahhin doawknak maksak cu a ngaingai in kan hmu thei. Mipi pawl cun Jesuh sinak an theifiang ngaingai hrih lo men thei, asinan Khawsia cun a theifiang zet, cule mipi pawl ih an theih ding in a phuang darh.

Khatlam ah minung sung ihsin suak dingih thupek mi cu theihthiam a ol zet, asinan ziang ruangah saw “Daiten um uh” tiah a ti. Hitawk ih Marka hramthoknak ah hminsintlak zet thil a lang : Jesuh cun zo a si timi thuhla ah daiten um dingin a sim. Bible thiam pawl cun himi hi “Messianic Secret (Messia sinak thuthup)” tiah an ko. Jesuh in daiten um dingih a fialnak in sullam tha zet a nei, ziangahtile Amai san ahkhan Messia beiseinak thu ih ramkhel buainak a nasa tuk ruang ah a si. Messiah si ding khal thil tihnung um zet a si. Asinan daiten um dingih kawknak ahhin Jesuh cu zo a si timi theihsual theih lo ding khawp ih phuangsuahnak a um. Jesuh ih sinak kha thuh in um lo bangta sehla ziangthil saw fiang sinsin ih hung suak ding, cule zo saw a si timi thudik cu thuthangtha thucah ih laimu bikah a hung cang. Mipi pawl cun Jesuh hi zo a si ti theih lawng hi an duhtawk lo ih, ziangtin a ratnak an cohlang thei dingih, an hrangah ziangmi sullam a nei timi thuhla ah thutluknak dik an tuah ding khal an duh a si.

`Midang hnen ih theipitu si dingih na um tikah “tulai thudik” timi thawn pehpar aw in kan zumnak pawl hmuahhmuah sim thluh hrih lo dingin fimkhur a tul zet?`