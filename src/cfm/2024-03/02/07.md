---
title:  Ruahbet ding
date:   12/07/2024
---

Siar ding Ellen G. White, “At Capernaum;” and “Thou Canst Make Me Clean,” pp. 252–266, in _The Desire of Ages_.

Marka 1 in Jesuh ziangtin a tarlang? Jesuh cun dungthluntu kawh theinak a nei ih, cule annih in an let. Satan hnuai ih thlarau borhhlawh lakah anih cu a thianghlim. Dodawknak rura zet cu sia le tha karlak ah a um vivo, cule Jesuh cun khawsia aiin huham a nei sawn. Jesuh cun mina pawl a zangfak ih, a bawm, zohman in an tham duh lo mi khal a va dai.

“Jesuh cun sinakok ahkhan uknak din dingih a rat thu le a hnatuan dingmi bik cu Satan ih sal ihsin suah zalen ding a si thu a rel. A thurel lai mi cu tihphannak ih kioraaknak cun a run tibuai. Mi aa pakhat cu mipi lak ihsin a ra suak ih, ringpin, “Kanmahte in umter aw; Nang Nazareth mi Jesuh, nang thawn ziang tuah ding kan nei? Kanmah siatsuah dingah maw na rat? Nang cu zo na si ti ka lo thei a si, Pathian ih Mi Thianghlim na si, tiah a rak ti.’

“Tu ahcun an zaten mak ti zetin an um thluh. Mipi pawl cu Khrih ihsin an her peng ih, a tongkam khal an ngaihsak nawn lo. Himi ciah hi Satan pa in Sinakok ah buainak suahter dingih a tumtah mi a si. Asinan Jesuh cun khawsia cu nun a sim ih, “Daitein um awla a sung ihsin ra suak aw, tiin a kawk. Cutikah thlarau borhhlawh in cupa cu a then ih, a sung ihsin a suahsan, cule a nater nawn lo…Nelrawn ih Satan thlemnak donehtu cun a ral thawn hmaiton in an tongaw sal lala. Khawsia cun a hremmi cu a huham hmuahhmuah suah in theitawk in kaihrem a tum rero. Hitawk ih sunnak cun Jesuh cu nehnak a coter a si…Asinan rundamtu cun thuneihnak thawn saltang cu a suah zalen a si”—Ellen G. White, _The Desire of Ages_, pp. 255, 256.

Cu laiah kan Bawipa cu a hnatuan ah a buaituk ih hmun pakhat hnu pakhat a feh rero. Minung tampi thawn an um tlang. Mipi tamzet cu cat bang loin an pehtlai aw ringring. Ziangtin saw mipi lamah le a hnatuannak lamah daithlang loin le thinlung hahdamten a um thei ringring? Nitin thlacam nun a neihmi ruangah a si timi cu rinhlel ding zianghman a um lo.

Thlacamnak le Bible zirnak ding hrangih tikcu caan na neih theidan ding thuhla vun ruat aw. Na hrang tha mi cu hawl suak awla, cumi tikcu caan cu thlarau lam daihnak ih na thansoh theinak dingah le Pathian kamsuak thu le Thlarau ih a lo kaihhruai theinak dingah hmang aw.

**Relkhawm ding thusuhnak pawl**:

`Thlacamnak le ziangruangah cumi cu Khristian nun ah a thupi timi thusuhnak thuhla rel khawm uh. Thlacamnak ih mual a neih zia le tumtah mi thuhla ah mipi ih thusuhnak an neih theumi pawl kha ziangsaw an si?`

`Khuitawk hmun le tikcu ah kan zumnak thuhla nasa zetih rel dingah a that ciah lonak thuhla pawl kha rel khawm uh. Ziangtik caan ahsaw thil tuahding ih kan ralring a tul, thu theihpitu kan sinak thu ah tawawknak um riai lo dingin ziangtin saw kan tuah thei ding?`

`Tuisan ih na nunphung ah zo pawl cu “Phaar nat” nei pawl cu an si? Hivek pawl hnen ih thuthangtha bulpak zetih a thlen theinak dingah nan kawhhran in ziangtin saw nan “va pehtlaih” thei dan ding?`