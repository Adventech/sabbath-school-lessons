---
title:  Sabbath ah tam sawn ih Pathian hnatuannak
date:   09/07/2024
---

`Siar ding: Marka 1:29-34. Piter tei’ innsang kha Jesuh in ziangtin saw a bom, cule himi thuhla ihsin ziangmi thlarau lam zirlai saw kan lak thei ding?`

Sinakok ih mangbangza tikcu caan an hman hnuah Jesuh cu a dungthluntu malte (Piter, Andrew, James, le Johan) thawn Piter tei’ inn ah an cawl ih, Sabbath ni cu rualpi pawl thawn pawlkom awknak le rawlei khawmnak nei in tikcu caan an hmang. Asinan boruak a hung her danglam : Piter ih pizon cu khawsik tuarin dam lo in a um. Jesuh hnenah a natnak an sim, cule a kut in Piter ih pizon cu a kai ih a dinter. Cule Piter ih pizon cun zamrang zetin an tulmi pawl a timlam sak thei hngal. Hitawk ih tarlang mi vekin Jesuh ih damter zo mi, rundam zo mi pawl hi midang hrangih hnatuan ding an sizia huham nei zet tahthimnak a si.

Marka cabu pumhlum ahhin Jesuh in a tham ruangih damnak co an um hnuaihni (zoh aw Marka 1:41; Marka 5:41), sinan tikcu caan dang ahcun a tham lai tarlang a si lem lo(zoh aw Marka 2:1-12, Marka 3:1-6, Marka 5:7-13).

Cuini ah Jesuh cun a hnatuan a theh hrih lo. Nitlak hnuah mipi pawl cu damnak duh ah Piter tei’ inn ah an ra ciamco. Sinakok ih thil a thlengmi an hmuh ruangah si ko ding, cumi asilo hmanah thuhla an theih ruangah a si tengteng ding. A ngaingai te cun thuthangtha cabu ngantu cun sabbath ni thuhla hi ca a siartu pawl in an theih ding a duh ruangah a casiartu pawl hnenah mipi pawl an rat tlai thu hi a rel lang lem lo. Himi Marka cabu ihsin a langmi cu a casiartu pawl cu Sabbath ul pawl an si ding timi hi a si. Marka cun an khawsen in sangka hmaiah simlam ah an ra pumkhawm aw tiah a ti (Marka 1:33). Cui mipi pawl bawm dingin Jesuh cun tikcu caan ziangmaw zat a hmang ko ding.

“Nazi pakhat hnu pakhat an ra ih an tlan sal; zohman in thaizing ah damtertu hi an lakah an hmu lai kem maw timi an thei lo. Hi ni vekih theihpitu hi Kapernuam in a rak nei dah lo. Boruak cu nehnak le luatternak awsuak hlirin a khat thluh. Rundamtu khal lungawinak in a khat. Natnak tuar ih a hnen ra pantu pawl a hmuh tikah a thinlung cu zangfahnak in a khat thluh ih, an lungawi le an harhdam theisalnak dingih a huham hmannak ah a lungawi zet.

“Nattuar a netabiktu a ti dam hlan loh cu Jesuh khan hnatuan a cawl lo. Mipi pawl an tlan thluh sal zo. Simon ih inn cu a dai reprep. Ni hlim um zet cu a cem zo, Jesuh khal a cawl ve. Asinan khawpi cu dai reprepnak ih a tuam lai ah rundamtu cu ‘khawvan hlan ah a tho, a suak ih, hmun fianrialpi ah a va feh ih, cutawk hmun ah thla a cam’ “—Ellen G. White, _The Desire of Ages_, p. 259.