---
title:  Thuthup na thup thei kem?
date:   11/07/2024
---

`Siar ding: Marka 1:40-45. Himi in Jesuh thuhla ziangsaw in zirh, ziangtin saw khawtlang nun thawn pehtlaihawknak an neih?`

Hitawk cahmai ih phaar nat a run rel mi le thukam hlun pumpi ih a um mi hi tuisan ih Hansen ih natnak (a dikmi phaarnat) tiih theihmi lawng a khihhmuh lo. Bible sungih a um mi natnak cu, “vunnatnak tihnung um” tin let sawn sehla a fuh deuh ding. Cumi cun natnak kaisawn awk olzet a simnak khal a si. Hansen ih natnak cu hlanlai Kum zabi BC 3 hrawng ih ra suak fang men mi a si (David P. Wright and Richard N. Jones, “Leprosy,” The Anchor Bible Dictionary, vol. 4 [New York: Doubleday, 1992], pp. 277–282). Hitawk ih phaar nat relmi hi Hansen ih natnak khal a si thei thotho, hi pa ih a tuarmi natnak ngaingai hi thei lo hmansehla a rapthlak zet mi thil a si. Phaar nat neitu cun Jesuh in a damter thei timi zumnak a nei. Puithiamhnatuan 13 ih a langdan vek asile phaarnat nei pawl cu biaknak daan ah thianghlim lo an si ih midang pawl thawn an pehtlai aw ding a si lo (zoh aw Pui. 13:45, 46).

Ziangkhal sehla Jesuh in a rak zangfah ngaingai ih, cupa lam hoi in a vun tham. “Cule Jesuh in a rak zangfah ngaingai, a kut suah in, a hei tham ih, cupa ih hnenah, Ka duh a si, thiang aw, a ti’” (Mark 1:41, NKJV). Himi tuahnak cun Jesuh cu zanlam tiang borhhlawh ah a tuah ding, biaknak daan vekin a thianghlim theisalnak dingah tidai ih a kholhawk ta a tul (Zoh kop aw, Puithiam 13-15). Asinan Marka cun Jesuh in mina a tham ih, cui a cangvaihnak cun cupa cu a phaar natnak ihsin a thianghlimter timi a fiangter. Curuangah cu pa a thamnak cun Jesuh kha borhhlawh ah a tuah lo.

Cule Puithiamhnatuan 14 sungih Moses ih thupek vekin Jesuh in cupa cu puithiam hnen ah va hmuhaw ih thawinak nei dingin a fial. Thuthangtha Marka cabu pumhlum ahhin Jesuh hi Moses ih thuzirh mi dinpi le pawmpi tu vekin a ding ringring theu (zoh aw Marka 7:10; Marka 10:3, 4; Marka 12:26, 29–31). Himi hmuhdan cun biaknak hruaitu, Marka 7, 10, le 12 ih ummi pawl in Moses fehtlang ih pekmi zirhawknak ngaingai pawl siatsuah an tumnak cu nasa zetin a dokalh a si. Himi in Marka 1:44 ih daiten um dingih Jesuh thupek mi a run simfiang a si. Jesuh ih a damter thu a va sim ahcun cumi cun Puithiam ih thutluknak ah thleidannak a um dingih Jesuh a dokalh men thei.

Asinan a thianghlim zo mi Phaar nat nei pa cun thil umdan a theithiam lo tla a bang zet, Jesuh thupek mi thlun duh loin hmun hla le nai ah thuhla a phuangdarh ciamco. Cumi cun Pathian hnatuan dingin Jesuh cu khawpi sungih olsam zetih lutnak dingah harsatnak a tuah a si.

`Ziang tlukin kan tumtah mi a rak tha a si hmanah thuthangtha phuangdarhnak in rak donkham theitu ding thil ah ziangtin saw ka ralrin thiam thei ding?`