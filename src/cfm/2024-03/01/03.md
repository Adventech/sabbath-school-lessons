---
title:  Caantha dang
date:   01/07/2024
---

`Siar ding: Tirh 15:36â€“39. Ziangruang ahsaw Paul khan John Mark kha a hnong, cule ziangruangah saw Barnabas khan caantha dang a rak pek?`

Paul in tleirawl pa a rak hnongnak san cu Tirh 15:38 ahkhan tarlang in a um. Marka hi an lak ihsin a tlan ih, Pathian hnatuannak ah a tel nawn lo. Paul hi a tul ahcun mi hmaisong nei lo zet mi a si. Pathian hnatuan nun hi a hleice in hlanlai leitlun ahkhan lamzin ngil lo zet le thusuhawknak nasa zet ummi a si (zoh kop aw 2 Korin 11:23-28). Paul cun a Pathian hnatuanpi pawl thawn harsatnak le dinhmun theithiam ih bawmawk ton hi a duh mi a si. A thu pawmdan ahcun olsam zetih tlansantu cu hranhram in sual donak ih tel ding Pathian hnatuan pawl lakah um dingin a tlak lo tihi a si.

Barnabas cun a rak pawm ve lo. Mark ih sinak a hmu ih, an dung ih tanta men dingin a siang lo. John Mark parah hivek in thu hmuh awk lonak hi Barnabas le Paul karlak ih a um ruangah annih khal an then aw. Paul cun amah thawn feh tlang dingah Silas a hril ih, Barnabas cun Marka a hril ve thung.

Tirhthlah cabu cun ziangah Barnabas in a hnen ih feh ve dingah Mark a hril timi a simfiang nawn lo. A ngaingai te cun, himi bungcang cu Tirhthlah cabu sungih mi pahnih an umkhawmnak a langnak netabik a si. Asinan thu ngaithlak nuam zet cu himi bungcang hi Thukham thar ih Marka thuhla ngannak netabik a si lo.

`Siar ding: Kolose 4:10, 2 Timote 4:11, Filemon 24, le 1 Peter 5:13. Himi bungcang pawl ah Mark ih a hmuhsuak awkdan thuhla cipciar ziangsaw a rel?`

Marka ah mangbangza thlengawknak a um in a lang. Himi bungcang pawl ah Paul in amai hrang le Pathian hnatuannak ah Marka ih thahnem ngaizia pawl a tar lang. Paul cun a hnatuan pi mi pakhat vekin a pawm ih, Timote hnenah run hruai tel dingin a duh thu khal a sim. Piter cakuat pakhatnak ahcun Piter cu Marka thawn laicin awknak tha an neih thu a rellang. Himi Paul le Piter ih ngan mi cabu pawl hi Tirhhlah 15 sung ih thuhla an paltlang ihsin kum 15-20 hnu lam AD 60 hrawng ih ngan mi a si. Marka cu a ralhrutnak ihsin a hrah ngah zo, A unau pa Barnabas in amah ih rinsannak a neihmi ihsin run cang suak mi a si tengteng ding.

`Nangmah le na rualpi in tlaksamnak nan nei ih caan tha dang pek ih nan um lai caan kha vun ruat aw. Ziangtin saw cui hmuhtonnak le nangmah a lo bawmtu in na nun a danglam ter? Cumi cun midang hnenah Pathian hnatuan duhnak ziangtin nangmah ah a lo neiter?`