---
title:  Ruahbet ding
date:   05/07/2024
---

Siar ding Ellen G. White, “The Voice in the Wilderness,” pp. 97–108 in _The Desire of Ages_; and “Heralds of the Gospel,” pp. 166–176 in The Acts of the Apostles.

Thuphuan 14:6,7 thu ih vancungmi pakhatnak ih thucah cu Marka 1:15 sungih Jesuh ih thucah thawn vun zohthim tikah ziangtluk thinlung hip theiza saw a si.

Vancungmi pakhatnak cun Jesuh a rungtumsalnak ding hrang timlamnak nei dingah kumkhaw thuthangtha cu caan neta lam ih um leitlun mi pawl hnenah thucah a run keng. Cuvek ciah in Jesuh ih thucah khal a si, vancungmi ih caan neta hrang thucah cu a hnuai ih Table ih simfiang mi pathum thawn an bangaw thluh.

| Marka 1 | Thuhlawm Then | Thuphuan 14 |
| --- | --- | --- |
| Tikcu caan kimnak (Daniel 9) | Tikcu simcianak | Thuthennak caan (Daniel 7, 8) |
| Lalram a nai | Thukam thutiam | Kumkhaw thuthangtha |
| Sir aw, zum aw | Dungtluntu si dingih kawhnak | Tihzah, sunlawinak Pathian bia uh |

Vancungmi pakhatnak cun thuthen sungnak hramthoknak thu a phuang, Daniel 8:14 ih um ni 2,300 simcianak kha a rak phuang, cumi cu kum 1844 ihsin a thokmi kha a si. Thuthennak cun Pathian uknak cu hremtuar a minung pawl hnenah a thleng ter (Daniel 7:22). Vancungmi pakhatnak cun tihzah, sunlawinak le Pathian bia dingih a kawhnak cu dungthluntu si dingih kawhnak a si ih, Thuphuan 13 sung ih sahrang thilti theinak nineta lam ih leitlun ih a um ding mi ah pathian dik lo cu tihnak, sunlawi peknak, le biaknak ih a hruai dingmi thubuai ihsin kawhnak a si.

Marka 1 ih Jesuh thucah mi hi thuthangtha phuan hramthoknak dingih Daniel ih simcianak thawn an milaw zet. Curuangah vancungmi pakhatnak ih thucah cu leitlun thuanthu cemnak dingih Daniel ih simcianak thawn an milaw zet a si.

**Relkhawm ding thusuhnak pawl**:

`Marka 1:1-13 sungih um Jesuh le tipil petu Johan ih bangawk lonak kha tahthim aw. An umdan ihsin ziangvek zirlai saw na rak zir ngah?`

`Tihnimnak timi hi vun ruat aw. Siar ding: Rom 6:1-4 le Johan 3:1-8 cule Marka 1:9-13 ih Jesuh tihnimnak thawn tahhim aw. Ziangmi bangawknak le danglamnak saw na hmuh? Himi in ziangtin saw tihnimnak sullam theifiang deuhdeuh dingih a lo bawm dan?`

`Marka 1:14, 15 sungih Jesuh ih thuthangtha simmi le Thuphuan 14:6,7 sungih vancungmi pakhatnak ih thucah hi zoh thim aw. Himi thucah theihthiamnak in ziangtin tuini ah thuthangtha phuang tha deuh dingin a lo bawm thei?`