---
title:  Jesuh tipilnak
date:   03/07/2024
---

`Siar ding: Marka 1:9-13. Jesuh ih tihnimnak ah zosaw rak um, ziangthil a thleng?`

Johan cun Jordan tiva ah Jesuh cu tihnimnak a pe ko nan, tidai sung ihsin a hungsuah tikah van ongaw a hmu ih, Thiang thlarau cu thuro bangin a parah a ra fu. Van ihsin Pathian aw a thei ih, “‘ Nang cu ka duhdawt mi ka fa na si; Nangmah ah ka lungawi” (Marka 1:11, ESV).

Himi thil cangmi pawl cun Jesuh ih tipilnak thupit zia a tarlang thluh. Pa, Fapa, le Thiang thlarau pawl an um thluh ih, Jesuh ih hnatuan hramthoknak ah an dinpi tlang thluh. Himi thil a hung cang mi ih thupitzia cu Marka 15 ih Thinglamtah thuhla ah a thlam rori in hmuh a theih. Hivek thuanthu hramthoknak thawn bangaw mi tamzet hi an run umsal theu. Thlarau thuro cun Jesuh cu nelrawn lamah a hruai. “Thuro” timi tongkam cu Grik ekballo timi ihsin ra suah mi a si ih, cumi cu Thuthangtha Marka cun khawsia dawisuaknak tongkam ah a hmang theu. Hitawk hmun ih Thlarau a ummi cu Jesuh nun ah Thiang Thlarau ih thilti theinak sawhkhihnak a rak si. Bawipa cun a khualtlawnnak ding hram a rak thok deih zo ih, cule zamrang zetin Satan thawn hmaton in an tongaw hngal. Hitawk ah buainak ih a langmi ahhin hramlak ramsa pawl umnak ih ni 40 sung thlemnak a tong mi ah vancungmi pawl cun Jesuh an bawm a si.

Thuthangtha Marka ih thuhla a run ondan hi a danglam zet, Jesuh cu Pathian sinak le minung sinak nei kop in a um. Pathian sinak lam ahcun : Anih cu Khrih, Messiah (Marka 1:1), thucah kengtu hnen ihsin Bawipa ih phuanmi (Marka 1:2,3), Johan ai hman ih nasa sawn (Marka 1:7), Thlarau rungtumnak duhdawtmi fapa a si (Marka 1:10,11). Asinan milai asinak lam ahcun, hitin kan hmu thei : Johan ih tihnimnak pek mi (Maraka 1:9), Thlarau ih hruaimi (Marka 1:12), Satan ih thlem mi (Marka 1:13), hramlak ramsa thawn umtlang mi (Marka 1:13), le vancungmi pawl ih tuamhlawm mi a si(Marka 1:13)

Himi an bangawk lonak hi ziangsaw a si? Himi cun Khirh ngaingai ih mangbangza sinak a khihhmuh, Anih cu Kan Bawipa le rundamtu, kan Pathian a si. Cu cingin minung a si ih, kan unau pa le kan zohthim ding mi a si. Himi ruahnak hi ziangtin kan thinlung in kan thei famkim thei ding? Kan thei famkim thei zik lo. Asinan zumnak in kan pawm, Pathian in minung a duhdawtnak thuhla ih a langmi mangbangza thudik cu mangbang thlak zet thil a si.

`Pathian ih duhdawtnak thuhla ah Jesuh cu Pathian si khal sehla, kanmah in rundam theinak dingah minung sinak amah ah a la timi hi ziangruangah saw simfiang ih kan umnak san?`