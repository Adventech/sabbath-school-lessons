### Marka thuthangtha

Marka ih hramthoknak ihsin ca siartu pawl cun Jesuh cu- Messiah, Pathian fapa a si timi an theithiam (Mark 1:1). Ziangkhalsehla, khawsia pawl tel loin thuanthu ih minung pawl in Jesuh zo a si timi le ziangvek mi a si timi theifiangnak ah harsatnak an nei cio. Khawsia pawl cun zo a si timi an theifiang, a nasa zetmi a tongkam a um hlan hman in an rak thei cia. Asinan Jesuh cun himi thuhla hi daiten umpi hrih dingin thu a pe. Ziangah saw himi thupek hi thuthup ih a um? Kum zabi tamzet ih Bible tlawngta pawl cun himi ah thusuhnak an nei theu. Himi hi Scholarship hmanah hmin an pe ih - Messianic Secret tiah an ko. Jesuh hi zo a si ti kan theihmi hi ziangahsaw thuthangtha in daiten umpi dingin in duhnak san?

Thuthangtha Marka feh tlang ih thil a fiangzet mi cu himi cabu sungah thuthup lawng a um lo ih, thuphuang awknak khal a um a si timi hi a si. Thuphuan/ thuthup tlangpi tivek ih kawh khal in a dik zet ding. Hivek pawl hi Thuthangtha Marka sungah a um thluh a si. A cemnetnak ah thuthup pawl cu mangbangza in cem thluh khal sehla Jesuh ih thuthuan huham hmangin a aiawh ret thluh a si. Marka cabu hi thu hlawmpi pahnih ih then a theih ding- a hrek deuh thaw in an then aw si ko. Bung 1 ihsin bung 8 cemnet tiang ahhin thusutnak thupi bik, Jesuh cu zosaw a si? timi a relfiang. A letnak cu A thuzirhnak le A mangbangza tuahnak ihsin hmuh a thei. Khawsia a neh leuhleuh, nekrawk tuar pawl hnenah beiseinak a thleng, minung thinlung ah thudik a tuh. Himi pawl hmuahhmuah cun casiartu hnenah Amah cu Messiah, Khrih, Herbu mi pawl ih reizet an rak hngak mi a si timi an pholang thluh.

Ziangkhalsehla, cabu hrek a kim hlan cu Jesuh zo a si timi mi pakhat sungih khawsia lut mi ihsin theih a si hrih lo. Cabu hrek a kim hnu lawngah Khrih sinak thuhla thusuhnak ih letnak a um. Cumi cu Peter, “Nang cu Khrih” na si titu hnen ihsin theih a si (Mark 8:29, ESV). Marka cabu hrek pahnihnak Marka 8:21 ihsin a cem tiang ahhin Jesuh khuitawk ah a feh ding? Timi thusuhnak ih a letnak a um. A letnak cu mangbangza a si. Anih cu thinglamtah ah a feh ding, cumi cu Rom ramuknak ih thihnak ningzak thlakzet le zahthlak zet thil a si. Cumi cu beisei lo zetin Messiah ih pal tlang ding mi a si. Anih cu a dungthluntu pawl in Rom a do neh dingih Israel ram cu thilti theizet ram ah a suah ding tiah an rak zum.

Jesuh dungthluntu pawl cun a thurelmi piruk ih sau hman an theithiam thei lo. Cabu ih a fehpi vivo mi ah a tuarnak ding thuhla ih an thusuhmi cu a mal deuhdeuh, an rak lawm lo zetmi thudik an hmaika ih a run um hlan tiang cu daiten an um san vivo. Jesuh cu a thihnak ding tawlreltu biaknak hruaitu pawl thawn hmaiton ih an vun um tikah khawthim a sah deuhdeuh a bang zet. Dungthluntu pawl ih sunglawi zet lalram an beisei mi cu kaih le hniksak le an beisei lo dan vekih thah a sinak ihsin an an hai thluh. Asinan hivek pawl hmuahhmuah hi Jesuh cun a fiang ter thluh, Khuitawk ah a feh ding, a thi ding ih a thosal ding timi sullam pawl ziang a si timi thucah khal a sim thluh zo. Bawipai’ zanriah netabik ih sang le no cun a thisen le taksa a khihhmuh ding (Mark 14:22–25), cule mi tampi hrang luatnak ah a cang ding (Mark 10:45).

Himi cun Thinglamtah ah natnak zianghman poisa lem loin a pan tinak lam a sawhkhih lo. Gethsemane hmuan ahkhan thuthluknak tuah in harsatnak nasa zet a tong (Mark 14:32–42), cule thinglamtah par ah natuar ringzetin, “Ka Pathian, Ka Pathian, Ziangahsaw in feh san?” tin tap phah in a au (Mark 15:34, NKJV). Thuthangtha Marka cun Khrih ih khawthim sah zet a paltlang mi cu kan rundamnak man khung zet a si timi in khihhmuh. Asinan thinglamtah hi khualtlawnnak a netnak a si hrih cuang lo. Thihnak ihsin a thohsal hnuah Galilee ah a dungthluntu pawl hmu dingin khawkhannak a nei – Cule kan theih thluh vekin Khristian kawhhran a ding thok.

Himi cu hminsintlak thuanthu, tawifel zetih simmi a si, Amah thuthangtha nganmi lala ih simfiangnak cabu te khal a si. Anih cun thuanthu a rel, cule asung thu pawl cu a ngaingai te cun Nazareth Jesuh ih thihnak le nunnak thuhla thawn pehpar aw in anmah ten an simfiang aw ter thluh.

_Thomas R. Shepherd, PhD, DrPH hi Andrew Phunsang tlawng ih Seventh-day Adventist Theological Seminary ah Thukam thar zirhnak lamih hliakhlainak neitu saya a si. A nupi Sherry thawn fa pahnih an nei ih tu faruk an nei._