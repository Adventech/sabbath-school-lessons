---
title:  Harsatnak maksak
date:   04/09/2024
---

`Siar ding: Marka 13:19. Himi bungcang in ziangsaw a rel?`

Tenumza mi ramhtu thawn pehpar aw in Marka 13:14 hi a bung pumpi ih a her kualnak hmunpi bik a si(Nithum ni zirlai ah zoh aw). Cuvek ciah in Marka 13:19 cun thuhla thlengawknak a tar lang ve. Cumi cun harsatnak maksak, leilung semsuah ihsin a rak um dah kel lomi thuhla a rel. Himi cun Jerusalem tluksiatnak ai hnakih hremnak sang sawn le nasa sawn um ding a simcia a si. Marka 13:19 khalah hmailam tikcu um ding thuhla a rel, Jesuh tikcu caan ihsin hlaral deuhih thil a rung thleng dingmi a rak khihhmuh.

Marka 13:14 cun Daniel 9 ih simcianak a rel kirsal vekin hitawk ih Marka 13:19-23 cun Daniel 7, 8 ih um, “caankhat, caan pawl le caan hrek” (Daniel 7: 25) sung ki fate huham cun Pathian minung pawl a hrem ding thu simciannak harsatnak maksak thu a um a si. Himi simcianak tikcu caan ih ni 1,260 cu a ngaingai ih kum 1,260 thawn an um bangaw a si (Mipum 14:34, Ezek 4:6). Himi tikcu caan cu AD. 538 ihsin AD. 1798 tiang a si. AD. 1798 ah Napoleon cun a ralbawi pa cu pope kai dingin a thlah. Kum 1,260 sungki fate ih huham cun himi kawhhran kaihhruaiawknak daan ih lungkimnak a nei lotu pawl cu a hremih a that hai a si.

`Siar ding: Marka 13:20-23. Harsatnak tikcu caan um lai ah Pathian in a minung pawl hnenah ziangmi ruahsannak saw a pek, a cem zawngah ziangmi ralrinnak saw a pek?`

Marka 13:20 ahhin Pathian minung pawl ih harsatnak tikcu caan cu tawiter a si thu a sim. Santhuanthu ah remthatu protestant pawl an um hnu reilote ah harsat hremnak meisa cu a ziam deuhdeuh, cumi cun harsatnak tikcu caan a tawiter a si. Cutin ki fate thiltitheinak a tlakniam tikah mi tampi cun remtha tu pawl an thlun. Asinan Thuphuan 13 ih a langvek in ki fate cu thiltitheinak thawn a thosal ding. Marka 13:21-23 ah Jesuh cun hminsinnak dang ralrinnak a pe, cumi cu a ratsal hlan ih profet deu le Khrih deu pawl an ra suah ding thuhla a si. Cumi pawl lak ihsin ralring dingin a dungthluntu pawl a cah.

`Khrih deu thuhla Jesuh ih ralrinnak a pek lai ah, a thurel mi pawl an thlen famkimnak ding cu a thok zik rero zo lam, cucing khal in cuvek simcianak mangbangza cu a tuah thotho ih, a thleng dik ngaingai (tuini tiangah mi in Jesuh kan si an ti aw). Ziangtin saw himi simcianak in Pathian thu ih kan zumnak a karhzai ter thei ding?`