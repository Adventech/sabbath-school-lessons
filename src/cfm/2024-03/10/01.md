---
title:  Ni neta
date:   31/08/2024
---

### Tuizarh sung siar ding
Mark 12:41–44, Mark 13:1–32, Dan. 9:24–27, Dan. 7:25, 1 Thess. 4:13–18.

> <p>Bible cangken</p>
> “‘Cutikah minung Fapa cu huham le sunlawinak maksak thawn mero par in a run lai an hmu ding. Cule a vancungmi pawl a run thlah ding ih, a hrilmi pawl cu leilung deng ihsin van deng tiang leilung kiil li ih ta a lawr khawm ding a si’“ (Marka 13:26, 27).

Tui zarh ahcun Marka 12 cemzawng ih a ummi thuanthu tawi hmangih hramthok ding a si. Cumi ahcun nuhmei nui thil fate tuah mi cu uar zetin a rel. Ziangkhalsehla tuizarh zirlai hrekkhat ih a thupi zet mi cu Marka 13 thawn an pehzom aw ih, Jerusalem biakinn thuhla simcianak maksak zet le thildang thuhla tamzet a tel. Himi bungcang ah Mathai 24 le Luka 21 ih ummi thawn milaw zetin Jerusalem tluknak le a lehhnu ih thilcang mi, leitlun net tiangin a rel thluh a si.

Marka 13 in fiang zetin a tuah mi simcianak hi profet le Jesus um lai ihsin tikcu net, voihnih a rung tumnak tiang a si ding. Himi, “Tikcu net simcianak ih santhuanthu hmang ih simfiangnak” tiih theih mi cun himi simcianak cu tikcu liamcia le hmailam ih a hung um lai ding dokalhnak ih hman a si.

Marka sungih Jesuh ih thuzirhmi tampi vek thotho in Bawipa ih zirhnak pawl cu a dungthluntu pawl ih theihthiam lomi lole an thusuhnak lehnak pawl an si. Himi thusuhnak lole an theihthiam theilonak pawl cun Jesuh in Khristian nun le thudik tontehnak tivek pawl zirhnak ding caantha a pe a si. Jesuh cun hmailam tikcu um ding lawng a simcia lo ih, A dungthluntu pawl cu a tu le neta ih hniksaknak rung um ding hrangih timlamnak ding a zirh a si.