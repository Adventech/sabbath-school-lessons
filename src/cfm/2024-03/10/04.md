---
title:  Tenumza ramhtu
date:   03/09/2024
---

`Siar ding: Marka 13:14-18. “Tenumza ramhtu” timi ih a rel duhmi theihthiam theinak dingah Jesuh in ziangvek theihtheinak saw a pek?`

Jesuh cu Marka 13:14 sungih Jerusalem tluksiatnak ding thuhla ih laimu bikah a um thlang. “Tenumza ramhtu” timi a relnak hmun a si. Bawipa cun casiartu pawl in an theithiam ding a si tiah a ti. Himi tongkam thawn Jesuh cun dungthluntu pawl hnenah Daniel cabu a khihhmuh. Himi thupawl cu Daniel 9:27, Daniel 11:31, le Daniel 12:11 ah lang ih, Daniel 8:13 thawn khal in a milaw zet.

`Siar ding: Daniel 9:26, 27: “Hriakthih mi pakhat,” le “A ra lai dingmi lal “zosaw a si(ESV)?`

Daniel 9:26 ih um “Hriakthih mi pakhat” hi Hebru tong masiah timi a si ih, mirang cun Messiah tiah an ti. Fimkhur zetih Daniel 9:24-27 kan zir hnuah cun Hrikthih mi pakhat a timi cu Jesuh Khrih ratnak a rak simduhnak a si timi fiangzetin kan theithei. Asinan, Jerusalem khawpi siatnak thlentu “A ra dingmi lal” cu zo saw a si? Khawpi cu Rom ralbawi Titus ih siatsuah mi a si. Curuangah Daniel 9:26, 27 ih a relmi “A ra dingmi lal” a timi cu amah hi a si men thei timi cu olsam zetih theih a theih. Messiah an tihdan cu khawpi siatnak thawn ngankop ih a um ruangah cui bulpak pahnih cu pehawknak an nei.

Asinan Daniel relmi tiih Jesuh ih a relmi, “tenumza ramhtu” timi thuhla relmi hi ziangsaw a si? Vansiatthlak za in mithiamsang tamzet cun himi tenumza a timi cu Antiochus Epiphanes in kum zabi 2 BC hrawngih biakin a siatsuah kha a si ding tiah an zum. Cumi cun sullam a nei lem lo. Jesuh in, “tenumza ramhtu” a timi cu amai tikcu hnuih rung um dingmi ziangsimaw a relnak a si. Curuangah Jesuh in Leitlun ih Pathian hnatuannak a neih hlan kum zabi 2 hrawngih thil a thlengmi cu a si thei zik lo.

Cumi ai hnakin tenumza timi cun AD. 60 cemzawng ih Jerusalem an kulhthluh lai hrawngih pathian dang biami Rom pawl ih khawkhannak lam a si deuh in a lang. Himi cu Khristian pawl an tlansuaknak ding hminsinnak a si, cutivek cun an tlansuak ngaingai.

`Jesuh ih a sim vek ciah in Jerusalem cu a tlusia ngaingai. Bible ih simcianak pawl hmuahhmuah le Amah ih rinsannak kan neih theinak dingin ziangtin saw kan zir ding?`