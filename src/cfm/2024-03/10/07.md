---
title:  Ruahbet ding
date:   06/09/2024
---

Siar ding Ellen G. White, “On the Mount of Olives,” in _The Desire of Ages_, pp. 627–636.

Leitlun ahhin buaithlak zetin thil thlengmi tampi a um. Mi cun thil a thleng dingmi cu an tih zet. Ziangtin saw kannih Seventh-day Adventist kan si vekin thil thleng mi thuhla ah , “sunglam nehnak” phunkhat nei in, hivek thil pawl cu Jesuh ih kan ruahsan mi le a ratsalnak ding ih thutiam pawl midang hnenah khihhmuhnak ih kan hman thei ding?

“A ratsalnak ding tikcu caan diktak kan theih lo ruangah, kannih cu fimkhur dingih thupek kan si. ‘Cun an pu a ra thlen tikah, amah rak hngak ringring ih a hmuhmi siahhlawh pawl cu hualvantha an si’ (Luka 12:37). Bawipa ratsalnak ding hnaktu pawl cun beiseinak zianghman nei loin an hngak lo. Khrih ratsalnak ih ruahsannak cun minung in Bawipa a tih ter ih, daan buarnak tlunih A thuthennak khalah tihnak a tuah a si. A zangfahnak a langter mi hnong ih sualnak nasa zetih um dingih kaihthawhnak a si. Bawipa a hngaktu pawl cu thudik thlunnak hmangin an thlarau thianghlimter mi an si ding. Ralring zetin an hngaknak ah nasa zetin hna an tuan a si. Bawipa cu sangka hram ah a um zo ti an theih ruangah thlarau rundamnak hrang hnatuannak lamzin ah Pathian fimnak ah hnatuan tlangnak nei dingah taimaknak nun a nungter a si. Annih cu Bawipai innsang pawl hnenah “a tikcu te ih anmah rawl a petu” (Luka 12:42) siahhlawh rinum le fim pawl an si. Tu ahhin a ngaingai ih hman theih mi thudik an phuang rero a si. Enoch, Noah, Ahraham,le Moses vekin an tikcu caan te ah thudik an phuang, cuvek in Khrih siahhlawh pawl cun anmai san minung pawl hnenah ralringnak a pek ding “—Ellen G. White, _The Desire of Ages_, p. 634.

**Relkhawm ding thusuhnak pawl**:

`Bawipai’ hnatuannak ding hrangih thilpek ding hi pakhat lawng a um. Raithawinak thawn pek mi cu thildang a si. Ziangsaw a danglamnak, cule ziangah cumi danglamnak cu a thupit?`

`Ziangruangah saw Pathian in kum zabi tinkim le tuisan leitlun khalah A minung pawl ih hremnak cu a rak kham lo? Ziangtin saw doawknak maksak cun cumi theithiam dingin in bomdan? Ziangkhal sehla ziangahsaw hremthat awknak hi a um?`

`Tulai leitlun ah na hrangih a lang hleice mi Khrih ratsalnak hminsinnak cu ziangsaw a si?`

`Thih hnu umdan le Khrih ratsal hlan tiang mithi pawl an it that ding timi thudik vun ruat aw. Himi in Mipi pawl cu thihnak ah an mit an sing, cumi thluh hnu ih an theih mi thil cu ziangsaw a si? Mikip hrangah Khrih veihnih ratsalnak cu a nai ringring a si timi hi ziangtin saw theithiam dingih in bawm ding?`