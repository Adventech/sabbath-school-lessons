---
title:  Thawhhlawm paisa fanghnih
date:   01/09/2024
---

`Siar ding: Marka 12:41-44. Nuhmei nu in ziang hmuahsaw a pek, cule, cui thuhla cu Jesuh in ziangsaw a rel?`

Jerusalem biakinn cu mangbangza in mawizetih tuah mi a si. Biakinn tlang cun khawpi cu a uk thluh ih, an saknak ih lungto tamzet an hmanmi pawl cu tuini tiangah mangbangza an si. A hrekkhat pawl tla cu ton zatel ih rit mi an si. Biakinn le Biakinn tlang tuahthatsal le a cemzat pawl hi Herod ropi hnui ah tharthawhsal a si ih, 20 BC hrawngih thil thleng mi a si. Asinan A.D 60 tiang an sak peh rero lai.

Mi tamzet cun biakinn kiangih um bawm 13 ih ret ding thawhhlawm tam zetzet an run keng. Hitawk ahhin Jesuh cu a to ih, nuhmei nu pakhat in a ra naih ih paisa fang 2 a thlaklai a hmu. Himi cu nikhat hnatuan hlawhman denari 1/32 thawn an bangaw. Curuangah nunau nui’ thawhhlawm cu a mal lutuk ti a fiang.

Ziangkhal sehla cu nui’ thawhhlawm cun Jesuh ih thinlung a neh zet. Milian zet pawl cun bulpak in sumpai tamzet an ret, asinan cubang pawl ih an thawh kha Jesuh in zianghman a rel lo. Asinan himi nuhmeinu ih thawhhlawm cun Jesuh ih lom a hlawh zet. Midang pawl hmuahhmuah hnakin a pe tam sawn tiah a ti. Ziangtin saw a si thei? Annih pawl cun an neih luangliam an pe ih, anih cun a farahnak ihsin a pe suak. Annih cun tamzet an nei lai; anih cun a nun theinak dingih a neih mi hmuahhmuah a pe. Himi thudik cun paisa man neihnak mal vio khal khal seh, a pekmi cu a karhzai ter a si.

Himi thuanthu ahhin neihsiah tawlrelnak thuhla zirlai thuk zet a um. Pathian ih hrangih thilpek hi hruaitu pawl ih cangvaihnak an neih ding ahhin a thum aw cuang lo. Biakinn ih biaknak hruaitu pawl cu eiruk hmang pawl an si ih, asinan Jesuh cun thawhhlawm peknak pawl cu a rak dawnkham cuang lo. Eiruk hmang biaknak hruaitu (Kaiafas? Annas?) an um a si ahcun, hi tikcu ih um mi pawl hi a luar kai bik lakah an tel ding. Cumi cu Jesuh khal in a thei.

Hruaitu pawl in Pathian duhdan vekin neihsiah sumpai hi thianghlim zetin an hman ding hi an tuanvo a si timi cu thudik a si. Asinan tivek in hmang lo khal sehla, Pathian hrangih peknak a petu pawl cun hi nunau nu vekin an peknak ah thlawsuah an dong thotho.

Thenhra thenkhat simaw, thawhhlawm si maw pe loin an um tikah khatlam ah hruaitu pawl lungawi loin an um theu. Cumi sullam cu an peknak cu Pathian hnen ih lungawinak ruangah siloin an hnatuan thawn pehzom awknak nei ih pe men fang an si ding. Cuvek cu ziangtluk ih thlemnak va si khal sehla, thildik a si thei lo.

`Pathian hnatuannak dingih kan thilpek mi ah rinum zetih um a thupit zia thuhla himi thuanthu in ziangsaw in zirh?`