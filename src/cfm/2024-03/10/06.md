---
title:  Milai fapa ih ratsalnak
date:   05/09/2024
---

`Siar ding: Marka 13:24-32. Ziangmi thil thleng ropi zet saw a rel?`

Sunglawinak thawn Jesuh Khrih a ratsalnak ding caan ih ni, thlapi, le arsi ah hminsinnak a um hmaisa ding tilo ahcun zianghman a um zik lo. Thukam hlun cu himi mangbangza thil thleng dingmi lawnglawng simcianak in a khat thluh. Tirhthlah Paul khal in himi thuhla hi 1 Thes 4:13-18 cipciar zetin a rak sim. Cumi ahcun Khrih ih a itthat mi pawl cu nung dingin an ding ih, boruak ah Khrih hmu dingin a damlai mi mithianghlim pawl thawn laksoh ih an um ding thu a sim. 1 Korin 15 ah Tirhthlah cun Khrih a ratsal tikih mithi pawl an thawhsal ngaingai ding thuhla hi cipciar zetin a rel.

Piter khal in ni ropi thuhla 2 Piter 3:3-13 ah a sim ih, Bawipa cu a thutiam ah a khulfung lo, asinan mi hmuahhmuah hi sualsirnak an neih ding a duh ruangah a si tiah a simfiang. Cule Thuphuan cabu cun Khrih ratsalnak thu simfiangnak fiangzet a nei (Zoh aw, Thup 1:7, Thup 6:12–17, Thup 14:14–20, Le Thup 19:11–21). Thukam thar thuzirhnak ih milaw zet cu Khrih ratsalnak cu bulpak, a ngaingai, hmu theih le theih theih in a si ding timi hi a si. A rat tikah cun mikip in an hmu ding.

Asinan Jesuh in “hi san” le “cui ni” lole “cui caan” tivek ih a rel mi pawl in ziangsi a rel tum? Himi tongkam pawl cun mipi tam zet a buaiter thluh, ziangahtile Jesuh ih a rel lai sanih minung pawl an thih thluh zo ruangah a si.

Himi bungcang ih simfiangnak tamzet cun rel a hlawh zet. Mi hrekkhat cun “san” timi tongkam cu mipi thlahawknak hnam phunkhat, himi thu ahcun Judah pawl a relnak a si tiah an ti. Cumi cun Khrih a ratsal hlan tiang Judah thlah cu an hloral lo ding timi relnak ah an hmang. A dang simfiangnak cun Khrih a ratsal hlan ih hloral lo minung, hmuhsaknak pawl hmuahhmuah a thleng famkim lai rak hmu thluhtu ding cithlah pawl a relnak a si tiah an ti.

Asinan simfiangdan olsam bik cu Jesuh in Marka 13:30 ih “Hi” timi tongkam cu “Hi san” timi relnak le Marka 13:32 ih “cui” timi cu “cui ni le caan” timi relnak ah a hmang timi va theih hi a si. Marka 13 ih tongkam “hi” (houtos, haute, touto) timi cu cang 1-13 hmun tam zet a lang ih, cumi cun Jerusalem tluksiatnak a thleng a si. Bung neta lam ih mizia langter tu tongkam a si.

Curuangah, “Hi san” timi cu kum zabi 1 san kha a si deuh bikin a lang, cumi ahcun Marka 13:30 ih um vekin Jerusalem tluksiatnak hmuh theih a si. Ziangkhalsehla, Marka 13:32 cun Khrih ratsalnak thuhla a khihhmuh, cumi cu hmailam tikcu caan ih um ding a si ih, kum zabi pakhat ihsin a hla aw zet mi a si. Curuangah Marka 13:32 cun kum zabi pakhatnak ihsin hla zetih thil a thleng dingmi relnak ah, “cui” timi tongkam a hmang a si.