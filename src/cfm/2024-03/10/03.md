---
title:  Lungto pakhat parah a dang a um lo
date:   02/09/2024
---

`Siar ding: Marka 13:1-13. Biakinn thuhla Jesuh ih rel mi kha dungthluntu pawl in ziangtin an let, cule an hnen ih Jesuh ih letnak ih hmuhsaknak kha ziangsaw a si?`

Kan hmuh vekin, Biakinn sakdan pawl cu mangbangza in an mawi ngaingai. Josephus cun Biakinn ih thlanglam Royal Portico ahcun ban 162 a um ih, cumi pawl cu mi pathum kutkai aw phah in an kiangkap pawl an thleng thei tithu khal a rel (Antiquities 15.11.5 §§413–414). Jesuh cun cupawl cu an cim thluh ding tiah a sim. Hivek ih mangbangza innpi sakmi thuhla thawn pehpar aw ih simcianak cu a ngaitu pawl hrang ahcun sancemnak vek tluk khi a si.

“A ropi zetmi Biakinn cun Jesuh ih ngaihtuahnak a hip ih, hnongmi pakhat sim theih lomi cu a va si ciang ve! A hmai ih a zohmi cu thilmawi zet a si. Asinan riahsia zetin, ziangkim ka hmu thluh tiah a ti. Innpi pawl cu mangbangza ngaingai a si. Himi phardawl pawl hi siatsuah thei lo ding vekin na ngai: Asinan ka tongkam ngai aw: ‘Lungto pakhat parah a dang pakhat cimlo te ih suangaw in tanta an si lo ding’ tikcu caan a rung um ding’ “—Ellen G. White, _The Desire of Ages_, p. 627.

Dungthluntu pawl cun himi simcianak Jesuh ih relmi hi ziangtik ah a tleng ding timi theih an cak zet. Curuangah Marka 13:4 ah pawkom fate, Piter, James, Johan le Andrew cun a tikcu caan an sut. Ziangtik ah hivek thil pawl hmuahhmuah hi a rung thleng ding tile hivek thil a thleng zikih hmuhsaknak pawl cu ziangsaw an si ding timi theih an duh zet.

Marka 13:5-13 ahhin Jesuh cun a tikcu caan tamsawn cu Jerusalem tluksiatnak thu relnak ah siloin Khristian kawhhran hmaisa dinnak ih Pathian hnatuannak an neihnak ding thuhla ah dunghtluntu pawl hnenih ralrin peknak lam ah a hmangsawn a si. A langdan ahcun thil olsam zet cu a si lemlo ding a bang. A ngaingai ahcun hremnak, harsatnak an tong dingih, a hrekkhat tla cu thah tiang an tong ding. Asinan hivek pawl um khal sehla a tikcu a kim hrih lo timi a langter. Hivek buainak a rungum ding pawl ihsin bum in an um ding a si lo. Cui tlun ah, sungkua le rualpi pawl ih an tlansan hnu khalah Thiang thlarau cun a tikcu te ih tongsuak dingmi tongkam a run pe ding.

Jesuh ih simcianak thuhmaihruai tongkam pawl ihsin laksuah theih mi cu Pathian minung pawl in buainak le harsatnak ah tihnak an neih lonak ding ah a si. Annih pawl cu ralring ding an si. Ziangahtile Pathian ih Thlarau cun harsatnak a pahtlang pi ding a si.

`Jesuh thlunnak ruangih harsatnak a ra thlengmi pawl cu nangmah rori in ziangsaw hmuhton mi na neih? Zianghman na nei hrih lo a si ahcun, Amah na thlun ngaingai maw timi thusuhnak na neih a tul men thei?`