---
title:  Nehnak luhka
date:   25/08/2024
---

`Siar ding: Marka 11:1-11 le Zekhariah 9:9, 10. Hitawk ah ziangthil a cang?`

Himi thuanthu hrekkhat ahhin Jesuh in Dungthluntu pahnih cu an kiangkap ih khaw pakhat ah Jerusalem fehnak dingih a to dingmi laak pakhat va hruai dingin a fial. Ziang ruangahsaw himi thuthuan ahhin tikcu caan tamzet a hman?

A letnak cu phunhnih in a um. Pakhatnak ah, cui thil cun Jesuh ih simcianak huham a langter ih, a thlennak ih upat lungawinak a ummi a langter, cumi cu Pathian ih duhnak thawn a pehzom a si. A pahnihnak ah, himi thuanthu hi Zekhariah 9:9,10 thawn peh awknak an nei. Cumi ahcun Siangpahrang cu laak parah to in Jerusalem lamah a feh timi a um. Himi cun Solomon in Jerusalem ah laak par to ih a luh thu va theihter salnak a si (1 Siang 1:32-48). Cumi lai ahcun Adonijah in Siangpahrang tohkham laksak a tum ih, David in Solomon cu Siangpahrang lukhum khumter lohli dingih a ti lai caan kha a si.

“Khrih a suah hlan kum 500 lai ahkhan profet Zekheriah cun Israel ah Siangpahrang a rat ding thu a rak simcia. Himi simcianak hi tu ahcun a famkim ding a si. Caan reizet siangpahrang sunlawinak co ding duh lotu kha tu ahcun David siangpahrang tohkham ro co dingih thutiammi vekin Jerusalam ah a ra.”—Ellen G. White, _The Desire of Ages_, p. 569.

Jerusalem hi tlanglak ramthen ih ummi a si ih, pii 2,400 (740 meters hrawng) hrawng sang ih ummi a si. Jesuh san lai ahcun mipum 40,000- 50,000 hawng an si men thei. Asinan laantak puai ahcun hi hnakin an pung deuh. Himi khawpi hi eka 250 hrawng lawng a si ih, asinan tlang then ih Biakinn umnak cu eka 37 lai a si. A mawizet mi Biakinn cun khawpi a mawiter thluh.

Jesuh cu nisuaknak lam ihsin a lut ih, Olif tlang ihsin a suk ih, Sui kotka ihsin biakinn tlang(Kotka cu tu ahcun lung-ur ih khar a si zo) ih a luh hi a zum um zet. Khawpi ih a luh ruangah khaw pumpi cu a hnih theh thei, mikip in A tuahmi hmuhsaknak ih thupitzia an thei thluh. Jesuh thawn a um tlangmi mipi cun hosana tin an au. Cumi cu a hramthok ahcun “Tu ah in run aw” tinak a si. Asinan netalam ahcun a sullam cu, “Bawipa cu thangthat uh” tiah a rung cang.

Marka cabu tam sawn ah Jesuh in uar zetih a rel theumi thuthup relnak tikcu caan cu a liam thluh zo. Tu ahcun Jesuh cu Siangpahrang hmuhsaknak ih cangvaihnak langsar zet hmangin Jerusalem a lut thlang. Biakinn sungah a lut, asinan tlailam a si zo ruangah a zoh kual men ih, cule dungthluntu 12 pawl thawn Bethani lamah an va cawl. Buainak le raalthonak a suak theimi lak ihsin a cawl hahdam. Asinan a thaizing cu a danglam zet ding.

`Laak par to timi ruahnak cun hnuaidor dingih ruatnak a run kengtel. Ziangruangah cumi cu a hleice in Khristian hrangah thil thupi zet a si? Thinglamtah eng hnuai ahhin ziangmi porhawknak saw kan neih?`