---
title:  Thupek sunglawibik
date:   29/08/2024
---

`Siar ding: Marka 12: 28-34. Daan thiampa in ziangmi thusuhnak saw a suh, cule Jesuh in ziangmi letnak pahnih saw a pek?`

Marka cabu sungah hitawk tiang ahcun biaknak hruaitu tamsawn cun Jesuh thu an el. Himi cu Jerusalem ahkhan a dik tuk. Cutawk hmun ah Jesuh cu biakinn khawmnak hruaitu pawl thawn hmaiton in an um – cumi cu Judah biaknak ih an dinnak laimu bik a si. Curuangah daan thiampa cun thukam elawknak cu a ngai ih, Jesuh ih a letdan pawl cu a ngaisang zet, cule hmaton ih Jesuh a huatnak ah thazang cahnak le rinumnak a langter. Mi pakhat in Jesuh zawnruatnak nei khal sehla dunglam ah ding kirsal ih zoh men kha a olsam deuh ding. Asinan himi pa cun cu vekin a tuah lo.

Daan thiampa cun khuimi thupek saw a tum bik timi a thusuhnak cu biaknak ih lai muril bik a si. Jesuh cun olsam le fiang zetin a sim ih Daanpeksalnak 6:4,5 ta lasuak in Judah pawl ih zumnak langternak Shema cu a lasuak. Jesuh in thupek tumbik a timi cu na thinlung zaten, na nunnak le na ruahnak le na cahnak zaten Pathian na duhdawt pei timi hi a si. Cumi cu nangmah na sinak hmuahhmauh thawn na duhdawt ding tinak a si. Jesuh cun Daan thiampa hnenah thupek thupibik pahnihnak a ngaiter bet. Himi ahcun Thukam hlun ih Puithiam hnatuan 19:18 sungta nangmah le nangmah na duhdawt awk vekin na venghnen duhdawt aw timi a la suak.

Khuimaw caan ahcun minung in ziangtin saw duhdawtnak nei dingih thupek a um tin an ruat theu. Daanpeksalnak sungah thupek ih nunphung pawl a simfiang. Himi tongfang hi hlansan ih pawlkom pahnih remawknak ihsin ra suah mi a si. “Duhdawtnak” timi cu an rualremnak ih a phutmi rinumnak, rinum zetin tuah famkim theinak ding a khihhmuh a si. Curuangah pawlkom dangdang pawl ih karlakah duhdawtnak ummi an hnong lonan, rinumnak kha an ngai thupi sawn a si.

Daan thiampa cu mi rinum zet a si ih, Jesuh in theih olsam dingih a letnak le a relmi cu fiah zetin a hmu ih a fiang zet. Rinum zet daan thiampa cun Jesuh ih letnak cu a dik timi a nemhnget hi biaknak hruaitu pawl cun an rak hnihsan men tin vun ruat aw, cuvek cu zohman in an tuahduh lo mi thil a si. Jesuh khalin daan thiampa in rinum zetih a letnak cu a nemhnget ve ih, Pathian uknak ihsin hlaral ih a um lo thu a sim. Hlaral ah um lo timi cu a sunglam ah a um tinak a si cuang lo. Daan thiampa ih a tul hrih lai mi cu Jesuh zo a si timi theihfiang le amah thlun ding hi a si. Cumi cu zumnak lamzin a zawh hrih lai dingmi cu a si.

`Kanmah kan duhdawt awk vekin ziangtin saw Pathian le kan venghnen duhdawtdan kan zir thei ding? Ziangruangah saw hivek thupek thlun dingin thinglamtah hi a thupit emem?`