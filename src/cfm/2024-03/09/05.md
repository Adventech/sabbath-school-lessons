---
title:  Leilam hnatuan le vanlam rahsuah
date:   28/08/2024
---

`Siar ding: Marka 12:13-27. Hitawk ah ziangthil a thleng, cule Jesuh in ziang thudik saw a zirh?`

Biaknak hruaitu pawl cun Jesuh cu Rom ram uktu hnenah simaw, mipi pawl hnenah simaw, thil pakhat sangsang ah amah mawhthluknak nei ih an kaih theinak ding an tawlrel rero. Himi thu elawknak hi siah pek ding thusuhnak a si. Hi hmun le tikcu ahhin siah pe duh lo pawl cu Rom cozah dokalh tu ih ruat an si ih, cumi cu sualnak nasa zet a si. Jesuh cun Sizar ta cu Sizar pe dingin le Pathian ta cu Pathian pe mai dingih a letnak cun thang sung ihsin a luat ter ih, asinan cuti rualin Khristian pawl in cozah tlun ih tuanvo an neih mi ah zirhnak a pe phah thotho. “Rom cozah huham ih kilhimnak hnuai ih an um lai ruangah cui thuneihnak dinpinak ah an pek a tul timi thu a phuang, cumi cu hnatuan ding sangbik thawn an kalhawk lo phawt cun an tuah dingmi a si. Asinan remnak hawl ih a ramdan hnuai ih an um lai khalah, ziangtik lai khalah an rinumnak hmaisabik cu Pathian hnenah an pe ding a si.”—Ellen. G. White, _The Desire of Ages_, p. 602.

Cumi thluh hnu ih thusuhnak rung ummi cu mithi thawhsalnak thuhla a si. Sadusi pawl hi Moses cabu pa 5 lawng cathianghlim tiih pawmtu puithiam pawlkom an si. Annih cun mithi thawhsalnak hi an zum lo. Jesuh hnenih an run ken mi thu cu ‘a si pangah’ tiih an ruah mi men a si. Cumi ahcun unau mipa 7 le nunau pakhat a tel. Moses daan vek asile sungkua lakah neihthil kilhim vivo tu ding ah fapa nei loin mi pakhat a thih asile a tanmi nuhmei cu a unau pa in a run nei ding, cuvek ih pehzomawknak ihsin a hung suakmi fate cu daan vekin mithi pa ih fa a si ding (Daan 25:5-10).

Thawhsalnak ih zumnak hlawnhlo tum in Sadduce pawl cun thawhsalnak ah cunu cu zo ih nupi bik saw a si ding timi awloksang za zirlai an la suak. Jesuh cun an thubuai cu karbak pahnih in a luh pi, Cathianghlim le Pathian huham thuhla a rel. Pakhatnak ah thawhsalnak ih Pathian huham a simfiang, cule vanram ah neihawknak a um lo ding thu khal a tarlang. Cule thawhsalnak thurin cu Suah 3:1-22 ih ngennak hmangin a humhim. Cutawk ahcun Pathian in Amah cu Abraham, Isaac le Jakob pawl ih Pathian a si zia a langter. Himi sullam cu annih cu an thosal ding tinak a si; Pathian cu a tu ih a thimi Abraham, Isak le Jakob ih Pathain a si ahcun annih pawl cu mithi in an um ringring lo ding tinak a si.

`Mi pakhat in na hnen ah, “Pathian huham na thei aw?” tin lo sut sehla ziangtin saw na let ding, ziangruangah saw?`