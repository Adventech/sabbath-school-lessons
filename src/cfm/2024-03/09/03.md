---
title:  Camsiat mi thingkung le biakinn thianghlim
date:   26/08/2024
---

`Siar ding: Marka 11:12-26. Hitawk ih tarlang mi thil thleng pawl ih thupitnak hi ziangsaw a si?`

Zinglam ah Jerusalem ihsin peng 2(km 3 hnakih mal) hrawng hla ih um Bathani ihsin a rat tikah Jesuh cu a rilrawng zet. A hnah ih khat ciaiciai theikung a hmu ih, rah hmaisa ziangmaw zat hmu dingin a va feh. Himi cangvaihnak hi rukru vekih ruat ding thil a si lo. Thukam hlun daan vek asile zokhal a rilrawng rehternak ah a venghnen ih loram silole theikung umnak hmuan tivek ihsin rawl ei a theih ruangah a si (Pui. 19:9, Pui. 23:22, Daan. 23:25). Asinan rah a hmu lo ih, thingkung cu, “Tui hnu ah zohman in na rah lo ei nawn hlah seh” (Marka 11:14) tiah a ti. Cumi cu Jesuh hrangah danglam zet le mak zet a si, asinan cumi theh hnu ih thil a hung thleng mi cu a lar deuhdeuh.

Cumi hnu ih thil a thlengmi cu Zentel pawl ih biakinn ah a rung cang, cutawk cu raithawi dingmi zuarnak hmunpi a um (Tu baite ih Kaiafas ih tuah mi a si). Jesuh cun thil zuartu pawl cu biakinn ihsin a thianfai thluh, cutin daiten Pathian bia dingin a feh thei sal. A thil tuahdan hi Biakinn kilkhawitu pawl hmaisong lo zet ih ti asi.

Jesuh cun Thukam hlun ihsin cahmai pahnih lasuak in thianghlim lo lamhmuh tu pawl thawn a pehzom aw ter. Anih cun Biakinn cu mi hmuahhmuah ih thlacamnak inn a si ding (Isaiah 56:7) tiah a ti, Zentel pawl khal a telh a si. Cule hruaitu pawl cun biakinn cu rukru pawl ih puk ah an tuah thluh tiah a ti (Jer 7:11). Cule hi mangbangza ni a cem zawngah, Jesuh le dungthlutu pawl cun khawpi an suahsan (Marka 11:19).

A thaizing ah khawpi ahcun an feh lehsal (Marka 11:20-26), dungthluntu pawl in theikung cu a hram ihsin a vuai thluh ti an hmuh tikah mak an ti zet. Jesuh cun thil cangsuak mi pawl a simfiangnak ahhin thlacamnak le sual ngaidamnak thuhla zirlai zir theih dingin a tuah. Himi pawl hmuahhmuah ih sullam ziangsaw a si?

Himi thuanthu pahnih cu Marka cabu sungih sangkep thuanthu palitnak a si(zirlai 3 kha zoh aw). Cuvek thuanthu pawl ah dokalh hnatuannak lole dokalh cangvaihnak tivek hi bangran in an um. Himi thuanthu ih theikung le biakinn hi an dinhmun a bangaw. Jesuh cun thingkung a camriam, asinan biakinn a thianfai, a kalhaw zawngih cangvaihnak a si. Asinan thil makzet cu tu ahcun biaknak hruaitu pawl cun Jesuh cu thah an tum thlang ding, cumi cangvaihnak cun biakinn hnatuan thupitnak pawl ih cemnetnak a run keng ding a si. Cumi cu Jesuh in a famkimter.

`Jesuh in thiangfaiter dingih na duhmi na nun ah ziangthil saw um? Ziangtin saw a thleng thei?`