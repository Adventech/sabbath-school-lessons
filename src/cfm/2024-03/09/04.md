---
title:  Zo in saw na tuah thei ding tin a lo titu?
date:   27/08/2024
---

`Siar ding: Marka 11:27-33. Ziangmi buainak saw biaknak lam hruaitu pawl in Jesuh hnen ih an run ken, cule ziangtin a rak let?`

Jesuh in biakinn a thenfai hnu a thaizing ah biaknak hruaitu pawl cun biakinn sungah hmaiton in an ra hmu ih, mani sun ih a cangvaihdan kha ziang thu neihnak ih tuah saw a si timi an sut. Thudik hawl loin Amah phiar theinak ding an hawl sawn a si. A thuneihnak cu Pathian hnen ihsin a ti ahcun kutthemthiam ve men in khavek thuneihnak a neih thei cu an hnong ding a si. A thuneihnak cu minung ihsin a ti ahcun mi aa tiin an dawisuak ding.

Asinan Jesuh cun an thangkam mi a hmu ih, a thusuhnak pakhat an let thei ahcun an thusuhnak a let ding thu a rel. A thusuhmi cu tipil petu Johan kha Pathian hnen ihsin maw asilole minung hnen ihsin saw a rat ti hi a si. Pathian hnen ihsin an ti ahcun, Jesuh cun, “ziangah saw amah cu nan zum lo?” a ti ding. Minung hnen ihsin an ti ahcun, mipi an tih fawn si. Curuangah thuphan an rel ih, an theih lo thu an sim. Himi hin Jesuh cu an thusuhnak let duh lo dingin thil remcang a tuahsak a si.

`Siar ding: Marka 12:1-12. Jesuh in a let duhlonak cu ziangtin saw a thlun peh vivo, cumi ih a rahsuah mi cu ziangsaw a si?`

Jesuh cun sabit hmuan, a neitu le loram a sangtu thuhla tahthimnak a sim. Jesuh ih thuanthu a rel mi hi Isaiah 5 sungih sabit hmuan tahthim thu, Pathian in rinumlo Israel pawl ih thubuai a tuahnak thawn bangawknak nasa zet an nei. Mikip in an bangawknak an thei thluh, a hleice in biaknak lam hruaitu pawl in an thei cuang.

Lo sangtu pawl in lo neitu hnenah theirah zianghman a pek dah lo ruangah thuanthu umdan hi a kelvek siloin a danglam cuang. An rak zoh sia zet ih, a siahhlawh hman an thahsak. A netnak ahcun lo neitu cun a duhdawtmi a fapa, an rak tihzah ding tiih a ruat mi cu a feh ter. Asinan cuvek cun an rak tuah lo. A fapa an thah cun sabit hmuan cu anmai ta ah a cang ding tin mak zetin thu an ruat. An ruatnak cu a langfiang zet ih, an tlunih thuthennak tuah a si cu a dik zet.

Jesuh in himi thuanthu ih a tuahmi cu biaknak hruaitui’ kekar in khuitawk lam a pan timi ah ralrinnak nasa zet a pek hi a si. Himi eng ih kan hmuh mi cu A tahthimnak thu cu duhdawtnak thawn ralrinpek theihter awknak a si. An hrangah an nun thleng dingin le thuthennak pumpelh dingin khua a tlai hrih lo. A hrekkhat cu sualsir in, an thleng aw ding ih, Jesuh an pawm ding. Midang cun an pawm ve zik lo.