---
title:  Fiangzetih hmuhnak
date:   11/08/2024
---

`Siar ding : Marka 8:22-30. Ziangruangah saw mitcaw a dam theihnak dingah veihnih rori Jesuh ih a tham a tulnak san, cule himi thuanthu ihsin ziangmi zirlai saw ra putsuak?`

Thuthangtha cabu cun Jesuh ih mitcaw a damtermi ziangmaw tizat an um thu a run tarlang. Himi Marka 8 sungih nganmi hlei ah Marka 10:46-52 ah Mitcaw Bartimas damter a si thu a um. Mathai cun mitcaw pahnih a rel (Matt 20:29-34), cule Johan 9 cun Siloam tili ih hmai va phiahtu suahkeh mitcaw a damter thu a rel.

Asinan Marka 8 sungih um thuanthu cu a danglam cuang. Marka sung lawngih a langmi a si ih, cumi cu Jesuh in famkim zetih damnak a pek ding ah veihnih rori cangvaihnak a neihmi mangbangza umsun a si. Thuanthu ih tel mi ah Jesuh cun cumi pa cu a kut ih a tham dan cipciar in a um ih, cule khawleng ih a hruai suah thu khal a um. Cupa ih a cak lonak cu a zangfak ngaingai a si.

Asinan ziangah vei hnih rori a tham? Himi mangbangza lawng hi voihnih cangvaihnak um mi a si. Jesuh lam ah huham tlaksamnak a um ruangah a si cu zum a um lem lo. Cu ai hnakin tuahtuannak lam ih tahthimnak tla a bang zet. Cumi umzia cu khuimaw caan ahcun thlarau lam phuangsuah awknak ahhin tikcu caan a la theu timi a langter a si. Himi simfiangnak hi hitawk ih Marka cabu thenmi ahhin a run nemhnget, cumi ahcun a thihnak le thawhsalnak rungum ding thuhla ih a dungthluntu pawl a zirhnak ih a thoknak le a netkharnak ah mitcaw damternak a nei a si. Mitcaw damter salnak cu dungthluntu sinak theihtheinak hrangih tahthim dingah a rung cang.

Zirhtu pawl cun thusuhnak hi an ngaina zet. Cumi pawl cu tlawngta pawl ih theihthiam thei lomi onsaknak tawhfung a si theu. Himi Marka 8 ahhin cabu thleng danglamnak cu a ra thleng. Himi thuhla hi ziaza pathum in a run nemhnget. A pakhatnak ah Jesuh cun asinak thuhla kha dungthluntu pawl hnen ah a sut, hivek hi a hlan ah a rak tidah lomi thil a si. A pahnihnak ah Piter hi khawsia polh lo ahcun Jesuh hi Messiah a si thu phuang hmaisabik tu a si. Pathumnak ah, Jesuh hi zo a si timi pholang a si hnuah zamrang zetin Jesuh cun a fehnak ding hmun a sim hngal- Thinglamtah cu!

Ziangahsaw Jesuh in a dungthluntu pawl hnenah Messiah a si thu zohman sim lo ding ih a sim? A langdan ahcun Pathian ram dinnak dingah diklonak a um vekin a lang. Asinan, Jesuh san ahkhan “Messiah” hin Rom uknak hlonhlo thei ding ramkhelnak lam ah hmin a rak nei. Jesuh cu cutivek messiah si dingin a ra lo; curuangah amai sinak thuhla ah daiten um dingin a ko hai a si.

`Ziangthil simaw, ziangtlukin a rak dik a si hmanah zianghman rel lo a thupit tikcu caan thuhla ah himi thuanthu in ziangsaw in zirh?`