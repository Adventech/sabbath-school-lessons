---
title:  Tlang le mipi tampi pawl
date:   13/08/2024
---

`Siar ding: Marka 9:1-13. Piter, James, le Johan pawl in zankhat cu Jesuh thawn ziangsaw an hmuh?`

Jesuh in Marka 9 ih a simcia mi amah thawn a ding tlang mi cu huham neiin Pathian uknak an hmuh hlan ah thihnak an tep lo ding a timi cu ni reilote ah a thlengfam thluh thluh. Cumi cu Piter, James le Johan thawn tlangpar ih an kai ahkhan a thleng famkim a si. Cutawk hmun ah Anih cu vancung uknak ih sunlawinak thawn an hmaiah danglamter in a um.

Vanram ihsin Elijah le Moses an rungtum ih Jesuh thawn an bia aw. Luka cun Jesuh ih fehsuaknak (Grik- exodos) Jesusalem ih a tuah hlawhtling dingmi thuhla an rel tiah a ti (Luka 9:30, 31). Cuvek ciah in himi sunlawinak hi thinglamtah ih Jesuh a thih ding thu thawn an mil aw zet(Marka 9:9 thawn zoh thim aw). Cumi cun dungthluntu pawlin thinglamtah ih khengbet ih an hmuh tikah beiseinak a pe ding a si.

A thaizing Tlang ihsin an tumsuk zawngah dungthluntu pathum cun Jesuh hnenah Elijah a rat hmaisat ding thuhla an sut. A langdan ahcun Messiah a rung lang hlanah a hmaiah Elijah a rung lang ding timi ruahsannak thawn a mil aw zet mi ruatnak a si. Himi ruahdan hi Elijah cu Messiah hlanah a rung lang leh ding timi ruahsannak thawn an pehzom aw a si (Mal. 4:5, 6 thawn zoh kop aw). Jesuh cun Elijah a ra zo tiah a rak let, cumi cu tipil petu Johan a rel mi a si. Johan an thah vek ciah in Jesuh khal an kut ah a thi ve ding, asinan nithum ni ah a thosal ding.

Sunlawinak zan an hman theh hnu ih tlang tohram ih thil a thleng mi cu lungsiat thlak za thil a si (zoh aw, Marka 9:14-29). Dungthluntu pa 9 pawl cun khawsia polhmi nauhak pate thawn an tongaw ih, an damter thei lo. Hi buainak ih Jesuh a rat tikah amah hmu dingin mikip in an pan. Nauhak tlun ih khawsia thilti theinak cu thuanthu in a pholang. Jesuh cun khawsia polhmi thuhla cipciar thusuhnak nei dingin tikcu caan rei zet a hmangin a lang. Cumi cun rinlo piih au hruak khawsia polh mi ih pai’ hrangahcun a fiang zet, “Na tuah thei mi ziangtal a um ahcun zawn in ruat sak hram awla, in bawm hram aw” (Marka 9:22, NKJV) tiah a ti.

Rinhlel deuhnak cu Jesuh in zamrang zetin a kai hngah hngal. Bawipa ih a letdan cu vun simfiang bet sehla, “Na tuah thei mi na timi cu ziangsi na rel duh san?” (Mark 9:23). Hmakhatte ah van ihsin tleunak run tla vekin a pa cun buainak neitu cu a fapa lawng a si lo timi a hmu thiam- zumngam ciah lo buainak a rak nei ve a si. Cule a zum lonak rah cun a fapa a damter thei lo ding. Khawruahnak cem duahdo beidong a pa cun Jesuh zangfahnak dil in amah ten a pumpe aw ih, hminsin tlak zet catlang a ruan tuah, “Ka zum, ka zum lonak in bawm aw” tiah a ti (Marka 9:24, NKJV). Jesuh cun nauhak pate cu a damter.

`Ziang dinhmun khalah, ziangvek a si hmanah, “Ka zum, ka zum lonak in bawm aw?” tivek in na au dah maw? Cuvek hmuhton mi pawl ihsin ziang zirlai saw na zir suah?`