---
title:  Dungthluntu siih mankhungzia
date:   12/08/2024
---

`Siar ding: Marka 8:31-38. Hitawk ah Jesuh in Khrih thlunnak ih mankhung zia thuhla ziangtin saw a zirh?`

Dungthluntu pawl cun Jesuh thawn pehtlaihawknak lam ah thleng danglam awknak thupi zet dinhmun ah an ding. Tu ahcun Anih cu Messiah a si timi an thei zo. Marka cabu siartu cun cabu hramthok ihsin cui thil cu a theicia zo (Marka 1:1), cule khuimaw caan ahcun dinhmun hnget loih khawsa theu dungthluntu pawl hrangah caan tha zet a si.

Jesuh in dungthluntu pawl a kawh hmaisabik ahkhan minung kai tu ih a tuah ding thu a sim (Marka 1:17). Cumi ahcun zianghman buainak khal a um lo. Asinan tu ahcun zo a si timi fiang zetin an thei zo. A hnatuan ding khal fiangzet in a sim hai – cumi cu harsatnak tampi, hnon, le that tiang a tuar a tul thu le nithumnak ih a thawhsal ding thu tiangin a sim thluh. Cumi cu thuthang mangbang thlak zet a si. Piter, a tu baite ih Jesuh cu Messiah a si tiih phuangtu cun hmundang ah a hruai ih, cuvek thil a rel ruangah nun a sim. Hivek pawl hmuahhmuah hi helkual zawngih rel mi a si ih, a sinan tu ahcun thuthangtha ngantu cun Jesuh ih tongkam a ngankhum, Piter in a theih veten a thin nater zettu tongkam a si. Anih cun Piter cu Satan tiah a ko ih, a lamzin ihsin rak fehsan dingin a sim, ziangahtile khavek ruahnak cu Pathian duhzawng a si lo ruangah a si.

“Piter ih tongkam pawl cu Jesuh in a hmailam ih a ton dingmi harsatnak maksak hrangih daihnak le bomtu ding pawl a si lo. A hlomi leitlun ah Pathian zangfahnak ih a tumtah mi thawn cun an rualrem aw lo ih, Jesuh in amah rori ra ih a zirhmi pumpek awknak zirlai thawn khal in a mil aw thei cuang lo” —Ellen G. White, _The Desire of Ages_, p. 415.

Jesuh ih dungthluntu pawl cu Amai(Jesuh) tumtah mi vek nei dingih kawh an si thluh- Thinglamtah put ih amah thlun dingin a si. Khengbet awknak cu Rom pawl ih an mithah dan tihnung um rapthlak zet, hmuhsuam awknak nasa zet a si. Mikip in thinglamtah hi hrial an duh. Curuangah ziangruangah saw mikip in Jesuh ih pumpekawknak hminsinnak ah thinglamtah put cu an duh ding?

Dungthluntu siih mankhung zia lawng hi Jesuh in a simfiang lo, cumi ih manmual a neihzia khal a rel fiang. Khristian zumnak ah nunnak hloh cu nunnak hawlhmuhnak a cang. Cumi kalh ciah in, leitlun pumpi nei thluh khal sehla, kumkhaw nunnak hloh cu thil sullam nei lo zet a si. Missionary hnatuan a si vekin Jim Elliott in October 28, 1949 ih a thuthang mawi zetah hitin a rel “A hloh thei lomi hawl ih, a kaih hnget theilomi a pesuak tu cu mi aa a si lo”.

`“A nunnak a duhtu cun a hloh ding; cun hi khawvel ih a nunnak a huatu cun kumkhaw nunnak tiang a kilhim ding a si” (Johan 12:25, NKJV). Himi tongkam hi a ngaingai in ziangvek in tonnun na rak nei zo?`