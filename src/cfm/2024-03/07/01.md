---
title:  'Dungthluntu pawl thuzirhnak: Then 1'
date:   10/08/2024
---

### Tuizarh sung siar ding
Marka 8:22–38; Matt. 20:29–34; Johan 12:25; Mark 9:1–50; Mal. 4:5, 6; Luka 9:30, 31.

> <p>Bible cangken</p>
> “Cule mipi pawl cu a dungthluntu pawl thawn a hnenah a ko khawm ih, an hnenah hitiin a sim, Zokhal ka dung i thlun duhtu pohpoh cu amah le amah a hnong aw sehla, amah ih thinglamtah pu in i thlun seh.” (Marka 8:34).

Marka cabu ih a hmaisa lam hrekkhat cun Jesuh zo a si tihi a hmuitin mi a si. Huham a nei zetmi a thuzirhnak le mangbangza a tuah mi cun an khihhmuh tummi a bang aw: Anih cu Messiah a si timi hi a si. Himi zawnte ih thlengawknak thupi zet ahhin Jesuh cun a dungthluntu pawl hnenah zo a si ding an zum timi thu a sut ding.

Cui thusuhnak cu Piter cun fiangzetin a sim ding, cule Jesuh cun zamrang zetin Messiah a si vekin a fehnak a sim fiang ding, cumi cu thinglamtah a si timi kan thei cio thluh.

Marka 8 neta lam ihsin Marka 10 cemnak tiang ah Jesuh cun a dungthluntu pawl hnenah a khualtlawnnak thuhla hmuitin in thuzirhnak a nei rero. Himi bung ahhin Thinglamtah thuhla simcianak khal a pe. Cumi cu dungthluntu an sinak ih zirhnak hleice pawl an si ding. Cui zirlai huham nasazet cu tuisan khalah a tangkai ringring lai.

Himi Thuthangtha then hnihnak cu a bangaw lo zetmi mitcaw pahnih damternak hmangih hminsin a si. Pakhat tu cu Marka 8 lailak hrawngah a um ih, a dang pakhat tu cu Marka 10 cemnak lamah a um. Himi mangbangza “cabu cemnak” timi cun dungthluntu sinak ah Jesuh cu zosaw a si timi le khuitawk ah a feh ding timi thuhla thawn pehpar aw in thlarau lam ih theihnak a teldan cu makzetin a tarlang a si. Kum 2000 lai liamzo ih dungthluntu 12 pawl a zirhnak ih harsatnak a um vek ciah in, Jesuh thlun ih hlawknak le mankhunnak pawl cu tuisan tiangah dungthluntu pawl hmaika ah a um ringring lai a si.