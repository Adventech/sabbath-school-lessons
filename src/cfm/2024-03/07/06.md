---
title:  Hremhmun ah hrisel pa
date:   15/08/2024
---

`Siar ding: Marka 9: 42-50. Himi bungcang sungih Jesuh thuzirhnak cu ziangmi thil in saw peh aw ter?`

A hmaisa in, himi bungcang cun Jesuh thuzirhmi bangaw lo zetzet pawl cu hla le a san le vang zianghman um cuang lo in hmun khat ih an retkhawm men mi tla a bang zet. Ziangkhal sehla fiangte ih zoh tikah a hlawhtlin zetmi zirhawknak ahhin a hmaisa lam ta thawn zom awknak an nei timi a langter. Himi bungcang ahcun karbak pakhat hnu pakhat feh ih zirhawknak lam thil pathum rori a um – “Sualnak thlentu” meisa” le “cite” ti pawl an si.

A hmaisa lam ih zirhnak cu “Nauhak te” timi thuhla a si. Cumi cu zumtu thar pawl relnak a si. Zirhtu le hruaitu pawl cun Pathian uknak ramah himi piangthar pekte pawl hi ngaihsak zetih kilkhawi dingin tuanvo pek an si. Thukam hlun san ih khawtlang nun ih harsa deuh, nuhmei le ngahtah le ramdang mi an ngaihsak vek ciah kha a si ko. Jesuh cun uar zetin thu a rel ih, himi “Nauhak te” lakih pakhat sual ih tlukter hnakin tifinriat ih pil hlo a tha sawn ding timi thu a rel.

“Sual ih tlukter” timi cun himi bungcang ih zirlai sau zet a suahter phah. Casiar tu cun let har zetmi thusuhnak pahnih a tong. Pakhatnak cu Jesuh in minung hi kuttan, lole ke tan, lole mitphorh dingin a zirh ngaingai maw si? Pahnihnak ahcun, kumkhua hell ih kang ngaingai dingin a zirh maw si? Thusuhnak pakhatnak ih a letnak cu Aii ti a si. Jesuh cun taksa tanawknak lampang a zirh lo – cuvek cu Judah pawl ih rak hnongmi khal a si (Zoh awla Daan. 14:1, 1 Siang 18:27, 28). Bawipa cun a thusimmi a fiah theinak dingah uarzetih thusimnak a hmang. Kut, ke, mit tivek hloh cu thil rapthlak zet a si, ziangtlukin Khristian hrangah thilsual tuah hi a rapthlak sinsin ding!

Thusuhnak pahnihnak ih a letnak khal a kalh aw thotho: Aii timi a si. Jesuh cun kumkhua a kangmi hell thuhla a zirh lo. Ziangtin saw kan theihthei? Hmaisabik ah a cahmai ahkhin hnisuak lam deuh nawn thil a tel. Mit khat lole ke khat, lole kutkhat thawngin van khawpi ih lut mipi pawl vun ruat aw. Cule taksa pumten hell ram ih feh ding pawl vun ruat sal aw. Khatlam ih um sawn ding an si lo maw? Mi harhdam zet hell ah a um ding maw? Hithil cu hnihsuak za a si. Khavek ih thil thupi zet thuhla ah hnihsuakza thil a hman ruangah Jesuh cun uar zetin thu a rel a si timi ruat thiam dingin mi a hruai so a si. Sual hi ngai thupi zet dingmi thil a si. Sualnak ih tluk ai hmanin kut, ke, mit hloh hi a tha sawn a si.

Kumkhaw hell timi thuhla ah a rahsuah mi cu kumkhua a si ding ih, hell meisa cu kumkhua a si lo ding. “Pathian in leitlun a duhdawt tuk ruangah a fapa neihsun a pek ih, Amah a zumtu pohpoh cu hloral loin kumkhaw nunnak an nei ding’“ (Johan 3:16, ESV; bet mi). A a thi mi pawl cu kumkhua in an kang lo ding. Annih pawl cu an hloral ding a si – a danglam aw tuk!