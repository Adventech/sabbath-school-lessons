---
title:  'Sangkep thuanthu : Then 1'
date:   17/07/2024
---

`Siar ding: Marka 3:20-35. Himi ca hmai ih thuanthu pahnih hrualaw mi karlak ih an pehawknak ziangsaw na hmuh?`

Himi cahhmai hi Marka cabu sung ih “sangkep thuanthu” pakhatnak a si. Thuanthu pakhat cu hramthok a si ih, Cui thuanthu hmaisa a cem hlan ah a dang thuanthu a run lut. Lenglam thuanthu cu Jesuh ih laicin pawl in kaih an tum thuhla a si, ziangahtile a thluak kim nawn lo ih an ruat ruangah a si(Marka 3:21). Sunglam thuanthu cu Jerusalem ihsin a ra mi daan thiam pawl in Jesuh cu khawsia ih umpi mi a si tiih an puhnak thuanthu a si. (Tuini zirlai cun Marka 3:22-30 ih um sunglam thuanthu sawn tu a hmuitin a si)

Marka 3:22 ah daan thiam pawl in Jesuh ih mi damter theinak cu Khawsia hnen ihsin a ra mi tiah an puh. Jesuh in a hmaisabik ih thusuhnak hmangih a letnak cu, “Ziangti saw Satan in Satan cu a dawisuak ding?” timi a si. Satan in amah le mah an dokalh aw ih hnatuan ding cu sullam nei lo zet thil a si. Jesuh cun lamram pakhat, innsang pakhat sung ih thenawknak thuhla a sim, cule Satan amah rori hman in cuvek thenthek awknak a um cun hlawhtlinnak ding cu thil cang thei mi a si lo timi a langter. Asinan Bawipa cu cabuai lamah a her ih, micak pai’ inn sungih an lut theinak dingah cupa cu an tawnhrem ta a tul timi thuhla a vun sim. Himi tahthimnak netabik ah Jesuh cu Satan ih inn sungih a lut tu rukru a si ih, a saltannak ihsin suah zalen dingin thimnak lal cu a tawnhrem a si.

`Siar ding: Marka 3:28-30. Ziangsaw ngaidam theih lo sual cu a si, cumi sullam cu ziangsaw a si?`

Ngaidam theih lo sual cu Thiang thlarau dokalh ih, Thlarau hnatuan cu khawsia hnatuan tiih kawh khi a si. Marka 3:30 hi hminsin aw, Jesuh in Marka 3:28, 29 ah khavek tongkam a hmannak san cu daan thiam pawl in thlarau borhbawlh a nei an ti ruangah a si. A ngaingai te cun Thiang Thlarau sawn a nei a si. Thiang thlarau hnatuan hi khawsia hnatuan tiih na kawh ahcun Thiang Thlarau thu na ngai lo tinak a si ding. Ziangahtile zohman in anmai ruahnak in Khawsia ih kaihhruainak a thlun duhtu an um lo.

`Ziangtin saw “ngaihdam theih lo sual” cu na tuah ve men thei timi tihnak cun na tuah lo zia a langfiangter? Ziangruangah saw tihnak hrimhrim khal na nei hrih lo timi tarlang ih a um?`