---
title:  'Sangkep thuanthu : Then 2'
date:   18/07/2024
---

`Siar ding: Marka 3:20,21. Jesuh ih sungkua pawl in a thluak kim lo vekih an ruahnak cun ziang dinhmun a thlen pi?`

Thinlung kim lo lamih puhawk hi a nasa zetmi thil a si. Hivek pawl hi mi pakhat a damthatnak ding hrangih tihnung um tonnun a umnak ihsin ra suak mi a si. Jesuh ih sungkua pawl khal in khavek zawngin an ruat, ziangahtile a buai thei tuk ruangah rawleinak ding caan hman a nei man dah lo. Annih cun cawlhter an duh, himi ciah hi lenglam thuanthu sangkep a a tawpnak le daan thiam pawl in Jesuh cu khawsia thawn an um tiih phiarnak thuhla sunglam thuanthu in a ra um thoknak a si.

Himi sangkep thuanthu ih lenglam le sunglam karlak ah a danglam zetmi thil bangaw pahnih a um. Daan thiam pawl ih Jesuh an hmuhdan le amai sungkua pawl ih an hmuhdan a bangaw a si. A sungkua pawl cun a aa zo a si hi tiah an ti. Daan thiam pawl cun khawsia thawn an pawlkom aw tiah an rak ti.

`Siar ding: Marka 3:31-35. Jesuh ih sungkua pawl duhmi ziangsaw a si, cule ziangtin a rak let?`

Himi zawnte hi thil lamdang zet tla a bang. Nangmah lo hmu duh in na nu le na sungkua pawl in ra lo pan bangta sehla, hmu lo in na um kem? Buainak bik cu Jesuh sungkua pawl kha cui tikcu ah Pathian duhdan in an um lo. Jesuh cun thudik kha a theithiam ih, cule himi cahmai cun sungkua kha a zoh. Pathian duh zawng a tuahtu cu a nunau pa, unau nu, le a nu an si. Anih cu Pathian fapa a si, cule Pathian duh zawng ih anmah ten lamzin dikih a umtu pawl cu a sungkua pawl an si.

Himi Marka cabu sungih sangkep thuanthu pahnih pawl cun bangaw lo in linglet ververnak an nei veve. Sunglam thuanthu ahcun Jesuh cun innsang pakhat cu amah le amah a dokalh awk ahcun a ding suak dah lo ding tiah a ti. Veikhat vun zoh hruak ahcun lenglam thuanthu ahcun Jesuh ih innsang rori kha an thenthek aw thluh vek tla khi a bang zet. Asinan Jesuh cun himi thu harsa cu innsang simfiang kirsalnak in a relfel thluh. A sungkua ngaingai cu Amah thawn Pathian duhzawng a tuahtu pawl kha an si. (Zoh aw Luka 12:53, Luka 14:26).

Khristian san thuanthu fehtlang in mi tampi cun anmai innsang laicin ihsin riangvai zetin an thei aw theu. Hivek cu tonnun harsa zet a si. Himi cahmai cun Jesuh khal in hivek buainak a rak ton ve thu a langter. Ziangvek an si ti a theithiam ih, cule riangvai hnon mi pawl ih thinlung theithiam in a hnem thei a si.