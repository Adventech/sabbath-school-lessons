---
title:  Sabbath Bawi
date:   16/07/2024
---

Marka 2:23,24 ah Farasi pawl cun dungthluntu pawl cu Sabbath daan buar ah an puh. Judah hnamdanpi 39 ih um vek asile hnatuantu pawl cu Sabbath ni ih tuan khap a si. Cumi cu dungthluntu pawl ih thil an tuahmi khal tel in Farasi pawl thinlung ih ummi a si.

`Siar ding: Marka 2:23-28. Farasi pawl ih thubuai an run put mi ah Jesuh in ziangtin saw a ti?`

Jesuh cun sang thianghlim zetmi David ih a ei mi thuanthu thawn a run let(1 Sam 21:1-6). Sangret mi cu Sabbath ni ah lak a si; cuticun thil thupi zet ruangah Sabbath ni ih David veivahnak tla a nuam deuh men thei. Cumi cu Jesuh in a el, David le a mi pawl in sang retmi an ei kha thiamcoter an si ahcun Jesuh dungthluntu pawl in Sangvui an sikih an ei kha a thiang a si.

Jesuh cun a runsim bet vivo ih, Sabbath hi minung thatnak ding hrangih tuah mi a si timi a run sim. Cumi cun Anih cu Sabbath Bawipa a sizia a langter a si.

`Siar ding: Marka 3:1-6. Ziangtin saw himi thuanthu in Sabbath cu minung hrangih tuahmi a si tin Jesuh ih a relmi a run simfiang?`

Sabbath thuhla ah Jesuh cu biaknak hruaitu pawl thawn thukam elawknak an nei lehsal. (Hminsin aw, thukam elawknak hi amah sabbath ni hrimhrim hin a suahpi dah lo.) Jesuh in Sabbath ni ih mi a damter pang asile biaknak hruaitu pawl cun sualmawh puh an duh a si. Jesuh cun anmah hmaiton ih um ding cu a ningzak lo. Thiltha tuah maw, that lonak tuah, nunnak runhim maw thah timi karlak danglamnak a run phorhsuak. Hi thusuhnak ih letnak cu a fiang tuk; thiltha tuah le nunnak runhim cu sabbath ni ih cangvaihnak dingah a duh um deuh lawlaw si ko.

Cule mi pakhat damter dingin a vun naih, a thu elpi khatlam pawl cu an thinheng tuk, A tuah tummi khal siatbal thluh an duh. A linglet zawngih Thuanthu ih ummi cu Jesuh ih sabbath a buar ding rak zohthup tu pawl khan cumi ni lala ah a thihnak ding hrang khawkhannak nei in anmah rori in Sabbath daan an buar sawn dah riangri.

`Himi thuanthu ihsin Sabbath ulhdan ding hrampi le tuisan ih sabbath ultu pawl ih kan ton mi harsatnak ah ziangmi zirlai saw na lak thei ding?`