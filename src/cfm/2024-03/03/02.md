---
title:  Zengnat nei damternak
date:   14/07/2024
---

`Siar ding: Marka 2:1-12. Zengnat neitu kha Jesuh hnenih hruai a si tikah ziangsaw a beisei, cule ziangsaw a ngah?`

Himi pa hi zengnat nei mi a si ruangah a rualpi 4 pawl cun Jesuh hnenah an run zawn. Inn luanglu an bauhsiat hnuah Jesuh umnak ahcun an vun thlak. Marka 2:5 ahcun Jesuh in an zumnak a rak hmu tin a ngan. Ziangtin saw hipawl ih zumnak hi hmuh a theih? Duhdawtnak vek ciah a si, A rualpi pawl ih an langter vek in tuahnak ihsin hmuh theih ah a cang.

Himi pa in taksa lam damnak cu a tul rori a si. Ziangkhal sehla Jesuh hnenih a rat tikah Jesuh ih phuangmi hmaisabik tongkam cu sual ngaidamnak hi a si. Himi thuanthu ahhin dam lo pa ih a tongkam zianghman theih ding a um lo. Jesuh tongkam rak dokalh (an thinlung ten)tu pawl cu biaknak hruaitu pawl an si. A tongkam cu Pathian thangsiatnak, Pathian simsiatnak le Pathian lawngih neih theihmi laksak tumnak tin an rak ruat.

Jesuh cun thu eltu pawl cu “Tenau ihsin tum deuh ah” tiih kawhmi thu elawknak anmah lala ih an hmannak hmun ah a tong hai. Cumi ah thil pakhat rel ding mi a um, mina pa cu a sualnak ngaidam a si zo; cule a dang cu zengnat neipa a feh thei timi hi a si. Jesuh in Pathian huham hmangin zengnat neitu a feh ter thei a si ahcun sual ngaidam theinak nei ih a ruatawk mi cun nemhnget ding a hawl hmu tinak a si.

`Siar ding: Mikah 6:6-8. Himi bungcang in Jesuh le hruaitu pawl karlak ih thil thleng mi ziangtin a relfiang?`

Biaknak lam hruaitu pawl cu thil thupi zet: dingnak, zangfahnak, le Pathian hmai ih hnuaidor zetih umnak pawl an hloh a si. Curuangah Pathian an theihthiam dan ah an kilhim tuk ruangah an mit hmuh rori ih Pathian hnatuannak riangri kha hmu thei loin an mit a caw thluh. Hi minung pawl cun Jesuh an ngaihdan ah an thinlung an thleng cuang lo, Jesuh hi Pathian hnen ihsin ra mi a sizia langternak nasa zet hmu khal sehla an thinlung an thleng duh cuang lo. An thinlung a siar thei thu a theihter lawnghman siloin an el theih lo ding khawp in an hmuh lai rori ah zengnat nei a damter hman ah an ngaihdan an thleng duh cuang lo.

`Ziangtin saw hi pawl ih tluknak vek thang sungih tlu lo dingin fimkhur zetin kan hrial dan ding : Biaknak lam ngaihsak tuk ruangah biaknak ngaingai sungih thil thupi zet an hloh phah (James 1:27) a si?`