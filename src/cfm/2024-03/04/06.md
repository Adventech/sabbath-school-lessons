---
title:  A thangmi thlaici tahthimnak
date:   25/07/2024
---

`Siar ding: Marka 4:26-29. Himi tahthimnak ih a hmuitin mi bik hi ziangsaw a si?`

Thuthangtha Marka ih ummi hi Mathai lole Luka lole anmah pahnih ahhin bangaw mi a tam zet. Asinan cumi ah himi tahthimnak hi a um lo. Hihi Marka ih danglamnak a si. Himi tahthimnak tawite ih hmuitin bikmi cu thangso vivonak timi hi a si. Jesuh cun himi hi Pathian lalram hnatuan umdan ding a si timi a langter. Minung in tuanvo a nei ve, asinan a thangter ngaingai tu cu Pathian a si. Cumi cu cemni neilo thangso rero ding tivek lam a si cuang lo. Thlaici lak a cut tikah hmakhatte ah thuanthu a rung cem hngal. Cutivek ciah in, veihnihnak Khrih a ratsalnak ding tikcu caan in hmakhatte ah leitlun thuanthu cemnak a run kengtel ding a si.

`Siar ding: Marka 4:30-32. Antam ci tahthimnak ih thil thupi zet kha ziangsaw a si?`

Himi tahthimnak cun ziang simaw thil fate zet khal hminsintlak tumzet ih a hung cang theizia a tarlang. Antam ci hi diameter ah 1 ihsin 2 millimeter an tah a si(.039 ihsin 0.79 letmah). Hitawk ih relmi hi antam dum, a ci fate zet kha a si ding (Gram pakhat ah ci 700 tlun lai a um). Leitlun ih thlaici tebik si lo khal sehla an fate tuk, a hleice in rah a hun suah mi thawn vun tahthim cun an fate lutuk, a kung tla cu Meter 3 (pi 10) tlun a sang thei ih, tum zetin a thang thei. Jesuh in antam kung hngetek ah vate hman in bu an sak timi a thei. Himi theihternak netabik hi Saam 104:12 le Daniel 4:10-12 ihsin laksuak mi a si. Saam 104 ah Pathian huham in leitlun a tuah tu a rel ih, Daniel 4 ah Nabukhanezar cu a hnuai ih leitlun mipi pawl an cawlh ih rawlei ding an hawl hmuhnak thingkung tumpi vekin a rel.

Jesuh ih a rel mi cu Pathian uknak, fate zetih hramthok mi, tum le thangso zetih hung um dingmi a si. Jesuh san ih minung pawl cun Galilee ihsin a ra mi zirhtu le a dungthluntu pawl cu an rak hmuhsuam zet tla si men thei, asinan zangfahnak ih a Lalram cu leitlun pumpi ah a thangso vivo timi cu tikcu caan in a langter a si.

“‘Cule miphun hmuahhmuah hnenah theihpitu si dingah hi Lalram thuthangtha cu Leitlun pumpi ah phuahsuak a si ding, cui hnuah netnak cu a ra thleng ding’“ (Matt. 24:14, NKJV). Khavek simcianak Jesuh ih tuah tikah ziang “kawhhran” thawn saw milaw bik timi ruat aw.

`Ziangahsaw hivek ih hminsintlak zumnak lamih a dik timi simcianak hi (kan hrangah)a rak um?`