---
title:  Jesuh ih simfiangnak
date:   22/07/2024
---

Jesuh cun tahthimnak a sim theh zo, simfiangnak cu a pe hngal lo. A bungcang ih a langdan vek a sile (Marka 4:1), Jesuh cun “mipi tampi” hmai ah thu a sim. Cumi thluh hnuah tahthimnak ih sullam a simnak cu minung malte hnenah a si (Marka 4:10).

`Siar ding: Marka 4: 13-20. Ziangtin saw Jesuh in thlaici vorh tahthimnak kha a simfiang?`

Jesuh cun thuanthu sung ih a um mi ih a khihhmuh mi pawl hmangin simfiangnak a nei. Simfiangnak cun thuanthu hi leitlun ngaingai relnak a si timi a langter ih, cipciar zet in thil pakhat lawng relnak a si lem lo.

Jesuh cun thlaici cu “Thu” tiah a relfiang. Himi cu Pathian thu a rel duhnak a si ih, a hleice in Jesuh ih phuangsuak mi hi a si. James 1:21 ah, “Curuangah bawrhhlawhnak hmuahhmuah le ukneh theihlo sualnak ih a khat liam mi cu hlawn hlo uhla, nan thlarau rundam theitu dingih tuhmi thu cu hnuaidornak thawn cohlang uh” tiah a ti (ESV).

Leiram dangdang cu thu ngaitu mi dangdang relnak a si. Jesuh ih simfiangnak ah mikip in thu cu an thei; cumi cu leiram hmuahhmuah in thlaici dawnnak ding an nei cio tinak a si. Asinan rak cohlangdan cu phun dangdang a si. Leiram lamzin cu a harsa zet, thlaici cu vate pawl in an thlirhlo thluh. Himi hi satan in thudik a lakhlo thu thawn Jesuh cun a peh awkter. Lungto ih a tla mi cu a vung thuk deuh. Himi hi Jesuh cun dungthluntu sinak ih mankhun zia siar thiam lotu pumpe aw zet mi daithlang pawl relnak ah a hmang. Hrambur leiram ih a tla mi cun thlaici cu a zap thluh. Jesuh cun himi cu Pathian thu thangso ding rak zap tu lennak le nun ngaihsaknak a si thu a simfiang. Asinan leiram tha ih a tla mi pawl cu Pathian thu thei ih rak dong tu pawl a khihhmuh, cuticun an thangso ih, cemni nei lo in rah an suah a si.

Simfiangnak saubik cu lungpi parih a tla mi le hrambur ih a tla mi an si. Lungpi parih tla pawl cun thu an ngai, Jesuh cun an danawknak tahthim in a khihhmuh – lungawinak thawn thu an pawm, asinan reilote sung lawng dungthluntu an si. Harsat hremnak a um tikah, an tlusal mai. Hrambur lakih a tla mi pawl khal in thu an rak dong ve. Harsatnak a um caan khalah an tlu ve maimai lo, asinan thiltha ruangah an tlu sawn a si. An hmuitin mi cu Pathian ram uknak siloin leilam thilri ah a si sawn. Leitlun ih a pek mi pawl lawng an ngaihsak ih an ruat sawn riangri.

`Nangmai nun kha vun zoh ruat aw. Na nun ih tonteh mi lamzin ah lungpi asilole hrambur pakhat sangsang ih tla mi an um maw? Himi hi na theihnak ai hmanin a tam sawn men thei. Thleng tul ding bangta sehla thleng dingin ziangmi duhhrilnak saw na tuah ding?`