---
title:  Tahthimnak
date:   20/07/2024
---

### Tuizarh sung siar ding
Marka 4:1–34, James 1:21, Isa. 6:1–13, Saam. 104:12, Dan. 4:10–12.

> <p>Bible cangken</p>
> “Cun anih in an hnenah, Nan theihmi thu hi fimkhur uh: tahnak nan hmanmi thawn nanmah tah nan si ve ding: cun a theitu nannih tla cu tam sawnih pek nan si ding. Ziangahtile zokhal a neitu cu pek beet a si ding ih, a nei lotu cu a neihmi hman laksak a si ding, a ti.’“ (Marka 4:24, 25, NKJV).

Tuizarh zirlai cu Marka 4 sungih um tahthimnak thu a si ding. Marka cabu cu thuthangtha cabu bangaw deuh hlir (Mathai, Marka, le Luka) lakih tahthimnak um malbik a si. Kum tamzet cu zirsang cathiam pawl cun Jesuh ih tahthimnak a sim sullam simfiangnak ahhin an thu hmuhdan a bangaw lo ruiri hai : Ziangtin simfiang ding a si, ziangsi an duhsan, ziangah Jesuh in a hmang hai, ziangmi saw zirlai langter dingih phum aw mi, a ngaingai in ziangti ih lak ding, asilole a thianghlim mi tahthimnak men tla a si thei, cule hmailam ih a thleng ngaingai ding khal a si thei.

Thungai in hivek el buai awknak pawl hmuahhmuah hi tuizarh ah kan relfel lo ding. Cu bang pawl cu kan zoh ding ih, Pathian zangfahnak in himi tahthimnak hmangih Jesuh ih a rel tummi pawl kan theithiam ding a si.

Marka 4 ahhin tahthimnak panga : - Thaici vorh, kho khuh mi meifar, thlaici hungthang le antam ci tahthimnak pawl an si. Himi bungcang ih thupi bik cu thaici vorh tahthimnak a si. Himi tahthimnak hi rel hmaisabik mi a si ih, tahthimnak ih san le vang pawl in a run thlun ih, cule tahthimnak ih simfiangnak khal a run um hngal. Himi karbak pathum ummi cu Nikhat ni, Nihnih ni le Nithum ni zirlai in a hmuitin ding a si. Cule tahthimnak dang pawl cu Nili ni le Ninga ni zirlai thupi a si ve thung ding.