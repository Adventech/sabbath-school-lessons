---
title:  Zanriah netabik
date:   09/09/2024
---

`Siar ding: Marka 14:22-31 le Suahlannak 24:8. Himi thuanthu ah Khristian pawl ih zumnak ziangmi thil ropi thupi zet saw hmuh a si?`

Marka 14:12 ahcun himi cu thilnu rawilo sangpuai an tuah nikhatnak ih laantakpuai tuu fano raithawinak a si. Rawleinak hi tlawngkai nili siimlam ah a si. Zanriah netabik ah Jesuh cun theih ringringnak ding khawmnak thar a din. Cumi cu Judah pawl ih laantakpuai hmannak ihsin thleng danglam mi a si ih, Israel pawl in Izipt ram suahsan in Sinai tlangih Pathian thukam minung an sinak thawn an peh aw a si. Thukam hminsinnak ah Suahlannak 24:8 ahkhan Moses cun raithawinak ih hmanmi sa thisen thawn mipi a theh ih, “Ngaihnik uh, hi thu hmuahhmuah ah hihi nan hnen ih Bawipa ih a tuahmi thukham thisen a si” tiah a ti.

Hitawk ih Jesuh ih a dinmi Bawipai zanriah laantakpuai rawl ih tuufano hman a si lo hi a mak zet. Himi hi Jesuh cu Pathian tuufano a si ruangah a si (Johan 1:29 thawn zoh thim aw). Bawipai zanriah ih sang cun A taksa a khihhmuh. Thukam thar (Jer 31:31-34 tiang zohthim aw) cu Jesuh ih thisen thawn hminsin a si ih, cumi cun no hi a khihhmuh a si. Jesuh cun, “Hihi thukam thar ih ka thisen, mi tampi hrangih ka thlet mi a si’ tiah a ti’“ (Mark 14:24, ESV).

Cule himi pawl hmuahhmuah karlak ah Jesuh cun a dungthluntu pawl in Amah an hnong thluh ding ti thu simcianak a sim. Anih cun Zakhariah 13:7 ta a la suak. Cumi ahcun ralnam in tuu khaltu a vuak thu le tuu pawl an teekdarh thu a um. Jesuh cu tuu khaltu a si. Cule a dungthluntu pawl cu tuu rual an si. Thucah rapthlak zet le lungsiat thlakza a si. Asinan Jesuh cun ruahsannak tongkam a bet, a thawh lehsal ding simcianak cu a simsal rero. Asinan dungthluntu pawl hmaiah Galilee ih a feh ding thu a sim bet. Hi simcianak cu Jesuh thlan kiangih um tlangval pakhat hnen ah Marka 16:7 ah a sim ding a si. Curuangah cumi cun hitawk ah thilthupi zet a kengtel a si.

Asinan himi pawl hmuahhmuah cu dungthluntu pawl hrangah pawm har zetmi a si. A hleice in Piter, mi dang hmuahhmuah tlan hlo thluh khal sehla ka tlan lo ding tiih a el tu pai’ hrangah cun pom a har hleice. Ziangkhalsehla, Jesuh cun hnangamnak tongkam a tongsuak rero ih, cule Piter in ar veihnih a khuang hlanah veithum rori Amah a phatsan ding thu khal a simcia. Simcianak cu Jesuh hnihsak a si lai le Piter ih a phatsan lai ahkhan hmun thupi zet a luah ding; curuangah hitawk hmun khalah thil thupi zet ah a um.

Thil na tuah ding le tuah lo ding thu ah na va tuahsuak lole tuah suak lomi khalah Pathian hnenah ziangtik lai khalih thutiamnak na neihnak ihsin ziangsaw na zir thei?