---
title:  Jesuh hnen ihsin tlan dingin ziangkim an tlansan
date:   11/09/2024
---

`Siarnak: Marka 14:43-52. Rundam khawkhannak ih thupi zet himi ahhin ziangthil saw thleng?`

Jesuh thawn nai zetih a umtlangmi pakhat in a doral pawl hnenih a phatsan cu thil danglam zet a si. Judas ih cangvaihnak thuhla cu thuthangtha cabu cun cipciar zetin a rel lo. Asinan Ellen G White cun hitin a ngan: “Judas cun paisa duhnak nasa zet a nei; asinan hitivek thil tiangtiang tuah thei dingih nawhthuh cu a tuah ringring lo. Duhamnak thlarau sual cu a nun kaihruaitu a si tiangin a rak cawm ringring. Paisa duhnak cun Khrih a duhdawtnak cu a danglamter thluh. Thatlonak sal a sinak ihsin amahten satan hnenah a pe aw ih, ziangti lam khalin sual ih hruailut aw dingin a pe aw a si.”—Ellen G. White, _The Desire of Ages_, p. 716.

Phatsannak hi a ngaingai ahcun mi hmuahhmuah ih lungsiatnak a si ih, phatsan dingih a tuahtu hrang khalah lungsiat za a si (Matt. 27:3–7 thawn zoh aw). Asinan Judas cu a hrokhrawl hleice, ziangahtile rualpi awknak hnuaiah a phatsannak cu thup a tum ruangah a si. Mipi pawl hnenah a hnam dingmi pa cu an kaih dingmi pa a si thu a sim. A langdan ahcun Judas cun Jesuh le dungthluntu dang pawl hnen ihsin rinumlo minung a sinak cu thup a duh tla a bang.

Mipi in Jesuh an kaih ahkhan buainak a suak. Mi pakhat cun a nam a phorh (Johan 18:10,11 ahcun amah cu piter a si a ti) ih, cule puithiam sang ih siahhlawh hna a sattan. Jesuh cu mi burpi lam ah a hoi ih, Biakinn ih thu a zirh tinten langngan in tuah dingih an timi cu a thupthiar ih an tuah ruangah na zetin a kawk hai. Asinan Jesuh cun cathianghlim a famkimnak thawn netkharnak a run tuah. Cumi cu tuarnak thuanthu ihsin a rungum kop mi hmuhsaknak a si – Cumi cu mi hmuahhmuah in Messiah siatsuah tum in hna an tuan lai khalah Pathian duhdan cu a thleng famkim thotho ding tinak a si.

Dungthluntu pawl cu an tlan thluh, Piter khal a tel, ziangkhal sehla rung lang lehsal in hlaral in Jesuh a thlun ding, cule amah ten buainak ah a hnuklut aw ding. Asinan Marka 14:51,52 cun hitawk lo thuthangtha hmundang ih hmuh a silo mi Jesuh thluntu tlangval pakhat thu a rel. Midang cun amah Marka kha a si ko ding tiah an ruat. Asinan cumi cu a dikti langternak zianghman a um lo. Hminsintlak zet thil cu himi pa hi taklawng in a tlan hlo ti hi a si. Hi tlangvalpa cun Jesuh “thlun” dingah mi hmuahhmuah fehsan thluh hnakin Jesuh ihsin “tlan” dingin mi hmauhhmuah a fehsan sawn a si.

`Sualnak sal pakhat lawngin Judas cu a tuahmi tuah dingin a hruai a si timi ruahdan tihnung um zet cu vun ruat aw. Himi in sual huatnak le Pathian zangfahnak ih nehnak thuhla ziangsaw in sim?`