---
title:  Zosaw na si?
date:   12/09/2024
---

`Siar ding: Marka 14:60-72. Piter ih thiltuah mi thawn kalhaw in, Jesuh in thil a thleng mi pawl a letdan kha tahthim aw. Himi danglamnak ihsin ziangmi zirlai saw kan zir thei ding?`

Marka 14:53-59 ah Jesuh cu Sanhedrin hnen ih an hruainak le hniksaknak hmaisa lam pawl a rel. Cumi cu thinsiatnak ih tuahmi a si. Hruaitu pawl cun Jesuh dokalhnak ih sualpuhnak cu hngetkhoh zetih tuah an tum leuhleuh. Thuthangtha cabu ngantu pawl cun thutheihternak a dik lozia le theihpitu pawl ih an lungkim dah lodan pawl an ngan.

Anetnak ahcun puithiam sang cu a dingih Jesuh a run bia. A hmaisabiknak ah Jesuh cun a let lo. Asinan puithiam sang cun Pathian hmai ih thutiamkamnak hnuai ah a um ter ih (zoh aw, Matt 26:63) cule Messiah a si le silo a sut hngal. Jesuh cun lailan zetin Amah a si thu a rak pawm, cule Daniel 7:13,14 ta la suakin, Milai fapa cu Pathian vorhlam kut ah to in van mero thawn a ra tum ding thu khal a sim. Himi cu puithiam sang ih hrang ahcun a tituk lawmmam, a kawr a thlek ih, Jesuh cu thiamlo a coter ih, cutin lairel khawmnak a tuah lohli hngal. Hruaitu pawl cun Jesuh cu an hmuhsuam ih, cil an phui, a hmai an tuam ih, an beng, simcianak rel dingin an hringhro.

Jesuh cu innsung lamih hniksak a si rero lai ih, rinum zetih thu a phuang rero lai ah, inn leng lamah Piter cun thuphan a rak sim. Himi hi Marka cabu sungih sangkep paruknak le netabiknak a si. Hi tawk ah thilmak zet a um. Hitawk ah mizia bangaw pahnih a um, Jesuh le Piter cun cangvaihnak milaw lo zet an tuah. Jesuh cun thutheihpitu rinum zet a pe ih, asinan Piter cun thudik lo a rak sim. Piter cu siahhlawh in simaw, lole a kiangih um pawl in simaw veithum rori an rak bia. An biak tinten Jesuh thawn pehtlaihawknak an neih cu a rak el ih, cumi ahcun camsiatnak le siatserhnak pawl khal a rel tel.

Himi ciah ahhin a veihnihnak Ar a rung khuang, cule zamrang zetin Piter cun Jesuh in cumi zan ah a Bawipa cu veithum rori a phatsan ding timi thu a simcia mi cu a vun mangsuak. A tuarna tuk ih, a tap. Hitawk ahhin thilmak zet a um – Hniksaknak a cem zawngah Jesuh cu a mit tuamsak a si ih, an thawi, “simcianak” rel dingin thu an pek. Amah vua tu le hmuhsuamtu pawl zo an si timi a hmuh thei lo ruangah a si. Ziangkhalsehla hivek an tuah hmaisa lamah Piter cun Jesuh cu thuthennak tualrawn ah a hnong ih, cun Jesuh ih simcianak pakhat cu a famkim a si. Piter in Jesuh a hnongnak ahhin Piter cun Jesuh cu Messiah a sizia a tarlang a si.

`Jesuh thlun duhnak nei ih, tlusiasal mi pakhat hnenah ziangvek ruahsannak um tongkam saw na pek ding? Kanmah lakah Jesuh duhzawng thei cingih thlun loih hnong zosaw um?`