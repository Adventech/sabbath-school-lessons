---
title:  Hngilhthei lo
date:   08/09/2024
---

`Siar ding: Marka 14:1-11. Hitawk ah ziangmi thuanthu pahnih pehawknak nei ih, ziangtin saw pakhat le pakhat an umdan?`

Marka 14:1 ah laantakpuai cu ni 2 lawng a duhthu a tarlang. Himi tokhawm lairelnak hi zarhkhat ih tlawngkai nihnih lole nithum hrawngih an neihmi a si ko ding. Biaknak hruaitu pawl cun remruat khawkhannak an nei. An tumram an hlensuah ding cu an duh zetmi a si. Cumi cu mangbangza ih thil a rung um ding mi an si.

Himi cahmai cu Marka cabu sungih sangkep thuanthu panganak a si (Zirlai 3). Jesuh dokalhnak thuanthu cu Jesuh lu parih rimthaw hnihsaktu nunau nu ih thuanthu thawn pehzom awknak an nei. Hi mizia bangaw cun cangvaihnak kalhaw mi an nei ih, rin lopi ih an dangawknak an langter a si. Hitawk ih nunau hi zo a si ti Marka cun a langter lo. Jesuh hnenih a thilpek mangbangza cu Judas in a Bawipa a phatsan thawn cun bangaw lo tak a si. Anih (nunau nu)cu a hmin tarlang in a um lo, asinan anih (Judas) cu hleihnih lakah a hmin a um. A (nunau nu) laksawng pekmi cu hminsin in a um ih, Judas ih hlawhman cu paisa thutiam lawng kha a si.

Ziangruangah hitivek in a tuah timi simfiangnak ngaingai cu pekin a um lo nan, zanriah eikhawmnak ih mikhual pawl in Jesuh parih rimthaw tawihnak ding men ih kumkhat hlawh rori hmanral ih a um thuhla an ruat tikah an mangbang zet. Ziangkhalsehla Jesuh cun a run ih, a thiltuah mi cu thuthangtha phuan a sinak leitlun pumpi ah amah hngilh lonak ah phuang a si ding ti thu a sim. Cumi cu theihhngilh a theih lo. A ngaingai te cun thuthangtha pa 4 pawl cun himi thuanthu hi phun khat in simaw, phundang deuh in simaw an sim thluh, cumi cu a thiltuah mi theih ringringnak dingah Jesuh ih tongkam a um ruangah a si men thei.

Judas ih phatsannak khal theihhngilh a theih ve lo. Marka cun a cangvaihnak cu duham ruangah a si tiah a ti. Thuthangtha Johan cun fiangzet in a rel (Johan 12:4-6)

Marka cun himi cangvaihnak pahnih ih danglamnak tarlangnak ah, “Tha” timi tongkam cu himi thuanthu pawl ah a hmang. Jesuh cun nunau nu ih cangvaihnak cu Marka 14:6 ah, “A tha, a mawi” tiah a ti. Nang khal in mi farah(Marka 14:7) hrangah “thil tha na tuah” ringring thei a lo ti. Marka 14:9 ah cunu cu “thuthangtha” ah a tel ve tiah a ti. Marka 14:11 ah Judas cun Jesuh phatsan dingin, “caan tha remcang” a hawl. Himi tongkam hmannak ih a reltummi cu minung in Messiah siatsuah tum hi a ngaingai ahcun thuthangtha thuanthu ah a rung tel. Ziangahtile cumi cun minung rundamnak hrangih a Fapa a peknak ah Pathian duhdan a rahsuah ruangah a si.

`Hitawk ah ziangthil a thleng timi simfiangnak ah ziangtin saw Rom 8:29 in in bom thei ding?`