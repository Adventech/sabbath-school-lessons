---
title:  Gethsemane
date:   10/09/2024
---

`Siar ding: Marka 14:32-42. Gethsemane ah Jesuh ih thlacam mi ziangsaw a si, cule ziangtin saw thlacamnak let ih a um?`

Laantakpuai rawl an einak Jerusalam khawpi kulh suahsan in Jesuh cu a dungthluntu pawl thawn Kidron horkuam ihsin Olif tlang ih um hmuan pakhat ah an feh. Gethsemane timi sullam cu hriak sawrnak ti a si. Cumi cun a kiangkap hrawng ah Olif hriak sawrnak a um ti a theihtheih. A umnak hmunram ciah hi AD 70 hrawngih Rom mi pawl in Olif tlang ih thingkung pawl an hau thluh ruangah theih a si nawn lo.

Cutin hmuan ih Jesuh a lut tikah a dungthluntu pawl a tanta ih, Piter, James le Johan thawn hla deuh an an va feh. Asinan annih pathum khal tanta in amah te hmunhla deuhah a va feh hrih lai. Himi hlatawknak in Jesuh cu harsat a tuar vivo vekin amah ten bulpak zetin a um vivo lai ding timi a langter.

Jesuh cun Pathian duhzawng a si phawt ahcun tuarnak no lasuak dingin thlacamnak a nei (Marka 14:36). Aramic tong ih Abba timi a hmang. Cumi sullam cu “Ka Pa” tiih lehlin a si. Himi cu midang ih relvek in, “papa” tivek ih hman mi a si lo. Nauhak in a pa kawhnak ih a hman mi tongkam cu abi ti a si (Raymond E. Brown, The Death of the Messiah, Anchor Bible Reference Library [New York: Doubleday, 1994], vol. 1, pp. 172, 173). Asinan Abba, ka pa timi tongkam hmanmi cun sungkua nai awk zetnak a kengtel ih, cumi cu fateter vivo ding thil a si lo.

Jesuh ih thlacam mi cu tuarnak no lak hlo sak ding hi a si. Asinan Amah ten Pathian duhzawng ah a thum aw (Bawipa thlacam thawn zoh tlang aw, Matt 6:10). Tuarnak thuanthu hmuahhmuah ah Pathian in Jesuh ih thlacam a letnak cu “Aii” tihi a si. Anih cun tuarnak no a laksak lo ding, ziangahtile cumi tontehnak in rundamnak cu leitlun ih pek a si.

Harsatnak na ton caan ah, nangmah lo bawm tu ding rualpi na neih ding hi a tha zet ding. Filipi 4:13 ah Paul cun amah caktertu hnen ihsin ziangkim a tuah thei thuhla a sim. Mi tampi cun dungthluntu in Filipi 4:14 ih “ziangkhalsehla” tiih a thok mi hi an hngilh theu. Hitin siar a si: “Ziangkhalsehla, ka harsatnak in tuarpi ruangah nan ti tha zet”. Himi cu Jesuh in Gethsemane ih a duhthusam cu a si. Veithum rori a dungthluntu pawl hnen ah hnangamnak hawl in a va pan. A dungthluntu pawl cu veithum rori an rak itthat ringring. A netnak ahcun Amah thawn hniksaknak tuar tlang dingin a thangkhawk hai. Anih cu a tiar aw cia zo, asinan annih cu an tiar aw lo.