---
title:  Cawlhahdamnak
date:   19/09/2024
---

`Siar ding: Marka 15:42-47. A hleice in Jesuh dungthluntu pawl hmuahhmuah khuitawk hman ih hmuh an si nawn lo ruangah Arimathea mi Josep ih a run langnak ih thupitnak hi ziangsaw a si?`

Hivek pawl hmuahhmuah a um thluh hnuah “leitlun” ih thil a ra thleng mi cu a nasa deuhdeuh. A thoknak ahcun mithi pawl cu phum an tul theu. Asinan cumi hnuih thil a thlengmi cun thlarau lam nun a tham ih, a dang pawl cu cui thuanthu hrangih thil thupi zet ah an rung cang. Himi cahmai ahcun Arimathea mi Josef hi Marka cabu sungih a lang hmaisabiknak le netabiknak a si. Anih cu Sanhedrin sungtel tihzah upat zetmi a si ih, “khawpi ih mi ropi” tiih kawh mi a si. Cuvek ih milian le tihzah kaizet minung a si vekin ram uktu thawn an ding tlang thei ih, cumi cun Pilate a va naihdan le Jesuh ruak a dildan pawl a simfiang thluh a si. Khawmpi lairelnak ih sungtel pakhat in Jesuh ruak phum dingih a ngaihven zet hi thil danglam zet a si. Cu lai ah Jesuh ih dungthluntu rinsan tlak pawl khuitawk ahsaw an um thluh.

Hitawk ih thuanthu famkim thupi zetih a um mi cu Jesuh thihnak zohdiknak hi a si. Marka 15:43 ah Josef in Jesuh ruang a dil thu a rel. Asinan Jesuh a thih zo thu Pilate ih a theih tikah mak a ti zet (Marka 15:44). Curuangah anih cun thinglamtah ih khenbetnak ah tuanvo neitu ralbawi hnenah Jesuh a thi ngaingai maw timi a sut. Ralkap za hotu khal in a thi zo timi a nemhnget.

Himi a thupitnak san cu leh hnuah mi hrekkhat pawl in thinglamtah ah Jesuh a thi lo, a lungci mit men a si tiih an ti theu ruangah a si. Rom uktu hnenih ralkap zaho tu ih thurel mi cun cui thusimnak pawl cu a run dokalh thluh a si. A ngaingai te cun Rom pawl cun misual thahdan cu an thei neknek tuk.

Josef cun Jesuh tuamnak ding puan a run keng ih, cutin lung ih tuahmi thlan ahcun a ruak a ret. Himi thlan cu a sungih feh kual theih ding khawp in a tum (Marka 16:5). Josep lawng siloin a umnak hmun hmutu nunau pahnih an um thu thuthangtha cabu ngantu cun a ngan tel - Mary Magdalene, le Josep ih nu Mary tla an si. Himi pahnih cu Salome thawn hlaral ih Thinglamtah rak thlir tu an si; an pathum in Nikhat ni zing ah thlan ah an feh ding, Jesuh ruak parih an tuah ding mi hnatuan theh thei dingih an ruat ruangah a si (Marka 16:1).

Ziangah saw hi nunau pathum hi tarlang ih an um? Annih cu Marka 16 sungih thlan kawlawng timi theihpitu an si ding. Curuangah annih pawl cu Jesuh thawhsalnak ih theihpitu mi thupi zet an si.

`Hitawk hmun ih Jesuh sualpuh tu Sanhedrin sungtel mi pakhat cu “Pa raltha” a si lai ah ziangtin saw Jesuh dungthluntu pawl cu “cangvai ngah lo” mi an rak si thiam. Thilthupi zet ah cangvai ngah lo in kan um lo ding timi hi ziangtin saw kan fiang thei ding?`