---
title:  Cibai, Judah siangpahrang!
date:   16/09/2024
---

`Siar ding: Marka 15:15-20. Ralkap pawl in Jesuh ziangtin an ti, cumi ih thupitnak cu ziangsaw a si?`

Rom mi pawl cun thawngtla pawl that dingih timlamnak ah nasa zetih vuakvelhnak hi an rak fehpi dan a si. An hremmi cu thuamhnaw an hlihsak ih, cule an tawntar, cun savun sorfung hmangin an thawi ciamco ih, cui sorfung ahcun ruhro, thlalang, lungto, thirte tivek pawl an tawnbet thluh.

Jesuh an vuak thluh hnuah thattu dingih an ruatmi ralkap pawl cun hmuhsuam zetin sendup korfualpi an hruh ter ih, a lu ah hling lukhum an khum ter, cule Judah siangpahrang tin hmuhsuam zetin an tuah. Hitawk ih ralkap pawlkom hi ralkap battalion tiih kawh an si ih, himi ahhin mipum 200 ihsin 600 hrawng an um ding.

Hitawk ih thu eltaiawknak cun cabu siartu pawl hnenah Jesuh cu siangpahrang ngaingai a si ih, cumi thudik cu hmuhsuamnak tongkam tongsuak tu ralkap pawl in an phuang suak a si timi khihhmuhnak a si. Himi ralkap pawl ih cangvaihnak cu Rom uktu hnenih, “Cibai, Sizar, ram uktu” tiih ralkap pawl ih an rel mi hnihsuak zawngih an hmanmi tongkam a si. Curuangah ram uktu thawn tahthimnak a um thei a si.

Ralkap pawl in Jesuh hmuhsuamnak ih an hman mi “larzet” cu A lu ah phaipheng an ret, “chil” an phui ih, hmuhsuamnak thawn upatnak pe in “khuk an bil”. Himi cangvaihnak pathum pawl cu Grik tong ih famkim lo catlang tluan ah hman a si. Himi catlang tluan ahhin thiltuah kirsalnak lampang a rel. Curuangah amah an hmuhsuamnak ih larzet thil cu A par ih cil an pui kirsal reronak le a hmaiah khukbil in hmuhsuam zetih upatnak an pek hrim sal reronak hi a rel tum mi a si. Jesuh cun hivek pawl hmuahhmuah cu daiten a tuar, zianghman a let ve lo.

Rome pawl in khenbet awknak hmangih an thahawk daan tlangpi ahcun thiamlo coter mi cu a thihnak ding hmun a thlen tiang lawng fangkheh in thinglamta a pu ding. Cumi cu mipi vantlang hmai ah mualphoternak le hmuhsuamnak langternak a si.

Asinan Judah pawl cun mipi vantlang hmai ih lawngfang kheh ih um hi an hua zet. Marka 15:20 ah annih cun sendup cu an hlihsak ih Amai hnipuan an hruh ter tiah a ti. Cuticun himi hi cui tikcu caan le hmun ah Rom mi pawl in Judah pawl hnenih thuneihnak an pek mi a si ti a fiang zet.

Hitawk ih thu eltainak pawl hmuahhmuah hi vun ruat aw: Siangpahrang vekih Jesuh an cibai le “upatnak” an pek mi Jesuh hi Siangpahrang ngaingai, Judah menmen hman siloin, an siangpahrang ngaingai khal a si. Hmanseh an hmuhsuam zet.

`Hivek minung pawl cun an thiltuah mi ziang a si ti an thei lo. Ziangruangah saw an hnongnak pawl hi thuthennak ni ah ngaidam ih an um lonak ding san?`