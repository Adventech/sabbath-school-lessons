---
title:  Khenbetnak
date:   17/09/2024
---

`Siar ding: Marka 15:21-38. Himi cahmai ah thu eltaiawknak nasa zet le rapthlak zet cu ziangsaw a si?`

Hitawk ih tuarnak thuanthu ahcun Jesuh cu daiten um thiamlo coter mi a si ih, a thih ding duhtu pawl ih thu hnuai ah a um. Thuthangtha cabu hmuahhmuah ah an kaih tiang in Anih cu cangvaihdan thiam bik a si tiah an ti. A tu ahcun a parah an cangvai thlang. Anih cu thuthangtha simtu veivah cak zet, mi harhdam zet a si. Asinan, vuak a tuar ih ithmu khawp lo le rawlei ding a tlaksam tuk ruangah a thinglamtah a putnak ah midang ih theihpi loin a cau zet. Thinglamtah ahcun a hnipuan an phelhsak ih, ralkap pawl ih ta ah a cangih, cumi cu zo in a co ding tiin camcawh fung an zuk. Thinglamtah ih khenbet awk hi thisen tel loih thahawknak a si. Mi pakhat thinglamtah khennak ih an hman mi tlawngkhen (Johan 20:24-29 thawn zoh thim aw) cu thisen feh lonak hmunpi bik kut zaphak hnuai ih ngel ah an khen ding ti hi zum a um zet (Hebru le Grik ah “kut” timi tongkam cun kut le ban pawl a sim tel thluh a si). Kut zaphak cun thinglamtah ih taksa rit zet khai thei ringring dingin amah ah zianghman ruangrai a nei lo. Thahri hmunpi bik cu baan laifang ah a feh thluh ih, cumi cu tlawngkhen in a cilh ngah ih a kekdarh ter thluh, cumi cun baan ah nasa zet natnak a run suah pi. Thawthawt khal a ti harsa thluh. Thaten thawthaw thei ding in thinglamtah ih khenbet mi cun an ke ih khenmi thir cu an nor a tul ding ih, an kut ta cu an ti kual rero a tul ding. Asinan cumi cun natnak nasa zet a thlen ding a si. Thawthawt harsa ding ih tuah hi thihnak thlenpi tu pakhat a si.

A thinglamtah ih khenbet a si laiah Jesuh cun hmuhsuamnak le nautatnak nasa zet a dong. Thuthangtha Marka cun Jesuh cu zo a si timi daite ih sim theinak thuphuan/ thuthup a nei a si. Curuangah “Bawipa,” Pathian fapa”, “Khrih” timi Khrih sinak pawl cu thuanthu ahhin a lang ciamco lem lo. Thinglamtah ah hithil hi thleng danglam in a um. A thup thei nawn lo. Jesuh hmuhsuam nautatnak ah biaknak hruaitu pawl in Amai sinak himi tongkam pawl an hmang ciamco hi thil danglam zet a si. Ziangtluk in saw hi minung pawl in anmah ten thiamlo an coter awk!

An hmuhsuamnak thuhla pakhat cu a langfiang zet. Cumi cu Marka 15:31 ah a um, “Midang cu a rundam; Amah le mah cu a rundam aw thei lo” (ESV) timi hi a si. Thinglamtah parih a tlaktlai lo zia tarlangnak ah midang a bawm thu an langter (Grik Verb ahcun “rundam” “damter,” runsuak” tinak khal a si thei). Himi thu eltainak ah Anih cu rundamtu a si lam an pawmpi. Thu eltainak cu a thuk deuhdeuh – Amah ten a rundam awk theilonak, lole a duh lonak cu thinglamtah ih midang a rundam ruangah a si.

`Johan 1:1-3 siar aw, himi cahmai in Jesuh thuhla kan hnen ih a relmi kha ruat aw, cui Jesuh thotho cu Marka cabu sungih thah a tuartu kha a si. Kan hrang Khrih thihnak cu kan thinlung ah ziangtin saw kan ret thei ding?`