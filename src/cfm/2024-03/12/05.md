---
title:  Pathian ih hnonnak
date:   18/09/2024
---

`Siar ding: Marka 15:33-41. Thinglamtah ih Jesuh tongkam Marka cabu sung lawngih um kha ziangsaw a si? Kan zaten hrangah netabik Khrih thihnak sullam hi ziangsaw a si?`

Thuthangtha Marka cabu cun thinglamtah cu taksa le thlarau lam ih hmun thim zet vekin a langter. Tlawngkai ninga sun hnu ihsin tlailam nazi 3 tiang cu Kalvari tlang parah thimnak a run um. “Cun sun nazi hleihnih a kim in ram pumpi ah zanlam nazi pathum tiang thimkhawzing a tlung” (Mark 15:33). Thinglamtah parih Jesuh ih tongkam pawl cu, “tansan mi ih tahnak” tiih kawh a si tiah an ti. Pathian hnenah a au ih, ziangruangih fehsan ih um saw a si timi a suut ruangah a si. Anih cun Saam 22:1 ta kha a la. Himi Saam thotho relnak hi Marka 15:24 le 29 ah a lang. Jesuh ih thihnak ah ca thianghlim pawl famkim ter in a um timi a tarlang a si. Minung khawkhannak sualzet karlak khalah Pathian duhdan cu a famkim thotho.

Thinglamtah ihsin Jesuh ih tongkam pawl cu Aramic tong ih ngankhum a si. Himi “Ka Pathian, ka Pathian” timi cumi cu Eloi, Eloi tin a um (Aramic tong ih ‘elahi’ timi ihsin thleng mi a si). Curuangah Jesuh in Elijah a ko vekih theih khal a ol zet. (Aramic tong ih ‘eliyyah’ timi cu Ka Pathian cu YHWH a si tinak a si). Himi hi a kiangih rak umtu pawl ih an theihsual mi cu a si.

Himi cahmai ih thil langfiang zet cu Jesuh in Marka 1:9-11 ih tihnimnak a lak mi thawn an milaw zet a si.

| Tihnimnak: Marka 1:9-11 | Thinglamtah: Marka 15:34-39 |
| --- | --- |
| Johan in Jesuh tihnimnak a pe | Jesuh tihnimnak (zoh kop aw Mark 10:38) |
| Johan (Elijah relnak, Mark 9:11–13) | Elijah kawhnak |
| Van ongaw | Puanzar a tlek |
| Thlarau (pneuma) | Jesuh thihnak |
| Pathian tongkam “Duhdawt mi fapa” | Ralbawi cun, “Pathian fapa” a ti |

Himi bangawknak pawlin in hmuh mi cu Daniel 9:24-27 ih simcianak ummi vekin Jesuh in a hnatuan a thoknak ah Marka 1 sungih tihnimnak a neih mi cu Marka 15 sungih thinglamtah ih thil a thleng mi, mi tampi hrangah thi dingin (Marka 10:45) a hnatuan a thehnak ding a si timi a langter a si. Thinglamtah ih Jesuh thihnak cu Daniel 9:24-27 simcianak hrekkhat famkimnak khal a si thotho. Biakinn puanzar tlek (Marka 15:38) mi cun raithawinak pawl a famkimter zo a si timi a khihhmuh ih Rundamnak thuanthu thar hramthoknak a si.

`Minung khawkhannak sual zet um cing khal in Pathian tumtah mi cu a famkim thei thotho. Ziangruangah saw kan kiangkap ih thil a thlengmi pawl thawn pehpar aw in Pathian kan zum thei lai ih, a thatnak cu cemni nei loin a um ringring ding timi zirnak ih in bawm thei dan?`