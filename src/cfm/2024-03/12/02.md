---
title:  “Judah Siangpahrang na si maw?”
date:   15/09/2024
---

`Siar ding: Marka 15:1-15. Ziangmi thu eltaiawknak saw hitawk ih a langter mi?`

Pontas Pilate cu AD. 26-36 sung Juda ram uktu a si. Anih hi ngilnei zet hruaitu a si lo ih, A thil tuahmi tamzet cun cui hmun ih um mipi pawl lakah vansang lamnak nasa zet a thlen (Luka 13:1 zoh aw). Judah pawl in Jesuh an hniksaknak ahhin Pathian thangsiatnak a nei tin an puh ih, thihnak tiang tong dingin thu an relcat. Asinan Rom uknak hnuai ah Judah pawl cun mithah theinak thubuai an nei thei lo, curuangah thiamlocoter ding ah Jesuh cu Pilate hnenah an rak hruai.

Pilate hmaiah Jesuh dokalhnak an neih mi hi tarlang a si lo. Asinan Pilate in, “Judah Siangpahrang na si maw?” timi thusuhnak tawi zet ah thum aw in an thusuahpi mi cu theih a theih mai (Marka 15:2). Thukam hlun san lai ah Israel pawl cun an siangpahrang pawl hriak an thih theu; curuangah Messiah (hriakthih mi pakhat) timi tongkam cun siangpahrang vekih upat ding ih ruahmi a si ruangah ramuktu thawn eltaiawknak a um thei timi cu theih harsa thil a si lem lo. Cumi a si ruangah Sanhedrin hmai ih sual puhnak an run thlenmi cu Pathian thangsiatnak a si ih, ram uktu hmai ih sual puhnak an run thlen mi cu ram uknak siatsuah thei thubuai a si, cumi cun thihnak tiang a thlenpi thei.

Thu eltaiawknak ah Jesuh hi Messiah le Judah siangpahrang a si kop timi hi a si. Pathian thangsiatnak le ram uktu siatsuah thei thubuai an orh termi cu thil dik lo a si; cu ai hnakin upatnak le biaknak a dong sawn sehla a mil sawn ding. Asinan Jesuh cu siangpahrang vekin a cangvai lai thotho. Pilate hnenih a letnak ah, “Nangmah in na sim zo” (Marka 15:2) a timi cu pumpek awknak lam a si lo. Asinak cu a el lo ih, a nemhnget cuang fawn lo. Himi a letnak ruangah Anih cu Siangpahrang a si timi a khihhmuh, asinan a danglam zet (Johan 18: 33-38).

Marka 15:6 ahhin laantakpuai a um lai fangah thawngtla mi pakhat cu tuah theudan vekih suah zalen an si thu a run tarlang. Marka 15: 9 ah Pilate cun “‘Judah Siangpahrang’ “suahsak an duh kem maw tiah a sut. Thu eltaiawknak hrangih a rel tummi si khal sehla, thu eltaiawknak cun a ngaingai in anih cu a dokalh zet.

Marka 15:9, 10 cu theih theinak le theihlonak lam zirnak thu a si. Pilate cun iksiknak ruangah biaknak hruaitu pawl in Jesuh an run hruai a si ti a hmu thiam, asinan mipi hnen ih thusuhnak a tuahnak ihsin biaknak hruaitu pawl kut ah a um timi a theithiam thei lo. Annih pawl cun mipi an cawktho ih, Jesuh khengbet dingin an au ter. Pilate cu dung a tolh sal. Khenbet awknak hi thihnak rapthlak zet a si. A hleice in mawhsualnak nei lo tiih ruahmi mi pakhat hrangah a rapthlak cuang. Hi thu eltaiawknak cu ziangtluk in saw a nat, pathian dang biami cozah cun Messiah hi suah zalen a duh lai ah biaknak hruaitu pawl cun thinglamtah ih khenbet an duh fawn si.

`Thil tuah dingih nornak nasa zet a um caan ah mipi pawl ih dung thlunnak ihsin ziangtin na kilhim aw thei ding?`