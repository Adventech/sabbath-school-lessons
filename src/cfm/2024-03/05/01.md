---
title:  Tili kiangkap mangbangza
date:   27/07/2024
---

### Tuizarh sung siar ding
Marka 4:35–41, Saam. 104:1–9, Marka 5:1–43, Mipum. 27:17.

> <p>Bible cangken</p>
> “Asinain Jesuh in a siang lo ih, a hnenah, Inn ah na rualpi pawl hnenah va tlung awla, Bawipa in na hrangah ziangtluk thil maksak a tuah ih, ziangtlukin zungna a lo ruat ti kha va sim hai aw, a ti.’“ (Marka 5:19, NKJV).

Jesuh ih Pathian hnatuannak hi Galilee ahhin a nasa zet ih, a hleice in Galilee tili kap hrawng ah a si theu. Galilee tili hi pen 13 (21 km) hrawngih sau a si ih, a kauh lam hi peng 8 (13 km) hrawng a si. Cutawk hmun ram hrawngih tidai um tamnak bik a si ih hlei ah, a kiangkap ih um minung pawl ih an nunnak laimu bik khal a si.

Marka 4 hi Jesuh le dungthluntu pawl Galilee tili ah khualtlawng ih an fehnak thawn khar a si. Thlipi a tho ih, Jesuh cun thlipi le tilet pawl cu nun a sim ih an dai thluh. Marka 6 khal cuvek deuh nawn ih khar a si, asinan himi ahcun Jesuh cu a dungthluntu pawl ih umnak long lam pan in tidai parah a feh. Himi tidai parih thil a cang mi pahnih hi Jesuh in leipar ih a tuahmi mangbangza tamzet lakih tel ve mi an si. A dungthluntu pawl ih missionary hnatuan cangvaihnak hmaisabik a si. Himi thuanthu pawl cu tuizarh ih kan zoh dingmi thupi pawl an si.

Himi thuanthu mawizet ih ziaza tamzet cun a siartu pawl in Jesuh hi zo a si timi an theih ding a duh zet. Anih cu thlipi daiter thei, khawsia polhmi damter thei, A hnipuan tham ngah men hmanin nunau in damnak a co phah mi, nunau nauhak thihnak ihsin thoter thei tu, Amai suahnak khua rori hman ih thusimtu, thuthangtha sim dingih a dungthluntu pawl a thlah tu, sang le nga malte thawn mipum 5,000 rawl a dar tu le tidai parih a fehtu pa a si. Huham nasa zet mangbangza a langternak cun dungthluntu pawl in Anih cu Pathian fapa a si timi an theihthiam sinsin theinak dingah naite ah a hruai a si.