---
title:  Tlunlam au-aw na thei maw?
date:   29/07/2024
---

`Siar ding: Marka 5:1-20. Himi mangbangza thuanthu le Jesuh huham thuhla ihsin doawknak maksak thuhla ziangsaw kan zir thei ding?`

Tili kap ih an um hlan zan boruak kha theihhngilh theihlo mi a si ahcun a thaizing ih Gadarenes an thlen kha thinlung kai tho zet mi a si ding. Thuanthu ih khawsia polhmi pa cun a thinlung kekkuai thluh in thu a au suah pi. Thil ziangkim in a thiar fihlim aw thluh ih, thlan ah a um ih, lungto in Amah ten a taksa a at aw. “Amah doneh dingin zohman in thazang cahnak an nei lo” (Marka 5:4, ESV) – Cule Jesuh a tong.

Hipa hi Jesuh hnenah a va tlan ih, dungthluntu pawl hnenah tongkam khat hman a tong lo (An rak tlan hlo thluh si ding). Jesuh kiang ih a ra thlen tikah A hmaiah a va tlu. Hitawk ih “tlu” timi hi Grik Verb proskyneo ti a si ih, cumi cu “Cibai buk” tinak a si. Hipa in Jesuh cu amah bawm theitu ding mi pakhat a si ti a rak thei tla a bang zet. Asinan a ka a an tikah hipa in khawsia kaihremnak ihsin zangfah a dilnak awkam mente rak theitu a sungih um Khawsia cun Jesuh a run hro. Jesuh hnenah vok rual sungih thlah zalen dingih a dil tikah Jesuh cun siannak a rak pe ih vok rual sungah cun a lut ter hai. Vok rual hi an zaten 2000 hrawng an kim ding, Cu ti cun tlangkham ah an va tlan ih tidai lakah an dawp thluh. Himi cu a neitu hrangih paisa lamih siatsuah awknak nasa zet a si.

Jesuh hi zo a si timi Khawsia pawl ih an theih hi ziangvek mangbangza saw a si, Cule A hmai ah zianghman an si lo zia khal an thei aw. Curuangah an dilmi tuahsak dingin voi hnih rori “Amah an ngen” (Marka 5:10, 12, NKJV) a si kha. A ngaingai te cun an tlun ih huham a neihzia an thei thluh. Himi thuanthu ahhin zianghman ih siar lo ih hnongmi thil pa 2 a um : Pakhatnak cu himi thil cu thianghlim lo bawrhhlawh hlirin a khat thluh, asilole Thukam hlun daan vek a si cun thianhlim lonak a si. Thlan le mithi cu thianghlim lo ih ngai a si (Mipum. 19:11, 16). Thisen suak khal in mi a thianghlimter thei lo (Pui 15). Vok pawl hi thianghlim lo an si (Pui. 11:7).

Asinan, a pahnihnak ahcun himi thianghlim lonak cu sia le tha karlak doawknak ih dunglam le hmailam a si. Jesuh cun khawsia a dawisuak (Jesuh hrangah hmat hnih), khawsia pawl cun vok pawl an that (Satan hrangah hmat hnih). Khawsung mipi pawl cun Jesuh cu suak dingah an ngen (Satan hrang hmat hnih), asinan Jesuh cun a thutheihpitu si dingah a damter mi pa cu a thlah (Jesuh hrang hmat thum). Lamzin hrekkhat ahcun himi pa hi Pathian hnatuan ding cu a si lem lo, asinan mangbangza thuanthu sim ding cu a nei ngah.

`Ziangvek ih harsatnak na neih khalah a lo bawmtu ding Jesuh ih huham cu himi thuanthu ihsin ziangsaw na rak lak ve thei ding?`