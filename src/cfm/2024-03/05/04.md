---
title:  Jesuh thawn um khawm
date:   30/07/2024
---

`Siar ding: Marka 5:21-24. Ziangmi thuhla saw Jairus in a run dinsuah pi?`

Jairus vekih biaknak lam hruaitu pawl cun Jesuh hi an kawm ngaih dah lo (zoh aw, Marka 1:22; Marka 3:2,6; Luka 13:14). Curuangah anih cu a khawruahnak cem thla khawp in ziang tuah ding timi hman thei lo khawp in a um a bang. Himi khawruah cem thinbangnak hi Jesuh hmai ih Jairus a bokkhawp ihsin a fiang zet. A dilnak cu zovek nupa khal in an theithiam ding, a fanu cu a thi zikte a si. Asinan Jesuh cun a bawm thei ding timi zumnak a nei. Zianghman tong loin Jesuh cu cupai’ inn ah feh dingin a poksuak.

`Siar ding: Marka 5:25-34. Jairus inn lam pan ih an feh lai ah ziangin saw run tibuai?`

Zamrang zetin thuanthu cu a dang in a run thlun cih hngal- kum 12 sung rori rapthlak zetin damlo nunau pakhat a si. Himi Jairus le nunau nu hi Marka cabu sungih sangkep thuanthu pahnihnak a si (zoh aw, Marka 3:20–35, zirlai 3 ih um mi kha). Hitawk ih thuanthu bangaw zet mi cu Jairus le nunau hi bomnak dilin Jesuh hnenah a ra timi a si.

Nunau nu cu Jesuh dunglam ihsin a hungsuak ih, a puan a tham. Zamrang zetin a dam hngal. Asinan Jesuh cun, “Zosaw ka puan tham?” tiah thu a suut hai. Nunau nu, dam lo ih um ringringtu kha zamrang zetin a dam hngal, asinan himi thil cangmi ruangah Jesuh a thinheng ding kha a tih zet. Himi cun a thinlung a buaiter zet. Asinan Jesuh cun damter a duh, a taksa lawng siloin a thlarau tiangin a damter duh a si.

Cule Jairus lamah a her sal (zoh aw, Marka 5:35-43). Cumi cu sinakok ih hruaitu pawl hrang khalih thinlung buaitertu a si. Jesuh cun Piter, James, le Johan bak lo cu zohman a rualih feh a awih lo. Jesuh cun nauhak nu te cu a thi lo ih a itthat men tin a sim. Anih cun mithi ngai ih tap tu pawl hmuahhmuah a dawisuak thluh ih, a thimi nunau an hlumnak lam cu a va pan. A kut a kai ih, “Talitha Koum” tiah a ti. Himi tongkam hi Marka cun, “Nute, hung tho aw” tiah a ti. A ngaingai te ahcun Talitha timi tongkam cu “Tuu no” relnak a si. Hivek hi inn lamih nauhak duh kawhnak ih an kawh theudan a si. Thuthup kilhim dingih thu a pek mi khal himi Marka sungih um phuanawknak a si. Cumi cun Jesuh hi zosaw timi a khihhmuh. Anetnak ahcun daiten a umpi men thei nawn lo ding.