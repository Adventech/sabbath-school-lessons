---
title:  Messiah ih phun dangdang
date:   01/08/2024
---

`Siar ding: Marka 6:34-52. Jesuh le a dungthluntu pawl in ziangvek buainak saw an ton, cule ziangtin saw an relfel?`

Dungthluntu pawl cu an hnatuannak ihsin an kirsal tikah Jesuh thawn Galilee tipi kap lam ih um khawte ah cawl hahdam dingin an feh. Asinan anmah hman an thlen hlanah mipum 5,000 lai an rak thleng zo. Annih pawl cu khal tu neilo tuu rual vekin Jesuh cun a hmu. Nikhat pumhlum thu a zirh. Siim lamah mipi pawl in rawl an hawl theinak dingah thlah thluh men dingin a dungthluntu pawl cun thuron an pe, asinan Jesuh cun rawl dar dingin a rak sim hai. Tongkam a hung ummi cun (Marka 6:35-38) dungthluntu pawl in minung minunnak in buainak ziangtin relfel ding a si timi an ruat ti a langter. Ziangkhal sehla, Jesuh cun buainak cu sang panga le nga pahnih in mipi tamzet rawldarnak mangbangza thawngin a relfel thluh a si.

Himi thuanthu cun Jesuh san ah Messiah thuhla ruahnak ih hminthlang zet dinhmun a run luah. Messiah cun Israel pawl cu an doral ihsin luatnak a run thlen ding ih, diknak le daihnak a run keng ding timi hi an ruahsanbik mi a si. Nelrawn ih mipa tam zet pawl cun ralkap lam hoi raldoawknak thinlung put nei khal an tam zet (Zoh thim ding, Johan 6:14, 15; Tirhthlah 21:38).

Hi ruahdan hi Jesuh in mipi pawl cu, “Khaaltu neilo tu” vekih a hmuh thu a relnak hin thazang a cak ter ih, himi hi mipum siarnak 27:17 sung ihta lak suah mi a si. Cumi ahcun Moses in Pathian hnenah amah thluh hnu ih Israel hrang hruaitu ding ruat dingin a ngen a si. Pathian hrangih tuu khaltu thuhla hi thukam hlun hmundang khalah hmuh ding a um, cumi pawl cu Israel pawl in siangpahrang le hruaitu an tuldan pawl khihhmuhnak a si (Himi thawn zohkop aw, 1 Siang 22:17; 2 San. 18:16; Ezek. 34:5, 6).

Asinan Jesuh cun an ruahsannak diklo cu a hlawhtlinter cuang lo. A dungthluntu pawl a tlunter ih, mipi lak ihsin a feh suak. Rom ram dokalh dingah mipi hruai sawn loin ziangthil saw a tuah? Thlacamnak nei dingin tlangpar ah a kai – mipi ih an beisei mi cu a si lo nasa.

Mi tamzet in Messiah cu Israel suah zalen tu ding siangpahrang in an hmu, Anih cun sualnak sal ihsin mipi runsuak dingih ra mi a si. Dungthluntu pawl hmuh ah tidai parih a feh ahkhan anih cu a ngaingai te cun Bawipa a si timi a langter. Asinan ramuk dingin a ra lo ih, mi tampi hrang a nunnak pe dingin a ra sawn a si (Marka 10:45).

`Simcianak dikzet theihthiam hi ziangtluk a thupi timi ah himi thuanthu in ziangsaw in sim? Khrih veikhat a ratnak theisualtu hrekkhat pawl cu siatnak in a thlun ahcun, veihnih a ratsalnak ding thuthawn pehpar aw in theisualtu hrekkhat pawl hnenah ziangmi tlukin saw khavek kha a thlen ve ding?`