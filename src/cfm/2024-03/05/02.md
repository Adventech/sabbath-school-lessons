---
title:  Thlipi daiter
date:   28/07/2024
---

`Siar ding: Marka 4:35-41. Hitawk thuanthu ah ziangthil a cang, Jesuh hi zo a si timi thuhla ihsin ziangmi zirlai saw kan zir thei ding?`

Marka 4 hramthoknak ah tipi kap ih um mipi pawl thu zirh dingin long sungah Jesuh a lut. Marka 4:10-12 ahhin Jesuh cu long ihsin a suak ih a thupthiar in dungthluntu pawl a bia vek a bang. Tu ahcun reizet thu a zirh hnuah dungthluntu pawl cun Jesuh cu “Amah a sidan vekin” long sungah an hruai, phundang deuh ih kan sim ding asile a thazang a bangtuk tinak a si. Zamrang zetin long tohkham ahcun a it that hngal, cule long cu a rung awn ciamco. Tipi ahcun thli a tho ih, dungthluntu pawl in an va thang ahkhan long hi pil thei dinhmun ah a um zo. Cule Jesuh cun tisuar le thli cu daiten um dingin thu a pek. Tipi cu a rung dai reprep thluh. Theithiamnak nasa zet thawn dungthluntu pawl cun Pathian huham hnatuan cu an tih zet.

`Siar ding: Saam 104:1-9. Ziangtin saw hitawk ih Yahweh cu Khrih ih thlipi a cawlhter mi thawn tahthim a si?`

Marka 4:35-41 sungih thuanthu hi Bible lam ih hmanlar mi thu bulhram “Theophany” an timi thawn an milaw zet. Cumi cu Pathian asilole a vancungmi lakih pakhat ih langnak timi a si. Himi thil a thleng mi ahhin mangbangza thil zaran pa 5 a um: (1) Pathian huham hmannak (2) Milai tihnak (3) Thupek, “Tih hlah” (4) Pathian lole vancung mi langding ih phuansuahnak tongkam (5) Thuphuansuahnak milai ih rak letnak tipawl an si. Pa 5 lakih pa 4 cu himi thuanthu ah a um – thlipi daihter kha Pathian huham hmannak a si. Dungthluntu pawl ih tihphannak kha milai tihnak cu a si. Thusuhnak, “Ziangruangah nan tih?” timi cu “Tih hlah uh” tinak a si. Dungthluntu pawl ih thusuhmi, “Hipa hi zosaw a si ke?” timi cu milai ih rak letnak a si. A kim lo mi tongkam cu phuansuahnak timi hi a si. Himi te cu Thuphuan cabu / thuthup cu ah a pum pumhlum in a khat thluh, cutawk ahcun Jesuh ih thuhla cu a rung putsuak thluh. Hitawk ah dungthluntu pawl ih thusuhnak “Asile hipa hi zo saw a si ih thli le tipi hman in a thu an ngai?” timi cun casiar tu in phuansuahnak tongkam hlomi cu thinlung ih um thluh dingin a nor a si. Anih cu Pathian fapa a si, amah kha Bawipa cu a si.

`Pathian huham kha vun ruat aw. Himi huham ah thum aw ngam dingin le na nun ih thil ziangkim ah rinsannak nei dingin ziangtin zirlai na zir thei?`