---
title:  Ka in dingmi no hi nan in thei ding maw si?
date:   21/08/2024
---

`Siar ding: Marka 10:32-45. Ziangtin saw himi bungcang in Jesuh ih hnatuan ding lawngah siloin Amah thlun ding timi sullam thawn pehpar aw in dungthluntu pawl ih an theihthiam thei lomi hi a tarlang?`

Jesuh cu a khualtlawnnak ah Jerusalem lam a naih deuhdeuh, cutin an feh phah ah cutawk hmun ih thil thleng ding pawl cu a dungthluntu pawl hnenah a sim phah. Cumi cu an zum le an theih duh mi khal a si ciamco lem lo. Jesuh cun a thih ding le a thawhsal ding hi a theifiang zet. Asinan na theih duh lo thil a si ahcun ngai duh lo ih hnon men hi thil olsam zet a si.

Himi hi James le Johan in bulpak zetin Jesuh hnenah thil dilnak nei dingih an rat lai ih an tuah dan a si ti a fiang zet. Jesuh cun fiah felfai zetin a rak sut, cule annih cun A sunlawinak ah A vorhlam le kehlam ih to dingin an rak ngen. An ngennak hi mai’ hmasialnak tiih relsiat olsam zet thil a si. Asinan hi te pahnih cun Jesuh ih hnatuannak hrangah an pe aw ih, an duh zawng cu mai’ hmasialnak a si thluh lo men thei.

Jesuh cun an dil rero mi cu thuk zetih an theihthiam ding a duh zet. Anih cun a no an in thei kem, lole a tihnimnak ah an hnim ve thei kem timi a sut. A no cu Gethsemane hmuan le thinglamtah parih na tuarnak no a si ding (Zoh kawp aw, Marka 14:36), a tihnimnak cu a thihnak le phum ih a umnak a si ding (Marka 15:33–47), Cumi cu Marka bung 1 sungih ngan mi a tihnimnak thawn khal in an milaw zet.

Asinan James le Johan cun an hmufiang thei lo. Tongkam nal zetin an tuah thei ding thu an rak sim hngal. Cule Jesuh cun a no cu an in ding ih, a tihnimnak ah tihnimnak khal an nei ngaingai ding timi simcianak a rak sim. James hi dungthluntu lakih Sarthih ih thi hmaisabik tu a si (Tirh 12:2). Johan cu dungthluntu lakih dam rei bik le Patmos ih saltang mi a si (Thuphuan 1:9). Asinan Jesuh cun sunlawinak hmun cu Pathian ih remruat mi a si timi a tarlang.

Jesuh letnak cu dungthluntu dang pawl in ziangtin saw an let? A tha tuk lem lo. Grik tongfang aganakteo “thinheng dingin, thinhengnak” timi cu Marka 10:41 le Marka 10:14 ah hman a si ih, cumi ahcun Nauhak pawl Amai hnen ihsin hlaral ih an um ter ruangih Jesuh ih thinhengnak thuhla kha a si.

Cule Jesuh cun mipi pawl cu a thuzirh mi thuk zet sim dingin hmun khatah a ko khawm. Zeltel hruaitu pawl in anmai bulpak hlawknak ah thilti theinak an hmang timi a langter. Asinan Pathian uknak ih thiltitheinak huham cu midang thlawsuahnak le thansohternak ah hman ringring a si. Pathian Lalram ih siangpahrang vekin Jesuh cun Lamzin ah mi a hruai. Tlennak ding hrangah Amah rori nun a pekawknak ruangah – a dungthluntu pawl ih an theih duhmi ruahsannak thawn cun an bangaw lo zet.

`Khristian pawl cu midang pawl ih, “siahhlawh” kan si ding timi sullam ziangsaw a si? Ziangtin saw himi kaihhruai awknak hi midang thawn nitin nan pawlkom awknak ah na langter ding?`