---
title:  ‘Ziang tuahsak saw nan duh?’
date:   22/08/2024
---

`Siar ding: Marka 10:46-52. Jesuh a feh liam cu Bartimas in ziangtin saw a let?`

Thuthangtha Marka cabu ah himi tiang ahcun Jesuh cun mipi pawl hnenah A mangbangza tuah thu le zo a si timi thu ahhin daiten um dingin a sim hai. Himi ahhin Jerikho suahsan zik zawngah lamzin kap ih um mitcaw pa cun bomnak a rak dil, Nazareth mi Jesuh a si timi a theih ngah tikah, “Jesuh, David fapa, ka parah lainatnak nei hram aw” (Marka 10:47) tin a au thok. Cabu ih thuphuan/ thuthup um mi thawn milaw in, mipi pawl cun kutdawh pa cu daiten um men dingin an fial, asinan an hlawhtling thei lo.

Asinan Bartimas cu beidong duh loin nasa sinsin in a au ih, “David fapa, ka parah lainatnak nei hram aw” (Marka 10:48, NKJV) tiah a ti. A tongkam ahhin Jesuh cu Messiah a si timi zumnak le a damter thei a si timi zumngamnak phuansuahnak a um. Jesuh san ih, “David fapa” timi thulu cun thil pehpar aw mi ruatdan pahnih a suahpi : Israel Bawi tohkham ih siangpahrang dinthar sal le himi pa cu damtertu le khawsia dawitu a si ding timi hi a si.

Jesuh cu a cawl ih, mitcaw pa ko ding in a sim hai. Hminsintlak zet ummi cu mitcaw pa in Jesuh a pan lai ih a korfualpi a hlon kha a si. Jesuh san lai ih mitcaw pawl cu khawtlang ih zoh niam bikmi an si ih, cuvek ciah in nuhmei le hngaktah pawl khal an si. Hivek pawl hi hringnun harsa le tihnun umnak hmun ah bulpak zetih um pawl an si. Korfualpi cu mitcaw pa ih kilhim awknak a si. A korfual pi tanta in a feh timi sullam cu Jesuh in a damter thei timi zumnak a nei zo ti a fiang.

Jesuh cun a beidong ter lo. A ngaingai ahcun Thuthangtha cabu sungah Jesuh bomnak duh ih ra pantu pawl cun damternak an dong ringring. Jesuh cun Marka 10:36 ih James le Johan hnenih thusuhnak a neih vek ciah, “Ziang lo tuahsak na duh?” (Marka 10:51) timi kha a sut ve. Zianghman awloksongnak um loin mitcaw pa cun khaw hmuh theisalnak dingin a dil, cule zamrang zetin Jesuh cun a tuahsak. Mitcaw pa cun lamzin ah a thlun.

Himi thuanthu hi Marka cabu ih dungthluntu sinak thenkhat a cemnak a si ih, Marka 8:22-26 ih mitcaw damternak thuanthu thawn cabu cemnak an tuah tlang. An thuanthu pahnih cun dungthluntu sinak cu mitthar thawn leitlun hmuh hi a si timi a langter ih, khuimaw caan ahcun a veikhatnak ah fiah lo deuh theu khal sehla Jesuh ih hruainak ah an thlun ringring theu.

`Ziangvek lamzin in saw, “Jesuh, David fapa, ka parah lainatnak nei hram aw” tiih na au theu? Ziang thilsaw thleng, himi hmuhtonnak ihsin ziangmi zirlai na zir thei?`