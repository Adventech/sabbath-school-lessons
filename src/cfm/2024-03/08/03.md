---
title:  Jesuh le nauhak pawl
date:   19/08/2024
---

`Siar ding: Marka 10:13–16. A hnen ih nauhak run hruaitu pawl hnenah Jesuh in ziangsaw a tuah?`

Hlansan leitlun ahcun nauhak pawl hi lawm an hlawh zet (A hleice in lal nunphung ah mipa pawl hi an hlawh cuang), sihman sehla faneih le nauhak cawm hi thil olsam cu a si lo. Tulai ih sivai lam kilkhawi awknak a um lo tikah nauneitu nu le nausuah thar, naute, le nauhak pawl hrangah tihphannak a sang zet. Nunphung tam zet ahcun hivek thil tha lo um ding pawl ihsin kilhim awknak ah sivai tivek lam an rak hmang theu.

Nauhak pawl cu lawm an hlawhzet lai ah ansinak a niam zet ih sal vekin an um (Gal 4:1,2). Rom ramuk san leitlun ahkhan piangsual le lom lomi pawl cu an siatsuah ih, tidai tivek ah an rak hlawn men theu. Mipa nauhak cu nunau nauhak hnakin man an nei deuh; Khuimaw caan ahcun nunau naute pawl cu thi dingin an tan men theu. Cumi caan ah hivek nauhak pawl hi “Runhim”in an um, cukhal cu an cawm ih, sal ih zuar ding lawngah a si. Dungthluntu pawl in Marka 9 ih Jesuh in nauhak vekin Pathian uknak rak cohlang ding thuhla a zirh mi cu an theithiam thei lo in a lang. Tu ahcun Jesuh ih thlawsuahnak a pek ding duh ruangih an fale run hruaitu pawl kha dungthluntu pawl in an rak kham, hivek men ah tikcu caan a nei lo ding tin an ruat ruangah tla a si men thei. An ti sual riai. Jesuh cu a lungawi lo zet. Marka sung hmuahhmuah ahhin Jesuh in danglam zetih midang a letdan hmuh ding a um. Cumi danglam zetih a letnak ih khohkhah bik cu a hnen ihsin hmunhla ih nauhak pawl a umtertu pawl hnenih a letnak kha a si.

Nauhak pawl ih lamzin rak kham lo dingin nasa zetin a dungthluntu pawl hnenah a sim. Ziangruangah saw? Ziangahtile Pathian uknak cu an ta a si ruangah a si. Nauhak thinlung put le thlirdan ahhin a dong tengteng ding a si–Pathian ah rinsannak neih a olzia langternak tla a si men thei.

“Khrih bangnak nei lo nan ziaza in Jesuh relsia hlahseh. Harsatnak le daihnak men ruangah nauhak cu A hnen ihsin hruai hlo hlah uhsi. Vanram ih na um ahcun an hrangah vanram cu a nuam lo ding tiih an ruah thei dingin tuah hlah. Nauhak pawl ih an theih thiam thei lo dingmi biaknak thuhla rel dah hlah, asilole an nauhak laiah Khrih an pawm thei lo ding ti vek khal in biak aw hlah. Khrih ih sakhuanak cu riahsiatnak biaknak a si tile rundamtu hnenih an ratnak ah aipuannak hmuahhmuah an cawlhsan a tul ding timi ruahnak dik lo khal pe aw hlah.”—Ellen G. White, _The Ministry of Healing_, pp. 43, 44.

`Ziangtin saw na kiangih um nauhak pawl hnenah Jesuh na langter thei ding?`