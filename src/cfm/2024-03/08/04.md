---
title:  Sum khawlnak thabik
date:   20/08/2024
---

`Siar ding: Marka 10:17-31. Milian asilole mi farah, mikip hrang ih zumnak le dungthluntu sinak ih mankhung zia thuhla zirlai thupi zet hitawk ih a langmi hi ziangsaw a si?`

Mipa cun Jesuh lam ih a va naih tikah a tihzah zia le a upat zia a langter. A va tlan ih, a hmai ah khukbil in thlarau tinkim ih thlennak ding hmun thupi zet thusuhnak cu a suut – Kumkhaw nunnak ro co dingah ziangpawl saw tul? Jesuh cun thukam pahra ih a pahnihnak hmangin a rak let. Cule cupa cun a tleirawl lai ihsin a rak thlun thluh zo thu pawl a vun sim.

Jesuh in cumi pa a duhdawt thu hi Thuthangtha cabu pali lakah Marka lawngin a ngan. Cupa a duhnak thu ah thil ziang simaw thinlung la thei zet a um. Asinan Jesuh cun ziangkim zuar ih Amah thlun dingin ngennak a neihmi hmangin a thinlung ngaingai a hniksak. Cupa cu riahsia zetin a fehsuak, ziangahtile neihmi hlawnthil tampi a nei a si. A ngaingai ahcun, Thukam pawl kha a tlun ngaingai lo. Thupek pakhatnak a pahbal, a nunnak ah thil ziangmaw cu Pathian tlun ah a ret a si. A lennak cu a milem a si.

Cule Jesuh cun lennak pawl hi thlemnak men an si zia le milian pa vancung ram ih a lut hngakin ransa tumzet kalauk thim hnakua fate sungih lut hman a ol deuh thu a simfiang. Dungthluntu pawl cun Jesuh ih tongkam cu mak an ti zet, zosaw rundam si thei ding ti tiangin an ruat. Jesuh cun Marka 10:27 ah thil thupi zetmi a run rel, “Minung hrangah cun cucu a cang thei lo, asinan Pathian hrangah cun thil cang thei lo a si lo. Ziangahtile Pathian hrangah thil ziangkim a cang thei a si” tiah a ti.

Marka 10:27 hi thuanthu cemnetnak hmuram mawizet vekin a lang: Nangmah te lawngin vanram na thleng thei loih, rundam na sinak dingah Pathian zangfahnak na tul. Asinan Piter cun a rualpi pawl thawn Jesuh thlun dingah ziangkim an fehsan thu a sim. Jesuh cun Amah thlun dingih ziangkim na tlansan mi cu a tu le “san ra lai ding” ih na don dingmi thawn ngaihtuah cun zianghman a si lo timi thawn a rak let.

Hinah thil thupi a um: Khrih ih thihnak cun minung sualnak a relfel sak, cule Khrih ih zangfahnak, A thawhsalnak pawl cun a thupek thlun dingin cahnak a pe a si.

`Siar ding: Rom 6: 1-11. Himi bungcang in kan nun ah thiam in coternak le Amah ah mithar ih in tuahnak ih Pathian zangfanak ngaingai ziangtin an langter?`