---
title:  Neihawknak ih Pathian khawkhanmi
date:   18/08/2024
---

`Siar ding: Marka 10:1-12, cule Semtirnak 1:27 le Semtirnak 2:24. Farasi pawl in Thenawknak thuhla ih thusuhnak an neih mi hnuaiah ziangmi thang saw thup aw, Jesuh in a letnak ah ziangmi zirlai saw a zirh?`

Himi cahmai ah Farasi pawl cun Jesuh hnenah mipa in a nupi mak a thiang maw ti thu an sut. Farasi lak ahcun nupi mak hi a thiang ih ruat a si. Thusuhnak cu ziangvek dinhmun ah timi a si. Shammai tlawng ahcun hnget khoh zetih el a theih – fa nei thei lo, neih thil ngaihsak lo, thinlung (har or nuam) lam ngaihsak lonak, nupa karlak ih rinum lonak tivek a um lawngah then theih a si tin an ruat. Hillel tlawng cu an zalen deuhdeuh, ziangvek san le vang khalah then a thiang tluk in an ngai ve thung, asinan thenawknak an hlawhtlingter dan cu a buaithlak deuh, muangcang zetin an fehpi.

Curuangah Jesuh hnenah thenawk hi pawm theih thil a si maw tiih an suut hi thil danglam zet tla a bang men thei. Himi thusuhnak hnuai ih a thupaw mi cu Jesuh kha a tu ih a umnak Jordan nisuaknak lam ramthen uktu Herod Antipas thawn buainak sungih umter an duh ruangah a si. Antipas in a nupi a maak ih a unau pa ih nupi Herodias a nei. Johan in hi an pehtlaihawknak a rel ruangah Herod cun tipil petu Johan ih lu a tansak zo (Zoh aw Matt. 14:1–12).

Jesuh cun an thusuhnak pawl cu a hnong sak ih, himi thuhla ahhin Farasi pawl hnenah Moses ih thupek mi a sut. Farasi pawl cun Daan 24:1-4 hmangin an rak let, cumi cu thenawk thluh hnu ih neihawk salnak thuhla kha a si. Moses san ih Israel fate pawl khan thenawknak hi an rak fehpi zo. Daan 24 ih a langmi daan cu nunau hrangih kilhim pekawknak a si. Asinan Jesuh san ahcun Hillel tlawngin a siatsuah thluh ih, ziangvek san le vang khal in thenawk theih in olsam zetin a tuah thluh. Curuangah nunau humhimnak daan cu sir ih hnon men mi ah a cang.

Daan 24 sung ih daan ummi thuhla el buai aw loin Jesuh cun neihawknak ih Pathian duhthusam Semtirnak 1 le 2 ih ummi a relpi. A hmaisabik ah Pathian in mipa le nunau a tuah(Semt 1:27), mi pahnih a tuah tithu a sim. Cule himi thudik cu Semtirnak 2:24 thawn an vun pehzom ih, mipa cun a nu le pa a suahsan dingih a nupi thawn an umtlang ding, cule pahnih cu pakhat ah an cang ding. Himi pumkhat awknak cu Jesuh in neihawknak ih nupa pehzom awknak a nemhngetnak bulhram bik a si. Pathian ih a kommi cu minung in then hlah haiseh.

`Nan lakah neihawknak a hngetkhoh theinak dingah nan kawhhran in ziangsaw an tuah thei mi um? Ziangtin saw an neihawknak ih thenawknak um zo pawl na bawm theidan?`