---
title:  “Ka Rasal Ding”
date:   14/11/2022
---

`Johan 14:1-3, siar aw. Jesu in ka rasal ding timi cu kum 2000, a rei zo mi ihsin thu a tiam zo. Mi in a rei zet mi can ruat lo in khami an hmuh theinak dingah ziangvekin so kan bawm thei ding? Himi thutiam cu kan san thawn khal a kaih aw, Jesui a sim lai ihsin tuisan tiang a rei si lo maw?`

“Ka ra cing ding” tiah Jesu in Thuphuan cabu sungah voili lai a sim (Thuphuan 3:11; Thuphuan 22:7, 12, 20. NIV). Rei lo te ah Bawipa a ra cing ding timi beiseinak in tirhthlah Kawhhran ih hnatuannak cu hmai a nor nasa ih zabi kum tampi siar cawk lo Khrihfa pawlih nun ramah ruahsannak thawn a khat ter. Asinan san khat hnu san khat zumtu pawl cu an thi rero, himi thutiam ih thilthleng zianghman a um dah lo. Cule mi tampi ih an thusuh mi cu: “Jesu a ra cing ding” timi thuthangtha cu ziangtluk rei sim ding so kan bak lai? Himi thusim mi hi a ngaingai asilo mi ruahsannak a cangter thei maw? (2 Peter 3:4). 

Khrihfa tampi pawl in khulfung ih a umnak ah an phun zai (Mathai 25:5). A ngaingai ticun ziangtin so a si, a khulfung tuk in na thei maw? Khrih ratnak dingah a remcang bik can ziangtik so a si? A liam zomi kum 50, 150, 500, ah a si maw? Bible ih tiamkam mi thu ngaingai cun “Bawipa cu a thutiamkam mi thuhla ah a khul a fung lo, zohman siatral ding a duh lo ih, mi hmuahhmuah lung thleng a duh ruangah, kanmah lamah thinsau in a um.” (2 Peter 3:9, NIV). 

Jesui van a kai nak cu kum zabi reipi laiah a rak si, a ratsalnak ding thutiam cu tuisan kan hrang khalah a tang lai. Ziangruangah? Ziangahtile kan zaten kan san a tawi, (Saam 90:10). Khami hun sangtu cu thlan sungah khawphawk lo ih colhnak a si. Cumi theh cun thawhsalnak a si ding. Khai can ahcun kan kumkhaw hrangah sir awkih nun thleng salnak ding cotha a um nawn lo (Hebru 9:27). Bulpak hrangah thuthen sak a si zo (zirlai 3, nak ah a um). Ziangahtile a thi mi pawl cu khawphawk lo in an itthat, Khrih ratsalnak cu an thih thaiziang tlukih reilo ah an thei ding. Nangmai bulpak tonnun hrangah (san khat hnu san khat Pathian mi thianghlim hmuahhmuah hrangah) Khrih ratsalnak cu na thihhnu rei lote ah a si ding. A rei lotuk a si lo sawm? 

Van ih mero thawn Bawipa Jesu Khrih cu sunglawi zetin a langnak ding cu ni khat hnu ni khat in a naih sinsin. A thupiu zet mi cu ziangtikah Jesu a ra ding ti kan thei lo, a ra rori ding ti cu kan thei.  

`Thuthangtha simtu in Jesu ratnak ni le can thupi ah a ruat lo. Khrih a ratnak ding thuhla sawn a ngaihsak. Khami tuah dan kha na hrangah ziang tluk in so a dik. Khrih a rat hrih lo ruangih thin naunak ah khami in ziangvekin so a lo bawm?`