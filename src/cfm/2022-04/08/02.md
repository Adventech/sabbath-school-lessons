---
title:  Thihhnu Ruahsannak
date:   13/11/2022
---

Zabi 5, BC, laiah Grik san thuanthu ngantu Herodotus ih phunhnam thuhla a ngan mi ah, naute cu a suahthlak ihsin tahnak le aihramnak thawn a thok ziangahtile pitling a si tikih harsat zonzaihnak tuar dingmi a rak tep sungnak a si. Ziangkhal sehla kanmah thawn a seng lo vek a bang nan amah ah pom tlak ngai ngai a si.    

Kum thawng in a rei hnu zabi 20, hramthoknak lamah American in a tlangau pitmi siar thei mi ah “Dollar pahra thawn vuiliam thei na si nan, ziangah so na nungdam lai?

Nun timi cu a ol lo, Pathian kan zum ahcun kumkhaw nunnak kan ngah thei ti kan thei. A tui an dam lai ah tu le tu harsatnak an tong rero ih, thih hnu ruahsannak nei lo pawl hrangah ziangtluk in a har timi mitthlam in suai aw la ruat aw. Kan thi theh lawng si lo in, kan zaten kan thi rori ding ih minung kan sinak ih san a neih lonak thu Pathian zum lotu pawl ih ca ngan mi cu lungkim pitnak an nei. Cuih theih fengnak in milai tumtah mi hmuahhmuah cu harsatnak a thlen theu ih pamtul ih riahsiatnak a thlentu a si tiah an ruat. Mifim pakhat in a ruahnak pakhat a langter mi cu milai hi thu lo lak men a si “rualrem lo zet ruhpawl parah a siat rero mi titsa a ben ruri” tiah a ti. Thihnak hnak in thil um dan ngaingai ah el har zet mi thu a si. 

Himi hmuahhmuah kalh in Bible in Jesu ah kumkhaw nun a um tiah in kam. Curuangah Jesu thihnak le thawhsalnak ah ruahsannak kan nei. Cuti a si lo le ruahsannak ziangso kan nei thei? 

`1 Korin 15:12-19, siar aw. Khrih thawhsalnak cu kan thawhsalnak ding kan ruahsannak thawn ziangtluk ih nai in so an pehtlaih aw ti ah Paul in a sim?`

Kan thawhsalnak cu Khrih thawhsalnak ah sihhnget mi a si tiah Paul in ruhlang rori in a sim. Kan thosal lo asi ahcun Khrih khal a thosal lo tinak a si. Khrih a thosal lo a si ahcun, ziang a cang ding? “Nan zumnak cu thathnemnak neilo a si ding ih nanmah khal nan sual pawl ah nan rak um lai tinak a si ding” (NKJV). Phundang ih sim ahcun kan thih tikah kum khua in mithi kan si ringring. Cuti cun khami zaten thulolak an si theh. Kha hmuahhmuah Paul in a sim theh hnu ah 1 Korin 15:32, (NKJV) sungah, “mi thi an thosal lo asile, ei uhsi la in uhsi, ziangahtile thaisun ah kan thi ding!” tiah a ti.  

Nunnak hmuahhmuah ih hrampi ah kan um cio ih kan dam can cu kum 60, le kum 70, a si. (Kuak fawp lo le luan tukih ei le in lo ih kan um ahcun cotha ngah theinak a si thei). Kha hmuahhmuah kha kan cantawk a si ih, kan hrangah theihthiam harsa a si. Amak hran lo Ellen G. White, in a sim bet mi cu “kan ziangkim hi van ram thawn a tlak aw ih, van ram kan hloh a si ahcun ziangkim kan hloh tinak a si.” Sons and Daughters of God, p. 349. 

`Kan zumnak le kan ruahsannak hi ziangtlukih sunglawi so a si timi ruat hnik. Pathian zangfahnak zarah kan nung ih ziangah so kil khawi that awknak hmuahhmuah kan thei tawk in kan tuah?`