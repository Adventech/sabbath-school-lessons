---
title:  “Ka Kai Tho Ding”
date:   15/11/2022
---

Ngasa le sang malte thawn minung 5000, rawl a darnak kha Jesui thilmak a tuah mi pakhat a si (Johan 6:1-14). Mipi pawl in amah cu siangpahrang ih phuan an tum mi a thei ih (Johan6:15), Jesu cu a tirhthlah pawl thawn Galilee khatlam ralah lawng thawn an feh. Asinan a thaizingah cui hmun ah mipi pawl in an thlun thotho. Cuihhmun ah nunnak sang le kumkhaw nunnak laksawng, timi hmualnei zet in a sim (Johan 6:22-59). 

`Johan 6:26-51, siar aw. Kum khaw nunnak thilpek cu cannetnak ih mithianghlim thawhsalnak thawn ziangvekin so a peh zom ter?`

Jesu in a thusimnak ah kumkhaw nunnak thuhla ih pomdan hrampi pathum a langter: (1) “leitlun ah nunnak petu sang van ihsin a rungtum mi” cu amah a sinak a langter (Johan 6:33, 38, NIV). Cule “keimah cu nunnak sang ka si” tiah a phuang aw (Johan 6:35, 48). A Ropi zet mi  “Keimah Ka si” tiah Thlunghlun ih phuang awtu ka si tiah a langter (Suahlannak 3:14). (2) Kumkhaw nunnak timi cu amah sung lawng ah himten a umnak a sim fiang: “zokhal ka hnen a ratu” le Keimah i zumtu” cun himi thlawsuah an ngah ding (Johan 6:35, NKJV). (3) Jesu in netnak can ih thawhsalnak cu thitheilo sinak laksawng thwn a pehzom ter. Cule “netabik ni ah amah cu ka kai tho ding” (Johan 6:40, 44, 45, NKJV) tiin a thu ngaitu mipi pawl ih theihfeng rori dingah voi thum a sim. 

“Thungai in, ka lo sim, zokhal a zumtu cu kumkhaw nunnak a nei” (Johan 6:47), tiah amak zet mi thutiam a pek. Curuangah kumkhaw nunnak laksawng cu a tu ah kan ngah rori. Himi in zumtu pawl cu an thi lo ding tinak a si lo. A can a kim tikah “amah cu ka kai tho ding” (Johan 6:40, NKJV) ti a sim duh mi a si ih zokhal a thih hnu ah a nung sal ding tinak rak simsungnak a si. 

A phuan mi cu a fiang rori. Khrih tel lo in zokhal kumkhaw nunnak a nei lo tinak a si. Jesu kan cohlang ih kumkhaw nunnak ngah fengnak kan nei khal ah thi thei mi kan si thotho. Ziangahtile thih hmabak kan si. Jesu in a ratsal tikah in kaitho ding, cuih can le cuih hmun ah kan rak ngah zo mi thi thei lo sinak cu a tak in in pe ding. Laksawng in pek micu rinsan tlak zet a si, thi thei lo nunnak cu suangtuahnak men a si lo ruangah Jesui dingfel thianghlimnak thawngin Amah kan zumnak zarah kan hnenah a ra thleng mi a si. 

`Keimah in zum ahcun atu-ah kumkhaw nunnak nan ngah zo, tiah Jesui tongkam kha ruat aw. Atui a langte kan nunnak ah thi thei kan si ih nat tuarnak hi a ngaingai in kan ngah mi cingfel dingah  a mak zet mi thutiam in  ziangvekin so in bawm?`