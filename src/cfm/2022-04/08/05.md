---
title:  Mumek A Tum Tikah
date:   16/11/2022
---

Thesalon khua pawl cu Jesui ratsal ni tiang nungdam ih a umtu cu kumkhaw nunnak pek dingah an rak zum. “An thih ah cun an Bawipa rat tik ih ngah ding an ruahsan mi an thlawsuah pawl ngah lo an phan ruangah a rualpi pawl ih nunnak cu uluk zetin an kil khawi. Asinan an duhdawt mi pawl cu an hnen ihsin pakhat hnu pakhat in lak an si ih, Thesalon khua mi pawl cun a netabik an mithi an zoh ih riahsia ning hang in an um, hmailam can ih tong aw ding mi khal an ruahsan ngam lo.” Ellen G. Whit, The Acts of the Apostles, p. 258.

`1 Thesalon 4:13-18, siar aw. Hivekih ruah sualnak Paul in ziangvekin so a rem that?`

San thuanthu bu sungah ruah dan siar ding mi a um “Jesu ih a itthat pawl khal Pathian in amai rual ah a hruai ve ding a si” (1 Thesalon 4:14, NKJV), Bible cang in luan deuh in a sim. Thlarau thi thei lo thurin zumtu mitampi pawl cun Khrih cu himi thu suahpi tu a si tiah an ti. Mithianghlim a thi mi pawl ih thlarau cu Pathian thawn van ah an um zo ruangah Jesu Khrih in voihnihnak a ratsal tikah amah zawngin a hruai ding. Cun khami thlarau pawl cu a thosal mi an ruangpum thawn an kom aw leh ding tiah an ti. Himi thuhla hrilhfiahnak ah Paul thu zirhnak hmuahhmuah thawn an kaih aw lo.

Himi cang ih a sullam ngaingai Adventiat a si lo mifim pawl ih ca ngan mi siar aw “Thesalon Khrihfa pawl in an kawhhran member a thi mi pawl ruangih an riahsiatnak ah ruahsannak nei ding in, an mithi pawl cu Pathian in a run hruai ding ruangah zumtu a thi mi pawl cu a kaitho sal ding ih, Khrih a ratsal tikah amah thawn um tlang dingah a si. Zumtu a thi mi pawl cu Khrih ratsal tikah famkim lonak a um lo in zumtu a nungdam mi pawl thawn Bawipai ropitnak an tawmpi ding.” Jeffrey A. D. Weima, 1-2 thesalon, Baker exegetical Commentary on the New Testament (Grand, Rapids, MI: Baker Academic, 2014), p. 319.

Bawipa thawn zumtu a thi mi pawl ih thlarau cu an um tlang zo a si ahcun, Paul in Khrihfa ruahsannak a si mi ni netabik thawhsalnak thuhla a sim tulnak a um lo. Zumtu pawl cu Bawipa thawn an um tlang zo tiah a sim ding. Asinan Paul in “Jesu sungah a itthat mi pawl cu” (1 Thesalon 4:14, NKJV) can netnak ah thihnak ihsin an thosal ding tiah a sim sawn.

Ni netabik ni ah thawhsalnak ruahsannak in Thesalon Khrihfa pawl cu an riahsiatnak in hnemnak an ngah. Himi ruahsannak in kan duhdawt mi ih in thihsannak ah hnemnak kan ngah thei ve ding. 