---
title:  “Pathian Hnen Kir Mi Thlarau”
date:  11/10/2022
---

`Semtirnak 2:7 le Thusimtu 12:1-7, siar aw. A kalh aw mi na hmu maw? Mi thi um dan theithiam dingah ziangvekin so in bawm? Semtirnak 7:22, khalah kan hmu thei.`

Bible ih in zirh mi fiangten kan hmuh mi cu a nung mi milai hi thlarau kan si (Semtirnak 2:7), cuih thlarau cu taksa ruangpi a thih tikah a um nawn lo (Ezekiel 18:4, 20).

Asile “thlarau” timi ziangso a si? Cumi cu taksa ruangpi a thih hnu ah theihthiamnak a nei nawn lo maw? Taksa ruangpi a thih hnu ah theihthiamnak nei thlarau kan nei tiah Khrihfa tampi cun an zum. Cuih thuhla cingfelnak dingah Thusimtu 12:7, thu an hmang theu. Bible cang in a sim mi cu “Leivut cu leilungah amah a sinakah a kirsal ding, thlarau cu a rak petu Pathian hnenah a kirsal ding” (NKJV). Himi in taksa ruangpi a thih hnu ah thlarau cu theihthiamnak nei in Pathian hnenah a um tiah a sim lo.

Thusimtu 12:1-7, ih a sim mi cu tar lam kan pan vivo cun thihnak cu a tawpkharnak a si timi thu a sim. Thusimtu 12:7, in kan thih tikah sersiam hramthok ih kan sinak kan hlam timi a langter (Semtirnak 2:7, ih tarlan mi). Sersiamnak zarh niruk sung thuhla langter a si zo, “Bawipa Pathian in leilung ih leivut in milai a tuah ih, a hnar sungah nunnak thaw a thawt, cule milai cu a nungmi minung ah a cang” (Semtirnak 2:7, NKJV). Thusimtu 12:7, in a sim duh mi cu “leivut cu leilungah amah asinak vekin a kir sal ding, thlarau cu a rak petu Pathian hnenah a kir sal ding” tiah a ti (NKJV). Pathian in Adam ih hnar sungah nunnak thaw a thawt, minung hmuahhmuah cu Pathian in Adam vekih tuahsak theh mi a si. Cuih nunnak thaw Pathian pek mi cu Pathian hnenah a kir, timaw Pathian in a thaw a laksak ih a cem tinak a si.

Thusimtu 12:7, ruah rerso ahcun a sim duh mi cu thihnak timi cu mitha le mitha lo, mifel le fel lo, zumtu le zum lotu karlak thleidannak a si lo. A thimi ih thlarau hmuahhmuah cu Pathian hnen ah theihthiamnak nei in an um tiah kan puh ahcun, zum lotu thlarau khal Pathian hnenah maw an um ding? Himi pomdan hi Bible thuhla hmuahhmuah ih thusuak thawn a kalh theh. Ziangahtile thihnak hi minung le ramsa parah bangrep ih khawlairelsak a si (Thusimtu 3:19, 20). Thihnak timi cu a nungmi sinak ah a tel thei nawn lo tinak a si. Saam cangantu in a sim mi cu “Na hmai khatlam na hoisan tikah, an talbuai, an thaw na laksak tikah an thi ih leivut ah an kir,” (Saam 104: 29, NKJV).

`Thihnak le nunnak hnamhnoih aw in kan sim theu. Khami ah ziangso a palhnak? Thihnak timi cu nunnak kalhtu a si. Nunnak ih ral pa khal a si. “A netabik siatsuah dingmi ral cu thihnak a si” (1 korin 15:26, NKJV). A netnak ah ruahsannak sunglawi ziangso kan hmu thei?`