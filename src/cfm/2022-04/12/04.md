---
title:  Khrih Lungput
date:   13/12/2022
---

Kan rualpi kom mi ruangah ziaza khal a thleng thei tiah kan ruat theu. Tukforhnak a tampi umnak hmun pawl kan hrial a tul (Saam 1:1, Thufim 5:1-8). Thinlung ruahnak thleng danglamnak cu tukforhnak le sual pawl cingfelnak tha a si. Buainak cingfel dan Khrih ih a sim mi cu “ruahnak thalo in sex zauthaunak, fir duhnak, tualthahnak, pawngsualnak, duhhamnak, engtonak thinlung sia, mi bum duhnak, hurnak, iksiknak, mi thil dawtnak, thuphan ih mi mawhpuhnak, duhawknak, thil atthlak tuah duhnak, pawl cu milai thinlung sung ihsin a hung suak mi a si.” (Mathai 7:21, 22, NIV). A san cu kan nun ze thlengnak dingah kan thinlungput a poimawh ti duhnak a si. 

`A tang ih Bible cang pawl siar aw: 1 Korin 2:16; Saam 24:3, 4; Rom 12:2, Filipi 4:8; le Kolosa 3:2; Khrih lungput timi ih a sim duh mi ziangso  a si?`

“Thlungthar” san ih Bawipai thutiam cu  “A danpawl cu a minung pawl ih thinlung sungah a ngan sak ding ih a ret ding” (Jeremiah 31:31-33; kha Hebru 8:8-10, Hebru 10:16 thawn zohthim aw). Tlangpar thuzirhnak ah Khrih in Pathian thupek ih a tisan cu thinlung khawruah mi le tumtah mi ih tahnak a si tiah kau zet le ril zet in a sim (Mathai 5:17-48). Curuangah Pathian zangfahnak ih thinlung ruahnak le tumtahnak tuah ding mi ih ritek thleng ko ih in thlengsaknak ihsin tukforhnak kan neh thei. khami thutiam ruangah thinlung khawruahnak thalo kan hlon thei ti ah kan phuang ding. 

Kan dam laiah rin um lo kan si ih, soisel mi kan si hman ah a poi lo. Khrih ih dingfel thianghlimnak in thom mawi mi kan si zo. Mi famkim lo kan si hrih lai, asinan Khrih zarah ka famkim zo kan ti ding (Filipi 3:12-15). “Khrih thawn pumkhat kan si tikah Khrih thinlungput kan nei. Nun ziaza ah a thianghlim mi le duhdawtnak ih thom mi ziaza a lang. Zaidamnak le nun ngaitlaihnak thutak nun in kan nun a uk ding. Thleng danglamnak cu thup theih lo in a lang ding. Kan nun ih Khrih cencilhnak cu thleng danglamnak a thlentu a si. Cule lungawinak nun le hnangamnak nun cu hmuh thei in a lang ding.” Ellen G. White, Selected Messages, book, 1, p. 337. 

Mai bulpak duhnak nitin ih thihternak le nunhlan awnak lawng in, zumnak thawngin nitin duhhrilnak kan tuah ding ih, Jesui thu zawnlung te ih thlun duhnak nun thleng danglamnak cu kan ngah thei ding. 

`Ruahnak thalo na bansan cun ziangvek nun a lang ding ruat aw. Ziangtluk in so na nun a danglam ding? Himi nun hi na nun si dingah thil pakhat a tul mi ziangso a si?`