---
title:  Zohthimtlak Jesu
date:   11/12/2022
---

`Luka 2:52, siar aw. Jesui thanlen dan pali ziangpawl so a um?`

Jesu cu Milai Sinak a famkim, milai sinak hrampi tahnak hmuahhmuah vekin a thanglian. Luka 2:52, thuhla vekin fimnak lamah a thang so (thinlung lam), taksa pian hmang ah a thang (taksa ah), Pathian duhsaknak ah a thang (thlarau lamah), le milai duhsaknak ah a thang (rualpawlnak lam ah a thang) (NIV).  “A thinlung a harh vang, a kum mil lo in a fim ih khua a ruat thei zet. A nun ziaza le amah an coih aw tawk rori ih a mawi ngaingai. A taksa a thang vivo vekin thuruat thiam zet a si, nauhak lai ih nun ze mawi dan a thlun. Nauhak a si vekin Jesu in duhdawtnak thinlungput langter hi a hleice in a uar. Midang bawm duhnak a nei ringring. Zawnruahnak langter a tlolh dah lo, rinumnak le nun ngaitlaihnak a thlahthlam lo. Nun dan lamah lungpi vekin a hngetkhoh, mi tihzah a thiam ih tanghmasial lo nunnak le ngilneihnak a langter.” Ellen G. White, The Desire of Ages, pp. 68, 69. 

`Mathai 4:23, siar aw. Jesui rawng a bawl dan phunthum, thuthangtha simnak, ti damnak, le zirhnak pawl cu tuisan ah ziangvekin so kan hmang thei ding?`

Minung taksa sung ih thil kom khawm aw mi pawl cu, a dang te te ih thenhran a theih lo mi milai a si ti kan theih ahcun, kan sakhuanak ah thlarau lam thil lawngin a feh thei lo. Kan taksa zaten thutak ih thunun mi a si ih, kan nun khawsaknak hmuahhmuah a luah khat ahcun, kan nunnak ziangkim ah a tel theh. Kan taksa le thlarau thil kom aw mi cu thenhran a theih lo ih hmual a nei zet. A tlunih langter mi Jesui sinak pawl cu sualfa kan sinak in kan bang thei dah lo ding. Pathian zangfahnak zarah kan zothim thei, ziangahtile minung cu amah sersiamtu ih hmuihmel a keng ding mi a si. Sersiam lai ih a famkimnak  tiang amah Pathian in a umter sal ding. Taksa, thinlung, le thlarau lam thansoternak hi rundamnak hnatuan a si. A minung pawl remthatnak hi a ratsalnak ni le can hrangah Pathian in tuah tum in a hawl rero.

`Jesu thawn zohthim awk ahcun kan thlau aw tuk ih kan beidong ding. Cule cross kan zoh ih Jesu nun kan hmuh mi thawn kan zohthim awk ih kan hmuh fengawknak ruangah beidong ih um lo ding in ziangin so in kilveng?`