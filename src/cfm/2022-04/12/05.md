---
title:  Zirlai
date:   14/12/2022
---
Thiangthlrau Hruainak 
The Guidance of the Spirit

Thiangthlarau cu huham nei Pathian palai a si. Amah in kan thinlung sungah Pathian duhdawtnak a burh (Rom 5:5). Cuih hnu ah rundamnak dik nun neihnak ah in hruai (Johan 16:7-11), thutak hmuahhmuah ah in hruai lut (Johan 16:13). Cule thuthangtha hnatuan hlawhtlinnak dingah thom kan si (Tirhthlah 1:8). Curuangah Thiangthlarau cu Setan hnatuannak a kalh ih a siatsuahtu a si. Curuangah Thiangthlarau ih sinak le hnatuan thei thiamnak ding ziangkimah Setan in a herhkawi tum ringringnak hi a mak lo. Mi hrekkhat in Thiangthlarau mi pakhat sinak an hnong, midang pawl in nun thlengter thei huham hngilh in Thiangthlarau laksawng an thupit ter. 

`Tirhthlah 8:4-24, siar aw. Thiangthlarau ih nun thleng danglamnak tel lo in Samaria ih pol Simon in Thiangthlarau ih pek mi laksawng ngah a duh. Kan san khalah khami vek thinlungput ziangvekin so a langtheu?`

Pathian minung pawl cu Thiangthlarau ih hruai mi an si (Rom 8:14). Pathian tongkam thutak hmuahhmuah ah a hruai (Johan 16:13; Johan 17:17). “Zo khalin ka hnenah, ‘Bawipa Bawipa” in titu kip in van cung uknak sungah an lut lo ding, van cung ih a um mi ka Pai duhnak a tuahtu lawng an lut ding. Cui ni ahcun mi tampi in ka hnenah Bawipa Bawipa na hmin in thu kan sim, na hmin in khawsiapawl kan dawisuak ih, mangbangza tuah theinak huham thawn na hmin in kan tuah a si lo maw? tiah an ti ding. Cule kei in an hnenah, Ka lo thei dah lo, nannih dan lo ih nung pawl ka hnen ihsin tlan uh,’ tiah ka ti ding (Mathai 7:21-23, NIV). A ti can cu Pathian in amai thawkkhum mi Bible thu ah Thiangthlarau ih hruai mi an si lo ih, Pathian kam suak thu thawn bang aw nawn ih in hruainak a si theu. 

Khami Thiangthlarau in thutak hmuahhmuah sungah in hruai ih, midang khal a sunglawi mi thutak sungih hruai ve dingah thom mi kan si (Mathai 28:18-20; Tirhthlah 1:8). Kan nih cu a palai kan si ih, a thianghlimmi kan hnatuan a hlawhtlin theinak dingah a si ih. A hnen ih kan thutiam tharsuah theinak dingah zingtinte Bawipai hmaiah pumpek aw in khup bil thlacam kan tul. Himi kan tuah ahcun Thiangthlarau ih thianhlimternak le ti harhtharnak ih telve dingah duhsaknak kan ngah ding. 

Nitinte ih duhhrilnak ah in hruai ding in kan ong awk ahcun, hlon ding mi thilsual le tuah ding mi thil dik kan thei ding. Pathian ih pek mi thazang hngetkhoh ngah dingih hawlnak ah khami lamzin lawng a um. Pathian thutiam, Thiangthlarau huham kan ngah theinak dingah a ong aw mi nun kan neih a tul.

`Kan nunah Thiangthlarau lam hruainak um thei dingah ziangruangah zingtin te ih thlacam a thupi?`