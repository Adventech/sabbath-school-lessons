---
title:  Taksaruang Pum Cu Temple Vek
date:   12/12/2022
---

Thi thei lo thlarau cu thi theimi taksa ah kom in a um timi zirhawknak in milai taksa ruangpum thuhla ah zirhawknak a phunphun a suah pi. Thuthimnak ah hlanlai Grik mifim pawl ih ruah mi cun taksa ruangpi cu thlarau hrenkhumnak thawnginn a si ih a thih tikah khami hmun in a luat ding. Himi milem bia sakhuanak ih ruahdan cu Khrihfa tampi pawl in an pom ve ih thi theilo thlarau cu taksa ruangpum sungah a langte a um sung. Thawhsal ni ah taksa pum thawn an fin aw leh ding tiah an ti. Pantheist timi lei le van hmuahhmuah cu Pathian a si thluh timi pom dan thawn zohthim cun taksa ruangpum cu khawzing pathian si dingah an tuah ih, Pathian le van le lei cu an bang aw tiah an zum. An hrangah cun ziangkim hi Pathian a si ih, cule milai taksa khal lei le van Khawzing pathian ih zerang a fin aw mi pakhat a si. Zirhawknak a phunphun ih kulh theh mi kan si ih, minung sinak Bible thu zirh mi ah khoh zetin kan um a tul.

`1 Korin 6:19, 20, le 1 Korin 10:31, siar aw. Kan taksa ruangpi cu “Pathian biakinn” le “Thiangthlarau biakinn” a si ih, kan nun ziaza ah taknak nei ih in thunun theinak ziangvekin so theihthiamnak kan nei?`

Adam le Eve cu Pathian hmuihmel kengin Pathian sun ih sersiam mi a si (Semtirnak 2:26, 27). Himi ah nun ziaza lam lawng si lo in taksa pianhmang khalah Pathian an sunnak a lang. Sual ruangah khami hmuihmel cu a hlo ih hmuh theih in a um lo. Minung cu a hramthok a din hmun ah umter salnak hi rundamnak hnatuan a si. Cumi ah nunnak thing thei rah ei thei sinak tiang thleng thei dingah taksa harhdamnak khal a tel. 

Himi din thar salnak hi damsung daih tuah dingmi a si ih, Khrih a ratsal tikah famkimnak kan thleng ding. Cutikah siat thei mi cun siat thei lo sinter a si ding ih, thi thei mi cu thi theilo sinak a nei ding (1 Korin 15:53, 54). 

Tirhthlah Johan in a rualtha Gaius hnenah ca a kuat ih, “Duhdawt mi, na nun a hmuingil vek khan, thil ziangkim ih na hmuingilnak ding le harhdamnak tha na neihnak ding hrangah thla ka cam.” tiah a ti(1 Johan 1:2, NRSV). 

Milai bulpak ciar ah taknak kan nei ti kan theih ahcun, milai nun ram hmuahhmuah ah sakhuanak a pom mi a lang ding. Sakhuanak ih kan mawhphurh a si tiah taksa harhdamnak khal kan ruat ding. Thawkkhum Bible ih kaihhruai mi kan si ih, “kan ei ah siseh kan in ah siseh, ziang kan tuah khalah Pathian sunlawinak dingah tuah uh si” (1 Korin 10:31, NKJV). Leitlun ah kan khawsa ti kan thei ding, taknak nei mitha cun a kiangkap ih um sualnak le milai sinak sual ih thaman harsatnak tuar cing in a thabik mi tuah an zuam ding. Curuangah Pathian rinsan in kan zuam thei sung in kan zuam ding, thilthleng mi hmuahhmuah cu Pathian kutah kan ret ding.