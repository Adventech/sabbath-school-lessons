---
title:  Aratnak Dingah Tiarawnak
date:   15/12/2022
---

A tak tak um lo lemcannak khawvel, tulsam mi tampi umnak khawvel ah kan um ih thluak zel aa thei tihphan umnak leitlun ah kan khawsa.  Kan fimkhur lo ahcun kan thinlung a kai peng ding ih tuah hmaisa dingmi tuah man lo in kan can tha hmuahhmuah in fir thei. Himi hi kan leitlun cyber khawvel ah a dang tuah thar mi a si lo. Khrihfa sakhuanak hi san khat hnu san khat in a tar, himi kan nun ah a poimawh ngaingai mi ihsin ruahnak pialsan dingah Setan in a zuam rero timi kan theih a tul. 

Fimkhur lo ahcun Pathian cu hlapi ah kan hmu ding, a netnak ah lungkimnak nei lo, kan thlarau nunram siatsuah thei khawvel sinak nun ih kan nung tikah ziangtin so a si ding?

`2 Peter 3:14; le 1 Johan 3:1-3, siar aw. A ratsalnak thilthleng ropi hrang ah tiar aw ih kan umnak le kan timtuah awknak karlak ah danglamnak ziangso na hmu?`

A ratsalnak hrangah timtuah aw reronak timi cu can heu le bangthlak men a si. Hivek ruahnak hi siahhlawh tha lo ruahnak a si ih “Ka bawipa cu a ra cing lo ding” tiah a ti (Mathai 24:48, NKJV). 

`Saam 95:7, 8; Hebru 3:7, 8, 15; le Hebru 4:7, pawl siar aw. A tu rori ih timtuah ding thuhla ziangso in sim?`

Bible ih a lang dan ahcun rundamnak can cu “tui ni” ti a si ih thaiziang timi le lehhnu ah ti a um dah lo, (Saam 95:7, 8, Hebru 3:7, 8, 15; Hebru 4:7). Cuihtlun ah, thleng awknak nasa zet a um lo ahcun a tui kan um dan kel in kan um ringring ding. Lungthleng lo hrangah lungthlengnak ding can tuahsak mi a um lo. Zangfahnak ih thanlennak ah thathnemnak pakhat hman a nei lo ih, thansonak ah zumnak kekarnak a tuah lo ahcun, milung ruh, zumnak nei lo, lunghrinnak nei misualral ah a cang ding. 

Himi langdan hi nitin te ih kan nun cu theihtham lo te ih siatsuah rero mi nun a si kan ti thei ding. Pathian ih zangfahnak zarah hmailam can hrang tumtahnak kan nei ding.  Asinan Jesui ratnak ding hrangah nitin ten kan tiar aw cia a tul. Ziangahtile tui kan nun ah hmailam thilthleng ding le um dan ding theih thiamnak in pe lo. Tui sun hi ni netabik na hman ding mi ni a si. 

`Tui sun ah Jesu a ra ding ti in, cuih hrangah ziangvekin so kan tiar aw cia ding? Zirlai zirnak hmun ah a phi na ngah mi rel tlang uh.`