---
title:  Bible ih Leitlun Thlirdan
date:   10/12/2022
---

### Tuzarhsiarding
Luka 2:52; Mathai 4:23; 1 Korin 6:19, 20; Saam 24:3, 4; Tirhthlah 8:4-24; 1 Johan 3: 1-3. 

> <p>Bible Cangken</p>
> “Cun daihnak Pathian amah rori in famkimten lo thianghlimter seh: nan thlarau, nan thinlung, le nan taksa zaten, kan Bawipa Jesu Khrih a rat tikah soisel ding um lo in, humhimin um hram seh.” 1 Thesalon 5:23, NKJV)

Thuphuan cabu in Khrih ratsal hlan ah “leitlun pumhuap” ih thilthleng ding mi thu poimawh pahnih a sim. Thuphuan 13, sungah leitlun pumhuap ih palhnak, a ngan mi cu tipi sung ihsin a hung suak mi sahrang cu mak an ti ih “leitlun mi hmuahhmuah” in an thlun tiah a ti (Thuphuan 13:3, 7, 8, 12, 16, NKJV). Thuphuan 14, ahcun leitlun pumhuap ih thutak a tarlang, ih leitlun ih um mi pawl, miphun kip, hnam kip, tong kip, le mi kip, hnenah sim ding mi “kum khaw thuthangtha” a langter (Thuphuan 14:6, 7, NKJV). Khami “harnak can” ah (2 Timote 3:1, NRSV), “zirhnak tinkim” thli a hrang ding (Efesa 4:14, NKJV). Mipi pawl cun “thutak theihnak cu an tlansan ding ih, phuahcop thuanthu lamah an pial ding” (1 Timote 4:4, NRSV). “Palhnak maksak pahnih, thlarau thithei lo, le Sunday nizarh, hmang in Setan in mipi pawl cu a bumnak sungah a hruai ding. Hlanlai pi ihsin khawse biaknak in hram a bun zo ih, a hnu ahcun Rom khawlipi thawn zawnruahnak hri ih temnak a tuah.” Ellen G. White, The Great Controversy, p. 588. 

Himi netabik thilthleng phuan a si tiang, thutak kan zum mi hmuahhmuah parah, khohzet in kan um ding, Minung thihnak thuhla, khalah Bible sirhsan in Thiangthlarau lam hruainak kan hawl ding ih, sunglawi zetin Khrih a ratnak ih tumtah mi hrangah tiar aw cia in kan um ding.