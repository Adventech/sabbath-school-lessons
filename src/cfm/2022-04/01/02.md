---
title:  Duhdawtnak ih Langdan Sersiamnak
date:  25/09/2022
---

Sersiam mi thilpawl in tui an din hmun ihsin theihthiam harsazet thucah a tha le a sia cokroi theh in an keng tel. A mawi zet ih duhnung rim thaw a nei mi rose pangpar cun mi sun thei tihnung hling a nei. Toucan vate cun a mawinak in kan mit a la zet nan vate dang bu sung ih vate fa keuhpek ei a hmannak ihsin huat thlak zet thinsia a sinak in theihter. Milai khal in ziangmaw can sung cu zawitheinak nei. Cuih hnu ah mi thin sia thinheng hmang le nun rawng a si thei. “Bawipa na lo ah thlaici tha na vorh a si lo maw? Khui in saw sangvut lem an rat?” tiah siahhlawh pawl in lo neitu hnenah thu an suhnak hrampi le sangvut tahthimnak thuanthu kha mak ti ding a um lo (Mathai 13:37, NKJV). Lo neitu in “Ral pa in a rak tuah tiah a ti” (Mathai 13:28, NKJV). Cuvekin Pathian in lei le van cu thafamkim in a tuah. Asinan ralpa in a maksakzet mi sual thlai ci thawn a ti borhhlawh theh.

`1 Johan 4:8, 16, siar aw. “Pathian cu duhdawtnak” a si tiah fiangtei a langtertu sersiam theinak a neih mi ih cangvaihnak in kan hnenah ziang so in sim?`

“Pathian cu duhdawtnak” a si (1 Johan 4:8, 16, NKJV) timi thuhla ah thuhrampi pathum a kengtel. (1) Duhdawtnak cu amai tokeh rori a si, amahten fiang zetin a lang ih thulhsal thei mi a si lo. (Fiangte ih a lang lo mi duhdawtnak cu ziangvek phun so a si ding?). Duhdawtnak cu thumkom Pathian an karlakah thinlung sungril ih hlawm aw mi an si. Cule lenglang duhdawtnak cu a sersiam mi pawl thawn an pehzom awknak a si. (2) Pathian ih a phuan lang mi duhdawtnak cu a danglam dah lo mi le rikam um lo mi duhdawtnak a si. Himi ah sersiam theinak le rundam theinak huham a neih mi a tel. Cule dantatnak pe thei thuthennak khal a lang ter. A ngaingai ti ahcun “Pathian ih diknak cu a zangfah ngilneihnak hnak in a tenau lo. Cule diknak cu Pathian Bawitokham ih lungphum a si.” Ellen G. White, The Desire of Ages, p. 762. (3) Pathian cun duhdawtnak in ziangkim a tuahsuak theh. Pathian cu Amah ziaza thawn a kalh aw mi sual tobul a si lo.

Asinan Pathian in lei le van a sersiam hi a tul ngaingai maw? A Thuneih theinak langdan ihsin zoh ahcun amai duhhrilnak ih tuah mi a si ruangah zo in so an el thei ding. A duhdawtnak tokeh umdan ihsin cun lei le van cu A duhdawtnak langnak hmun siseh ti a duh. Pathian lawng si lo in midang khal duhdawtnak pe suak dingah minung vekih nunnak nei thil dang a sersiamnak hi mak ti ding a um lo (marka 12:30,31).

`Leitlun ih sersiam mi thilpawl zoh aw. Sual ih siatsuahnak tuar cingin Pathian ih duhdawtnak an langter dan ziangvekin so na hmu? Sersiamnak in a langter mi Pathian ih duhdawtnak ihsin ruahsannak zirlai ziangvekin so kan zir thei?`