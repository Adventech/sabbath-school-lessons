---
title:  Lungawihna Thiamlonak ih Maksaknak
date:  27/09/2022
---

`Ezekiel 28:12-19, siar aw. Sual tobul ih thuthup maksak kan zir thei mi ziangso a um?`

Ezekiel cabu cun can netnak hminsinnak tongkam pawl a ngan tambik. Cule hmun tampi ah khihhmuhnak a hmang ih a hleice in a um rori mi thil, (minung tvk, ramsa, le thilri pawl) le hmun pakhat ih thilthleng cu a kau sawn mi lei le van a si lo le san thuanthu ih thilthleng taktak pawl langternak ah a hmang. Ezekiel 28:1-10, sungah, Bawipa in Tyre siangpahrang thuhla a sim, (Tyre cu a nei nung zet mi hlanlai Fonisia khawlipi a si). Cuih siangpahrang cu milai fapa a si ih a neinung ih a porhaw zet. Pathianpawl ih bawitokham ah to in pathian ka si ding tiah a phuang aw.

Ezekiel 28:12-19, sungah, himi thil a um taktak mi cu van hmunthianghlim ih Lucifer tluk hramthoknak tahthimnak ah a hmang. Cule Tyre siangpahrang cu minung fapa a si “tipi laifang Pathian pawlih tokham ah ka to, a ti aw” ih “tipi laifang ih thah mi bangin a thi” (Ezekiel 28:2, 8, NKJV). Tui thilah a tarlangtum mi cu “Pathian ih cawisan mi le hriak thih mi Cherub” a langter. Himi ah “Pathian ih hmuan Eden ah le Pathian tlang thianghlim ah na um” tiah a ti (Ezekiel 28:13, 14, NKJV).

Ezekiel 28:15, sungah thilthleng hmuahhmuah ih a poimawh biknak a langter mi kan hmu, cuih a sim mi cu, “Mawhsualnak nangmah ih hmuh a si ni tiang, sersiam na si ni ihsin na nundanah na famkim” (NKJV). Curuangah a thupi zet mi cu Lucifer ih famkimnak cu sual tuahnak lamzin tuahsak mi vek ah a cang. Cule thilthalo tuahnak dingah Lucifer in duhhril theinak a neih mi cu mifamkim si theinak dingah san a neihnak hrekkhat a si.

Lucifer cu famkim sinak nei ih sersiam mi a si. Cumi ah duhhril theinak khal a tel. Ziangkhal sisehla duhhril theinak hman sualnak ruangah mifamkim a sinak cu a hmang sual. Cuih si cun a sinak hnakih sangsawnah a ruat aw ih misual ziaza nei ah a cang.

Pathian ih cawisannak le sersiamnakah a lung kim lo ih Pathian parah a lungawi lo. A can tawkah a lungawi lo ih sinak sangsawn ngah thei dingah a tum. A famkim mi van le lei ah mifamkim vancungmi, cu hi can a cang theinak hi thuthup maksak pakhat a si tiah timi a si.

“Sual hi thuthup maksak a si, simfian thei mi thil a si lo. A umnak san, le a poi lo um ve men seh ti ih pom theinak ding thuhla a um lo. Sual cu a famkim mi van le lei ah a hung lang ih, ngaihdamnak lang ter theih ding mi a si lo.” Ellen G. White, The Truth Aabout Angels, p. 30.

`1 Thesalon 5:18, sungah Paul in “thil ziangtinkim ah” (NKJV) lungawi thusim ding kan si tiah a ti. Mah le mah zangfah awk ih lungawi thei lo ih kan um laiah kan thinlung ruahnak rettha thei dingah himi tongkam in ziangvekin so in bawm thei ding?`