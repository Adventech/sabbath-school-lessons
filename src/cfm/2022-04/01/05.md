---
title:  Porhawknak ih Man
date:  28/09/2022
---

Sannak cuhawknak pahnih a thupi zet mi Bible sungah a um. Pakhat cu Salem, Zion tlang, Jerusalem, le Jerusalem thar Pathian ih lalram ai-awh ih sim mi thuhla pawl a si. A dang pakhat cu Babel le Babulon, hi pawl hi lemcannak Setan lalnak ram thuhla a si. Hlanlaiah Pathian in a minung pawl cu Ramtiam ah um ih a mah rian dingah milem biaknak hmun Babulon ihsin a ko suak.

Thuthimnak ah Abraham cu Khaldi ram Ur ihsin Kanan ramah cer dingah a fial (Semtirnak 11:31-12:9). Anetnak ah Judah pawl cun kum tampi sal an taannak hmun Babulon tanta in Jerusalem ah an tlung sal (Ezara 2). Cule Thuphuan cabu sung ah Pathian minungpawl cu can neta ih Babulon ihsin a ko suak (Thuphuan 14:8). Anetnak ah Zion tlang le Jerusalem thar ah Amah thawn um tlang dingah a si (Thuphuan 14:1; Thuphuan 21:1-3, 10).

`Isaiah 14:12-15, siar aw.  Lucifer cu van ih a um lai ihsin a porhawknak ih thaman van le lei ah ziangtluk ih nasa in so a thlen pi?`

Pathian le A lalram kalh ih thuneihnak a dingsuaktu cu Babulon khawlipi a si tiah Bible in a ti. A hleice in Babulon siangpahrang cu porhawknak le hngalnak khihhmuhnak ah a cang ih Nebukhanezar in a hram a rak thok. Pathian khal in hlawhtling bik lalram langternak ah Babulon siangpahrang Nebukhanezar cu a mang ih a hmuh mi milem tumpi ih sui lu a si tiah a ti (Daniel 2:37, 38). Pathian ih phuansuah mi ngam zetin a ngairnakah siangpahrang cun a lalram cu kumkhaw daih lalram khihhmuhnak dingah sui milempi a din ih mi hmuahhmuah a biak ter (Daniel 3). Ezekiel 28:12-19, sung ih Tyre siangpahrang vekin Babulon siangpahrang khal Lucifer khihhmuhnak ah a cang ve.

Mi zomtaih hmang, porhawtu Babulon siangpahrang ih tlaksiatnak cu Isaiah 14:3-11, sungah a ngan. Lucifer ih tlaksiatnak a thlentertu cu tluangkhawnnak le hngalnak a si tiah lalram santhuanthu in a langter tiah Isaiah 14:12-15, a sim. Bible in a tumtah a sim mi cu cungnungbik ih tuah aw dingah van ah ka so ding, Pathian arsi pawl tlunah ka bawitokham ka khaisang  ding, “Cungnungbik vekin ka tuah aw ding” (Isaiah 14:14) tiah a ti.  Himi hi tanghmasial Lucifer engtonak ruangah  Pathian ih ngilneihnak le duhdawtnak thawn tangrual ih hnatuannak a hua ruangah a ralsan ih a ngairnak thilthar umdan hramthoknak a si. Ralpa cun amai a sinak thilah Pathian soisel dingah tihnak a nei lo, thuphan a sim mi pawl cu a dang vancungmi pawl hnenah a darh theh. Himi hi van ih a um mi sual hramthoknak thuthup maksak pawl an si.

`Kan lennak le hminthannak, sinak san ruangah porh aw ih tluangkhawn le hngal hi ziangahso a ol zet? Kan hmaiah cross kan retnak thawngin khami thang sungih awktang lo dingah ziangvekin so venhim awknak a um thei?`