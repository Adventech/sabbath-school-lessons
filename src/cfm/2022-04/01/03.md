---
title:  Duhdawtnak ih Hrampi Zalen Zetih Duhhrilnak
date:  26/09/2022
---

`1 Johan 4:7-16, sair aw. Duhdawtnak a semsuah theinak cu zalen zetih duhhrilnak a si timi thuhla ziangso in sim?`

Tuahcop pangpar cu mit la zetin mawi hmansehla pangpar kung a keuh mi vekin amahten par mawi a suah thei lo. Cet thilri ih tuah mi milem cun hna tampi a tuan ih a tong thei ko nan nunnak le ruahnak ih cangvaihnak an nei lo. Nun khawsaknak ah zalen zetih duhhrilnak le duhdawtnak neihnak cu midang hnenah pe suak sal theinak dingah um lo thei lo ih a tul mi a si.  Curuangah in duhdawttu Pathian in Lucifer tel in vancung mipawl le milai cu mah tei duhhrilnak tuah thei dingah in sersiam mi kan si. Cuih thil ihsin lam zin dik zawh lo in kan pial. Phun dang ih sim ahcun Pathian in lei le van cu tha famkim in le remzetin a sersiam. Thil nung tinkim thingkung hrampi tiang in Pathian ih sersiam mi hmuahhmuah cu duhdawtnak le fimnak ih cawm len mi an si.

1 Johan 4:7-16, sungah Johan in “Pathian cu duhdawtnak a si” ti mi a hleice in a langter. Kan sualnak hrangah thi ding in a Fapa kan hnen ih a run thlahnak in cuih in duhdawtnak cu a langter. Curuangah thleidannak um lo ih a duhdawtnak kan lawmnak langternak ah pakhat le pakhat kan duhdawt aw. Cuih duhdawtnak hramthotu cu Pathian a si. Pathian kan hnenah a um ih kanmah khal a hnen ah kan um ve timi pom thei dingah himi hi a langtertu hleice. Himi hi pakhat le pakhat duhdaw a thei dingah Pathian ih forhfial mi kan si. Cule mai zawnruahnak nun maw thilnung tinkim duhdawtnak nun so kan nei ding timi in theih ter. Duhhrilnak hi hman sual a ol. Van ah Lucifer in dodalnak a suahpinak khal himi duhhrilnak ruangah a si ih riahsiat za ngaingai a si.

Duhhril theinak ih a poimawhnak thei cing in mi tampi pawl in an hmang sual thotho. Pathian in Lucifer cu dodalnak a suahpi ding timi a theih cing in ziangruangah a sersiam? Sual ih tobul Lucifer sersiamnakah Pathian in mawhphurh a lak thluh lo maw si?

Rinhmang thuhla ahcun khami thusuhnak cu thuharsa ngaingai a si. Ziangahtile khami kha thuhla tampi parah a hngat aw. “Mawhphurh” timi thuhla ah a duhsan nganingai a tel. Sual tobul le mizia cu theih a har zet ih zokhal in mi lungkim rori in an sim fiang thei lo ding.

Pathian khal in sual cu um seh tiah thu a suah lo cingin, a hung um cun Pathian in a hnong lo ,cule sualnak ih dantatnak hmuahhmuah cu amah in cross parah a phur thluh. Ziangah tile Pathian in khami kha a rawt cimit thluh thei mi a si. Sualnak thuhla ih retheih zonzaihnak le natnak kan tuar mi hmuahhmuah ruah rero tikah sual le thilthalo a umnak ruang ih dantatnak phutmi sangbik cu Pathian amah rori in a kuan theh timi cu kan hngilh thei lo ding mi a si (Mathai 5:43-48; Rom 5:6-11). Khami a tuar mi hmuahhmuah cu kan tuar mi pawl hnakin a khungkhai sawn.

`Pathian pek mi duhhril theinak cu a thianghlim. Asinan khami ruangah rethei zetih tuarnak a um. Duhril sual ruangih tuarnak cu nangmah lawng in na tuar lo ih midang khalin an tuar. Himi laksawng thuthen catnak hi ziangtluk ih thupi so a si? Thuthen catnak na tuah mi ih thaman ziang pawl so an si?`