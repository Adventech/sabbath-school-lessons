---
title:  Pol le Pupa Biaknak
date:   07/12/2022
---

Pol (necromancy) timi cu Grik ihsin a ra. Neckron (dead=thi) le manteia (divination=khawzing thilti theinak nei) tinak a si. Hlanlai pi ihsin an rak tuah zo ih, mithi thlarau cangvaihnak in hmailam thil um dan ding thei thiam dingah pol sawm thei a si tiah an ti. Pupa biaknak cu a thi zo mi pupa tihzah upat nak nun phung a si ih, an thlarau in a nung mi pawl ih thuhla ah thu a nei thei tiah an zum. Milem be pawl tuah mi cu thlarau thi thei lo zumtu hrangah an duhdawt mi mithi zun ngainak in a hip thei. 

`1 Samuel 28:3-25, siar aw. Thuron theih En Dor nunau hnen ih Saul thilton mi ihsin pol biak thei a si ti ih ruahnak in thlarau lam zirlai ziangso a dokalh?`

Bible in mithi thlarau be pop thei, le khawse thuron, dawithiam, le pol, hmuahhmuah cu lungto ih den thah ding tiah fiangten a langter (Puithiam 19:31; Puithiam 20:6, 27; Danpek 18:9-14). Himi dan thuhla ruangah Saul in pol thiam le khawse thuron thei pawl, mithi thlarau be pop theipawl cu Israel ram ihsin a thianfai theh (1 Samuel 28:3, 9). 

Bawipai hnon zo mi kha Saul amah rori in Kanaan miphun pawl ih Khawlipi En Dor ah amai hrang pol thiam a hawlter. (1 Samuel 6, 7, 15, kha Joshua 17:11; Saam 83:10, thawn zohthim aw). Amah nu hnenah profet Samuel a thi zo mi ko sak dingah a dil. Thlarau a hung suak ih pol cun Samuel a si tiah a ti cule Saul thawn an be aw (1 Samuel 28:13- 19). Bumtu thlarau cun Samuel ah a sal aw ih, “thaisun ah nangmah le na fapa pawl cu ka hnenah nan um ding” (1 Samuel 28:19, NKJV) tiah a ti. Khami bumtu thlarau in Saul ih thihnak ding thu a simsung ih, Samuel vekih ruah mi men a si. Bible thuneihnak lenglam ih thlarau thithei lo zumnak hngetkhoh tertu ah an hmang. Bumnak ah hmual a nei zet ih, Saul cu hlanah anmah mawh thluk rerotu asinak  a thei fiang. 

Profet Isaiah ih a ngan mi cu “tong thektho le phun supso mi thlarau kawh thiam le tinzoh thiam pawl ron uh,” an lo titikah, mi in an Pathian an ron sawn lo dingmaw? A nung mi ai ah a thi mi an ron ding maw? Dan thu le theihpitnak thlun ding a si! Hi kamsuakthu bangtuk ih an rel lo asile anmah ah tleu a um lo ruangah a si ding.” (Isaiah 8:19, 20, NKJV, le Isaiah 19:3, khalah kan hmu thei). 

`A can can ah thin bang in kan um theu, a tha lo ti thei cing in kan tuah theu maw? Zumnak, thlacamnak, le Pathian thu zawnlung te ih thlunnak hi kanmah tei humhim awknak ah ziangruangah so a tha bik?`