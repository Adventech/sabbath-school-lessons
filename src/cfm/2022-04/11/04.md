---
title:  Thikir
date:   06/12/2022
---

Bible zirhnak a si lo mi milem bia zumnak in thlarau thi thei lo a suah pi ih thikir, le thlarau luhcilhnak a um. Himi zumnak hi leitlun ih a thupi zet mi sakhuanak pawl in an lak sin ih an hmang. Khrihfa tamsawn pawl in thlarau thi thei lo an zum ih thih hnu ah van ram le a mit thei lo mi hell a um tiah an ti. Kha pawl in a thi thei lo mi thlarau cu phun khat hnu phun khat ah a hel kual rero ih leitlun ah minung sinak an ngah tikah mi dang hnenah lut in thikir an si tiah an ti. 

Thikir hrekkhat pawl cu famkimnak a pan reronak hmun ah thlarau lam thansonak theihthiam ih nun ziaza karbak pawl fel zet ih a feh theinak dingah thlarau phunkhat hnu phun khat ah a thleng aw vivo tiah an zum. Hindu zumnak ahcun thlarau cu theihthiamnak nei in an kumkhaw hmun tiang thansaonak pakhat hnu pakhat ah a feh. Nun nak pakhat hnu pakhat thleng aw rero nak ah phun ruk in a um ih vate, rul cawng pangang, bokvak rannung, til va, thingkung le minung tivek in an thleng aw rero ih van ram cotu minung tiangah a hung cang tiah an ti. 

`Hebru 9:25-28, 1 Peter 3:18, pawl siar aw. Jesu cu voi khat lawng a thih a si ahcun (Hebru 9:28; 1 Peter 3:18, NKJV), minung khal voi khat thih ruat mi a si ve, (Hebru 9:27, NKJV). Ziangruangah Khrihfa tampi pawl in thih hnu ah a phunphun ah kan thleng aw ih thikir ah kan thleng aw tiah an zum thei?`

Zumtu mi tampi pawl cun an zum ding mi an zum lo ih an zum duh mi an zum. An hnen ah an thurin in daihnak le hnangamnak a thlen ngaingai ahcun an hrangah rel le ruah rero phu a si. Thungai thlak ih Bible suangngamtu cun thikir zumnak pom thei ding a si lo. 

(1)	Bible ih zirh mi thlarau thithei timi le taksa ih thawhsalnak thurin thawn a kalh aw (1 Thesalon 4:13-18). 

(2)	Jesui tlennak hnatuan zumnak thawngin zangfahnak ih rundamnak thurin thawn a kalh aw (Efesa 2:8-10), ih tuahtuannak ih rundamnak ah a fehpi.

(3)	Khami thurin in mi pakhat in a dam lai ih duhhrilnak a tuah mi ih a thuthencatnak in a kumkhaw hmun a sawh timi Bible thuzirhnak a kalh (Mathai 22:1-14; Mathai 25:31-46). 

(4)	Himi thurin cu Khrih ratsalnak kha tangkai lo ah a tuah (Johan 14:1-3). 

(5)	Khami thurin in thih hnu ih cotha remcannak ngah theiah a fehpi ih, mi pakhat in a dam lai ih a tontaihnak a rem tha sal thei tiah a ti, khami kha Bible fehpi dan a si lo (Hebru 9:27). 

`Khrihfa zumnak ah thikir timi ruahnak in hmunhma lak theinak ding a um lo.`