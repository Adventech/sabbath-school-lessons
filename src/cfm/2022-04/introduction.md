### Thihnak Ruangih Kan Ruahsannak

Minung cu Pathian in Amah le sersiam mi hmuahhmuah thawn nuamzet le duhdawt aw zetih tlangleng dingah a sersiam. Asinan himi pehtlaih awknak cu van ih rorelnak hmun ihsin a thup te ih sual thuthup a lang mi ruangah a siat theh (Isaiah 14:12-15; Ezekiel 28:12-19, Thuphuan 12:7-12). Cule Adam le Eve an tluknak thaman a hunthluntu a si (Semtirnak 31-19; Rom 15:12). A poi zet mi cu himi thihnak tursia hi milai par lawngah a thleng lo ih nunnak nei hmuahhmuah par khalah a thleng theh. Tuisan khalah thihnak ih um dan cu a nung mi thingkung ihsin thinghnah a thi ih a til. Pangpar mawi cu an vuai ih a mawinak a cuai, kan duat zetmi fanau le sungkhat laina pawl khal zawnruahnak nei lo in thihnak in mual a liam pi. Kan leilung mi cu zonzaih tuarnak in a khat ih mitthli hnawt saktu a nei lo. 

Minung pawl cun an temtuarnak ruangah a thasawn le a nuamsawn mi leilung “paradise” ih khawsak le tlanlen ding an ngai ih an lung a leng. Thuthimnak ah miring thuanthu ngantu James Hilton in 1933 kum laiah “Lost Horizon” “Ngah Harsa Kan Hai zetmi”, (Ngah Harsa Hngakhlap mi Paradise) timi cabu a rak ngan.  Khami calu hmang in kan dung kum rei lo te ah video khal in an suah hngehnge. Cuih video ah vanzamleng cu datsi a cem ruangah a khirh zetmi dinyhmun ah a um, vur in a khuh theh mi Himalia tlang a pah. Cuih vanzam siatnak ah vanzam mawngtu pilot a thi. Vanzam siatnak ih nungdam pawl cu siatton kilkhawitu Tiabet mipi pawl in Shangri-La phairawn ih um paradis vek in a nuam mi hmun ah an ret. An lungawinak le an hlimnak cu kumkhaw nunnak hmun ih um duhdawtnak ih fimzirh mi khawvel piahlam pialral ih um pawl vek an si.

Asinan hi mi hi thuanthu phuahcop men a si.

Thi theimi milai kan si vekin a tui kan dinhmun le hmailam hrangah theihfengnak kan neih a tul. Swiss mifim Emil Brunner ih a sim mi vek in, “Oxygen cu milai nunnak kan cuappawl hrang ih poimawh ah ruahsan a si. Oxygen lakhlo sak ahcun thaw thawt theilo ih tuah vek a si ding ih a thi ding. Milai hrangah thawthawtnak a harsat ahcun awloksong ih umnak, hawi zawng lo thinlung khawruahnak tlaksamnak a si. A netnak ah oxygen in milai taksa hmuahhmuah a cangvai ter. Curuangah ruahsannak hi milai nunnak hrampi a si.” Emil Brunner, Eternal Hope (London: Lutterworth Press, 1954) p. 7. A ngaingai ti ahcun Bible ih ruahsannak in pek mi cu kumkhaw hmun kan pannak ih harsatnak pawl tuar thei dingah in somdawl.

Shangri-La ih khawvel piahlam timi suangtuahnak thaw cun a kalh aw mi a si. Kan ruahsan mi kumkhaw nunnak cu “hrokhrawl, thuanthu phuahcop sirhsan in kan sim lo” (2 Peter 1:16, NKJV). Himi hi rinsan tlak Pathian thutiamkam sirhsan mi a si ih, natnak, mitthli tlaknak, le thihnak a um nawn lonak hmun duh tinkim ngahnak leilung a si (Thuphuan 21:1-5). Himi thutiam sunglawi hi tirhthlah kawhhran cawmtu ah an hmang ih lungawi thanuam in an um vekin san khat hnu san khat Khrihfa tapi pawl ih lungawinak tha nuamnak khal a si. A huham a ziamral dah lo ih, himi thutiam in a tui kan nun ah ruahsannak in pek in aman nei mi nun in pek. Himi in a ralai ding mi can hrang khalah thlangam thindaihnak in neih ter. Himi thuhla in Khrih zum ih a thi mi kan unau khal ni netabik ni ah kumkhaw nunnak roluah dingah a thosal ding timi zum ngamnak in pek. 

Himi Bible zirlai kaihhruainak hi a langsar zet mi thu pahnih a lang mi ihsin a tha le a sia karlak doawknak ropi thuhla zirnak a si. (1) Sualnak le thihnak hi a tir ihsin a rak um rero mi a si maw. (2) Pathian in himi thubuai a cingfel ih leilung cu a tirih a famkim a sinak a thlengter sal ding. A poimawh mi tarlang mi cu milai hi thitheimi sinak a pek ngaingai mi a si maw. thawhsalnak in thi thei lo sinak ah ziangvekin so in hruai ding. Himi theihfeng ahcun Khrih cu kan mai hrangah a thi zo ruangah thihnak tih ding a um lo. Khrih in thihnak cu a neh zo. “Mithi pawl umnak hmun ah le thither theinak ah thu ka nei” (Thuphuan 1:18, NCV).

Tui kuata ahcun thihnak thlentertu nannak thuhla kan phorhsuak ding ih, asinan khami ihsin alang mi cu Jesu hnen ih in pek mi ruahsannak a lang.

_Albertto R. Timm, cu Andrew University ah PhD, a ngah ih, amah cu Ellen G. White, Estate, Inc.  ih cangan mi kilkhawitu ah hohatu le Bible zingzoi dan zirhtu kawmiti sungtel (BRICOM) khal a si. Cule (GRICOM) Geoscience Research Institute Committee sungtel khal a si. (LATS) timi Latin-American Adventist Theological Seminery thlawng sungah president hna taunt kha a rak si._