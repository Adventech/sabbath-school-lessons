---
title:  “Na Mithipawl An Nung Ding”
date:  19/10/2022
---

`Isaiah 26:14, 19 siar aw. Kumkhaw siat hloral dingpawl (Isaiah 2614; Malakhi 4:1) le kumkhaw nunnak ngahtupawl (Isaiah 26:19) karlak an bang awklonak ziangso a si?`

Minung kan tontaihnak le Pathian huham ropitnak karlak danglamnak kha Isaiah cabu in a sim tam bik (Isaiah 40). Pathian thusuak cu kumkhua in a hmun ih milai cu hrampi vekin a thi ih pangpar vekin a vuai ih a til (Isaiah 40:6-8). Ziangtluk ih misual kan si hman ah Pathian in poi a tilo ih zangfahnak ih rundamnak cu mi hmuahhmuah ih ngah thei dingah a um. Pathian in a thukham pom ih sabat ultu Zentail pawl hnen tiangah thathnemnak a um (Isaiah 56).

Isaiah cabu in thawhsal ruahsaknak thu kau zetin a langter. A hlan ih Bible cabupawl in thawhsalnak thuhla an sim mi cu anmai bulpak thuhla ah an hmuhdan an sim (Job 19:25-27; Saam 49:15; Saam 71:20). Himi thu profet Isaiah ih a sim mi cu zumtu hmuahhmuah le amah thawhsalnak ding thu a sim (Isaiah 26:19).

Isaiah 26, cun zumtu le zumlotu pawl ih an cemnetnak danglam zet khaikhin in a lang ter. Khat lam ah misual pawl cu anmah ah nunnak thaw peksal hlan sung cu an thi hrih ding (Thuphuan 21:8). Annih cu hmuh ding um lo in siatsuah theh an si ding, an fimnak le an theihthiamnak hmuahhmuah cu kumkhua in a hloral lanta ding (Isaiah 26:14). Himi cangin a sim duh mi cu taksa thih hnu ah theihthiamnak nei thlarau a nung mi a um lo tiah a ti. Ni netabik ah misual cu ziangtik hman ah ding suak thei nawn lo ding in mei thawn ur kang theh an si ding tiah a sim (a hnge le a hrampi an zate zuah mi a um lo ding) (Malakhi 4:1. NKJV).

Khatlam ah zumtu mi dingfelpawl cu lungawinak laksawng ngah dingah thihnak ihsin an tho ding. Isaiah 25, sungah a langter mi cu Bawipa Patian in “kumkhaw daih in thihnak cu dolh a si ding” cule “hmai hmuahhmuah ih ta mitthli a hnulfai theh a si ding” (Isaiah 25:8, NKJV). A tanglam ih thusuakpawl cu Isaiah 26, sung ih kan hmuh mi a si: “Na mithipawl an nung ding, ka miruak thawn an tho tlaang ding. Nannih leivut lakih itthat pawl, tho uhla hlasak uh, ziangahtile na daifim cu zing daifim bangtuk a si ih, leilung in mi thipawl a phorhsuak ding” (Isaiah 26:19, NKJV). Mi thianghlim thihnak ihsin thosal pawl cu Bawipa in mi hmuahhmuah hrangah a tuahsak mi a thaw bik rawl darnak puai ah an tel ve ding (Isaiah 25:6). Netabik thawhsalnak ahcun san khat hnu san khat ih mithianghlimpawl cu an tho sal ding ih Khrih hnenah a lo ihthah santu na duhdawt zet mi khal a tel ding.

`Thihnak hi kanmah le thil ziangkim ih netnak a si tiah kan ruat ih ruahsan ding a um lo ih sim ding khal a um lo tiah na ruah ahcun thaten vun ruat ta hrih. Cule a zual sinsin mi cu kan komhawi pawl mual in liamsan ih kanmah khal reilo te ah kan liam ve ding ziangtik hman ah um dah lo mi kan bang ding kan nunnak hi sullam a nei lo mi bangtuk ah a cang ding. Ruahsannak kan neih mi le kan cemnetnak cu ziangtin so kan khai khin thei ding?`