---
title:  “Lei Thuk Sung Ihsin”
date:  18/10/2022
---

`Saam 71, siar aw. Saam ngantu in “Lei thukpi sung ihsin lasuak sal dingah” Pathian hnenah a dilnak tikah ziangtin so a langter (Saam 71:20, NKJV)?`

Saam 49, sungah thawhsalnak ruahsannak a sim mi kan hmu, mi aa in a neihsiah a rinsan ih a palh. Saam 71, sungah Saam ngantu in a ralpawl le soiseltu in an kulh ih Pathian in a tlansan zo tiah an ti lai ah Pathian hnenah beunak le ruahsannak a hawl tiah a ngan (Saam 71:10-11).

Saam ngantu cun lungrethei thinpit ih a um lai ah Pathian in amah a rak hruai reronak a ruat kirsal ih thlangam nak le hnemnak a ngah. (1) Pathian in a suahthlak ihsin a rak cangcawi ih a nui sul sung ihsin laksuah mi a si zonak a thei (Saam 71:6). (2) A nauhak lai ihsin Pathian ih zirh mi a sinak a thei aw (Saam 71:17).

Pathian cu amah kulh tu le a beunak lungpi asinak a thei ih thlangamnak in a khat. Saam ngantu cun Pathian hnen ah hitin a dil, “cuih hmun ah a tlaitluan ih ka rat theinak dingah, Nang cu ka beunak le ka kulh hnget na si” tiah a ti (Saam 71:3, NKJV). “Ka tar tikah i hnong hlah aw, ka tha a tumsuk tikah I thlauthla hlah aw” (Saam 71:9, NKJV). “Maw Pathian keimah thawn a hlatnak ah um hlah aw, ka Pathian zamrangten i bawm aw” (Saam 71:12, NKJV). Saam ngantu in a bet hrih mi cu “Nang, ka harsatnak le vansannak maksak i hmuhtu cun, I nungtersal ding ih, lei thukpi sung ihsin i lasuaksal ding.” (Saam 71:20, NKJV).

“lei thukpi sung ihsin” timi ih a fehpi mi cu, a ciam ral theh mi kan taksa ruangpi a thosal ding tiah fiangte ih a theih mi a simnak a si. Saam ngantu in lei hnuai ih vui liam mi asinak a dinhmun kha tahthimnak vekin a ngan (Saam 88:6; Saam 130:1, pawl thawn zohthim aw). Curuangah “khami kha a hramthok ih a tongkam ah a langter zo ih, thawhsalnak ah a taksa a thosalnak thawn a vun peh.” Adrews Study Bible note on Saam 71:20.

A netnak ah felten kan kaih rori ding a poimawh bik mi cu Pathian in kan dinhmun ziangvek a si hman ah poi a ti lo ih a umpi, a ngaihsak. Kan ruahsannak cu tui’ kan nunah kan ngah lo ih Khrih ih thawhtersal kan si hnu kumkhaw nunnak kan ngah ding mi ah a um.

`Hmakhat te ah beidonnak rapthlak kan tong lohli theu. Bawipa cu na hnen ihsin hmunhlapi ah a um tiah na ruah lai ah hlan ih a lo hruainak ruat in Pathian rinsannak le zumnak hmainor dingah ziangvekin so tan na lak?`