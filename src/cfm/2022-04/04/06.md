---
title:  Leivutih Itthatpawl
date:  20/10/2022
---

Thawhsalnak thuhla Thlungthar in ropi zetih a cingfelnak kan hmuh vekin, Thlunghlun khalah thawhsalnak pomdan a lang. Thlunghlun san minungpawl cu kanmah vek in thawhsal ruahsannak an nei. Jesu san ih Martha khalin himi ruahsannak a nei ve (Johan 11:24). Judah miphun tampipawl in ni neta ih thawhsalnak ding theihthiamnak an nei nan an zaten an zum lo timi hi mak ti ding a um lo (Tirhthlah 23:8).

`Daniel 12, siar aw. Thawhsal ruahsannak ziangvek so a um?`

Daniel 12:1, sungah Maikal thu a sim ih “siangpahrang ropi” tiah a ti. Amah hmehbelnak thuhla ah el awknak tampi a um. Ziangahtile Daniel cabu sung ih langnak maksakpawl cu Jesu Khrih le a lalram a vawrtawp ih langternakpawl a si ruangah thuhla danglam hleice khal a si. Daniel cabu sungah Pathian amah sinak cu “Ralkappawl Hotu” (Daniel 8:11, NKJV) “uktu pawl ih Uktu” (Daniel 8:25, NKJV) “Siangpahrang Messiah” (Daniel 9:25, NKJV), le a netnak ah “Siangpahrang Ropi Maikal” (Daniel 12:1, NASB), tiah a thlam langternak kan hmu. Curuangah Maikal cu Jesu Khrih a si tiah kan ti thei.

Himi Bible cangpawl in mi thianghlim thawhsalnak thuhla an sim thluh, (Job 19:25-27; Saam 49:15; Saam 71:20; Isaiah 26:19), ruahnak kau zet Thlunghlun Bible cang pawl an si. Asinan Daniel 12 cun mithianghlim le mi sual an thawhsalnak thu a sim. Maikal a dingsuak tikah “mi tampi leivut ih itthat mi pawl cu an tho ding, mi hrekkhat cu kumkhaw nunnak ah, mi hrekkhat cu kumkhaw hmuhsuam ningzahnak ah an tong ding” (Daniel 12:2, NKJV).

Mi tampipawl in himi cang ih thawhsalnak hi Jesu Khrih a rat tikah zumtu siseh zumlotu an zaten milurel in an thosal ding tiah an ti.

“Thlan cu an ong ih mi tampi leivut ih itthat pawl cu . . . an tho, mi hrekkhat cu kumkhaw nunnak an ngah ih, mi hrekkhat pawl cu kumkhaw hmuhsuam ningzahnak ah a si ding” (Daniel 12:2). Sunloihnak thawn thlan ihsin a tho mi pawl cu van mi pathum thucah pom ih a thi mi pawl an si. Annih cu daihnak thukham ngaithla dingah Pathian thupek thluntu an si. Jesu Khrih sunlawi ropitnak le Amah thu zawnlungte ih a thluntupwal hnenah cawimawinak a peknak hmu dingah, Khrih thihnak a tuar lai ah diriam zetin hnihsuak sainak ih hmangtu “Amah suntu” (Thuphuan 1:7), le Khrih ih thutak le a mi thianghlim dodal ih hmuhsuamtu pawl an tho ding.” Ellen G. White, The Great Controversy, p. 637.