---
title:  Thihnak Huham ihsin
date:  17/10/2022
---

`Saam 49, siar aw. Ziangin so Saam cangantu cu ni neta ih a thawhsalnak ding rinsan theinak a neihter (Saam 49:15) rinsan ding nei lo pawl ih siattonnak ding thawn zohthim aw?`

Saam 49, in mi aa pawl ih rinsan ngam awk sualnak thuhla a sim “an neihnunnak rinsantu pawl le an lennak tampi parih tluang a khawngtu pawl” (Saam 49:6, NKJV), “an leiram pawl cu anmai hmin an sak” (Saam 49:11, NKJV), “an dam laiah amah le amah thlawsauh an pe aw” (Saam 49:18). An inn le lo pawl cu anmai ropitnak dingah kumkhua ih hmun ding in an ruat (Saam 49:11, 17).

Mi aa pawl cun upat an sinak a ziamral thei ti an thei lo, a hloral ding mi ramsa vek a si (Saam 49:12, NKJV). “Tuu vek an si ih thlan khur hrang ih ruat an si, anmah cu thihnak in tuu bangin a khal; . . . . an mawinak cu thlan khur in a eiral ih cennak ding inn an nei lo” (Saam 49:14, NKJV).

Kan pupa Job in a sim mi cu “Ka nuih pum sung ihsin taklawngin ka suak, taklawng in ka kirsal ding” tiah a ti (Job 1:21, NIV; 1 Timote 6:7). Mi fim le mi aa pawl ih thihnak thu ah Saam ngantuih a sim mi cu “an neihnunnak cu midang hnenah” an taanta tiah a ti (Saam 49:10, NKJV).

An pahnih karlak a hrampi ihsin zohthimnak ah, Khatlam ah thi hloral ding mi aa, an ro le rah pawl tesin fa san tiang ro roh awk dingah aa-mah-khannak tumruh zetin an tuah. Khami kalh in mifim cun milai san thuanthu piahlam le thlankhur ralkhat ih, Pathian in a hrangah a ropi zetmi laksawng a retsak mi a hmu thei (1 Peter 1:4). Saam ngantu in himi thuhla ruat phah in a rin ngam awnak a sim mi cu “Pathian in ka nunnak cu thihnak huham ihsin i tlen ding, ziangahtile anih in i cohlang” tiah a ti (Saam 49:15, NKJV).

Thlunghlun ruahsannak telh in Saam ngantu in himi a sim mi hi a hnukcah sinin a thlarau van a sohnak a sim lo. Tluangtlam zetin Saam ngantu in thlan sungah kumkhua tan lan ding mi a si lonak thu a sim. A can a kim tikah Pathian in thihnak ihsin a run suak ding ih van hmun thiang hlim ih hruai a sinak ding a sim.

A ralai ding mi thawhsalnak in fiangten a langter sal mi cu ruahsannak le hnangamnak a pek, a langte ih kan nun cu man a neihter tiah a sim sal. Curuangah mifim cun hmailam sunlawinak le laksawang a ngah ding a hmu, asinan mi aa cun a langte an dam lai ah anmai hrang neih le siah ro le rah an khawm sawn.

`An neihsiah le rorah rinsantu mi aa ih aatnak lamzin ziangpawl so na hmu thei? Khavek palhnak sung ih tlak lo ding in cross mitsuan dingah ziangvekin so kan kil him awk ding?`