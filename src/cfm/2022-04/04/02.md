---
title:  “Pathian Ka Hmu Ding”
date:  16/10/2022
---

`Job 19:25-27; le Johan 1:18, le 1 Timite 6: 16, siar aw. Ziangtik ah, ziangvek dinhmun ihsin so Pathian hmuh a tum?`

Nun zalam tluan a tluang thei lo (a fer lo) (fair). Cuih thil cu mitha an rethei ih mithalo neinung le nuamsa ih an khawsak kan hmuh tikah a si hleice (Saam 73:12-17; Malakhi 3:14-18). Thuthimnak ah Job cu “soisel kai lo mi dingfel” le Pathian tihzah ih thil thalo hrialtu” a si. Cucing in Pathian in harsatnak a phunphun thawn Setan ih tuahsiatnak a tonter. A taksa ah rapthlak zetnatnak ih tisiat in a um, (Job 2:1-8). Neih le siah lamah sunralnak tawpkhawk a tong ih a tilva rual le a neih mi hmuahhmuah a siatral theh (Job 1:13-17). Innsang dinhmun ah a siahhlawhpawl le a fapa/fanu hmuahhmuah an thi thluh (Job 1:16, 18). Thinlung khawruahnak lamah amah soiseltu a rualpipawl in an kulh theh ih na lungruh, sual sirnak na tuah lo ruangah na sual man na tuar tiah an ti (Job 4:15:27; Joab 8:1-22; Job 11:1-20; etc.). A duhdawt mi a nupi hman in “Na dingfelnak na kai hnget lai thotho ding maw? Pathian camsiat awla thi aw! tiah a ti” (Job 2:9, NKJV).

Pathian le Setan karlak buainak khursungah ka tla ti Job in a thei aw lo. Anmah pahnih buainak ruangah Job cun pianglo lawlaw in rak um ta ning la tiah leitlun ih a suah hi poi tinak a sim (Job 3:1-26). Cat lo in Pathian hnenah a rin umnak cu a phuangsuak, “Anih in i that khal sehla amah cu ka rinsan thotho ding” (Job 13:15, NKJV). Anunnak hi cem thlang dingah a ruat aw ih, thihnak hi ka netnak a si lo tiah a zumngamnak a phuang. Ka thih hman ah ni khat khat ah keimah Runtu Bawipa cu ka hnenah a ding ding ih, himi ka titsa in Pahian ka hmu ding tiah tumruh zetin a sim (Job 19:25-27). “Himi hi a palh theilo mi thawhsalnak a langternak a si” The SDA Bible Commentary, vol. 3, p. 549.

Harsatnak tawpkhawk lakihsin a sunglawi zetmi ruahsannak a si! Amah cu natnak le harsatnak in a tuam theh, pumcawmnak ah harsatnak, mi ih soiselnak, natnak ruangih beidonnak pawl a tong nan, thihnak ihsin thosal in a duhdawt mi Runtu Bawi hmu ding ah beiseinak a nei thei. Job cun thawhsalnak cu fiangten a sim ih cuih thil cu kum thawng tampi hnu ah Martha in Jesui hnenah a langter sal mi cu “Ni neta bik thawhsalnak ni ah a thosal ding ti ka thei” tiah a ti (Johan 11:24, NKJV). Martha in Job vek in, himi hi a zumnak in a phuang suak. Asinan Job thawn an bangawklonak cu Martha cun a zum mi copcil in ropi zetih hmuhter a si.

`A tluang lo mi (fer lo) (unfairness) nun zalam ah kan khawsa ih ziangtin so Pathian rinsan kan zir ding?`