---
title:  “A Tho Zo”
date:  07/11/2022
---

Khrih in Setan le khawsia thiltitheinak a nehnak cu cross le a lawng mi thlan in a nemhnget. “Jesu cu thlan sung ih an vui nak ah Setan in nehnak a ngah. Runtu Bawi in a nunnak a la kirsal theilo ding tiah Setan in a ruahsan ngam. Bawipai thlan cu kiltu a ret ih, thawng sungah Khrih a ret theinak ding a hawl rero. Van ih tlang au pawl an vun naih tikah Setan ih van cungmi pawl an tlanhlo ih Setan cu a thin a heng ngaingai. Cule Khrih cu nehnak thawn rasuak a hmuh tikah, ka lal ram a cemnet thlang ding ih a netnak ah keimah khal ka thi ding ti a thei.” Ellen G. White, The Desire of Ages, p. 782. Khrih ih milai sinak a thi nan Pathian asinak a thi lo. Cuih Pathian sinak ihsin Khrih in thlan ih temtawnnak thiatbalnak huham a nei.

`Mathai 28:1-6; Johan 10:17, 18; le Rom 8:11, siar aw. Jesui thawhsalnak ah zo so tlangtlatu?`

Jesu in Samaria-Perea, khua ih hna a tuan lai ah Amah in nunnak pek theinak le laksal theinak huham a neih thu a sim (Johan 10:17, 18). Martha hnenah “Keimah cu thawhsalnak le nunnak ka si” tiah a ti (Johan 11:25). Jesui thawhsalnak ah Pathian cangvaihnak a si tiah hmundang cang pawl in an sim (Tirhthlah 2:24; Rom 8:11; Galati 1:1; Hebru 13:20). Khami ropi zet ih thilthleng ah a cak zet mi van cung mi khal a tel tiah a ti (Mathai 28:1, 2).

Cuih laklaiah Mathai 28:11-15, in hruaitu upa pawl in Jesu an dodalnak an sun zom rero mi cu santlai lo le aat thlak a sinak a langter. “Thil thleng hmuahhmuah” cu Rom ralkap pawl in hruaitu upa pawl hnenah an sim theh (Mathai 28:11, NKJV). Thlan kiltu pawl in Jesui thawhsalnak thilthleng an hmu ti thuaithem in a langter. Cuti silo sehla an thusim mi cu sullam ziangso a nei thei, Van cungmi pawl cu a tum ih thlankhar lung tumpi an thawn, cuih parah a to ih thlan kiltu pawl cu an thidang theh si lo maw? Cule thlan a lawng ti an thei si lo sawm? Rom ralkap pawl cu khawphawk lo ih an um lai ah van mi pawl in Jesui ruang cu an lakhlo a si lo maw? Tirhthlah pawl khalin an fir thei? Mi dang khal an si thei? Thilthleng ziangkhal um sehla Jesu ruang cu a um lo rori a si.

Van mi pawl an rung tum ih ralkap pawl cu an tih ih an thi dang, thlan a lawng min sakhaw hruaitu pawl cu mangbang theh in a tuah. Thil thleng ralkap pawl ih an sim cun an thin a phang tuk ih, ralkap pawl cu zianghman sim lo dingah “thamnak tangka tampi an pek” ih daiten an um ter (Mathai 28:12, NKJV). Jesui thawhsalnak thu cu simlo dingah ralkap pawl cu thuneihnak thawn an khap.

`Jesui thawhsalnak hmaisa bik hmutu Rom ralkap pawl cu mitampi pawl in an hnihsan rero. Ziangruangah? Hmailam can ah Zentail miphun pawl hnen khalah thuthangtha a thleng ve ding timi himi thutak in ziangvekin so a khih hmuh?***`