---
title:  Thosal Khrih Thutheihpitu
date:  09/11/2022
---

`Johan 20:11-29, le 1 Korin 15:5-8, siar aw. Khrih thawhsal hnu tirhthlah pawl in an ton hmaisabiknak ah ziangtinso um?`

Jesu a tho zo tiah a lawngmi thlan ih a totu van mi pahnih in Mary Magdalene le nunau dang hnenah an sim (Mathai 28:1, 5-7; Marka 16:1-7; Luka 23:55; Luka 24:1-11). Cun a rei hlan ah an hnenah a langawk ih amah cu an biak (Mathai 28:1, 9, 10; Johan 20:14-18). Cule Peter hnen khalah a lang awk (Luka 24:34, 1 Korin 15:5). Cun Emmaus fehnak lamzin ah tirhthlah pahnih hnenah a langawk ih, a tong mi ruangah an thinlung cu mei vekih kang in a um (Marka 16:12, Luka 24:13-35). Inn khan tlunta ih Jesu a luh laiah tirhthlah pawl cun a tirah cun an tih zet ih thinphang in a um, asinan khami thil thleng ruangah mak tinak an nei ih lungawinak in an khat (Luka 24:33-49; Johan 20:19-23). Khami hnu zarhkhat ah khami inn khan thotho ah sangka an khar pit thehnan Jesu a lut. Khami hnu ihsin Jesu a thosal ti cu Thomas khalin a zum (Johan 20:24-29).

A thawhsal hnu van a kai hlan ni 40, sung ah “unau rual minung 500, hnakih tam in voikhat hmuh in an hmu” (1 Korin 15:6, NKJV). Cule James hnenah a lang aw (1 Korin 15:7). Jesu cu Galilee vaukam ah tirhthlah hrekkhat pawl thawn thaithawh an ei tlang ih Peter thawn thu an rel tlang (Johan 21:1-23), Cun van a kai zik zawngah netabik voikhat a langawk (Luka 24:50-53; Tirhthlah 1:1-11). Paul cu thosal Jesu cu amai mit rori in hmu ah a ruat awtu a si ih, Damascus khawhnar lamzin ah a hnenah a lang awk (1 Korin 15:8; kha Tirhthlah 9:1-9, thawn zohthim aw).

Thomas tel lo in tirhthlah pawl cun thosal Jesu an hmuhnak thu a hnenah an sim ih “thir ih khennak a kut hmasi le a hnak ih hmasi ka kut in ka tham lo ahcun, ka zum thei lo ding” tiah (Johan 20:25, NKJV). Khami hnu zarhkhat ah Jesu cu tirhthlah pawl hnenah a langawk ih, an hnenah Thomas khal a tel, cule Jesu in a hnenah “na kut in ka kut tham awla cu zoh aw, cule ka hnak hmasi khal vun tham aw. Zum lo in um nawn hlah zum aw, tiah a ti.” (Johan 20:27, NKJV). Cule Thomas in “ka Bawipa le ka Pathian,” tiah a phuang aw ih Jesu in a vun bet sal mi cu “Thomas nang cun i hmu ih in zum, hmu lo ih zumtu cu mi thlawsuak an si” tiah a ti (Johan 20:29, NKJV).

`Hmu lo ih zumtu cu, mi thlawsuak an si” tiah a ti. Thosal Jesu Khrih cu na zum theinak dingah na hmu lo, asile Jesu na zum theinak dingah thuhla dang ziangso na nei?`