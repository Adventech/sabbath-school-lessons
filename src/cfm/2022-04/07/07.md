---
title:  Ruahbetding
date:  11/11/2022
---

Jesui thawhsaklnak phun kha san thar mifim pawl in an zum theilo. Asinan thawhsalnak a pom theilo pawl hman thosal Jesu an hmuhnak thu mi in an zum ih an pom theinak dingah san thuanthu felfai ten a um. Curuangah thawhsalnak dodaltu pawl cu Jesu thawhsalnak a hmutu danglam zet mipi pawl cun an zum theinak dingah an zuam rero.

Thosal Jesu cu tirhthlah pawl ih manglam thilhmuh mi a si tiah an sosel. Midang pawl in Jesu cu a thi ngaingai lo pi a thidang men, cross ihsin an thum ih a nung sal, cucu tirhthlah pawl in thihnak ihsin a thosal tiah an ruat. Cule (Na zum maw/zum lo maw), mi hrekkhat in Jesu in phirpi mipa a neih mi kha tirhthlah pawl in an palh ih Jesu a thosal tiah an ruat. Phundang ih sim ahcun Khrih thawhsalnak hi san thuanthu ah felfaiten a um, asinan himi thuhla pawl cu Jesui thawhsalnak thu vaivuan theh dingah an phuahcop mi a si. Thawhsalnak cu a thupi zet, kan zum theinak dingah thilthleng thula tampi felfaiten kan nei ih mangbang ih umnak ding a um lo.

“Cross par ihsin au aw cu, “a famkim theh zo” ti mi a si ih, mithi pawl tiangin an thei. Thlan khur thuk sung tiang cuih aw cu a thangkhawk ih, a itthat mi tampi pawl cu an tho. Khami khrih au aw cu van ihsin khal an thei. Cuih aw cu thlan thimsung tiang thlan ih temtawn mi pawl cu a phoih ih Khrih zumtu a thi mi pawl cu an tho. Runtu Bawi thawhsal can ah thlan malte lawng an ong, asinan Jesui ratsal tikah Jesu zumtu mithi hmuahhmuah in a aw an thei ding ih ropitnak ram lut dingah an suak, ih thitheilo nunnak an nei. Khami thiltitheinak cu Khrih kha thihnak ihsin a kai tho, a kawhhran khal thihnak ihsin a kai tho ding. Hi leitlun lawngah silo in a ra lai ding mi lei thar le van thar tiang in amah thawn ropitnak ah an um ding ih, mi thupi pawl, thuneitu pawl, tlunah an um ding, hmin hmuahhmuah ah cungnung bik an si ding.” Ellen G. White, The Desire of Ages, p. 787.

**Reltlangding**

`“A famkim theh zo” (Johan 19:30) le “A tho zo” (Mathai 28:6, BNKJV) pawl hi san nei zet thuhla pawl an si ringring. Rundamnak thuanthu ah ziangvekin so famkimnak an nei cio? Kan hrangah himi tongkam ihsin ziangtluk ih nasa ruahsannak so kan ngah thei?`

`A hmaisabikah sakhaw hruaitu pawl in tirhthlah pawl in Jesui ruak an fir pang ding an ti ih kiltu an ret. Cuih hnu ah tirhthlah pawl in an fir ti ter qan duh ih thamnak an pek. Khrihfa pawl hrangah himi thilthleng in Khrih a tho ngaingai timi le a thlan cu a lawng ngaingai timi ziangvekin so a thupi?`