---
title:  Amah Thawn Mi Tampi an Tho
date:  08/11/2022
---

“Cun ngaihnik, tempal puanzar cu a zim ihsin a taw tiang then hnih ah a tlek; cun ling a hnin ih lungpi pawl tla an kuai. Cun thlan pawl an ongaw, cuticun a itthatmi mithianghlim pawlih ruang tampi tla an thosal. Cun a thawhsal hnu ah cupawl cu thlan sung ihsin an suak ih khaw thianghlim sungah an lut, cule mi tasmpi hnenah an lang.” Mathai 27:51-53, NKJV).

`Zum thei lo khop ih himi thilthleng in Jesui thawhsalnak le a tuah famkim mi thuhla ziangpawl so in zirh?`

Jesui thihnak cu linghnin in a hminsin Mathai 27:50, 51), a dang pakhat cun a thawhsalnak a hminsin (Mathai 28:2). Jesu a thih veten “Lei a hnin, lungpi a kuai, thlan pawl an ong aw. A thimi mithianghlim tampi pawl cu an nung ih an thosal. Jesui thawhsal hnu ah an thlan ihsin an suak ih, khaw thianghlim sungah an lut, cule mi tampi pawl hnen ah an lang.” (Mathai 27:51-53, NIV). Himi mithianghlim pawl cu Khrih amah ih thawhsalnak sunglawi thutheih pitu dingah a thosal mi an si. Cule netabik can ih a um ding mi thawhsalnak a thlam ih langtertu pawl an si. Jesui thawhsal hnu ah Judah pawl cu Jesui thawhsalnak an zum ih anmah Runtu Bawi ah an pom theinak dingah hmualnei zet mi thilthleng pek an si. Puithiam tampi pawl khal in an zum (Tirhthlah 6:7).

“Jesui rong a bawl laiah a thi mi tampi a nungter sal. Nain khua nu hmei nui fapa khal a thoter sal, cule biakin uktu pai fanu le Lazaras khal a kai tho. Hi pawl cu thithei lo sinak pek an si lo. An thawhsal hnu khal ah thi hma bak an si thotho. Asinan Khrih thawhsal can ih a thosal pawl cu kumkhaw nunnak nei ih thosal mi an si. Annih pawl cu Jesu thawn vanah an kai ih Jesu in thihnak parah nehnak a ngah mi an lawmpi.  . . . Himi mithianghlim pawl cu khawpi thianghlim sungah an lut ih, mi tampi hnenah an lang. Khrih cu thihnak ihsin a thosal zo kan nih khal amah zawng in kan tho ve timi thu an phuang. Himi hi thi thei lo ding ih thawhsalnak thutak thianghlim a si.” Ellen G. White, The Desire of Ages, p. 786.

Milai thusim in sim ahcun puithiam sang pawl le upa pawl cu cotha sunglawi an ngah kan ti ding. Sakhaw hruaitu an sivekin miphun le Rom thuneitu pawl le mipi pawl cu an thuneihnak hmang in an tumtah mi tuah thei dingah an thunun thei. Asinak “Minung lalram ah Cungnung Bik in a uk ih cumi cu a duh mi hnenah a pe” timi an hngilh (Daniel 4:32, NASB). Bumnak an hman mi cu mithianghlim pawl ih thawhsalnak in a dokalh ih hman tlak lo ah a tuah.

`Atu leitlun ah cotha ngah thei lo hman sehla kan hrangah a tawpkhawk ih in neh saktu Pathian ziangtin so kan rinsan thei ding?`