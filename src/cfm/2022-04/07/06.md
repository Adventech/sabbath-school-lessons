---
title:  A Thi Mi Hmuahhmuah ih Rahhmaisa
date:  10/11/2022
---

`1 Korin 15:20, (NRSV) cu Danpeksalnak 26:1-11, zohthim in siar aw. Paul in Thosal Khrih thu a simnak ah ziangso a ruat ih “a thi mi hmuahhmuah ih rahhmaisa” tiah a ti?`

Hlanlai Israel san lai lo thlo pawl in “thlaithar hlannak hi” urhsun zetih sakhaw thil tuah mi a si. Pathian ih zangfahnak in ziangkim in remruatsak timi theihnak thianghlim nei ih thil tuah mi a si. Pathian in rinsannak thawn a neih mi kiltu hnenah lei ram a pek ih cuih lei ram ihsin thlai an thar zo ih lak ding a cu thlang timi a langter (Suahlan 23:19; Suahlan 34:26; Puithiam 2:11-16; Danpek 26:1-11). Thlaithar in rahseng a cu thlang timi lawng a langter lo ih tuh sal ding thlaici ret thei a sinak khal a lang ter.

Wayne Grudem ih sim dan ahcun, “ ‘(Gr. aparche) ih ‘rah hmaisa’ ti in Khrih kawhnak ah, Paul in Khrih bangtuk kan sinak langter dingah lo thlo pawl hnen ihsin tahthimnak a hmang. Thlai thar timi le thartehnak timi cu thlai dangpawl khal an mah vek lak an cu zo ti a lang ter. Curuangah Khrih khal “thlaithar” a si ahcun, thawhsal ni Pathian ih rawltuan tikcu ah amah vekin taksa pum thawn kan tho ve ding tinak a si. Amah Pathian in thihnak ihsin a kai tho ding ih amai umnak hmunah in hruai ding.” Wayne Grudem, Systematic Theology (grand Rapids, MI: Zondervan, 1994), p. 615.

Khrih cu thlan khur sung ihsin milai ruangpum sunlawinak thawn a ra suak timi cu hminsin tlak ngaingai a si. Asinan thosal taksa par ihsin an thahnak ih hmasi pawl a hlo lo (Johan 20:20, 27). Himi in Pathian fa le pawl in an taksa ih natnak an tuar mi thawn an thosal ding ti duhnak a si maw? Tirhthlah Paul ih thuhla ah “ka taksa sung ih hling” (2 Korin 12:7, NKJV), le “ka taksa ah hin Bawipa Jesui hminsinnak” (Galati 6:7, NKJV), cu ropitnak taksa ah a hlo lo ding.

Paul cu a thih tiang in “van ih tleunak ruangah khua a hmu lo, Khrih ih sunlawinak tacik cu a taksa sungah a cam ringring ding.” (Tirhthlah 9:1-9) Ellen G. White, The Story of Redemption, p. 275. Asinan amah siseh, midang siseh ropitnak thawn rundam mi pawl cu an taksa ih natnak le hriamhma thawn an thosal ding tinak a si lo (1 Korin 15:50-54). “Khrih lawng in tuksumza ih hremnak hmasi pawl cu a taksa ihsin a reh nawn lo ding. A taksa ih hmasi tin in mangbangza milai tlensuahnak thuanthu tin simtu a si. Cuih tlennak man cu khung zetin a pe tla timi a langter.” Ellen G. White, Early Writings, p. 179. A hmasi pawl cu kan fakim lonak hmuahhmuah kumkhua in a hlo hlen ding tinak aa-mah-khan a si.

`Khrih an thahnak hmasi cu kumkhua in a reh lo ding. Khami in Pathian ih in duhdawtnak thu ziangso a langter? In rundamnak man a langter mi ziangso a si? Kanmah in rundamnak dingah Pathian in ziangtluk in so liamkuan a tuar timi ziangvekin so a langter?`