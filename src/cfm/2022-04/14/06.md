---
title:  An Cal ah A Himin
date:   29/12/2022
---

`Thuphuan 22:3-5, siar aw. An cal ah Pathian hmin ngan mi lakah ka tel ve ding ti ziangtin so kan thei thei ding? Kan zum aw ngam maw?`

Lucifer ih dodalnak, Adam le Eve an tluk hnu ahcun misual pahnih cu Pathian in a siatsuah thei ko. Asinan a sersiam mi pawl parah cat lo ih duhdawtnak a neitu Pathian cun zangfahnak khawkhannak a tuah mi ih pek mi pomtu cu rundamnak ding a tuah. Cumi cu “rundamnak khawkhan” tiah kan theih mi a si. Khami khawkhannak cu leilung sersiam hlan ihsin rak tuah zo mi khawkhannak a si (Efesa 1:3, 4; 2 Timote 1:9; Titas 1:2; Thuphuan 13:8). Cumi cu sualnak a luh hnu Eden ah hmaisa bik tuah sak a si. Khami kha a thlam in Hebru Pawl ih hmunthianghlim rawngbawlnak in a rak langter mi a si (Suahlannak 25). Jesui nunnak, thihnak, le thawhsalnak in khami kha a tuah famkim theh (Rom 5). 

Rundam khawkhannak ih tumtah mi cu kumkhaw nunnak thutiam a si ih Jesu thinlungput le nun ze thatnak sirhsan mi a si. Cross par ih remruat mi zangfahnak cu zumnak ih a cohlangtu hmuahhmuah hrangah a si. Cross hlan/Cross hnu siseh rundamnak cu zumnak thawng lawng in a si. Tuahtuannak thawng in a si dah lo. Tuahtuannak cu rundamnak tonnun neih mi ih suahpi mi a si. 

Zumnak thawng ih rundamnak tahthimnak hrangah Jesui san hlan ih Abraham thuhla kha Paul in a ngan mi cu: “Abraham cu a tuannak in thiam coter asile, Abraham in tluangkhawn ding a nei tinak a si ding, asinan Pathian hmai ahcun a nei lo. Cathianghlim in ziangtin a ti? Abraham in Pathian a zum ih, cumi cu a hrangah dingfelnak ih siarsak a si” tiah a ti (Rom 4:2, 3, NKJV). Rundamnak cu mi hmuahhmuah hrangah zumnak thawngin a si ti mi theithiam dingah ziangvekin so in bawm? 

Kanmai tuahthatnak si lo in Jesui thatnak rinsan pumhlumnak, a hnenah pumpek aw pumkhlumnak ah amai nun thar hruhtu kan si ahcun kan hrangah thutiam phuan zo mi cu, Jesu kan cohlannak zarah rundamnak cu kata a si tiah kan ti thei. Abraham in a zum ih a dingfelnak ah pomsak a si vekin kan hnen khalah a si ding. 

Kan calah a hmin ngannak cu himi in sullam a neihter ngaingai. Ngan sak in kan um ih, amah kan tlansan lo ahcun van thar le lei thar khalah ngan in a um ringring ding.