---
title:  Pathian Umnak sungah
date:   27/12/2022
---

Bible in Pathian cu pan theih lo ih tleunak hmunah a um tiah a ti (1 Timote 6:16, NRSV). Curuangah zo hman in Pathian an hmu dah lo, (Johan 1:18, 1 Johan 4:12, NRSV). Pa Pathian timi cu van a thleng mi mithianghlim pawl khal in an hmu lo tinak a si maw? A si lo. Sual ih tluk hnu lawngah Pathian cu hmuh thei in a um lo tiah a ti. Ziangahtile Bible sung hmun tampi ah mithianghlim pawlin Pathian an hmu ti ah a ti. 

`Mathai 5:8; 1 Johan 3:2, 3; le Thuphuan 22:3, 4, Pawl siar aw. Pathian hmuhnak hi cotha ngahnak a si tiah ziangtin so in sim?`

Amah tirhthlah Johan in “zo hman in Pathian an hmu dah lo” (Johan 1:18; 1 Johan 4:12, NKJV), tiah a ti. Amah lala in “amah cu asinak vekin kan hmu ding” tiah a ti fawn (1 Johan 3:2, 3, NKJV), cuihtlunah “A Hmai kan hmu ding” tiah a ti (Thuphuan 22:3, 4, NKJV). Hitawkah Pa Pathian a sim duh mi maw Khrih a sim hnawhsan timi, el awk theinak a um. Khrih amah rori ih a phuan mi ihsin rinhmainak a cingfel mi cu “Thinlung thiang pawl cu mi thlawsuak an si, ziangahtile Pathian an hmu ding.” tiah a ti (Mathai 5:8, NKJV). Pathian amai temple sungah rundam fa pawl cun an be leh ding a va sunglawi em cuih cotha cu! Pathian hmai hmuh theinak hi cotha hmuahhmuah lakah a sunglawi bik. 

“Pathian fa pawl ih ngah mi cotha cu Pa Pathian le Fapa Khrih thawn hmaiton ih thurel tlang theinak a si. “Atu-ahcun thlalang sungah rua riari in kan hmu” (1 Korin 13:12). Thlalang sung ih hmuh vekin Pathian hmuihmel a lang mi cu a sersiam mi a kut neh ah le milai nun lam a hruainak ah kan hmu. Tui hnu ah hmaiton rori in a hmel cu kan hmu leh ding. Cuih can ah phentu le hliahtu zianghman a um nawn lo ding. Pathian hmai ah kan ding leh ding ih, a sunlawinak mithmai cu kan hmu ding.” Ellen G. White, The Great Controversy, pp. 676, 677. 

Tui ni ih Bible cang hrekkhat ah Pathian hmuh theinak hi thianghlimnak thawn an peh zom aw timi hngilh hlah. “Thinlung thianghlim” pawl in Pathian an hmu ding; cule “amah le amah a thiangfai awtu” pawl cun Pathian an hmu ding (1 Johan 3:3, NKJV). Himi cang pawl in Pathian in van ih kan um theinak dingah kan lamtang in hna a tuan timi a langter. 

Anetnak ah Jesui thihnak thawngin van khua le ti ah in tuah zo. Atui kan nun ah kan kum khaw inn van ram co tlak ih in remthat nak in thianhlimnak in pek. Thianhlimternak ih a tumtah mi cu Pathian thusuak zawnlung ih thlunnak a si. 

`1 Peter 1:22, siar aw. Thulunnak le thianghlimnak an pehzomawk dan ziangvekin so a langter? Thulunnak in ziangvekin so thianhlimnak in pek? Kan zawnlunnak hmuh thei ih langter dingah ziangvekin so a sim?`