---
title:  Paradies Ah Taksa Tello Thlaraupawl
date:   30/11/2022
---

Protestant pawl cun purgatory thianfainak hmun zumnak an nei lo, zumtu tampi pawl in zumtu a thi mi pawl ih thlarau cu Pathian umnak paradise ah nuam an cen zo tiah an zum. Mi hrekkhat cu taksa tello thlarau lawng in a si an ti. A dang pawl cun taksa tel lo thlarau pawl an si ko nan a sunglawi mi thlarau taksa ih thuam an si tiah an ti.  

Mithi pawl ih thlarau nunnak hrampi ziangvekin um khal sehla himi zumnak hi thawhsalnak netabik le mithi pawl thuthennak thuhla Bible zumnak poi a khoih. A thi mi thlarau pawl cu paradise ah nuam an cen zo a si ahcun thawhsalnak le thuthennak a um thei kem (Thuphuan 20:12-14)? 

`Tirhthlah 2:29, 34, 35, le 1 Korin 15:16-18, siar aw. Mithi pawl in thawhsalnak an ngahnak le mithi pawl ih thuhla ziangvekin so in theih ter?`

Bible in van ih a um zotu pawl cu Enok (Semtirnak 5:24) le Elijah (2 Siangpahrang 2:9-11), pawl cu an dam lai ah thlengdanglamnak an ngah, cun Mosi cu thihnak ihsin a thosal (Juda 9) Jesu zawngih a thosal (Mathai 27:51-53) hmuahhmuah khal an si tiah in zirh.

Pathian hnenah phulei hlamsak dingah a tap rerotu “Biaktheng hnuai” ih thlarau pawl ti mi cu (Thuphuan 6:9-11), tahthimnak men a si ih thlarau thithei lo thurin hrilhiahnak a si lo ti kan thei theh zo. Cuti a si lo ahcun hi minung pawl in an kumkhaw laksawng ngahzo ah an ruat aw thei lo ding. Thlan cu mithi pawl ih an colhnak hmun rori a si ih, khawphawk lo in thawhsalnak hngak in an um ih theihnak an neih tikah nungtersal an si ding. A thimi pawl mithianghlim khal taksa neilo thlarau ih um in vanah an zam rero lo. Ninetnak ni ah an nunnak cu fin aw in an thawhsalnak ding can thinsau ten an hngak.  

1 Korin 15:18, NKJV, sungah Paul in a sim ve mi cu mithi pawl an thosal lo ahcun tiah a ti tikah, “Khrih ih a itthat mipawl khal an hloral lan ta tinak asi ding tiah a ti.” Can reipi ihsin an thi zo ih van laksawng an ngah zo a si ahcun ziangtin so a hloral thei ding? Thlungthar ih tumtah bik mi pakhat Khrih ratsal tikih thawhsalnak cu, a dik lo mi zirhnak an thih veten an kumkhaw laksawng an ngah zo timi an uartuk ruangah a siat theh. Khami thu kha mithi thlahnak thuthangtha simnak tinah kan theih mi a si. 

`Mithi pawl cu lei ah an itthat timi pom dan cu natnak le harsatnak ihsin an luat rori ih an thei nawn lo timi cu mi dang in an theithiam theinak dingah ziangvekin so kan bawm thei ding?`