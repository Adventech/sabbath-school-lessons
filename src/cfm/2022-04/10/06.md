---
title:  Bible ih Thlirdan
date:   01/12/2022
---

`1 Johan 5:3-12, siar aw. Jesu a neitu lawng in “kumkhaw nunnak” a nei tiah tirhthlah Johan in ziangruangah rikhiah a tuah?`

Milai thlarau thithei lo sinak cu Bible lenglam thurin a si ih Bible thawn a kalh aw, 1 Johan 5:11, 12, in pum el in a el rori.  Nunak hrampi khal a si mi (Saam 36:9, Kolosa 1:15-17) Pathian sinak nei lawng in thi thei lo sinak a nei (1 Timote 6:15, 16, NKJV) timi Bible cang ih a sullam theih thiam kan tul. 

Adam le Eve an tluknak ruangah leitlun ah sual a ra lut (Semtirnak 3), Anmah ihsin an cithlah, kanmah tiangin taksa thihnak camsiatnak tangah kan um ih kumkhaw nunnak laksawng pekcia mi kan thlau. Asinan duhdawttu Pathian in minung hrangah nunnak ngahsal dingah rundam khawkhannak a tuah suak mi ruangah a hramthok in kan hloter zo mi nunnak cu kan ngah thei sal. Paul ih a ngan dan ahcun “Leilung hram a bun hlan in duhdawtnak ruangah amai hmaika ih thianghlim le soisel ding um lo kan si theinak dingah, Khrih ah in hril zo.” (Efesa 1:4, NKJV).  

Paul in a hrilhfiah sal ih “mi pakhat Adam thawngin leitlun ah sual a rak lut, sual ruangah thihnak a lut, cun mi pakhat Jesui ruangah zangfahnak laksawng nunnak cu mi hmuahhmuah ih ngah thei dingah pek a si (Rom 5:12-21, NKJV). Leitlun ah sual le thihnak a thlenpitu cu Adam a si tiah ol te ih theih thei dingah Paul in a sim. Sual le thihnak leitlunah a thlen pitu Adam tel lo in Bible sung ih thu cang pakhat hman hrilhfiah thei a si lo. 

Cule tirhthlah Paul in a bet sal ih “Pathian in kumkhaw nunnak in pek zo ih, cuih nunnak cu a Fapa ah a um. Fapa neitu cun nunnak a nei, Pathian Fapa a nei lo tu cun nunnak an nei lo” (1 Johan 5:11, 12, NRSV). “Fapa a hmutu le a zumtu hmuahhmuah in kumkhaw nunnak nei dingah, ni neta bik ah amah cu ka thoter sal ding” (Johan 6:40, NIV), “Keimah cu thawhsalnak le nunnak ka si. Keimah i zumtu cu a thih khal le a nung ding.” (Johan 11:25, NRSV) tiah Jesui thusim mi in thil um dan sim mi hmuahhmuah a fiangter. 

Himi ih a sullam cu kumkhaw nunnak cu Khrih thawngin Pathian laksawng pek mi a si. Cumi cu a tu ah hnangam pit a theih hman ah ni netnak ih mithianghlim thawhsalnak a um tikah a famkim in kan cen leh ding. Thunetnak hi a harsa lo, Khrih a neitu lawng kumkhaw nunnak pek a si ahcun, khrih a nei lo tu cun kumkhaw nunnak an nei lo ding (1 Johan 5:11, 12). A kalh aw mi cu Khrih nei lo tu hrang ih thlarau thi thei lo zumnak, in mi hmuahhmuah hnenah kumkhaw nunnak paradise asilo le hell a pek. Himi zirhnak hi langsar zet hman seh Bible thuzirh mi a si lo.