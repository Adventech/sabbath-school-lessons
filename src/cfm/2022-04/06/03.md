---
title:  Cross ih Thuhmaihruai
date:  31/10/2022
---

**Jesu in amai thihnak ding thu a simsungnak cu tirhthlah pawlin ziangtin so an sawn? Cathianghlim theihsualnak ih tuksumza thuhla ah an thu lehnak ihsin ziangso in zirh?**

`Mathai 16:21-13`

`Mathai 17:22, 23; Marka 9:30-32; Luka 9:44, 45`

`Luka 18:31-34`

Jesu cu thi ding ih hrin mi le nung mi asi. Calvary cross ah a sunglawi mi remnak raithawinak tuah ding ah kar khat hnu karkhat in a pan in a naih vivo. A thinlung zaten a tuanvo a ruat ih khami pelhsolh dingih dawnkhamtu thil hmuahhmuah, minung tiang in a hnong thluh. A ngaingai ti ahcun “A dam sung hmuahhmuah cross parih a thihnak thuhmai hruai an si thluh” Ellen G. White, Fundamentals of Christian Education, p. 382.

Rong a bawlnak leitlun ih hring nun a hmannak kum netabik ahcun tirhthlah pawl hnenah a thihnak can a naih reronak fiangten a sim. Asinan a ngaingai thil a si mi pom dingah an tum thei hrih lo. Tirhthlah pawl cu Messiah ih cangvaih dan theihsualnak thawn an khat ih a hrang ih thilthleng netabik cu an thlir ringring. Jesu Messiah cu thi ding a si ih, an zum dan dik lo mi in a tul lo zet mi thinnatnak a thlen.

Nikodem hnenah Jesu in fiangten a sim mi cu: “Mosi in ram thing ah rul a tar bang in, Milai Fapa cu tar a si ding. Khami a zumtu hmuahhmuah hloralnak tong lo in kumkhaw nunnak an ngah ding (Johan 3:14, 15, NKJV). Ceasarea Filipi ih an um lai ah Jesu in tirhthlah pawl hnenah “Jerusalem ah a feh tengteng ding thu le upa pawl le puithiam sang pawl, Dan zirhtu pawl hnen ihsin thil tampi a tuar ding le an that ding ih, a nithumnak ih a thawhsal ding thu tla a dungthluntu pawl a theihter” (Mathai 16:21, NKJV). Amah lawng in Galilee ah a feh (Mark 9:30-32), Jerusalem ah netabik a fehnak ah (Luka 18:31-34) Jesu in tirhthlah pawl hnenah a thihnak le a thawhsalnak ding thuhla a sim sal. Ziangahtile theih an duhlo ih a ngai khal an duh lo. Khavek ih um hi kan hrang khalah a rak ol zet.

`Pathian hril mi miphun cun Messiah a voikhat ratnak thuhla ah ruahdan an palh. Tuisan Jesui ratsalnak thuhla ah pomdan dik lo ziang pawl so a um?`