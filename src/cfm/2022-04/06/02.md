---
title:  Leilung Sersiam Thok Ihsin
date:  30/10/2022
---

`Thuphuan 13:8; Tirhthlah 2:23, le 1 Peter 1:19, 20, siar aw. Khrih cu “Leilung sersiam thok ihsin thah mi” tiah ziangtin so kan ti thei? (NKJV).`

“Leilung sersiam thok ihsin thah a si mi Tuufano Nunnak Cazual sungih hmin ngan a si lo mi leitlun ih mi hmuahhmuah in amah cu an be ding” (Thuphuan 13:8, NKJV). Khrih cu “leilung sersiam thok ihsin thah mi” asinak cu kan hrangah a thupi tuk. Thuphuan cabu zaten khihhmuhnak a si ih himi khal khihhmuhnak a si. Curuangah Khrih cu leilung sersiam hnu kum thawng tampi a rei hnu ah thah in a um. Himi in leilung sem hlan ihsin thokin rundamnak khawkhan a rak umnak himi Bible cang in a sim. Khami hmuitin in Pathian Tuufa Jesu Khrih cu cross parah a thi.

`Titas 1:2, siar aw. Khrih thihnak hmuitin mi rundam khawkhannak ziangtluk a rei a tiah in zirh?`

“Rundamnak cu Adam tluk hnu ih ruat cop ih tuah cop mi a si lo . . . Khami kha can hramthok hlan ihsin Pathian Bawi tokham sirhsan ih phuan mi a si.” Ellen G. White, The Desire of Ages, p. 22.

Cuih khawkhan mi cu Eden hmuan, Adam le Eve hnenah hmaisa bik phuan mi a si. Cule Thlunghlun san hmuahhmuah ah thisen raithawinak pawl in a langter. Thuthimnak ah Abraham zumnak hniksak a si lai ah Isak ai-awh Pathian in tu cang a rem ruat sak (Semtirnak 22:11-13). Himi ai-awh khihhmuhnak in cross parah Khrih thawiawknak ih remnak a tuah mi kha fiang sinsin in a langter.

Jesui ai-awh thihnak cu rundam khawkhannak hmuahhmuah ih lungphum a si. Sankhat hnu san khat tilva raithawinak hmuahhmuah ih khihhmuh mi cu cross parah Jesui thihnak a khih hmuh. Curuangah “leitlun sualnak phurtu Pathian Tuufa” tiah a ti (Johan 1:29).

`Tilva thisen suak ih raithawinak pawl cu ningsinza a si, cucu a dik. Rapthlak zet thisen suak raithawinak cu kan aiawh Khrih thihnak le sual phuba tlak man a khun zia, ziangah kimcang zetin in zirh?`