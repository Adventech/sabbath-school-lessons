---
title:  “A Famkim Zo!”
date:  01/11/2022
---

`Johan 19:1-30, siar aw. Jesui thu sim mi “a famkim zo” timi thucah kan hrangah ziangtluk in a poimawh?`

Khrih hrang, minung hrang, van le lei hrang tiang in a netnak can poimawh a thleng. Natnak rapthlak tuar phah in thim thu neihnak a dodal, dan lo vekin calvary tlang ih a tuar ding mi cu Gethsemanee hmuan ihsin nuam teten a paltlang rero. Cuih can ah a sual mi van cung mi pawl in amah nehtum in an zuam rero. Cross par ih a um lai ah, puithiam sangpawl, dan thiam pawl, le upa pawl in an hmuhsuam ih an au hnawh mi cu “amah le amah cu a runsuak aw thei lo, mi dang hmuah a run, Amah cu Israel siangpahrang a si ahcun, cross ihsin tum sehla amah cu kan zum ding” (Mathai 27:42, NKJV).

Khrih cu cross ihsin tum in a run aw thei maw? A tuah thei nan a tuah duh lo. Milai a duhdawt ruangah hmuhsuamnak hmuahhmuah a tuar suak. “A ngaingai ti ahcun amah hmuhsuamtupawl lakah a rundam ding mi an um. Cross ihsin tum in runsuak aw duh sehla, thir khennak ihsin a talsuak ding. Milai rundam a duhnak cu amai duh hrilnak a si.” Alfred Plummer, An Exegetical Commentary on the Gospel According to S. Mathew (London: Elliot Stock, 1910) p. 397.

Setan lalram cu Khrih tuarnak in a neh. Judah ih phatsannak le cross ih thilthleng um tertu cu Setan a si (Johan 6:70; Johan 13:2, 27). “Thuthangtha simtu in Jesui thihnak langter a tum lo, Setan ih tuahtuan mi le Jesu in Setan a nehnak cu phun khat khat in langter a tum sawn.” George, E. Ladd, A Theology of the New Testament, rev. ed. (Cambridge, UK; Lutterworth Press, 1994), p. 192.

“A famkim zo” (Johan 19:30), tiah cross par ihsin a au suak. Khrih in a temtuarnak a cemnak lawng a sim lo. Setan le sual thuneihnak le lei le van ih doawknak ropi ah nehnak a ngahnak tiang in a sim. “Van khawlipi hmuahhmuah in Runtu Bawi ih nehnak cu an lawm pi. Setan cu a sung ih a lalram khal a sung” Ellen G. White, The Desire of Ages, p. 758.

Hitawkah amak zet mi an bangawk lonak theihthiam a har: Pa thian Fapa ih ningzak mual phonak cu kan hrang le lei le van hrangah a ropi bik le a sunglawi bik nehnak a ngah.

`Sual ruang ih remnak hrangah Khrih cu a thi. Sual ih siatkhatnak ruat aw. Mai thatnak Pathian hmai ih suangawk tum cu san a tlailo timi thutak ziangso in zirh? Kan hrang Jesui in tuah sak mi parah na bet thei mi a um maw? Sabat sun ah a phi suah pi aw?`