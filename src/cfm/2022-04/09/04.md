---
title:  Tlansannak le Khrih Thawn Umnak
date:   22/11/2022
---

`Filipi 1:21-24, le 1 Thesalon 4:13-18, siar aw. Paul in Khrih thawn le Bawipa thawn um dingah ziangtik so a beisei? (Filipi 1:23) le (1 Thesalon 4:17)?`

Paul cu a tu ah Khrih thawn khawsak tlang (2 Korin 5:17) le a ratsal hnu ah Khrih thawn um tlang dingah a thinlung in a vei ih tan a lak, (1 Thesalon 4:17). Tirhthlah hrangah cun amah runtu le a Bawipa thawn an tiamkam awnak cu thihnak hman in a siatsuah thei lo. Rom cakuat sung ih a sim mi cu “thihnak si maw, nunnak khal in simaw, Khrih Jesu kan Bawipa ih um, Pathian duhdawtnak ihsin in then thei lo ti ka thei fiang” tiah a ti (Rom 8:38,39, NKJV). “Ziangahtile kan nun asile, Bawipa hrangah kan nung, kan thih khal asile Bawipa hrangah kan thi. Curuangahkan nun ah siseh kan thih ah siseh, Bawipai ta kan si.” (Rom 14:8NKJV). 

Paul in a thinlung sungah himi a cing ringring ih, zumtu a rak thi zo mipawl cu hitin a sim “Jesu sung ih itthattu pawl” (1 Thesalon 4:14, NKJV), cu kumkhaw nunnak ngah ding in Khrih a ratsal tikah an thosal ding (1 Korin 15:16-18, 1 Thesalon 4:13-18). 

Paul in “tlansan ih Khrih thawn um duhnak ka nei” (Filipi 1:23, NKJV) tiah a langter tikah a thih hnu ah a thlarau cu Khrih thawn fimhring ten um tlang dingah fehsan ih tanta ding ti a sim duh mi a si maw? A si thluh lo. Himi Bible cang ah, “Paul cu a tui harsat a tuarnak tanta in khaihlaknak um lo in Khrih thawn umtlang a duhnak a sim. Himi Bible cang ah Paul in a thih veten van kainak ding thu a sim lo. Jesui ratsal hlan lo a ngah ding mi laksawng cu a ngah hrih lonak ding fiangten a sim (2 Timote 4:8). A tawi zawng in, Paul in, “A thih hnu ih a theih ding mi cu mithipawl thoter sal ding in mero thawn Jesu a ratnak a si ding. ‘Cutikah Bawipa thawn a um ding’ (1 Thesalon 4:17). A can can ah Bible ngantu pawl in can reizet hlat aw mi thilthleng pahnih thuhla an langter theunak kan theih a tul.” Andrews Study Bible, p. 1555. 

Paul in ziangruangah nun hnakin thih a duhsawnnak a langter? Ziangahtile a harsatnak hmuahhmua colhsan a duh, cule a taksa ih natnak tuar a duh nawn lo (1 Korin 9:27, NRSV). Jesui ratsal tikah “dingfelnak lal lukhum” cu a hrangah retsak zo a si khal a thei (2 Timote 4:6-8, NKJV). Paul cu thih a duh hrih lo nan a thih tikah ziang a cangding ti a thei. 

`A hleice in, harsatnak can ah thi ih Jesu thawn um a nuamnak ruat lo in zoso um thei? Filipi khua pawl hnenah Paul ih thusim mi theithiam dingah ziangvekin so in bawm thei?`