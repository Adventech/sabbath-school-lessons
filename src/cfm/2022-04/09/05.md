---
title:  Thawnginn ih Thlaraupawl Hnenah Thuthangtha simnak
date:   23/11/2022
---

`1 Peter 3:13-20, siar aw. “Noah san ih . . . . thlarau thawngtla paw hnenah” Khrih in ziangvekin so thuthangtha a sim? (Semtirnak 4:10).`

Thlarau thitheilo zumtu hrilfiahtu pawl cun “thawnginn sung ih thlaraupawl” hnenah Jesu in thlan sung ih a colh laiah thuthangtha a sim tiah an ti theu (1 Peter 3:19, NKJV). Hringnun a hmang lo mi Jesui thlarau cu tilik hlan ih a thi mi pawl thlarau hnen hellah a feh ih thuthangtha a sim tiah an ti. 

Himi ruah dan hi Bible in a pom lo. Ziangahtile mithi pawl rundamnak dingah cotha voihnih ngah a theih lo (Hebru 9:27, 28). Rundamnak cotha a ngah thein awn lo hnenah ziangruangah Jesu in thuthangtha a sim ding? 

A poi ngaingai mi cu himi thurin hi Bible in mithi pawl cu netabik thawhsalnak tiang thlan sungah khawphawk lo in a um tiah a zirh mi thawn a kalh aw (Job 14:10-12; Saam 146:4; Thusimtu 9:5, 10; 1 Korin 15:16-18; 1 Thesalon 4:13-15). 

Himi Bible cang in Jesu cu a ruangpum thlan sung ih a um laiah hell ah a feh ih tilik a thlen hlan ih misual thi mipawl hnenah thuthangtha a sim ti ah a sim ngaingai ahcun, ziangah so anmah lawng in thuthangtha cu an thei ding? Anmah thawn hell sungah a kang rero a dang misual pawl an um lo maw si? Ziangruangah tilik hlan ih misual pawl lawng in A thuthangtha an thei ding? 

Noah san ih thulunglo misual vancung mi pawl hnenah Khrih in thuthangtha a sim timi cu aatthlak a si. Thawnginn sung ih thlarau pawl cu hlan khalah thulung lo an si tiah rak langter zo mi a si (1 Peter 3:19, 20, NKJV). Bible ih a sim mi cu a sual mi van mi pawl cu tui san khal ah thu an lung lo thotho (Efesa 6:12, 1 Peter 5:8). Cuihtlunah a sual mi van mi pawl cu “a rapthlak zet mi thuthennak ni hrangah thim hnuai ah kumkhaw cikcin ih tawnin a ret hai a si.” (Juda 6, NIV).  Hi pawl hrangah rundamnak cotha a um nawn lo. 

1 Peter 3, sung ih, “thawnginn sung ih thlarau pawl” timi cang 19, sung ih thu in cang 20, nak ih Noah san tilik hlan ih “thulung lo pawl” tiah thleidan mi, kan hminsin a tul. Thlarau timi cu Grik in pneuma ti in himi cang ah a hmang, si khal le Thlugthar sung ih (1 Korin 16:18; Galati 6:18) pawl in nungdam mi minung tiah a hmang, ih rudamnak dingah sawmnak thuthangtha a thei ih a pomtu pawl simnak ah a hmang. “Thawng tla mi” timi sim tikah thawng tla ngaingai a sim duhnak a si lo ti a fiang cia mi a si. Asinan minung sinak ih a nung mi piangthar lo sualnak thawngtla kha a sim (Rom 6:1-23, Rom 7:7-25). 

Pathian ih zirh mi Noah hmang in Khrih in tilik hlan ih sualsirnak a nei lo pawl hnenah thuthangtha a sim theh zo (Hebru 11:7). Amai can ah dingfel thianghlimnak thuthangtha tlangau tu a si (2 Peter 2:5). Peter ih cang pawl in rinumnak sullam sawn a sim ih, mithi pawl ih um dan thuhla simfiangnak a si lo.