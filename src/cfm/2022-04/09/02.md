---
title:  Milianpa le Lazaras
date:   20/11/2022
---

`Luka 16:19-31, siar aw. Himi thuanthu hi ziangruangah thihhnu nunnak thuhla zirhnak taktak a si lo?`

Bible thiamsang tampi pawl in Luka 16:19-31, thuhla hi a ngan dan vekin hrilfiahnak an tuah, ih thihnak ih umdan a ngan mi a si tiah an ti. Himi thlirdan hi Bible mil lo ih thunetkharnak tampi a suahpi hlei ah, kan zoh mi Bible cang tampi thawn khal an kalh aw.

A hmaisa bikah vanram le hell ih um pawl cu be aw thei in an naih awnak thu ah kan pom thei lo (Luka 16:23-31). Thihhnu ih nunnak saduh vun that sehla, ruangpum cu thlan sungah a it, cule thlarau cu, mit nei, kut ke nei, tongnak lei khal a nei, ih tihal le rilrawng theih theinak thawn thil theithei in a um (Luka 16:23, 24). 

Himi hi milai thihnak thuhla ngannak a si ahcun, vanram kantimi cu lungawinak le nuamnak a um thei lo nak hmun a si ding. Ziangahtile rundam fa pawl in a tlaitluan ih natnak le harsatnak a tuartu an duhdawt mi thawn naih aw zetin an be aw thei ruangah a si. Duhdawttu a nu cun, hell ramah tap le ai hram rero ih um a fa a hmuh cun rundamnak van ram cu nuam a ti thei kem? Khami thuhla ah, Pathian thutiam tahnak, riahsiatnak le natnak a um lo ding timi Pathian thu tiamkam thawn cun a kaih aw lo rori a si (Thuphuan 21:4). 

Milian pa le Lazaras thuanthu cu san thar Bible thiam sang tampi pawl in a ngan mi vekih hrilhfiah famkim thei a si lo ih tahthimnak thuhla a si tiah an ti. Adventist a si lo mi Goerge E. Ladd, ih a sim dan ahcun, himi thuanthu cu hitin a si thei a timi ah zum thei ding in a um “an san lai Judah pawl ih ruah dan a hmang ih mithi um dan thuhla zirhtumnak zianghman a um lo ih, thuthimnak pakhat a si ko.” G. E. Ladd, “Eshatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388. 

Milian pa le Lazaras thuanthu cu thil a kalh aw zetmi a si ih thilthuam mawi le tha milian pa, le kut dawh pa a hmin Lazaras timi a taksa khat in hmasia a nei (Luka 16:19, 20, NKJV). Himi thil thleng ih a zirh mi cu (1) Atui dinhmun le mi ih tihzah hlawhnak hi a ralai ding mi can ih laksawng hrangah tahnak zohthim mi a si lo. (2) Atui kan nun laiah bulpak ih duhhrilnak kan tuah mi cu kan kumkhaw covo a si ih kan thih hnu ah thlengsal a theih lo (Luka 16:25, 26). 

`“A hnen ah “Mosi le profet pawl ih thu an rak ngai lo ahcun, mithi lak ihsin mi pakhat thosal khal sehla an lung duh cuang lo ding.” tiah a ti (Luka 16:31, NKJV). Bible ih thuneihnak le a thu ziangvekin so kan thlun ding timi thuhla ah Jesu in kan hrangah thucah hmual nei ziangso a sim?`