---
title:  “Tuini ah . . . Paradise ah Keimah Thawn kan Um Ding”
date:   21/11/2022
---
 
Thlarau thitheilo simfiangnak ah nasa zetih an hman mi Bible cang pakhat a si (Luka 23:43).  Jesui thu lehnak cu “thu ngai in ka lo sim, tui ni ah keimah thawn Paradise ah na um ding” ti a si (NRSV). Bible lehlin mi hmuahhmuah ti ding tlak in (malte siarlo cu) himi cang lehlinnak ih an thu fehpidan cu an bang aw thluh. Khrih ih thih ni rori ah, Khrih le fifir pa cu Paradise ah um tlang ding phun in an sim. Amak lo lawlaw ziangahtile letlingtu Bible zirsang pawl cu thlarau thi thei lo zumnak neitu an si. Asile himi cang hi a thabik lehlin mi a si maw? 

`Luka 23:43 cu Johan 20:17, le Johan 14:1-3, thawn zohthim aw. Mary Magdalene le tirhthlah pawl hnen ah Jesui thu a tiam mi ihsin fifirpa hnen ih thutiam ziangvekin so kan thei thiam ding?`

Khrih le fifir pa cu khami ni ah vanram a si lo le Paradise an thleng ti ih ruahnak neih mihi a thawhsal hnu Mary Magdalene hnenah Jesui thusim mi in a kalh. Khami in a pai hnenah a feh hrih lonak a nemhnget (Johan 20:17). Khami ni ah sir awatu fifirpa le Jesu vanah an feh timi ruahnak hi a dik lo. Jesu in tirhthlah pawl hnenah a ratsal tik lawngah vanram ih lakso dingah thu a tiam mi thawn khal an kalh aw (Johan 14:1-3). 

Luka 23:43, ih “tui ni ah” timi cu a hun sangtu “ding” timi asilo le “ka lo sim” timi thawn peh zom aw mi a si. Wilson Paroschi in tongkam dik hman dan thawn zoh ahcun a dik tiah kan ti thei lo. “Luka in tuahnak langtertu (Verb) hlan ah cangvaih dan langtertu (Adverb) hmang sehla a cekci in a theihthei ding. Himi hi Luka le tirhthlah pawl ih thuthangtha simnak voi 20 a um ih a voi 14,nak ah a um.” Wilson Paroschi, “The Significance of a Comma: An Analysis of Luke 23:43,” In Minisstry, June 2013, p. 7. 

Curuangah a dik bik ih siar ah cun Luka 23:43, hi “Tui ni ah thungai in ka lo sim, Paradise ah keimah thawn na um ding” (Truly I tell you today, you will be with Me in Paradise.” Himi thuhla ah tong kau seh fehdan cu, “I tell you to day” tui ni ah ka lo sim, timi in “Paradise ah Keimah thawn na um ding” “you will be with Me in Paradise” timi kha sullam a neih ter. A tawinak in sim sehla Jesu in rundam na si zo tiah thu a tiamnak a si. 

`Luka 23:39-43, ih sual sir fifirpa ih thuanthu siar aw. Pathian hnenah pek theimi a neih lonak le a tuah mi sualnak theihsak lo in, Khrih in kumkhaw nunnak ding thu a tiam. Zumnak thawng lawngin rundamnak ngah theinak thutak sunglawi cu himi thuan thu in ziangtluk ih hmual nei in so a phuangsuak? Fifir pa thawn kan bang awknak ziangpawl so a um? Ziangvekin so kan danglam awk?`