---
title:  Thu Lungphum
date:  02/10/2022
---

Pathian kutsuak leilungpi cu a thafamkim (Semtirnak 1:31).  Thihnak cu Adam le Eve cun an tong lo ih an thei lo. Himi thuhla ah Pathian cu Eden hmuanah a ra ih fimkhur dingah “Hmuan sung ih thingkung tinkim na duh duhin na ei thei, asinan a sia le a tha theihnak thingkung cu na ei lo pei, ziangahtile cumi na ei ni ah na thi tengteng ding” tiah a ti (Semtirnak 2:16, 17, NRSV).

`Thafamkim Eden hmuan ah zalen zetih duhhril theinak a um ti, Semtirnak 2:16, 17, in ziangvekin so a langter? Asile Pathian in duh duh ih hril lo dingah ziangah so ralrinnak a pek?`

Pathian ih ralrinnak a pek hnu ah Setan cu rulpi ah lemcang in Eden ah a lut. Eve cun khap mi theirah cu thaw zetin rul in a ei ih a thi lo kha a hmu. “Setan amah rori in khap mi theirah a ei” (Ellen G. White, Patriarchs and Profets, p. 54) a sinan a parah ziangkhal a thleng lo.

`Semtirnak 3:1-4, siar aw. Eve din hmunah ding aw la, khami tongkampawl ziangah so zum sualnak a um thei?`

Milai thlirdan ihsi cun, rul ih thusim mi cu Pathian sim mi hnak in pom a tlak sawn. (1) leitlunah thilthleng zianghman a um lo ih, sual le thihnak timi cu ruahban khal a si lo. (2) Rul cun khap mi theirah a ei rori ih thaw a ti zet. Curuangah a tuahvekih tuah lo dingah Eve cun ziangah so a sup awk ding? Pathian thupek cu a khirh tukih aat thlak ah a lang.

Thu a kalh aw mi karlak ah duhhrilnak tuah ding cu a ol lo. Eve ih a ngaihsak lo mi dan hrampi pathum a um: (1) Milai ih suanlam hawlnak hi thlarasu lam thuhla ah a him thei lo. (2) A dik ringring mi Pathian thusim mi hi thil cang theilo vek le aat thlak ah kan thei theu, (3) Thil tinkim amah ah thatlonak a um lo, Pathian in anmah hniksaknak dingah a hril mi a si.

Eden hmuanah Eve ih thil ton mi hi amai canah a um pang a si lo ti kan thei. Pathian thusim mi (san man lo zet) le kan kiangkap ih mit la zet nunphung pawl karlakah duhhrilnak kan tuah. Kan duhhrilnak hi kumkhaw daih in hngong a nei.

Leitlun ih buainak thuhla ah Bible in fiangtei in sim mi cu ziangpawl so an si.