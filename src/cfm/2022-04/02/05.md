---
title:  Sual Thamanpawl
date:  05/10/2022
---

`Semtirnak 3:7-19, le Rom 5:12, sirhsan in sual thamanpawl cu ziangpawl so a si?`

Setan lemsiahnak thangsung ih awk ngah mi Eve cun hitluk siakha in thaman um dingah a ruat lo. Khap mi theirah ei hi a sim mi vek in copcilh in a thleng lo. Eve ih thulunlonak ziaza cu Pathian parah rinumnak a siatsuah ih Setan hnen ih pek awknak a si.

Semtirnak 3, sungah Adam le Eve ih tluknak le a thaman thilpoi zetpawl a ngan. Zumnak thlirdan lam ahcun an pahnih in Pathian pan ding an ruat lo an tih ih an relh (Semtirnak 3:8). Milai thinlung ruahnak lam ihsin cun an ningzak ih mawh an puh aw (Semtirnak 3:7, 9-13). Taksa lam lang dan ahcun thinphannak, dam lonak, le thihnak an tong rori (Semtirnak 3:16-19). Hmunhma langdan ahcun leilungpi tokeh um dan a tlase thluh (Semtirnak 3:17, 18).

Hmuan mawi le nuam Eden cu reipi an cen man lo. “Thingkung ih thinghnah pawl an thi ih a kung par ihsin an til, pangpar mawi pawl an vuai ih a til mi cu siatlam pannak langtertu a si. Cuih thilthleng hmutu Adam le Eve cun tulai thihthen riahsiatnak hnak in an thinna ih an ning a na. Thing hnah til cun thilnung tinkim thih hmabak sinak a langter le pangpar mawi vuai ih tilhnak in tawntai ih thih riahsatnak a langter.” Ellen G. White, Patriarchs and Prophets, p. 62.

Adam le Eve cu khami ni rori ah thi ding thuthen sak an si nan, hmakhat te ah an thi lo, kan thi ve ding ti cu an thei. “Lei ih na kir tiang na hmai thlan hripi tla in rawl na ei ding, lei lung ihsin laksuah mi na si, leivut na si ruangah leivut ah na kir sal ding.”  (Semtirnak 3:19, NKJV). Tluknak cun milai zate parah poi a khoih zet. Paul ih sim fiang dan ahcun: “mi pakhat ruangin leitlun ah sual a lut, sual in leitlunah thihnak a thlenpi, cuih thihnak cu mi hmuahhmuah hnenah a thleng.” (Rom 5:12, NKJV).

San khat hnu san khat milai in natnak kan tuar. Tuisan khalah Eden ih thilthleng kan tuar. Sual um nawn lonak ram nuam ah kumkhaw nun beisei theinak cu Jesu le cross ih a tuarnak thawngin kan ngah ruangah ziangtlukih lungawi ding so kan si.

`Eve ih poikhoihnak tonnun ruat sal aw, kanmai tuahmi sual ih thaman thuhla ziangso kan zirsuak thei?`