---
title:  Thuthangtha Hmaisabik Tiamkammi
date:  06/10/2022
---

`Semtirnak 3:15, 21, siar aw. Milai hmuahhmuah hrangah ruahsannak ziangso kan hmu thei?`

Semtirnak 3, in tluknak hnu leitlunah thilpoi rapthlak a thlen thu a ngan. Thil ziangkim a danglam theh ih Adam le Eve cun an khawsaknak leitlun ah ziangso a thleng ding timi cu an khaikhin thei ding.

An tlolh theh mi le an beidonnak karlakah Pathian in an hnenah a tui an dinhmun le hmailam ruahsannak hrangah thu felfai zet a sim. A hmaisabikah Runtubawi Messiah ruahsannak a pek mi tongkam thawn rul cu a cam siat. “Nangmah le nunau karlakah le na cithlah le nunau cithlah karlakah ralawknak ka ret ding. Anih in na lu hma a baih ding ih, nang in a kedil hma na baih ve ding.” tiah a ti (Semtirnak 3:15, NKJV).

Hua awk ti mi cu Hebru tong ah ‘ eybah ti a si. Thiltha le thilthalo karlak ih can reipi doawk buainak lawng langter mi a si lo, bulpak thinlung sungah Pathian ih retsak mi zawnruahnak le ngilneihnak cu sual tuah duh ruangah bulpek thinung in kanrak hnonnak khal a tel. Kan sinak ngaingai cu thih hmabak selinglet mi sual kan si (Efesa 2:1-5). Sual in sal bangtuk ih sor mi kan si (Rom 6:20, NKJV). Cuih kan dinhmun ihsin mi hmuahhmuah ih nun ah Khrih Jesu in zangfahnak in retsak ruangah Setan thawn huatawknak le ralawknak in neih ter. Cuih huatawk timi cu Eden ihsin Pathian pek mi laksawng a si. Khami in Pathian zangfah rundamnak pom thei dingah in tuah. Thilti theizet zangfahnak ih remthatnak le tuahtharnak a um lo ahcun minung cu Setan zuatmi sal kan si ringring. Sal timi cun a bawipai thupek tuah dingah a tiar aw ringring.

Messiah thutiam theihfengnak dingah a hnu ahcun Bawipa in tilva raithawinak a hmang (Semtirnak 3:21). “Adam cu Pathian ih fial mi vekin sual ruangah tilva thawn raithawinak a tuah tikah a thinlung a kekkuai ih a ningna zet. Sual hrang raithawinak ding Pathian thupek umsun tilva nungdam lai nunnak la dingah a kut a hawi cun poi tinak mitthli thawn a tuah. Thihnak timi a hmuh hmaisabik a si. Tilva thisen luangsuak lakah thihnak tursia tuarih tilva taalbuai reronakah misual hrang ih raithawinak ding Pathian Fapa neihsun thihnak a thinlung mitthlam in a hmu.” Ellen G. White, The Story of Redemption, p. 50.

`2 Korin 5:21, le Hebru 9:28, siar aw. Eden ih a tarlan hmaisabik thuhla ziangso a zirh?`

Nan thi tengteng ding a timi cu felten an thei (Semtirnak 3:19, 22-24), Adam le Eve in Eden an suahsan. Asinan anmai tuahcop theipi hnah thuam aw in le lawngfang kheh in a tanta lo (Semtirnak 3:7). Pathian amah rori in an hrangah thuam awnak ding savun a tuah sak (Semtirnak 3:21, NKJV). Cuih savun a hruh ter mi cu Pathian dingfel thianghlimnak ih thomnak hmuhsak mi a si (Zekhariah 3:1-5; Luka 15:22). Cuih hnu lawngah hramthok sal theinak cotha an ngah. Eden ihsin milai hnen ah thuthangtha cu sim a rak si zo.