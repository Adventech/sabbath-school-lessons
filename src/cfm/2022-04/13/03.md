---
title:  Jesui Ratsal Hlan Thuthennak
date:   19/12/2022
---

Khrih ratsal hlan ih thuthennak pom dan cu Bible hmun tampi ah kan hmu. 

`Daniel 7:9-14; Thuphuan 11:1, 18, 19; le Thuphuan 14:6, 7, pawl siar aw. Van ih thuthennak hmunpi ah thuthennak can a thlen hlanah hliakhlai thuthennak (investigative judgement) thuhla ziangvekin so a lang ter? Khami thuthennak ih a tican ziangso a si?`

Khrih a ratsal hlan Pathian zumtupawl hliakhlai thuthennak pomdan Bible thuzirhnak phunthum sirhsan ih zirh mi a si. 

(1). Khami ah a thi mi pawl cu zumtu siseh zumlotu siseh netabik thawhsalnak a um hlanah cun khawphawk lo in an thlan sungah an um ringring (Johan 5:28, 29).  

(2). Mi hmuahhmuah thuthennak can a si ding (2 Korin 5:10; Thuphuan 20:11-13).

(3). Thawhsalnak hmaisa cu mithianghlim pawl ih thlawsuahnak laksawng a si, a pahnihnak thawhsalnak cu misual pawl kumkhaw hloralnak pan ding ih thawhsalnak a si (Johan 5:28, 29; Thuphuan 20:4-6, 12-15). 

Himi in a langter mi cu mi hmuahhmuah thuthen sak an si theh ding. Thawhsalnak ih an lang hlanah thuthen sak theh an si. Ziangahti le an tuanman laksawng ngah ding ih netabik thawhsalnak a si. 

Daniel cabu in Jesu ratsal hlan ih thuthen lawknak umdan le tik cu thei thiam dingah in bawm. Hminsinnak ih pek mi ni 2300, a cem kum AD. 1844, ah van ih hmunthianghlim thianfainak cu a thok (Daniel 8:14; kha Hebru 9:23, thawn zohthim aw). Cui can ihsin Jesui ratsal hlan hliakhlai thuthen lawknak cu tuah thok a si (Danial 7:9-14). A bang aw mi thilthleng langternak dingah a bang aw lo mi pahnih a hmang. Thuthennak cu “Cungnungbik Pathian mithianghlim pawl duhsak thuthennak” a si (Daniel 7:22, NKJV). Khami kha Pathian minung pawl hrangah lungawi za thu a si. 

Jesu in hliakhlai thuthen lawknak thu a sim mi ah Mathai 22:1-14, sung ih mopuai thok hlanah mopuai sawm mi pawl tahthimnak a hmang. 

Thuphuan cabu sungah cun Jesui ratsal hlan hliakhlai thuthen lawknak cu Pathian biak inn sung ih “Pathian an biak dan” thu a langter (Thuphuan 11:1, NKJV), cule “Pathian thuthennak tik cu can a thleng zo” timi tlangthannak a tuah (Thuphuan 14:6, 7, NKJV; cu Thuphuan 14:14-16, thawn zohthim aw). 

`Van ah Pathian thuthennak kan theihthiamnak in leitlun ih kan nun dan ah thathnemnak ziangvek so a pek?`