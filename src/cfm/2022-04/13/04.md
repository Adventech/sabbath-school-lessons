---
title:  Kum Thawngkhat Thuthennak
date:   20/12/2022
---

Bible in Jesui ratsal ni ah (1) nungdam mithianghlim pawl le thosal mithianghlim pawl cun “van ah Bawipa an tong ding” tiah a ti (1 Thesalon 4:16, 17). (2) Khami mithianghlim hmuahhmuah cu van ih ceng kumkhua dingah van ah lak so in an um. Cuih hmun cu an hrangah Bawipa in a timtuah sak mi a si (Johan 14:1-3, NRSV). (3) Kum thawngkhat a cem hnu lawngah van ihsin lei ah Jerusalem thar cu a rung tum ding. Mithianghlim pawl ih an kumkhaw inn a si ding (Thuphuan 21:1-3, 9-11). Curuangah kum thawngkhat sungah hi leilungpi cu kawlawng pi in a um ding (Jeremiah 4:23), mithianghlim pawl cu vanah Khrih thawn an um kumkhua ding (Thuphuan 20:4). 

`1 Korin 6:2, 3; le Thuphuan 20:4-6, 11-13, siar aw. Kum thawngkhat thuthennak ah ziangruangah mithianghlim pawl an tel?`

Thuthennak hmuahhmuah ih a tumtah mi cu (1) Pathian cu a sersiam mi pawl parah a thil tuah dan a dik lo tiah Setan ih mawh puhnak kalh in Pathian nun ziaza fiangte ih langternak a si ding. (2) Mi thianghlim pawl ih laksawngah hleih nei lo a sinak nemhngetnak. (3) Mi sual pawl hremnak ah an phu tawk dik te ih pek a sinak langternak dingah. (4) Lunghrinnak ruangih lei le van ah dodalnak dang suak nawn lo ih hloralter dingah a si. Khrih ratsal hlan zumtu pawl hliakhlai thuthen lawknak ah van cung mi pawl lawng an tel ding (Daniel 7:9, 10). Asinan misualpawl le Setan le a vang cung mi pawl thuthen saknak kum thawngkhat thuthennak hmun ah mithianghlimpawl anmah rori an tel ve ding (1 Korin 6:3, Juda 6, Thuphuan 20:4-6). 

Ratsal hlan hliakhlai thuthen lawknak cu 1844 kum ihsin a thok, cuih canah “lal tokham pawl an hun ret . . . . Thuthennak cu an thok ih cabu pawl an kau.” (Daniel 7:9, 10, NKJV). Kum thawngkhat thuthennak cu mithianghlim pawl van ah lak an si hnu ah a thok ding ih, lal tokham pawl ah an to, cule thuthennak cu an kut ah pek  a si. Cule van ih cabu pawl an kau ih “cabu pawl sung ih ngan a si bangtukin an tuah mi vekin thuthen sak an si (Thuphuan 20:4, 12, NKJV). Himi in mithianghlim pawl cu van ih thu ngan khum mi cabu pawl zoh fiang theinak co tha pek a si ih hleih nei lo ih Pathian hnatuannak an hmu. Anmai duhhrilnak sirhsan in an tuah mi phutawk in minung hmuahhmuah lak sawng lawng Pathian in a pe lo, ziangruangah hivekin a tuah timi khal a sim fiang. 

`Hleih nei lo dingfel Pathian a sinak cu kan mah khal in kan hmu, thih voi hnihnak tong ding ih an thawhsal hlan ah, rundam pawl cu thuthennak hmun ah an tel ve ding, kan hlan ah zohman dantat mi an um lo, himi in Pathian ziaza thuhla ziangso in zirh? A phi na ngah mi zirlai zir canah suah pi aw.`