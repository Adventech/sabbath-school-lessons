---
title:  Thih Voi Hnihnak
date:   22/12/2022
---

Pathian in milai thuanthu cemnak lam ah a feh pi. Kum thawngkhat a cemnak ah mi thi pawl cu a netabik dantatnak tuar ding in thuthennak tong dingah an thlan ihsin an thosal ding (Thuphuan 20:5, 11-15). Cule bet ding um lo in thuthennak cu a theh. Mi sual pawl khalin Pathian dingfelnak an thei thiam ding. “‘Nang mi thianghlim pawl ih Siangpahrang, na lamzin cu diknak le thutak a si,’ ti ah van le lei doawknak ropi ih teltu, rin umtu le dodaltu pawl in lungrualten an phuang tlang” Cule Setan amah rori in “hleih nei lo ih thuthennak tuah mi cu a a dik tiah a ti ih lu kun in a lung kimnak a lang ter.” Ellen G. White, The Great Controversy, pp. 670, 671.

`Malakhi 4:1; Thuphuan 20:14, 15; le Thuphuan 21:8, siar aw. Mei lipi le thih voi hnihnak in ziangvekin so poi a khoih?`

Sual le sual ih hngawngnak hmuahhmuah le Setan le a van cung mipawl le mi sual hmuahhmuah cu netabik siatsuahnak in lei le van ihsin a thianfai theh ding. Cule netabik mi sual pawl siatsuahnak khal Pathian duhdawtnak ih cangvaihnak a si. Pathian duhdawtnak cu zumtu hrang lawngah a si lo ih zum lotu mi sual hrang khal ah a si. An sual hrangah thi thei lo nung cing in Pathian hmai ah meipi in kang rero sehla (Hebru 12:29.

“Hmun thianghlim tlanhloh san an duh ding. Hloral theh ih siatsuahnak an ko sawn ding, anmah rundam ding ih thihnak tuartui hmai hmu ngam lo in an relh ding. Mi sual pawl ih hmakhua cu an duhhrilnak in fingten a lang ter. A netabik an sim mi cu diknak le zangfahnak hmaithlak ringringtu Pathian umnak van ram co tlak kan si lo an ti aw ding.” Ellen G. White, The Great Controversy, p. 543.

Kumkhaw hell mei tuarnak cu Bible ih a um lo mi thuzirhnak a si ih, cu mi kalh in sual le misual pawl hnawtfainak cu that lonak an tuah mi hmuahhmuah hleih nei lo in sualman relsak an si. Cumi cu sual in hramthoknak le cemnetnak a neih mi in a nem hnget. Cumi theh in sual le thil tha lo, theihthiam har thulunlonak le diknak um lonak, lei le van cu, hramthok ih an famkimnak ah an ngah theh ding. 

“Thuthentu mi dingfel” kan Bawipa cu thangthat in um seh (2 Timote 4:8, NKJV). Amah in zumtu pawl hnenah thi theilo sinak le mi sual pawl parah kumkhaw siat hloralnak cu an phu tawk cio in thuthennak a tuah sak. 

`A netnak ah mi hmuahhmuah rundam an si ding timi pom dan a palhnak ziangso a si? Ziangruangah khami kha ruahnak siava ti a si?`