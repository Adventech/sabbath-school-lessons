---
title:  Thuthennak Vawrtawp
date:   21/12/2022
---

San lai hawl (middle ages) ah Pathian cu nasa zetih dantat hmang thuthentu a si ti ih puh dingah nasa zet in an tum. A tui san ahcun a fate pawl cu ziangtik hman ah an sualman dantat dah lo duhdawh zetih ngai thiamtu Pathian a si tiah a tarlang. Diknak um lo duhdawtnak cu mumal lo le nun dan thlah dah  a si ding. Duhdawtnak tel lo diknak a si ahcun hmuhsuam awknak le uk bet awknak ah a cang ding. Pathian thuthen dan cu a famkim ih a tul dan vekin diknak le zangfahnak a feh pi. Kha mi pahnih in hleih nei lo Pathian duhdawtnak ih cang vaihter mi a si.

Milai san thuanthu sungah Pathian ih netabik thuthennak vawrtawp ahcun hremnak a tel ih thulhsal thei mi a si lo. Ritek nei ih thuthennak tuah mi cu: thuthimnak ah van ihsin hlon thlak mi Setan le dodalnak a tuahtu a van cung mi pawl (Thuphuan 12:7-12), Eden hmuan ihsin dawisuah mi Adam le Eve (Semtirnak 3), Noah tilik (Semtirnak 6-8), Sodom le Gomorrah siatnak (Semtirnak 19, Juda 7), Izipt ram ih fatir thihnak (Suahlannak 11-12), Ananias le Sapphira thihnak (Tirhthlah 5:1-112). Milai san thuanthu cemnetnak cu thuthennak vawrtawp a si ding timi cu a mak lo.

`2 Peter 2:4-6, le 2 Peter 3:10-13, siar aw. Netabik thuthennak vawrtawp um dan thei thiam dingah ziangvekin so in bawm? Thudik herh kawinak kumkhua in a cem thei lo timi cu thuthennak cemnetnak in ziangvekin so dodalnak a langter?`

“Pathian thatnak le zawitheinak, a ngilneihnak le zangfahnak in mawhphurhnak a lak mi a tuah. A thu lung duh lotu pawl hrem lo in a palzut maimai lo. Milai in Pathian ih dan thianghlim bawhse ding a si lo. Pathian ih uknak a hmun ringring theinak dingah sual hrang raithawinak ah a Fapa hlannak thawng lawng in ngaihthiamnak a tuah.” Ellen G. White, Manuscript Releases, vol. 12, p. 208.  

Kumkhaw hloral lannak a tuah mi ihsin Pathian in milai run suahnak a tuah thei. Khami kha a hrang khalah a ol lo rori. Hloral dingah duhhrilnak vawrtawp tuahtu pawl cu a netnak ih siatsuahnak an tong ding. Hloral pawl par ih Pathian thuthennak fehpi dan cu, hawl hmuh thei lo ding in an hlo ding timi khal in (kumkhaw cem thei lo hremhmun a kalh), cu mi cu duhdawttu Pathian ih nun ziaza kalh ih palhnak a si. Pathian ih duhdawtnak, khami Pathian duhdawtnak lawng hleih nei lo ih tuah dingah a dil thei.

`Rundam ding mi hmuahhmuah rundamnak ngah thei dingah Pathian in a duhnak thuhla Cross in ziangso in zirh?`