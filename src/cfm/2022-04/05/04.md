---
title:  Nain Khua Nuhmei Nui’ Fapa
date:  25/10/2022
---

“Jesu cu a hnenah Pathian a um ruangah, hmun kipah feh in thiltha a tuah ih Khawse temtawn mipawl hmuahhmuah a damter” (Tirhthlah 10:38, NASB), tiah Bible in a sim. A ngaingai ti ahcun Thuthangtha timi hmuahhmuah cu retheizet ih natnak tuar bawmtul thlaraupawl hnenah Jesui tuah mi thilthlengpawl an si. Khami ruangah Judah mi tampi pawl in Jesu cu thutiam Messiah a si tiah an zum.

“Ziangahtile an hnenah a leng in a tawivak ih an mina pawl a tidam ruangah khatawk khaw sung ih um hmuahhmuah cu natnak tuar ih aihram an um lo. Ziangahtile an hnenah a leng in a tawivak rero ih an mi na pawl a tidam ruangah a si. Jesui hnatuannak ih thilthlengpawl cu Pathian hriak hnih a sinak a langtertu a si. A nun ih tuah mipawl cu zangfahnak, zawnruahnak le duhdawtnak a lang ih, milai par ih lainat tuarpitnak cu a lung put a si. Milai ih tulsam mi a theihthiam theinak dingah hringnun a cang. Curuangah retheih zonzai zet mi le zomtaih mi minauta bawm ding ih vapan a hreh lo. Nauhak pawl in an ngam ih an tlaihsannak khal a si.” Ellen G. White, Steps to Christ, pp. 11, 12.

`Luka 7:11-17, siar aw. Himi thawhsalnak le ma ni ih kan zoh mi thawhsalnak thilthleng karlak an danglamnak a poimawh mi ziangso a um?`

Jesu in Galilee ih hna a tuan laiah khawse polhmi pawl le mi naa pawl a tidam. Nikhat cu Jesu le a dungthluntupawl cu Nain khawhnar an thlen rero lai ah mithi vui ding ih an feh lai cu an tong. Ruak kuak sin kharpit lo mi sungah nu hmeinui’ fapa neihsun ruang a um ih a nu cu hnem theih lo in a tap rero. A nui riahsiat lungzurnak cu Jesu in a lainat tukih, “Tap hlah” tiah a ti. Cun Jesu cun fapa ih ruak kuang a pan ih a tham “Tlangval, tho aw ka lo ti” tiah a ti. “Mithi cu a hung nungsal ih, Jesu in “amah pa cu a nui’ hnenah a pek sal” (Luka 7:13-15, NKJV). Jesui umnak ah thil ziangkim in a thleng danglam ter theh. Mipi pawl cun thilthleng mak danglam cu an hmu ih mangbang le thinlung vaivuan in an um, asinan mi cehlei rori a si ih “profet ropi pakhat” a si rori tiah anmai lak an a rel rero.

Fonisia nu (1 Siangpahrang 17:8-24) le Shunam nu (2 Siangpahrang 4:18-37), pawl cun Elijah le Elisha hnenah tihzah zetin bawmnak an dil. Asinan Nain khaw nu cun bawmnak a dil lo. Himi in Pathian in kan celh lo ding mi tuarnak cu in theihsak ih Amah in in bawm tinak a si. Jesu in rawng a bawlnak hmuahhmuah ah an buainak le an temtuarnak a theihsak ih a cingfel sak ringring.

`Sakhuanak dik ngaingai cun an kiangkap ih ngakrah (ngaktaah) le nu hmei an fingkhawi theu (James 1:27). Curuangah Jesui thilmak tuah mi phun cu kan tuah thei lo, a s irori. Kan kiangkap ih un buainak le temtuarnak a tongtupawl hnenah ziangso kan tuah thei mi a um?`