---
title:  Cross Hlan Ihsin Thawhsalnak
date:  22/10/2022
---

### Tuzarhsiarding
Juda 9; Luka 9:28-36; 1 Siangpahrang 17:8-24; Luka 7:11-17; Marka 5:35-43; Johan 11:1- 44.

> <p>Bible cangken</p>
> “Jesu in a hnenah Keimah cu thawhsalnak le nunnak ka si: zokhal Keimah i zumtu cu thi hman sehla a nung ding: zokhal Keimah sungah a nung mi le i zumtu cu an thi nawn lo ding. Himi hi na zum maw?” (Johan 11:25,26, LEB)

Thlunghlun sung ah thawhsalnak thuhla a sim. Khami kha bulpak ih an ruahsannak bensan in kaupin kan zoh ding (Job 19:25-27; Hebru 11:17-19, Saam 49:15; Saam 71:20), hmailam hrang thutiam (Daniel 12:1,2, 13). Thihnak ihsin a thosal rori pawl thuhla ah thawkkhum mi Bible ah kan nei.

Thosal hmaisa bik cu Mosi a si (Juda 9, Luka 9:28-36). Cule Israel siangpahrang ukawknak san ah zeraphath nuhmei nui’ fapa (1 Siangpahrang 17:8-24), cu theh in Shunam nunau nui’ fapa (2 Siangpahrang 4:18-37), hipawl hi thihnak ihsin a thosal mi an si. Khrih hringnun a hman lai ah Nian khua nuhmei nui’ fapa khal a thosal (Luka 7:11-17), cun Jairus ih fanu (Luka 8:40-56), cu theh ah Lazaras a thosal (Johan 11). Mosi siar lo cu thi sal thei sinak in an tho sal. Himi thuhla pawlin thihnak ah theihthiamnak zianghman a um lonak a nem hnget (Job 3:11-13; Saam 115:7; Saam 146:4; Thusimtu 9:5, 10). Himi thilthleng siar lo, asilo le thawhsalnak thuhla Bible in fiangte ih a ngan lo mi pawl cu suangtuahnak ram ih a lang mi pialral nun ram pawl a si.

Tuzarh ahcun Khrih amah rori thihnak ihsin thawhsalnak thilthleng hlan ih thawhsalnak a u mi pawl a fiang thei bik in langter kan tum ding.