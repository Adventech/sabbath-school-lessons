---
title:  Ka tuahbet thei ding ziangsaw um lai
date:   08/03/2025
---

### Tuizarh zirlai hrang siar ding

Johan 18:37, Rom. 3:23–26, Rom. 5:8, Isa. 5:1–4, Matt. 21:33–39, Isa. 53:4, Rom. 3:1–4.

> <p>Bible cangken</p>
> “Curuangah Pilate in a hnenah, cuti asile siangpahrang maw na si? a ti. Jesuh in, Na sim vekin siangparhang ka si. Himi ruangah ka suak ih, hi thu ruangah leitlun ah ka ra a si, thutak theihtertu ka si theinak dingah. Zokhal thutak ih ta a simi cun ka aw a ngai, tiah a let’” (Johan 18:37).

Kum ziangmaw tizat liam ahkhan thuthang makazin cahmai ahhin nauhak pawl thuanthu an ret. Thuanthu cun Denis timi nauhak pate ih thuanthu a hmuitin bik, anih hi hngaktah a si ih, sungkua pakhatin fa vekih an lak mi a si. Danis cun an umnak ih ram uktu siangpahrang hi a hua tuk, ziangahtile a nu le pa an dam lo ahkhan anih cu ralkap pawl in an hruai ih, cutin a nu le pa a hmu nawn lo. Caan reilote hnu lawngah siangpahrang in natnak rapthlak zet ihsin a minung pawl a thenhrang timi a vun thei fang. Siangpahrang thuhla cun Denis in a nun sung hmuahhmuah ih a huatnak ihsin a suah zalen thei. Siangpahrang cun ziangvek buainak khal ah a mipi pawl duhdawt in a cangvai theu a si.

Tuini ah mi tampi cun Denis in siangpahrang a hmuh vekin Pathian an hmu ve. Thiltha lo an hmuhton mi asilole an theih mi pawl cun Pathian hua dingin asilole Pathian ngaihsak lo dingin a hruai. Harsat tuarnak a um laiah khuitawk ahsaw Pathian a um? Pathian cu mi thazet rak si bangta sehla, ziangruangah saw thiltha lo tampi a um? Vanlam doawknak cun himi a thupi zetmi thubuai hi a fiangter zet, asinan thusuhnak tampi a tanglai. Asinan kan thuletnak hmuahhmuah cu duhthu sam in a um lo tikah thinglamtah parih Jesuh kan zoh thei, cule a tu ah thusuhnak pawl let in um thluh lo khalah Pathian cu rinsan tlak a si zia Amah ah kan hmu thei ding a si.