---
title:  Sabit hmuan thu ih Khrih tahthimnak
date:   12/03/2025
---

Mathai 21 ih Sabit hmuan neitu tahthimnak ahkhan Jesuh cun Isaiah 5 ih a hlah mi, A sabit hmuan ai-awih ih Sabit hmuan neitu ih ziaza le thiltuah mi (cangvaihnak) cu a run tarlang.

`Siar ding: Matthai 21:33-39 hi Isaiah 5:4 ih um thusuhnak kha thinlung ah ret in siar aw. A thiltuah zo mi tlunah ziangsaw a tuah bet theimi um?`

Khrih ih tahthimnak hmaisa Sabit hmuan neitu le A sabit hmuan thuhla cu Isaiah 5 ih um mi hla a run la. Cule Jesuh cun a bet ih, sabit hmuan neitu cun “‘hmuan kiltu pawl a saan ta ih, amah cu ram hlapi ah a tlawng” (Matt. 21:33) tiah a ti. Asinan sabit hmuan neitu in a rah ra khawm dingin A siahhlawh (profet pawl) pawl voihnih rori a thlah tikah A sabit hmuan kiltu pawl cun an rak thawi ih, A siahhlawh pawl cu an rak that (Matt. 21:34–36). A netnak ahcun A fapa (Jesuh) a thlah ih, “‘Ka fapa cu an zah deuh ding’ “tiah a ti (Matt. 21:37, NKJV). Asinan A fapa khal an rak that thotho ih, “Hi pa hi rocotu ding a si, ra uh, that uh sila, a ro hi laksak uhsi, an ti. Cuticun anih cu an kaih ih, sabit hmuan lengah an hlon ih, an that”(Matt. 21:38, 39).

Ziangsaw a tuahbet thei ding? Pa cun in duhdawt tuk ih a Fapa neihsun hman in pe zo (Johan 3:16). Vanlam doawknak hi hitawk ih thuron phun vek a si ahcun Pathian huham cangvaihnak hmangin a tikcu hlan ih relfel theih thil a si lo, asinan mipi vantlang hmai ih Pathian ziaza phuanawk hmaisa ta a tul a si. Himi phuangawk cu Khrih ih hnatuannak ahkhan a um zo a si (Rom. 3:25, 26; Rom. 5:8). A diknak le duhdawtnak famkim cu kai hnget phah in thiam in coter theinak ding ah Pathian (Khrih ah) cun kan hrang thi dingin Amahten a pe aw ih, cumi tlun ah kan dil bet ding ziangsaw um lai?

Thinglamtah ih thilthleng mi cun Pathian in thiltha lo (sualnak) a cemralter theinak dingah a tuah theizat pawl a tuah thluh zo ti a phuanglang. Asinan duhdawtnak ngaingai hung thangso dingin a thupi zetmi a siatsuah lo ti a fiang. Pathian hnenah duh hril deuh mi lamzin um bangta sehla, cui thil cu a hril ko lo ding sawm? Himi vanlam dodawknak ah mipi in nasazet ih an tuar lai ah, Pathian Amah rori cu a tuar nasa tu bik a si. A ngaingai te cun Thinglamtah kan zoh tikah sual in Pathian hnenah ziangvek tuarnak le natnak saw a thleng timi kan hmu thei. Asinan duhdawtnak ih a ummi zalennak cu a thianghlim zet ih, Cumi cu kan ai-awh in Khrih in tuar hramhram dingin a duh a si.

`Siar ding: Isaiah 53:4. Zo pawl ih “ninghannak” le “riahsiatnak” saw Khrih in thinglamtah parih a phur? Himi in kan hrang Pathian tuah zo mi le rundamnak hi ziangtluk a man khung timi thuhla ziangsaw in sim?`