---
title:  Khrih nehnak
date:   09/03/2025
---

Khrih Amah rori hman in “hi leitlun uk tu” tiih a rel mi doral cu hnatuannak ah um khal sehla leitlun ih siangpahrang diktak cu Jesuh Khrih hi a si. Khrih cun kan hrangah nehnak a co, harsatnak le tuarnak karlak hmanah Amah ahcun nehnak kan co thei. A ngaingai te cun Khrih ih hnatuannak cun doral fehnak kipah a dokalh a si.

Cathianghlim in Setan a fiangterdan kan hmu zo:

1. A hramthok ihsin leitlun pumpi bumtu a si (Thup. 12:9, Matt. 4:3, Johan 8:44, 2 Kor. 11:3, 1 Johan 3:8).
2. Pathian le vanram ih um A mi pawl zuarthlai ih relsiattu a si (Thup. 12:10; Thup. 13:6; Job 1–2; Zekh. 3:1, 2; Juda 9).
3. Hi leitlun uknak latu (Johan 12:31, Johan 14:30, Johan 16:11, Tirh 26:18, 2 Kor. 4:4, Efe. 2:2, 1 Johan 5:19).

`Siar ding: Johan 18:37. Himi in Khrih ih doral bumnak do dingih Khrih ih hnatuan thuhla ziangsaw a rel? Jesuh cu Siangpahrang a si timi sullam ziangsaw a si?`

Cathianghlim in Setan cu bumtu lubik, relsiat hmang, zuarthlaitu, le hi leitlun uktu sinak laksaktu tin in zirh khal sehla, Jesuh cu lamzin ziangkim ah Setan nehtu a si thu in zirh thotho.

1.	Jesuh cu “‘thutak theihtertu a si theinak dingah leitlun ah a ra’ “(Johan 18:37, NASB),
2.	 Thinglamtah ihsin Jesuh cun Pathian dingfel famkimnak le duhdawtnak sang zet a tarlang (Rom. 3:25, 26; Rom. 5:8), Cumi cun setan ih sualpuh relsiatnak cu a dik lo a si timi a tarlang (Thup. 12:10, 11).
3.	“A caan reilote lawng a tang timi thei” tu setan ih lalram cu Jesuh cun a netnak ah a siatbal thluh leh ding a si (Thup. 12:12, ESV; compare with Rom. 16:20), cule Khrih cun “kumkhua in kumkhua tiang a uk ding” (Thup. 11:15, NLT).

A netnak ahcun Setan in ziang a tuah khalah anih cu ral sungtu a si zo, cule ka hrangih tawhfung cu kanmai hrangah nitin, a tu le tu ah Khirh nehnak co ding hi a si, cule kan hrangih pek mi thinglamtah ih thuthiam khal kan co ngah tum ding a si.

`Doawknak maksak ahkhan khui lam saw cak deuh ti kan thei. Nitin kan nun ih duhhrilnak ahhin a netnak ah khuilam ah kan um ding tihi ziangtin kan tuah ding? A tu rori khalah ziangtin saw nehnak cotu lam ah kan um timi kan theihtheih dan ding?`