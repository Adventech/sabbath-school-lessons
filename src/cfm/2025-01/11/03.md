---
title:  Diknak le thiamcoternak
date:   10/03/2025
---

A herkualnak ih kipah Khrih cun Setan ih hnatuan cu a neh thluh. 1 Johan 3:8 vek asile Jesuh, “a rung langnak san cu khawselal hnatuan pawl siatsuah dingah a si” (1 Johan 3:8, NRSV) cule “Thihnak huham neitu Setan siatsuah ding khalah a si” (Heb. 2:14, NRSV). Asinan doral ih kaihhruainak zaten nehnak cu hmun hnih ah a thleng. Pakhatnak cu thinglamtah fehtlang in Khrih cun Setan ih sualpuh relsiatnak cu a dik lo timi a langter. Cule neta ahcun Setan le a lalram pawl cu siatsuah thluh an si leh ding.

`Siar ding: Rom 3:23–26 le Rom 5:8. Himi ahhin Khrih in setan ih sualpuhnak a nehdan lamzin thuhla ziangsaw a tarlang?`

Kan hmuh zo vekin, doral cun Pathian in dingfelnak le duhdawtnak famkim a nei lo tiah a ti. Asinan Khrih ah Pathian cun Pathian dingfelnak le duhdawtnak ih netabik phuanglangnak a tuah, cumi cu Thinglamtah fehtlang in a si.

Jesuh a thih hnuah, “Setan cun mibum duhih a hmelthupnak cu a tlek darh thluh ti a thei. A kaihhruainak pawl cu vanram pumpi hmai ah le sual ih tlu ve lo vancungmi pawl hmaiah tarlang in a um. Amahten mithat tu a si lam a phuang aw. Pathian fapa ih thisen thehsuak mi thawngin vanmi pawl ih zangfah lainatnak ihsin amahten a phawi hlo aw a si.”—Ellen G. White, The Desire of Ages, p. 761.

`Siar ding: Thuphuan 12:10-12 hi Semtirnak 3:15 thawn siar kop aw. Ziangtin saw himi thuhla in thinglamtah ih Khrih netnak vanlam thupitnak cu a tarlang?`

Tlennak thuanthu cun Pathian in a netnak ah a buaipi tu pawl hmuahhmuah hrang thiltha zet a um theinak ding hrangah hna a tuan rero theu timi kan zum theinak dingah thil tamzet a langter. Cathianghlim ih Pathian cun Doawknak maksak sung khalah a hrangih lamzin pek ih a ummi thiltha le duhnung um a tuah ringring theu. (Daan. 32:4, 1 Sam. 3:18, Saam. 145:17, Dan. 4:37, Heb. 1:13, Thup. 15:3, Semt. 18:25).

`Ziangahsaw vanlam doawknak ah Pathian ih dingfelnak le duhdawtnak tarlang hi a thupit? Thinglamtah le tlennak ih khawkhannak Pathian hnatuan hmuahhmuah na thlir tikah ziangtin saw hniksaknak le tuarnak karlak khalah Pathian duhdawtnak sungah Pathian hnatuannak in rinsannak a lo pek?`