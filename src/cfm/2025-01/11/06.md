---
title:  Pathian hmin phuansuaknak
date:   13/03/2025
---

A netnak ahcun Pathian hmin cu a phunphun in phuangsuak in a um. Tlennak khawkhannak ih Pa, fapa, le Thiang Thlarau hnatuannak fehtlang in Pathian duhdawtnak le dingfelnak famkim cu zianghman rinhmainak um riai loin tarlang a si (zoh aw Rom. 3:25, 26; Rom. 5:8).

`Siar ding: Rom 3:1-4 cu Isaiah 5:3,4 thawn thlir phah in siar aw. Himi in Pathian Amah rori cu vanlam doawknak ih thiamcoter a si zia thuhla ziangsaw a zirh?`

Rom 3 le Isaiah 5 ah Pathian ziaza thuthen dingah diknak zianghman nei lo khal sehla Pathian in sersiam menmen mi pawl kha A ziaza ih thuthen dingin a sawm ti kan hmu. A netnak ih, “cabu pawl” hmuahhmuah on a si tikah Pathian ih diknak le dingfelnak famkim tarlangnak cu kan hmu ding a si. Pathian cun sersiammi pawl hmuahhmuah hmaiah Amah ten a phuang aw ding.

`Siar ding: Thuphuan 15:3 le Thuphuan 19:1–6. Himi bungcang in a netnak ih Pathian hmin phuang a si ding thuhla ziangsaw in zirh?`

Cathianghlim hmuahhmuah ahhin Pathian in A hmin a ngaithupi zia a langter. Ziangruangah saw? A ziaza na huat mi asilole na rinsan lo mi, mi pakhat thawn cun duhdawtnak ih laicinawknak thuk zet na nei thei lo ding. Mi pakhat in na koppi simaw, na koppi ding hnenah na thuhla diklo le rapthlak zetzet in rak rel bangta sehla, cuvek thurel mi pawl cu rak dokalh dingin na theih tawp na suah ding ih, cuvek siloin cui thurel mi cu zum a si ahcun nan duhdawk laicinnak cu an lo siatsuah thei ding a si. A netnak ahcun Pathian cun thinglamtah le tlennak khawkhannak pawl hmuahhmuah fehtlang in a tarlang a si. A netnak ahcun Pathian cu thinglamtah le tlennak khawkhannak pawl hmuahhmuah fehtlang in thiamcoter in a um. Thuthen sungnak ahkhan Pathian cu leitlun pumpi hmaiah thiamcoter in a um a si.

Cule hmailam caan ih thuthennak ahcun tlencia pawl cun “vancungmi pawl hman thu an thensak” lai ding (1 Korin 6:2,3). Himi thuthennak a um lai ah tlencia pawl hnenah Pathian cangvaihnak pawl hmuahhmuah ngankhum mi zoh theinak tikcu caan pek an si ding ruangah Pathian cu thiamcoter a si. Pathian ih thuthennak cu duhdawtnak le dingfelnak famkim a si ringring timi anmahten an hmu ding a si. Kan lak ahhin zosaw let digmi thusuhnak tampi nei lo um? Ziangkim ti fel thluh a si hlanah thusuhnak pawl hmuahhmuah ih letnak kan nei ding a si (zoh aw 1 Kor. 4:5).

A netnak ahcun, khuk hmuahhmuah an bil ding ih, lei hmuahhmuah in Jesuh cu Bawi a si ti an phuang ding (Filip. 2:10, 11). Himi pawl hmuahhmuah hi Pathian ziaza tarlangnak hrekkhat an si thluh.