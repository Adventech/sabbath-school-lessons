---
title:  Ka duhdawt ih hla
date:   11/03/2025
---

Mangbangza in Pathian cun A duhdawtnak le dingfelnak cu vanlam doawknak karlak ah a tarlang. Asinan mi hrekkhat cun Pathian in thiltha lo hlon / lole kilhim ding ah a tuan ding zat hnakih tam a tuan a tul ding maw si? tin an sut men thei. Vanlam doawknak ahkhan Pathian cun Amah le minung karlak duhdawtnak ih laicinawknak a thansoh vivo theinak ding hrangah a thupi zet mi zalennak ngai thupi dingin a cangvai timi kan hmu. Culawng hman siloin, A ziaza thu ih vanlam thuelawknak a si mi, A duhdawtnak tarlangnak lawng ih relfel theih mi ahhin doawknak awknak daan asilole ziaza thatnak sungah a cangvai a si.

`Siar ding: Isaiah 5:1-4. Himi bungcang ih a tongtu hi zosaw a si? Isaiah in zo ih thu pawl saw a rel? Sabit hmuan kiltu le neitu khan zo saw an khihhmuh? Sabit hmuan neitu in Sabit hmuan ai-awih ih a cangvaihnak ih sullam cu ziangsaw a si? A rahsuak mi cu ziangsaw a si?`

Himi bungcang ahhin Isaiah cun a duhdawt mi, sabit hmuan ih hla a sak. Sabit hmuan neitu cu Amah Pathian a si, sabit hmuan cun Pathian minung pawl a khihhmuh (Thimnak ah zoh Isa. 1:8, Jer. 2:21). Asinan hitawk leitlun ih Pathian hnatuan kauhzia thawn tahthim cun a kau sawn a si. Himi bungcang ih a langdan vek asile sabit hmuan neitu (Pathian )cun A sabit hmuan a thangso theinak dingih ruahsannak um thei mi hmuahhmuah a tuah thluh zo. Sabit hmuan cun sabit rah tha tamzet suah ding a si nan “ram sabit rah” lawng a suah, cumi cu tongdang letlin mi ahcun “man nei lo” tiah an ti. A ngaingai te cun hitawk ih Hebru tong cu asidan vekih let ding cun theirah-uih tinak a si. Pathian ih sabit hmuan cun sabit tawt a suah a si.

Isaiah 5:3 ah Pathian Amah rori ih a tongmi a um, mipi pawl cu Amah le Sabit hmuan karlak ih thuthen tu dingah a “sawm” hai a si. Cule Isaiah 5:4 ah Pathian Amah rori in thusuhnak thupi hmuahhmuah a tuah: “‘Ka sabit hmuan ahhin ka rak tuah hrih lomi, tuah beet theih ding ziang saw a um lai? Ziangah saw sabit rah a rah ding tiih ka beisei laiah ram sabit rah lamlam a rah?’ “(NKJV). A tuahbet ding ziangsaw um? A thil tuah zo mi midang pawl ih thuthen dingin a ngen hi thinlung a va neh ve!

`Kan sualnak hrangih Pathian in Amah a pekawknak thinglamtah na zoh tikah, ziangtin saw a thurel mi, “Ka sabit hmuan ahhin ka rak tuah hrih lomi, tuah beet theih ding ziang saw a um lai?” timi in mangbangza sullam nasa zet a neih?`