---
title:  Zangfahnak hlohsal
date:   08/01/2025
---

Pathian duhdawtnak cu kumkhua daih a si. Phu ban lo duhdawtnak a si. Ziangkhalsehla cumi cu minung in a hnong thei. Cumi duhdawtnak cohlang lole hnong theinak kan nei. Cumi cu Pathian in thil ziangkim kan tuah hlanah kumkhaw duhdawtnak, A famkimnak thawn a lakih in duhdawt ruangah a si (Jer 31:3). Pathian kan duhdawtnak hi kan dil hlan ihsin in rak pek zo mi parih ka letnak a si.

`Siar ding: 1 Johan 4:7–20, A hleice in cang 9 le 19 kha zoh aw. Himi ahhin Pathian duhdawtnak ih a ngai thupi zetmi thuhla ziangsaw in sim?`

Pathian duhdawtnak cu a um hmaisa ringring theu. Pathian in in duhdawt hmaisa lo sehla, kan duhdawt thei zik lo. Pathian cun duhdawt dingah le duhdawt theinak nei dingih in sersiam laiah, Pathian Amah rori cu duhdawtnak hmuahhmuah ih bulhram a si. Ziangkhalsehla kannih cun kan pawm dingih kan nun ah kan langter kem maw timi duhhril ding kan nei. Himi thudik cu Khrih in ngaidam theihlo siahhlawh tahthimnak a rel mi khan a rak zohter a si. (zoh Matt. 18:23–35).

Tahthimnak ahcun siahhlawh pakhat in a pu hnenih a bak mi a rulh theinak ding lamzin zianghman a um lo timi kan hmu. Mathai 18 ih a langdan vek a sile, siahhlawh cun a pu cu talents 10,000 a bak. Talent pakhat cu Denari 6,000 tluk a si. Cule Deneri pakhat cu mi pakhat ih nikhat sung nisa hlawh man tluk a si (Matt 20:2). Cuti a si ruangah hnatuan tu pakhat in talent 1 ngah dingin ni 6,000 hna a tuan tul tinak a si. Cawlh ding ni pawl siar thluh hnu khalah kum khat sung ih Danari 300 ngah dingin hnatuan tu in ni 300 sung hna a tuan a tul. Cuticun hnatuantu pakhat in talent khat ngah dingin kum 20 sung rori hna a tuan tul tinak a si. Talent khat ah Danari 6,000 a um (6000/300= 20). Talent 10,000 ngah ding cun hnatuan tu cun kum 200,000 sung hna a tuan tul tinak a si ding cu! A tawi zawng in, siahhlawh cun ziangti lam khal in a leiba a pe thei lo. Asinan A pu cun a siahhlawh parah lainatnak a nei ih, a leiba tam zet cu a lakin a ngaidam thluh.

Ziangkhal sehla, ngaidam zo mi siahhlawh cun a siahhlawh pi lakih pakhat leiba mal sawn, amah denari 100 a baktu cu a va ngaidam duh lo ih, leiba ruangah thawnginn ah a thlak. A pu cu a thinheng tuk ih zangfahnak thawn a ngaidamnak cu a hlitsak thluh sal. Siahhlawh cun a pu ih ngaidamnak le duhdawtnak cu a hloh thluhsal. Pathian ih lainatnak le zangfahnak cu cemral dah lo khal sehla, mi pakhat cun a hnong thei ih, Pathian ih zangfahnak le lainatnak ih hlawknak pawl cu a hloh thluh thei a si.

`Ngaidam na si zonak le Jesuh ih a lo ngaidamnak cu ziangtluk mankhung saw a si timi ruat aw. Himi in midang ngaidamnak thuhla ziangsaw a lo sim?`