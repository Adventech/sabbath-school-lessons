---
title:  Pathian ih kumkhaw duhdawtnak
date:   05/01/2025
---

Cathianghlim hi a felfai tuk: Pathian cun hmuahhmuah a duhdawt. Cathianghlim sungih bungcang larbik cu Johan 3:16 a si ih, cumi ahcun himi thudik phuangsuah a si: “Pathian in leitlun hi a duhdawt tuk ruangah a fapa neihsun a pe ih, zokhal Amah a zumtu pohpoh cu thi lo in kumkhaw nunnak an neih theinak dingah a si’ “(NKJV)

`Siar ding: Saam 33:5 le Saam 145:9. Himi bungcang pawl in Pathian duhdawt ngilneihnak, lainatnak le zangfahnak cu ziangtluk in a kau timi ziangsaw in zirh?`

Mi hrekkhat pawl cun duhdawtmi si lo vekin an ruat, asilole Pathian in mikip a duhdawt, asinan annih cu a duhdawt ve lo vekin khua an ruat men thei. Asinan Bible cun fiangzetin mi bulpak tin hi Pathian duhdawt mi an si thu a phuang. Pathian ih a duhdawt ve lo mi zohman an um lo. Pathian in mi hmuahhmuah a duhdawt thluh ruangah mi hmuahhmuah rundam an si thluh ding khal a duh a si.

`Siar ding: 2 Piter 2 Piter 3:9, 1 Timote 2:4, le Ezekiel 33:11. Pathian in mi hmuahhmuah rundam an si ding a duh thuhla ah himi bungcang pawl in ziangsaw in sim?`

Johan 3:16 theh hnu ih a rung ummi cang cun himi a run bet: “Ziangahtile Pathian in leitlun thiam lo coh dingin leitlun ah a Fapa a thlah lo; amah ihsin leitlun rundam a si theinak dingah a thlah sawn a si’ “(Johan 3:17, NKJV). Pathian thu lawng in fehpi ding bangta sehla, mi hmuahhmuah in a duhdawtnak hi kan pawm thluh dingih, rundam kan si ding. Asinan Pathian cun amah duhdawt dingin hranhram in zo hman a nor ve lo. Mi hmuahhmuah cun A duhdawtnak pawm dingin le hnong dingin zalennak an nei thluh.

Hrekkhat pawl in an hnong hmanah Pathian cun anmah a duhdawtnak cu a cawlhsan cuang lo. Jeremiah 31:3 ahcun a mi pawl hnenah hitin a phuang: “‘A si, kumkhaw duhdawtnak in ka lo duhdawt; curuangah duhdawt lainatnak in ka lo hruai kirsal” (NKJV). Bible hmundang khal ah Pathian duhdawtnak cu kumkhua in a hmun timi a zirh leuhleuh theu (thimnak ah Saam 136). Pathian duhdawtnak cu cemni a nei ve dah lo. Kumkhua a hmun mi a si. Himi thil cu kan hrangah theithiam a har tuk, ziangahtile midang va duhdawt ding kan harsat tuk theu ruangah a si, kan si cio lo sawm?

Ziangkhalsehla, cui duhdawtnak ngaingai cu bulpak in hmuhtonnak ih kan zir tikah – kanmah ten Pathian duhdawtnak kan thei thiam ding – Kan nundan le midang kan zohdan pawl ah danglamnak a um zia kan theithiam ding a si.

`Pathian in mi hmuahhmuah a duhdawt a si ahcun, himi sullam cu Anih cun mi hrekkhat, mi hmuhsuam hmang pawl khal a duhdawt ding tinak a si. Ziangahtile hmuhsuam hmang mizia nei(a ngaingai cun tamzet an um) tampi an um ruangah a si. Hi minung pawl Pathian in a duhdawtdan ahhin anmah pawl thawn kan pehtlaih awk theidan ding ziangsaw in zirh?`