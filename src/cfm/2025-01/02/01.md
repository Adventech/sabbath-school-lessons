---
title:  Thukham duhdawtnak
date:   04/01/2025
---

### Tuizarh zirlai hrang siar ding

2 Pit. 3:9, Daan. 7:6–9, Rom. 11:22, 1 Johan 4:7–20, Johan 15:12, 1 Johan 3:16.

> <p>Bible cangken</p>
> “Jesuh in a let ih, a hnenah, Mi pakhat in keimah i duhdaw a si ahcun, ka thu pawl a thlun ding: cuticun ka Pa in anih cu a duhdaw ding ih, a hnenah kan ra ding, cutin a hnenah kan um ding a si’ “(Johan 14:23, NKJV).

Mi tampi in Grik tong ih _Agape_ timi cu Pathian duhdawtnak danglam hleice lawng a zoh ter ih, duhdawtnak dang relnak ih hmanmi _phileo_ tivek pawl cu duhdawtnak phunphun relnak ah hman a si ih, agape duhdawtnak hnakin a kim lo deuh tin an zirh aw theu. Mi hrekkhat pawl in _Agape_ cu khat lam lawngih tuah mi duhdawtnak a si tiah an ti. Cui duhdawtnak cu peknak lam lawng, rak dongnak lam tel ve lo, minung ih rak letnak zianghman tel lo duhdawtnak a si tiah an sim.

Ziangkhal sehla, Cathianghlim hmuahhmuah ah Pathian duhdawtnak hi ralring zetih zirnak hin khavek ruahnak pawl cu a tlangpi ih hman mi si khal sehla, a dik lo timi a tarlang a si. A hmaisabik ah _Agape_ timi in Pathian duhdawtnak lawng a rel lo ih, minung duhdawtnak khal a rel, khuimaw caan ahcun minung duhdawtnak lamzin dik lo khalah hman a si (2 Timote 4:10). A pahnihnak, Cathianghlim hmuahhmuah ahhin Pathian duhdawtnak relnak ah _Agape_ a hman lonak khal tampi a um. Thimnak ah, Jesuh cun, “Nannih in kei in duhdawt (_Phileo_) ruangah, Pa Amah rori in a lo duhdawt (_phileo_) a si’ “(Johan 16:27, NASB). Hitawk ah Grik tong _Phileo_ timi hi minung duhdawtnak lawngah siloin Pathian in minung a duhdawtnak khalah hman a si. Curuangah _phileo_ timi cun a famkim lo deuhmi duhdawtnak tivek lam a khihhmuh lo ih, Pathian duhdawtnak rori a khihhmuh sawn a si.

Cathianghlim cun Pathian duhdawtnak hi khatlam lawng duhdawtnak si lo in, thukzet ih laicin awknak lam sawn a si timi in zirh. Minung in Pathian duhdawtnak hi Amah Pathian duhdawtnak le midang duhdawtnak ah an langter kem maw timi ah Pathian ah danglamnak nasa zet a thlen a si.