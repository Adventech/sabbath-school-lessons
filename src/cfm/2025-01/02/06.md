---
title:  "A lakin nan ngah: a lakin pe uh"
date:   09/01/2025
---

Siahhlawh in a pu hnenih a leiba a pek dah lo vek ciah in kannih khal in Pathian hnenah ka pe dah lo. Pathian duhdawtnak kan phu lo ih, kan hlawksuak thei dah lo. “Pathian in a duhdawtnak cu kan hnenah a langter, cuticun misual kan si laiah Khrih cu kan hrangah a thi” (Rom 5:8). Mangbangza duhdawtnak a sI! 1 Johan 3:1 “Pathian ih fa tiih kawh ding khop in kan hnenih a thlenter mi Pa ih duhdawtnak maksakzia hi zohhnik uh”.

Curuangah Kan tuah theimi le kan tuah ding mi cu kan ti theitawk in Pathian duhdawtnak hi midang hnenih va thlen ding hi a si. Cuvek ih a nasa zetmi zangfahnak le lainatnak kan don ahcun, midang parah ziangtluk in saw zangfahnak le lainatnak kan thlen sinsin ding? Siahhlawh pakhat, a siahhlawh pi parih zangfahnak le lainatnak a langter duh lo ruangih a pu ih zangfahnak le lainatnak a hloh tu kha run ruat sal aw. Pathian kan duhdawt ngaingai ahcun midang hnenah a duhdawtnak thlen ding hi kan hlawhsam lo ding.

`Siar ding: Johan 15:12, 1 Johan 3:16, le 1 Johan 4:7–12. Pathian duhdawtnak, Pathian kan duhdawtnak le midang duhdawtnak karlak ih laicinawknak thuhla ah himi bungcang pawl in ziangsaw in zirh?`

Johan 15:12 a theh veten Jesuh cun a dungthluntu pawl hnenah, “‘Thu ka lo pekmi hmuahhmuah nan tuah ahcun ka rualpi nan si” tiah a ti (Johan 15:14). Ziangtin saw Jesuh in thu a pek? Thildang pawl hmuahhmuah lakah Jesuh cun anmah a duhdawt vekin annih khal midang duhdawt ve dingin thu a pe a si. Hitawk le hmundang khalah Bawipa cun Pathian duhdawt ding le pakhat le pakhat duhdawt aw dingin thu in pe a si.

A tawi zawng in, A cem thei dah lo dingmi leiba ah ngaidam in kan um zo timi kan theih ringring a tha. Cumi cu kan rulh theidah lo dingmi, thinglamtah parih kan hrangih pek mi leiba a si. Curuangah Pathian thangthat in kan duhdawt ding ih, duhdawtnak thawn nun hmangin, a zangfahnak cu midang hnen khalah kan thlen ding a si. Luka 7:47 ih in zirh vek ciah in, tam deuh ngaidam mi cun tam deuh a duhdawt ding, asinan, “‘malte lawng ngaidam a si mi cun, a duhdawt dem deuh’ “(NKJV). Kanmah lakah zosaw ziangtluk ih ngaidamnak co saw a si timi thei lo um ding?

Pathian duhdawtnak cun midang duhdawt telnak a kengtel a si ahcun tongkam le tuahnak hmangin Pathian duhdawtnak thucah cu manhlap zetin kan phuang ding a si. A tu rori ah, hitawk ahhin midang pawl ih an nitin nun ah kan bawm ding a si. Cule Pathian duhdawtnak luangsuaknak si kan tum ding ih, sual le thihnak ih a siatsuah thluh mi, riahsiat za in Pathian duhdawtnak hnon ih a umnak hi leitlun ihsin sersiam thar thluh mi – leithar le vanthar ih kumkhaw nunnak an hnenih a tiamtu kan khihhmuh ding a si.

`Midang pawl duhdawtnak thawngin Pathian duhdawt thei dingin ziangthil saw na ti thei? Midang hnenah Pathian duhdawtnak langter dingah le kumkhaw nunnak thutiam neih ih sullam nuam zetih hmang dingih sawm dingin tuini ah le a ra lai dingmi ni ah ziangsaw na tuah thei mi um?`