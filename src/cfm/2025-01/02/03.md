---
title:  Thukam duhdawtnak
date:   06/01/2025
---

Bible cun Pathian in kanmah thawn laicin awknak duhdawtnak hleice a neih mi cu innsang lole sungkhat tivek tongthimnak in a hmang theu, a hleice in pasal le nupi karlak lole fale hrangih nui’ thatnak tivek tahthimnak hmangin a simfiang theu. Himi tahthimnak pawl cu Pathian le A thukam pi mi a miphun karlak ih pehtlaih awknak ah a hleice ih hman mi an si. Himi cu thukam duhdawtnak pehtlaih awknak a si. Cumi cu Pathian in a mi pawl a duhdawtnak lawng a si lo ih, himi duhdawtnak hi mipi pawl in an rak pawm ih, Amah an rak duhdawt ve theinak (pakhat le pakhat duhdawt awknak) ding ruahsannak khal a tel.

`Siar ding: Daanpeksalnak 7: 6-9. Himi bungcang ahhin Pathian thukam a tuahnak le Pathian duhdawt ngilhneihnak karlak laicin awknak thuhla ziangsaw in zirh?`

Daanpeksalnak 7:9 ahcun Pathian in A thukam pi mi pawl thawn duhdawtnak a neihmi a tarlang. Cumi pehtlaih awknak cu rinum in an um ringring ding le um ringring lo ding timi ah a thum aw a si. Pathian duhdawtnak cu thildang tul bet mi a si lo. Asinan A mi pawl thawn thukam laicin awknak ahcun a tul a si.

Daanpeksalnak 7:9 ih hesed timi “duhdawt lainatnak” asilole “Zangfahnak” tiih letmi hi Pathian duhdawtnak thukam lam hoizawng ih a relmi a si. Hesed timi cu a nasa zetmi Pathian ih duhdawtnak, thatnak le zangfahnak simfiangnak ih hman a si theu. Ziangdang ai hmanin hesed timi cu duhdawt lainatnak, lole a hnget mi duhdawtnak, midang thawn duhdawtnak ih pehtlaih awknak tivek pawl ah hman a si. Himi laicin awknak hi midang pawl in duhdawt lainatnak an neihzia an langter ve theinak dingih ruahsan mi a si. Pathian ih hesed cun a duhdawt lainatnak cu rinsantlak zet, hngetzet le kumkhua ih a hmunmi a si timi a langter. Asinan cuti rualrual in, hesed ih hlawknak don ding ahhin thildang tul bet mi a um, a mipi pawl in mai palung suak duhrilhnak in a thu an ngai ih an laicin awknak a netiang ih an um a tul a si ( Zoh aw 2 Sam. 22:26, 1 Siang 8:23, Saam. 25:10, Saam. 32:10, 2 San. 6:14).

Pathian duhdawtnak hnget zet cu duhdawtnak ih pehtlaihawknak hmuahhmuah ih thumawknak a si, Cui duhdawtnak cu kan tluk ve theidah zik lo. Pathian in a lak rori in umnak ding in pek lawng hman siloin, Khrih ah Amah rori kan hrangah a pe aw a si. “Mi pakhat in a rualpi hrangih a nunnak a liam hnakih tum sawn duhdawtnak zohman in an nei lo” (Johan 15:13). Pathian ih duhdawtnak nasa zet hi Bawipa cu ‘minung vek pianzia nei in hmuh a si, hnuai a dor ih, thihnak tiang zawnlung in a um, thinglamtah ih thihnak cu”(Filip 2:8) timi ahhin a langfiang zet.

`Na ruahnak ih Pathian duhdawtnak ngaingai na kilhim thei dan lamzin cu ziang pawl saw an si? Ziangahsaw cuvek ihtuah cu a thupit?`