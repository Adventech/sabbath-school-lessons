---
title:  Thu karcep nei pehtlaih awknak
date:   07/01/2025
---

Pathian cun mi hmuahhmuah hi Amah thawn duhdawtnak ih laicin awknak hnget nei dingin a sawm ih a ko thluh (Matt 22:1-14). Himi kawhnak rak cohlangnak ahhin Pathian duhdawt dingin le midang duhdawt dingih Pathian thupek thlunnak khal a tel ( Matt. 22:37–39). Himi Pathian thawn laicin awknak ih hlawknak pawl ah mi pakhat in nuam a ti maw, timi cu zalennak a neih mi ahkhan Pathian duhdawtnak pawm dingin lole hnong dingin thutluknak a tuahnak ah a thum aw a si.

`Siar ding: Hosea 9:15, Jeremiah 16:5, Rome 11:22, le Jude 21. Himi bungcang pawl in Pathian duhdawtnak ih hlawknak thuhla ah hnong theih a si le si lo thu ziangsaw in zirh?`

Himi pawl le hmundang khalah Pathian thawn duhdawtnak ih laicin awknak hlawknak cu Minung in a duhdawtnak an rak cohlang dan ahhin a thum aw timi a langter a si. Asinan Pathian in mi hmuahhmuah a duhdawtnak a cawlhsan a si tivek zawngin kan ruat sual ding a si lo. Kan hmuh zo vekin Pathian duhdawtnak cu kumkhua daih a si. Hosea 9:15 ah Pathian in a mi pawl hnenah, “ka duhdawt nawn hai lo ding” ti khal sehla, cumi hnuah cui cabu thotho ahcun Pathian in a mi pawl hnenah, “Ka duhdawt hrimhrim hai ding” (Hos 14:4) tiih a run sim mi hi kan theih ringring a tha. Hosea 9:15 hi Pathian in a minung pawl a duhdawtnak a cemter thluh tinak a si lo. Himi cun Pathian thawn duhdawtnak ih laicin awknak hlawknak asilole thil ziangsimaw ruangih a rung um ding a relnak tivek a si in a lang sawn. A duhdawtnak kan cohlan dan hi laicinawknak kan neih peh vivo theinak ding hrangih thil thupi zet a si.

“‘Ka thupek pawl a nei ih a thluntu cu keimah i duhdawttu a si: cun keimah i duhdawttu cu ka Pa in a duhdawt ding, kei khalin ka duhdawt ve ding ih, a hnenah ka lang ding a si’ “(Johan 14:21, NKJV). Cuvek ciah in, Jesuh cun a dungthluntu pawl hnenah, “‘Nannih in kei in duhdawt ih, Pathian hnen ihsin a rami ka si ti in zum ruangah, Pa amah rori in a lo duhdawt hai a si’ “(Johan 16:27) tiah a phuang.

Himi le cangan mi dang pawl cun Pathian thawn laicin awknak ah kan um ringring kem maw timi cu Pathian duhdawtnak kan rak cohlangnak ahhin a thum aw a si timi in zirh thluh. Himi ruangah Pathian duhdawtnak cu a reh thei tinak a si cuang lo. Ni sa hi kan cemter thei lo ih, asinan kanmah sawn kha nihnem ah kan um thei, cuvek ciah in Pathian duhdawtnak cemter dingin kannih in zianghman kan ti theimi a um lo, asinan kanmah sawn in Pathian thawn laicinawknak kan hnong thei, kumkhaw nunnak in tiammi tiang khal in kanmahten kan hloh phah thei a si.

`Mi in Pathian duhdawtnak cu an cohlang simaw, cohlang duh lo simaw, miin Pathian duhdawtnak ngaingai an theih ih, an ton ih, an hmuh theidan ding lamzin cu ziangsaw a si? Thimnak ah, Ziangtin saw sual a um hnu ih Pathian duhdawtnak leitlun ih a lang suahdan?`