---
title:  Pathian um rinhmainak
date:   11/02/2025
---

Pathian cun Isaiah 55:8,9 ah hitin a phuang, “‘Ziangahtile ka ruahnak cu nan ruahnak a si lo, nan lamzin khal ka lamzin a si fawn lo, Bawipa in a ti. Ziangahtile van pawl khi leilung hnakih sang sawn an si bangin ka lamzin pawl cu nan lamzin pawl hnakin an sang sawn ih ka ruahnak pawl khal nan ruahnak hnakin an sang sawn a si’” (NKJV).

Pathian ih ruahnak cu kan ruahnak hnakin an sang sawn. Santhuanthu hrang Pathian khawkhan ih harsat zia ding pawl khal kan ruat ban lo. Hivek vun ruat ahcun ziangruangah saw Pathian ih tuah mi lole dinhmun dangdang ih A thiltuah lonak san tivek pawl theithiamnak dinhmun ih ding dingah ruahsannak kan neih theu?

Thiltha lo ih buainak reh ter dingin thil malte kan theihnak ih kan thumawk theu hi “Pathian um rinhmainak” tiih kawh a si. Pathian um rinhmainak timi cu Pathian in a thil tuah mi ahhin san le vang tha zet a nei tiih zumtu a si, asinan kan theihnak cu bikiah nei ih pek a si ih, cui a thiltuah mi san le vang pawl ziangmi ciah saw a si timi theihtheinak dinhmun ahhin kan ding ding a si lo.

Pathian um rinhmainak cu hi leitlun ih um sualnak thawn pehpar aw in Pathian ih san le vang a neihmi cu famkim zetih thei dingin minung pawl ih theihtheinak tivek thawn pehpar aw in rinhmainak neihnak hi a si. Tahthimnak ah kan kiangkap boruak ih natnak hrik a ummi cu mi pakhat in a hmuh thei lo ruangah natnak hrik hi kan kiangkap ah a um lo tinak a si lo. A ngaingai te cun mi pakhat in Pathian ih thil a tuahnak san a theih lo ruangah Pathian in thiltuah duhnak san thazet a nei lo tinak lam a si lo.

`Siar ding: Saam 73. Saam cangantu cun a kiangkap ih diklonak le sualnak cu ziangtin saw a va naih? Thlirnak bangaw lo theithiam dingin ziangsaw a hmuh?`

Saam cangan tu cun leitlun ih sualnak cun a lung buai ter zet. A kiangkap a zoh ih, mi diklo pawl an thansoh a hmu. Ziangkim hi a dik lo in a lang thluh. Cumi letnak ding khal zianghman a nei lo. Pathian zum le a hnatuan teh hi a phu kem maw ti tiangin a ruat. Hmun thianghlim lam a hoi hlan sung cu mangbangin a um.

Hmunthianghlim cun thil tha lo ih buainak tawhfung pakhat a rak pe – Cumi cun Amai tikcu te ih diknak le thuthennak a run kengtu ding, thuthentu dingfel a um timi a theihter.

`Ziangtin saw Adventist pawl in thuthennak le hmunthianghlim thuzirnak hi thiltha lo ih buainak ahhin an theihthiam thei? A tu ahhin thusuhnak tamzet kan neih lai ah, a netnak ahcun thuhla felfai zet le Pathian thuthennak dik a langsuak leh ding timi na theih hi na hrang a tangkai maw?`