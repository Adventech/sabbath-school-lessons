---
title:  Duhdawtnak le sualnak
date:   13/02/2025
---

Pathian cun sersiam mi pawl cu duhhril theinak a pek, ziangahtile cumi cu duhdawtnak hrangih a thupit tuk ruangah a si; himi zalen zetih duhhril theinak hmangsualnak cu thil tha lo suahpi tu a si. Thusuhnak tamzet a um lala. Pathian cun that lonak a hnong lai ah, sual um a siang (caan reilote sung); ziangahtile cumi hlawn hlo cun duhdawtnak khal hlonhlo a tul ding, cui thil cu a tikcu hlan ih siatsuah cun duhdawtnak hrangih a tulmi rinsannak khal a siatsuah ding a si.

“Pathian ziaza dik zet hmuh sual ruangah lei hi thim in a run tuam thluh. Thimnak dawitlan dingin le leilung hi Pathian kut ih ret a si theisalnak dingah Setan bumnak huham hi kekkuai ter thluh a tul. Asinan cumi cu thazang hmangih hlawhtlin ter theih mi thil a si lo. Thazang hmannak cun Pathian lairelnak a kalh a si. Anih cun duhdawtnak lawng ih hnatuan a duh; duhdawtnak cu thupek vek a si thei lo; thazang in simaw, thuneihnak hmangin simaw ih neih theih mi a si lo. Duhdawtnak cun duhdawtnak lawng a kaihhrah thei a si. Pathian theihnak cu Amah duhdawtnak hi a si; Pathian ziaza, Setan mizia ihsin danglam zet hi nun ahhin langter in a um ding a si.”—Ellen G. White, The Desire of Ages, p. 22.

Zalen zetih duhhril theinak a um lo ahcun duhdawtnak khal a um zik lo, cule Pathian cu duhdawtnak a si ahcun duhdawtnak um dingmi rak hnong cu Pathian hrangah thil cang thei a si lo timi a fiang zet. Mi pakhat cun Pathian vek ciah in thil ziangkim hi a thok ihsin a net tiang thei thluh bangtasehla, kan zalennak ihsin Pathian a suah ding hi kan duh zik lo timi a vun ruat thei. A ngaingai te cun zosaw duhdawtnak nei lo leitlun ih um duh rero ding?

`Siar ding: Rom 8:18 le Thup 21:3, 4. Ziangtin saw himi bungcang in kan leitlun ih sualnak pawl um cing khal in Pathian ih thatnak ah rinsannak nei dingin ringam awknak in pek?`

Thim lak ihsin kan hmuh thei lo caan khalah Pathian in a hramthok ihsin a net tiang a hmu thei. Anih cun Jesuh ih zumnak neitu pawl hrangih kumkhaw lungawinak ding thutiam khal a hmu thei thluh. Rom 8:18 vek asile, “Tui caan ih tuarnak pawl hi cu kan hnenih a lang leh dingmi sunlawinak thaw cun tahthim tlakah ka ruat lo” tiah a ti. Himi mangbangza thutiam hi zum dingin rinnak le zumnak kan nei maw?

Cule, thianghlimnak ih bulhram bik cu duhdawtnak a si, cule duhdawtnak ih a ummi zalennak cu kan hnen ih pek ding hnon hnakin Jesuh cun thinglamtah ah a fehpi ding ti a thei, cutawk ahcun nasa zetin a tuar ding a si. Cuvek cing khal in Anih cun himi zalennak ih man khung zia thei cingin ziangtizawng khal in kan hnenah in pek. Zianruangah saw hivek ruahnak thupi zet hi kan hmailam ih kan kilkhawi ringring a tul?

`Ziangtin saw Pathian in duhhril thei zalennak in pe timi thinlung ih theinak cun ziangkim thil a thleng mi pawl hmuahhmuah hi Pathian duhdan a si thluh timi ruat lo dingih in kilkim?`