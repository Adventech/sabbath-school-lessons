---
title:  Zalen zetih duhhrilnak kilhimdan
date:   12/02/2025
---

Pathian lamzin le ruatnak pawl cu kan theihthiam ciamco lem lo hmanah, Cathianghlim cun thiltha lo ih buainak relfel theidan ding hrekkhat pawl a tarlang. Thil tha lo ih buainak thuhla sullam neizet relfel dan ding lamzin pakhat cu Zalen zetih duhhrilnak kilhimdan tiih theihmi hi a si.

Zalen zetih duhhrilnak kilhimdan timi cun sual cu thil sersiam mi hman zik lonak ihsin a ra suak mi a si tiin a hmu. Curuangah sual ahhin Pathian mawhthluk ding a si lo. Ziangahtile sualnak cu Pathian in a thil sersiam mi tha zet ih hman dingih in pekmi hmansualnak ih rah a si. Asi ahcun ziangahsaw Pathian in mai palung suak duhhrilnak in pek? Himi thawn pehpar aw in C. S. Lewis cun hitin a rak ngan dah, “Zalen zetih duhhrilnak cun sualnak tuah theinak nei khal sehla, duhdawtnak, thatnak lole lungawinak tivek um dingih a tuah theinak umsun khal a si thotho. A mahte ih a cangvai thei – cet vekih hnatuan thei sersiam mi leitlun – ih thil sersiam mi cu man a nei zik lo. Pathian in a sersiam mi pawl hrangih lungawinak Pathian ih a retmi cu zalen zet ih lungawinak, zalen zetin Amah le pakhat le pakhat pumkhat awknak neih hi a si. Cumi hrang ah an zalen ding a si hrimhrim.”—Mere Christianity (New York: MacMillan, 1960), p. 52.

`Siar ding: Semtirnak 2:16, 17. Himi bungcang in Evi le Adam hnen ih zalennak thazet an pek mi ziangtin saw an tarlang?`

An hramthok ah duhHril theinak an neih lo ahcun ziangahsaw thupek an si? Evi le Adam cun khap mi theirah an ei, cumi hnu cun kan leitlun cu sualnak in a khat thluh. Sual tluknak thuanthu a um hnu ih bung a rung ummi Semtirnak 4 ahkhan sualnak ih lehhnu rahsuak mi cu Abel kha a unau pa ih that a tuarnak ahkhan hmuh a theih. Sual ih tluknak thuanthu cun Evi le Adam in zalen zetih duhhrilnak an hmang sual ruangih kan leitlun ih sualnak le sual a ra lutdan pawl in hmuh a si.

Cathianghlim fehtlang thluh in, zalen zetih duhhril theinak dik kan hmu thluh a si (Zohaw Daan. 7:12, 13; Josh. 24:14, 15; Saam. 81:11–14; le Isa. 66:4.) Nitin kan nunnak ah sersiamtu ih in pek mi zalen zetih duhhril theinak cu kan hmang thei ringring. Zalen zetih duhhril theinak tel lo cun minung kan si hman kan thei aw zik lo. Cek asilole ruahnak nei lo cek zuknung vek men fang kan si ding a si.

`Sony Corporation cun Aibo tiih kawh mi uico cet nung an tuah. Uico ngaingai vek ciah a si, asinan a na thei lo, uihli a nei lo, mi a keu thei lo, cule hmul khal a keuh thei lo. Aibo hrangah na taksa le thisen cu na zuar ding maw si? Asilo cun, Ziangtin saw na duhhrilnak cun Pathian in phannak um cing khal in – zalen zetih duhhril theinak thawn in sersiam timi theithiam dingin a lo bom thei ding?`