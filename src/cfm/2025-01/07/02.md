---
title:  “Aw Bawipa, ziangtik tiangsaw a si ding?”
date:   09/02/2025
---

Thiltha lo ih buainak cun caan khat thu men lawngah a aw a suah lo ih, Bible sung rori khalah a aw a suah a si.

`Siar ding: Job 30:26, Jeremiah 12:1, Jeremiah 13:22, Malakhi 2:17, le Saam 10:1. Ziangtin saw himi bungcang pawl cun thiltha lo ih buainak cu minung hmuhton hmaihruaitu ih a luh pi theidan?`

Himi bungcang thu um mi cun tuini tiangih kan hnenih a um ringring mi thusuhnak tamzet a suahpi. Ziangruangah saw mi thalo pawl an neihnung, cule misual pawl in sual an tuahnak ihsin hlawknak an ngah, hivek hi um ringring lo khalah a um tawktuk zo vekih a lang thiam? Ziangruangah saw mi dingfel pawl in nasa zetih harnak an ton? Sual a thawh caan ah Pathian khuitawk ahsaw a um? Ziangruangah saw Pathian cu kan hnen ihsin hmun hla zet ah, lole a relh vekin khuimaw caan ih a lang theu?

Hivek thusuhnak pawl le thil tha lo ih buainak tlangpi pawl ziangvek ih kan rel khalah sual hi a menmen mi a si tin kan ruat ding a si lo. Leitlun ih sualnak hi paisa in simaw, ngilneihnak langternak tivek in simaw kan relfel men ding a si lo. Sual cu a tha lo tuk – cule kannih hnakin Pathian in a hua sawn. Curuangah leitlun ih diklonak le sualnak tampi pawl letnak ahhin Bible pumhlum ih aihramnak aw a suah mi ah kan tel ve ding a si: “Maw Bawipa, ziangtik tiangsaw a si ding?”

`Siar ding: Matt 27:46. Himi Jesuh tongkam hi ziangtin saw na theihthiam? A langfiang zetmi lamzin ah sual in Pathian a thamdan kha ziangtin saw an tarlang?`

Thinglamtah ah Jesuh Amah rori in thusuhnak aw a suah: “‘Ka Pathian, Ka Pathian, ziangruangah saw in fehsan?’ “(Matt 27:46). Hitawk ahhin a hleice in Pathian Amah rori cu sualnak ih a thamdan kan hmu thei, mangbangza thudik huham nasa zet cu thianglamtah parih Khrih a thihnak le tuarnak cun an langter a si. Cutawk ahcun leitlun ih sualnak hmuahhmuah cu a parah a um a si.

Asinan hitawk khalah ruahsannak a um thotho. Thinglamtah parih Khrih ih a thiltuah mi cun Satan, sualnak bulhram cu a do neh ih, a netnak ahcun sualnak pawl cu a kekkuai ter thluh. Cui tongkam pawl cu Jesuh cun Saam 22:1 ihsin a la suak ih, saam dang hmuahhmuah pawl cu nehnak co in netkhar an si thluh.

`Thinglamtah ahkhan cuti lai ih a hmuh thei lomi ruahsannak cu a thlir. Kan hmai ih ummi ruahsannak kan hmuh thei lo caan ah Jesuh ih hmuhtonmi ihsin ziangtin thlangamnak kan laksuak thei ding?`