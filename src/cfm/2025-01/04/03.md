---
title:  Kaihhnget mi duhdawtnak
date:   20/01/2025
---

Pathian in minung a duhdawt lainatnak thuk zet cu Hosea cabu ah a phuanglang thluh. Pathian cun Profet Hosea hnenah, “‘Feh awla, hlawhhlang pawl le hlawhhlawng pawl faate pawl lak ihsin nupi va thi aw. Ziangahtile hi ram hin Bawipa tlansan in hurkhuannak maksak a tuah zo a si’ “(Hos. 1:2, NKJV). Cumi hun Hosea 11 ah Pathian cun a minung pawl thawn an laicinawknak a felfiang, Asinan pa in a fa a duhdawtnak vek ciah in tahthimnak a hmang.

`Siar ding: Hosea 11:1-9. Ziangtin saw himi bungcang pawl in Pathian in a minung pawl a ngaihsakdan le a duhdawtdan vek in nun an run hmandan?`

Pathian in a minung pawl a duhdawtdan cu nu le pa in an fa an duhdawtdan vek ciah hi a si. Cathianghlim cun nauhak feh zirh, duhdawtmi nauhak ban ih kaih ih, natnak damter le bawmnak pek tihi tahthimnak ah a run hmang, cumi silole a minung pawl a ngaihsak timi tahthimnak a hmang. Bible cun Pathian in, “mi pakhat in a fapa a cawi vek in” a minung pawl cu “a cawi” ve thu khal a ngan (Daan. 1:31, NKJV). “A duhdawtnak le a zangfahnak in a tlen hai” cule “hlan lai ni hmuahhmuah ahkhan annih pawl cu a rak thlir ih a rak cawi hai” (Isa. 63:9, NASB).

Pathian ih rinumnak hi a sawn aw dualdo ve dah lo. A minung pawl an rinum lo ih, Pathian an hnong, anmai par lala ah thuthennak an thlen, Pathian cu riahsia zetin an tuah. Pathian cu lainatnak neitu a si. Asinan diknak ah a telhcih dah lo (Zirlai ah kan hmu le ding, duhdawtnak le diknak an feh tlang timi hi)

Thil ziangmaw, na pum a nat vutvo tivek ahkhan na riah a sia dah maw? Cuvek cu A minung pawl parih Pathian thin natnak thukzet hrangih hmanmi tahthimnak a si. Thinlung pakhat cu rung thleng aw in, lainatnak ih a rung cang tikah cumi cu thinnatnak thukzet tongfang a si. Cumi ciah cu Pathian le minung ih an hmanmi cu a si.

Himi lainat ngilneihnak cu Solomon hmaiih a ra tu nunnau pahnih ih thubuai ahkhan hman a rak si. An pahnih in naute cu anmai fa a si thu an phuang veve. Solomon in naute cu hmun 2 ih sat phel dingih thu a pek tikah (Naute siahsuah duhnak siloin), A nu diktak ih thinnat cangvaihnak cu a ra langfiang (1 Siang 3:26; zohkop aw Sem. 43:30).

`Nu le pa rak si dah zo pawl cun zirlai ih a relmi hi an theithiam ding. Leitlun duhdawtnak ziangvek khal ih tahthim ban ding a si lo. Himi in ziangtin saw kan hrangih Pathian duhdawtnak ngaingai theithiam dingin in bawm, cule himi theithiamnak ihsin ziangmi hnangamnak saw kan lak thei ding?`