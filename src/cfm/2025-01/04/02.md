---
title:  Nu ih duhdawtnak hnakin
date:   19/01/2025
---

Minung ih a hmuhton mi duhdawtnak nasa bik cu nu le pa in fate an duhdawtnak hi a si men thei. Bible cun Pathian in a mipawl hrangih mangbangza lainatnak a neih zia relnak ah nu le pa le fale laicin awknak hi tahthimnak ah a hmang theu. Cumi cun Pathian zangfahnak cu milai ih thinlung duhnak thukzet le hmuntonmi ai hnakih a nasa sawn thu a run rel.

`Siar ding: Saam 103:13, Isaiah 49:15, le Jeremiah 31:20. Himi bungcang pawl in Pathian lainatnak sullam le thuk zia thuhla ziangsaw an run rel vivo?`

Himi bungcang pawl ih a langdan vek asile Pathian cun a fale vekin in duhdawt, Nu le pa thazet in an fale an duhdawt vek ciah in in duhdawt a si. Asinan Isaiah 49:15 ahcun nunau in “hnawi fawp lai a fa” a theihhnilh men thei, lole “A sul ih fapa parah lainatnak nei loin a um” men thei (NKJV), asinan Pathian cun a fale a theihhngilh dah lo ih, lainatnak cu a hlawhsam ter dah lo (Tah 3:22) ti thuhla in simfiang.

Hminsintlak zetmi cu Hebru tong _raham_ timi hi, hitawk ah lainatnak ti in a run hmang ih, cule Bible hmundang tamzet sungah Pathian lainat duhdawtnak tiin a run simfiang. Himi cu Hebru tong ih naute (rehem) ihsin rasuak mi a si tiih zummi a si. Bible thiam pawl cun Pathian lainatnak cu “Naute nu ih duhdawtnak” vek rori a si tiah an ti. A ngaingai te cun cui thil cu minung ih lainatnak, Nu in a fa suak pekte a lainatnak ai hnakin a nasa sawn a si.

Jeremiah 31:20 ih a ummi vek asile, Pathian cun a minung pawl hin dokalh in, riahsia in tuah hai khal sehla a thukam pi minung pawl cu “duhdawtmi fa” le “fa duhnung” tin a hmu thotho. Curuangah Pathian cun, “Ka thinlung in a ngai ih” “A parah lainatnak Ka nei hrimhrim ding” tiah a ti. Hitawk ih lainatnak timi hi A tlun ih lainatnak (raham) timi thotho kha a run hmang. “Ka thinlung in a ngai” timi khal a ngaingai te cun, “ka sung muril a rum” tinak a si. Himi simfiangnak cu Pathian thinnatnak tongfang, A miphun pawl hrangih Pathian ih lainat duhdawtnak thuk zia tarlangnak a si. Annih cu rintlak lo sikhal sehla, Pathian cun A mipi pawl parah zangfahnak le lainatnak a nei vivo ih, ruah ban lo tiangin a duhdawt hai.

`Kan lakih hrekkhat hrangah kan hrangih Pathian lainatnak cu duhdawttu nu simaw, pa simaw thawn an bangaw a si timi va theihthiam ding cu a har zet ding. Ziangkhal sehla, mi hrekkhat pawl cun harsa an ti zet ding, ziangahtile an nu le pa pawl ih duhdawtnak an co lo ruangah a si. Ziangvek lamzin in saw Pathian in anmah pawl parih lainatnak a neih zia a langter?`