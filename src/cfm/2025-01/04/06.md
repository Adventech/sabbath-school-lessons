---
title:  Lainatnak le duhdawt thiamnak
date:   23/01/2025
---

Bible sungih Pathian cu lainatnak le duhdawtthiam mi a si. Himi Pathian thinlung hi Jesuh Khrih ah zohthim ding sang zet a um. Pathian cu zangfahthiam mi a si( Isa. 63:9, Heb. 4:15), A mi pawl ih riahsiatnak in a ciahneh (Thut. 10:16, Luka 19:41), cule theih duh, let duh, le hnem duhzettu a si (Isa. 49:10, 15; Matt. 9:36; Matt. 14:14).

`Siar ding: 1 Korin 13:4-8. Himi in ziangvek lamzin in saw midang pawl kan laicin awknak ah Pathian lainatnak le mangbangza a duhdawtnak langsuak ter dingih in kawh?`

1 Korin 13:4-8 ih a simfiang mi duhdawtnak phun thawn tahthim tlak ih um mi pakhat thawn laicin awknak neih kan duh zet. Asinan midang parah ziangtluk tiangsaw hivek ih nun hman ding hi kan duh? Tuarfainak, hngilneihnak tivek kanmah ten kan nei thei lo; nahsuak lo dingin, porh aw lo dingin, hngal lo dingin, le puarthau lo dingin kanmah ten kan tuah aw thei lo. Kanmah ahhin, “Thil ziangkim a zawi hramhram ih, thil ziangkim a zum , thil ziangkim a ruahsan ih, thil ziangkim a tuarsuak ih” cule “hlawhsam dah lo” duhdawtnak kan kawl lo. (1 Kor. 13:7, 8, NKJV). Cuvek duhdawtnak cu Thlarau rah vekin kan nun ah zohthim tlak in a um thei ding a si. Cule Thiang thlarau in Pathian duhdawtnak cu zumnak thawngin Khrih Jesuh ih um pawl thinlung ih a burh ruangah Pathian thangthat uh si (Rom. 5:5).

Pathian zangfahnak le Thiang Thlarau ih huham thawng in ziangvek lamzin in saw Pathian thinnatnak a langsuak mi, asinan ziangtik lai khal ih fel famkim le thinlung fimzet duhdawtnak hi kan langter ih, ka let ve thei ding? Cumi letdan ding pakhatnak ahcun duhdawtnak a simi Pathian cibai buk ding hi a si. A pahnihnak. Pathian duhdawtnak hi midang parih duhdawt zangfahnak le lainatnak langter ih, tuahtuannak in ka let ding a si. Kan Khristian zumnak men in kan hnem kual ding a si lo ih, midang pawl hnangamnak pe thei dingin kan cangvaih a tul. A netnak ahcun, Kan thinlung kan thleng thei lo ih, Pathian lawngin a thleng thei timi kan theih a tul.

Curuangah, Pathian hnenah Amai hrang le midang hrang ah – A thianghlimmi le duhdawtnak thianghlimter tu, thiltha cawisang tu le thiltha lo hlit theitu thinlung thar in pe dingin dil duh si.

Kan thlacamnak cu, “Pakhat le pakhat duhdawtnak ah le mi hmuahhmuah duhdawtnak lam ah Bawipa in lo thangter in, lo neitam ter hram seh…Cuticun mi thianghlim hmuahhmuah thawn kan Bawipa Jesuh Khrih a rat tikah, Pathian kan Pa ih hmaiah nan thinlung cu thinghlimnak ah soisel ding um loin a lo hngetter ding a si” timi hi si hram seh. (1 Thess. 3:12, 13, NKJV).

`Kanmah le kanmah, kan duhamnak le kan thinlung thatlonak pawl thihter thluh hi Ziang ahsaw hivek duhdawtnak langternak lamzin umsun a si? Himi thihnak hi Amahten a hloh theinak dingah ziangvek thil tuah ding duhhrilnak saw kan neih?`