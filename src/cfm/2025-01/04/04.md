---
title:  Jesuh ih lainatnak
date:   21/01/2025
---

Thukam thar ah hlanlai ih hman mi Pathian lainatnak thotho kha hman a si: Paul cun Pa Pathian cu, “Lainatnak ih Pa le hnangamnak hmuahhmuah ih Pathian” tiah a ti (2 Kor. 1:3, NKJV). Paul cun a run sim vivo sal ih, Efesa 2:4 ah Pathian cu, “lainatnak neitam” ti in le “Kanmah in duhdawtnak cui a duhdawtnak maksak ruangah” minung a tlen tiah a ti.

Tahthimnak tamzet sungah Khrih Amah rori in Pa Pathian lainatnak tarlangnak ah thinlung duhnak hnget zet tongkam pawl a hmang (Matt. 18:27, Luka 10:33, Luka 15:20). Cumi tongkam thotho, Thukam hlun le Thukam thar sung ih Pathian lainatnak ih tarlang mi cu thuthangtha cabu sungah thinlung rethei pawl hnenih Jesuh ih lainatnak tarlangnak ih hman mi a si.

`Siar ding: Matt 9:36, Matt 14:14, Marka 1:41, Marka 6:34, le Luka 7:13. Cule Matt 23:37 khalah zoh aw. Himi bungcang pawl in ziangtin saw dinhmun harsa mipi pawl fehtlang in Khrih a cangvaihdan tleunak an pek?`

Thuthangtha cabu ah Khrih cu mi rethei le tulsam mi pawl hnenih lainatnak a neih thu a run rel lang rero. A lainat lawnghman siloin, mipi ih tulmi khal a bawm a si.

Jesuh cu a mipi par khalah a tap. Khrih in khawpi a vun thlir tikah a mit ah thlirin a um tin mi pakhat cun a vun ruat thei ding – “Arpi in a fale pawl a thla hnuaiih a finkhawm bangin, na fale pawl hi voi ziangzat saw finkhawm ka tum ih nan rak duh lo!’ “(Matt. 23:37, NKJV). Hitawk ih kan hmuh theimi cu Khrih a tahnak cu Thukam hlun fehtlang ih Pathian phuanawknak thawn an milaw zet a si. A ngaingai ahcun Bible zirsang tamzet pawl cun a fale a ngaihsaktu vate cu hlansan ih Pathian relnak ih hman mi a si tiah an pawm thluh. Hitawk ah Daanpeksalnak 32:11 ih ummi cu mi tampi in an hmu thiam thluh, Pathian cu a fale ngaihsak, kilkhawi ih a thla ih a khuhtu vate vekin an theithiam thluh.

`Kan hrangih Pathian lainatnak nasazet cu Jesuh Amah rori, duhdawtnak phuangsuak in kan hrangih a pe aw tu ai haikih ropi sawn tahthim ding dang zianghman a um lo. Asinan Khrih in Pathian hmuihmel famkim lawng a nei lo ih, minung sinak famkim khal a nei a si. Ziangtin saw kan nun hi Khrih nun vekin midang tul sammi ngaihsak in le Pathian duhdawtnak phuang men loin, lamzin ngaingai ka kawh hmuh theidan ding?`