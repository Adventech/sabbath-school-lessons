---
title:  Thikthusia Pathian a si maw?
date:   22/01/2025
---

Bible sungih Pathian cu “Lainatnak Pathian a si” Hebru cun Pathian cu _el rahum_ tiah an ko (Daan 4:31). _“el”_ timi cu _“Pathian”_ tinak a si ih, _rahum_ timi cu lainatnak (_raham_) timi bulhram ihsin tuah mi a si. Asinan Pathian cu lainatnak Pathian ti lawng ih kawh a si lo ih, Thikthusia Pathian, _el qana’_ tiih kawh khal a si. Daanpeksalnak 4:24 ah, “‘Bawipa na Pathian cu mi kangraltu meisa, thukthusia (_el qana_) Pathian a si’ “(zoh aw Daan. 4:24, Daan. 6:15, Josh. 24:19, Nah. 1:2.)

1 Korin 13:4 ahcun “Duhdawtnak cu a thikthusia lo”(RSV) tin a run rel. Asicun ziangtin saw Pathian cu “Thukthusia Pathian” a si thei ding. 2 Korin 11:2 siar awla, cule Bible ah Pathian minung pawl in A parih an rinum lo dan pawl kha ruat aw (thimnak ah, Saam 78:58). Himi bungcang cun Pathian “Thikthusiatnak” theithiam dingin ziangmi tleunak saw a pek?

Pathian ih “thikthusiatnak” hi theihsual pang a si theu. Thikthusia pasal simaw, nupi simaw vekih mi pakhat na rel ahcun, na lungawipinak a si lem zik lo. Thikthusia timi hin tong phun tamzet ah sullam tha lo zet a nei theu. Asinan Bible ahcun Pathian ih thikthusiatnak in sullam tha lo zianghman a nei lo. Pasal pakhat cu a nupi thawn laicinawknak ding ih a duhdawt zet cu thiltha zet a si.

Duhdawtnak kalh zawngih thikthusiatnak (1 Korin 13:4) a um lai ah 2 Korin 11:2 vek asile “thikthusiatnak” ahhin thiltha le dik a um a si. Paul cun “Pathian ih thiknak in ka lo thik hai” (2 Korin 11:2 ) tiah a ti. Pathian thiknak cu dingfel ngilneihnak a si ringring ih, A minung hrangih Pathian lainat duhdawtnak tin rel sehla a fuh deuh men ding.

Pathian in a minung pawl a lainatnak(qana) cu anmah pawl a duhdawtnak thuk zet ihsin ra suak mi a si. Pathian cun a minung pawl thawn laicin awknak hnget zet neih a duh; Amah lawng hi an Pathian a si ding. Asinan Pathian cu duhdawttu mitkem umza, duhdawtnak lehrulh thei lo tiih tarlang a si theu. (zoh aw Hosea 1–3, Jer. 2:2, Jer. 3:1–12). Asinan Pathian ih “thiknak” lole “lainatnak” cu thinthoter loin a um dah lo, asinan thiltha lole mitha lo pawl cu a let theu. Pathian thiknak (lole lainat “duhdawtnak”) cun minung ih thiknak vekih thiltha lo a nei ve dah lo. Cumi cu huatawknak a si lo ih, asinan a minung pawl thawn laicinawknak thazet neih le an thatnak ding a duhnak sawn a si.

`Ziangtin saw Pathian in kan parih a langter mi, “thiknak” tha zet cu midang parah kan langter thei ve ding?`