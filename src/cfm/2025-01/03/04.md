---
title:  Pathian lungawi thei kem?
date:   14/01/2025
---

Lei le van ih Pathian cun cemni nei lo van dumkulh pi lakih a fate zet mi leitlun ih a ummi minung menmen ahhin ziangtin saw lungawinak a neih thei ding? Zianghman tulsam mi nei lo le huham hmuahhmuah nei thluhtui’ hrangah ziangtin minung hi an thupi thei ding? Himi thusuhnak cu hmunhnih ah then a theih. Pakhatnak cu ziangtin saw Pathian, amah rori cu a lungawi thei ding? Pahnihnak ah, a hleice in kan sualnak vun ruat cun ziangtin minung in a lungawinak kan thlen thei ding? A hmaisa thusuhnak cu tuini ih kan zirlai thulu a si ding ih, a pahnihnak cu thaizing ah kan zir ding.

`Siar ding: Isaiah 43:4. Saam 149:4; le Thuf 15:8,9. Pathian in a minung ah a lungawi thuhla ziangsaw in sim?`

Mizan ih kan zir zo vekin minung in Pathian lung a awiter thei, ziangahtile mi zokhal in midang ngaihsak ih an duhdawt vek ciah in Pathian in a minung pawl ih thatnak ding ruat phah in a duhdawt hai a si.

Cumi kalh ciah in, A mi pawl in thiltha lo an tuahnak ah Pathian a lungawi lo. A ngaingai te cun Thufim 15:8,9 ah in rak zirh, “thawinak” le misualral “lamzin” cu “Bawipai’ hrangah tenumza a si,” Cule “Miding ih thlacamnak cu a lungawi zawng a si” cun “dingfelnak a thluntu cu a duhdawt” (NKJV). Himi bungcang in Pathian cu sualnak ah a lungawi lo thu lawng a rel lo ih, thatnak ih a lungawi thu khal a rel tel. Pathian lungawinak le duhdawtnak cu pakhat la pakhat an mil aw zet, Pathian duhdawtnak le a lungawinak karlak pehzom awknak thukzet a langter. Cumi cu Bible sung hmuahhmuah khalah a lang thluh a si.

Saam 146:8 ih a um vek asile, “Bawipa cun mi dingfel a duhdawt” (NKJV). 2 Korin 9:7 ah a bet ih, “Pathian cun lungawi zetih petu cu a duhdawt” (NKJV). Hminsin aw, a hmaisa tu ah ziangmi saw a rel lo mi? Pathian in midingfel le lungawizet ih a petu pawl lawng a duhdawt tiin a rel lo. Asinan himi thu cun ziangkim a run sim thluh, cumi sullam cu Pathian cun “dingfel” le “lungawi zetih a petu” cu lamzin hrekkhat ah a duhdawt zet ti hi a si. Thufim 15:8,9 ih kan hmuh mi cun a simfiangnak a run pe: Pathian in hi pawl le a dang pawl cu lungawinak lam ah a duhdawt zet hai a si.

`Lei le van a tuahtu Pathian cu thinlung khal in kanmah thawn pehzom aw ih a um theinak dingah lei le van hi ziangmi tluk ih nai aw te saw an si timi ruat aw. A hleice in himi ruatnak in harsatnak na ton caan ah ziang ruahsannak saw a lo pek?`