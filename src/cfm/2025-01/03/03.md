---
title:  Lungawinak thawn aipuannak
date:   13/01/2025
---

Kan hrang ahcun vun ngaihtuah ding cu a harsa zet, Pathian in mikip zawn a ruat ih, a ngai thupi thluh. Curuangah mi pakhat vial hman rundam a sinak ah a lungawi zet.

`Siar ding: Zefaniah 3:17. Ziangtin saw himi bungcang in fapa tlanhlo tahthimthu hi tleunak a vun pek thei?`

Zafeniah 3:17 ahhin Pathian in a tlencia a minung pawl parih nasa zetih a lungawizia a tarlang. Hebru tong ih lungawi le hlimnak tongkam pawl hmuahhmuah cu himi bungcang ahhin an funkhawm aw thluh, A tlencia mi pawl parih Pathian ih lungawizia relnak a si. Cui ni ah Pathian lungawizia phuanglangnak ahhin tongkam pakhat lawng hi a famkim tawk lo in a lang.

Hminsin aw, himi bungcang ahhin khuitawk ahsaw Pathian a um – A mi pawl “lakah” a um a si. Duhdawtnak ih laicinawknak ihsin a ra suakmi rualremnak cu Pathian umnak ihsin a ra mi a si. A fapa hmunhla zet ih a hmuh tikah, pa a va tlansuah vek ciah in – hitawk ahhin Pathian cu a mi pawl lakah a um a si.

Isaiah 62:4 ahkhan cutivek cu neihawknak vekin a run tahthim. Isaiah 62:4 (NKJV) ih a umdan vek asile, Pathian minung pawl cu, “Hephzibah tiih kawh an si ding” cumi sullam cu, “Ka lungawinak cu amah ah a um” cule leiram cu “Beulah” tiah kawh a si ding. Cumi sullam cu “neihawknak” ti a si. Ziangruangah? Ziangahtile, “Nangmah ah Bawipa a lungawi, na ram cun pasal a nei ding” tiah thungan mi a um. Pathian ih lungawinak sangbik cu tuahthatsalnak ding ni hrangih ret hrih hi a si. Cumi ni ahcun a mi pawl a rak lawm ding ih, a pa in fapa tlanhlo parih lungawinak a neih vek ciah in kan parah lungawinak a nei ding.

`Siar ding: Efisa 5:25-28. Himi in duhdawtnak phun dangdang phuanglang dingih kawh kan sinak thuhla ziangsaw a rel?`

Himi bungcang ahcun pasal pawl in an nupi pawl duhdawt dingin a forhfial, “Khrih in kawhhran a duhdawt ih, a hrangih a pek awk vek in” an nupi pawl “anmai taksa vek ih” duhdawt dingin a forh hai a si (Efisa. 5:25, 28, NKJV). Himi bungcang cun pasal in a nupi cu duhamnak tel lo, le pumpekawknak in a duhdawt ding thulawng a run tarlang lo ih, Khrih Amah rori hmanin a taksa hrekkhat vekin a mipi (kawhhran) a duhdawt timi a run tarlang a si.