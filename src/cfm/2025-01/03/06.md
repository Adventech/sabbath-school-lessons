---
title:  Hmuitin tlak
date:   16/01/2025
---

Pathian zangfahnak leh relpinak hnuai ah Pathian cun a duhdawtnak rak cosangtu hnenah a lungawi. Duhdawtnak le Amai dingfelnak famkim cotlak mi pakhat fehtlang in, kan zaten mi dingfel ah siar kan si ih, kumkhua in Amah thawn duhdawtnak famkim ih nun hmangtu ding Pathian duhdawttu pawl lakah kan tel a si. Himi cu tlennak ih ruahsannak ropi zet a si, cumi ahcun Khrih in kan hrang vanram ih a hnatuannak khal a tel a si.

Asinan kei teh ka rak tel kem maw tin na ruat men thei? Ka rak that tawk lo asile ziangtin saw a si ding? Zumnak ka rak nei tawk lo tin ka thinphang sehla ziantin saw a si ding?

`Siar ding: Marka 9:17-29. Thuanthu ahkhan Pathian in mi pakhat cu ziangtin saw a let? Ziangtluk zumnak neih saw a tawk?`

Dungthluntu pawl cun khawsia an dawisuak thei lo; ruahsannak pawl hmuahhmuah a hlo thluh vekin a lang. Asinan Jesuh a ra ih, khawsia molh mi ih a pai’ hnenah, “Na zum thei a si ahcun, a zumtui’ hrang ahcun ziangkim a cang thei a si’ “(Marka 9:23) tiah a ti. Cule a pa cun tih zet cingin a let ih, “Bawipa, ka zum a si, ka zum lonak hi in bawm hram aw” tiah a ti (Marka 9:24).

Hminsin aw. Cupa hnenah Jesuh cun, “Zumnak na neih tam deuh tikah ra kirsal aw” tiah a ti lo. Cupa cun tap phah in, “‘Ka zum lonak hi in bawm aw” a timi kha a tawk tuk zo.

Zumnak lo cun Pathian lungawiter a theih lo (Heb 11:6), cun zumnak fate khal Jesuh cun a pawm a si. Zumnak hmangin (Khrih ih relpinak thawngin) kan lungawiter thei. Zumnak le kan ai-awih ih Khrih hnatuannak ruangah Pathian lung kan awiter thei ding, cumi cu Nauhak pakhat in a pai hnenah laksawng santlailote a run ken tikih a pa a lungawidan thawn an bangaw a si.

Kan hmuitin mi “Pathian lungawi zawng” kan tuah theinak dingah Paul ih thuron kan thlun a tul (2 Kor. 5:9, 10, NKJV; himi thawn tahhtim aw Kol. 1:10, 1 Thess. 4:1, Heb. 11:5). Cule Pathian hnenah kan duhdawt zetmi khal tel in kan ngaihsak mi thil pawl thleng danglam ter dingin le duhdawtnak ih kan thansoh theinak dingah kan dil ding a si. Cuticun midang khal kan duhdawt thei ding a si. “Unau duhdawtnak thawn pakhat le pakhat zangfahaw zetin lainataw cio uh; upat awknak ah pakhat le pakhat duhsakaw uh; Hnatuannak ah ze hlah uh; thlarau ah thahnem ngai uhla; Bawipa cu rian uh; Ruahsannak ah lungawi uh; harsatnak ah tuar tento uhla, thlacamnak ahcun cat bang loin thlacam uh; Mi thianghlim pawlih tul sammi kha nan neihmi rak hlawm uhla, khual tha si uh” (Rom. 12:10–13, NKJV).

`Khrih fehtlang in Pathian in in rak pawm a si ahcun, midang cu ziangtluk in saw kan pawm sinsin ding? Nangmah na duhdawt awkvek in na venghnen duhdawt aw timi thupek ah ziang tleunak a um( Pui. 19:18, Matt. 22:39) and cule na parah tuah haiseh ti na duh vekin midang parah tuah aw timi thupek cun hi ruahnak ah ziang mi tleunak saw a pek?`