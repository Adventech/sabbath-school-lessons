---
title:  Na ruahnak hnakih man nei sawn
date:   12/01/2025
---

Zirlai hmaisa lam ih kan hmuh vekin Pathian cun misual le misual bik khal a duhdawt ih, duhdawt lo mi a nei lo. Cule kan ruahnak ai hnakih nasa sawn in Pathian ih in ngai thupit ruangah sual ahhin lungawinak a nei lo. Ziangahtile in duhdawt ih, sual in kan parih a thiltuah mi khal a thei.

`Siar ding: Luke 15: 11-32. Fapa tlanhlo tahthimnak in Pathian ih zangfahnak le duhdawtnak thuhla ziangsaw a tarlang? Inn ih rak um, fapa dang sawn tu vekih a ummi pawl hrangah ziangvek ralrinnak saw pek ih a um?`

Jesuh ih relmi thuanthu ahkhan mi pakhat ih fapa cun tuan zetah a roco ding a dil, cumi cun a pa le a pa ih innsang pawl a hnong timi a langfiangter zet. Fapa tlanhlo cun a roco mi a hmangral thluh ih, farahnak in a tlakbuak ih, vokkuang ih vok pawl ih an rawlei mi tiangin a daw. A pai’ inn ih siahhlawh pawl cun rawl khawpkham ei ding an neih kha a vun mangsal, siahhlawh hnatuan ve mai dingah inn lam ih tlungsal dingin thutluknak a tuah.

A hnu ih thil rungum mi hi huham nasazet a si. Pa hrekhat pawl cun cuvek fapa cu a ra tlunkirsal tikah an dungtunsan men ding. “Na roco ding pawl na la zo ih, ka inn ihsin nangmah ten na tlan. Hitawk hmun ahhin inn na nei nawn lo” timi tongkam le ruahnak pawl cu a rung suak ding, a si ko lo maw? Nu le pa hrekkhat pawl ih mit ahcun fapa cu a fehsual hla tuk zo ih, a hleice in inn lam ah fapa ngaingai vek in an pawm thei zik lo.

Asinan tahthimnak ahcun Pa (Amah Pathian relduhnak) cun kha tivek in a rak let lo. Cu hnakin, “Hlapi ih a um laiah(fapa tlan hlo), a pa in a hei hmu ih, a thin a zun zet, cule a va tlan ih, a hngawng in a va kuah ih, a hnam’ “(Luka 15:20, NKJV). Cutivek caan ih Inn neitu bik in mi pakhat hmu dingih va tlansuah cu mawi lo vek ih ruat sikhal sehla, pai’ zangfahnak cun a fapa hmu dingin a tlansuak ter a si. Cuhnakih thinlung tham zet mi cu a inn ah a lawmlut sal ih, puai sunglawi zet a tuah sak. Cumi cu fehsual pawl hrangih Pathian ih zangfahnak nasazet le inn lam ih mi pakhat te a ra kirsal hman ih a lungawidan pawl tilangtu a si. Pathian hi a va tha lawmmam ve.

`Fapa dang ih cangvaihdan hi ngaihven a hlawh zet. Ziangahsaw himi cangvaihnak hi minung cangvaihnk, a hrekkhat cu an dik vek ih a lang thiam? Himi zawnte ih thuanthu cun minung ruatdan in kan hrangih Pathian duhdawtnak asilole Thuthangtha ih a thukzia a theihthiam theilo dan thuhla ziangsaw in zirh?`