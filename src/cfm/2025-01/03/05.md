---
title:  A mankhung mi
date:   15/01/2025
---

Ziangtinsaw kannih sual ih tlu zo, misual in a thianghlim Pathian lung kan awiter thei ding?

`Siar ding: Rome 8:1 le Rome 5:8. Himi bungcang in Pathian hmaiih kan din thuhla ziangsaw in sim?`

Minung zo khal ih an let hlanah Pathian cun minung pawl parah zangfahnak a pe hmaisa. Ziangkim kan rel lole kan tuah hlan ah Pathian kan hnenah a ra thleng ih, a duhdawtnak pawm ding le hnong thei dingin caan tha in ra pe. Rome 5:8 ih a ret vekin, “Pathian in a duhdawtnak cu kan hnenah a langter, cuticun misual kan si laiah Khrih cu kan hrangah a thi” (NKJV; Jer. 31:3 thawn zoh tlang aw). Kan tlentu hnatuahnak fehtlang in zumnak thawngin Pathian hnenah kan ra thei ih, Pathian thawn kan rualrem aw thei.

`Siar ding: 1 Piter 2:4-6 le Hebru 11:6 hi zoh tlang aw. Himi in Pathian lung kan awiter dan ding ziangtin saw in sim?`

Pathian telpinak tel loin, a tlusia mi minung pawl cun Pathian hnenah thiltha zianghman an keng thei lo. Asinan Pathian cun a duhdawtnak le zangfahnak sungah Khrih ih hnatuannak fehtlang in lamzin a tuah. A hleice in “Jesuh Khrih ih zarah” kannih cu, “Pathian cosan tlak thlarau lam thawinak hlantu” kan si (1 Pit. 2:5, NKJV). “Zumnak tel loin A lungawiter a theih lo” (Heb 11:6) tin um khal sehla, Khrih ih hnatuannak thawngin Pathian cun zumtu pawl cu “Jesuh Khrih zarah, a mithmuh ih lungawi zawng cu nanmah ah tuan in, hnatuan tha pohpoh ah amai duhzawng tuah dingin lo ti famkim hram seh; a hnenah kumkhua ih kumkhua in sunlawinak um hram. Amen” (Heb. 13:21, NKJV). Zumnak thawn Pathian rak cosang tu pawl cu Khih ih relpinak thawngin Amah (Pathian) ah mi dingfel tiih kawh an si ding. Cui dingfel pawl lawng hi pawmtlak an si ding a si. Cule Pathian duhdawtnak rak lettu pawl cu Khrih ih relpinak thawngin cotlak ih ruah an si ding (Luka 20:35), cule Anih cun Amah vek bangtukin a danglamter hai (1 Kor. 15:51–57, 1 Johan 3:2). Pathian ih tlennak hnatuan hi kan hrang lawngah asilo ih, kan sung khalah a um a si.

`Ziangruangah saw vanram ah Khrih ih a lo relpi (dinpi)nak hi thazang laknak thazet a si thei?`