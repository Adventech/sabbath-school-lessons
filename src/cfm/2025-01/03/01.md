---
title:  Pathian lungawinak dingah
date:   11/01/2025
---

### Tuizarh zirlai hrang siar ding

Luka 15:11–32, Zefa. 3:17, Efisa. 5:25–28, Isa. 43:4, Rom. 8:1, Rom. 5:8, Marka 9:17–29.

> <p>Bible cangken</p>
> “Na lakih Bawipa na Pathian cu micak a si; a lo sanhim ding, lungawi in na parah a ai a puang ding; a duhdawtnak ah a cawl ding, hla sak in na parah a lung a awi ding a si. (Zefaniah 3:17, NKJV).

A hnuai ih thuanthu ummi hi ruat hnik aw: Kum 5 mi nauhak te pakhat cun pai’ ni ah a pai’ hnenah laksawng titham lote a run keng ih, lungawi zetin a pai’ hnenah a pek. A pa cun, “Ka fapa, na laksawng ka ngai thupi lem lo. Ka lungawi theinak dingah zianghman in pek thei mi a um lo. Ziangkim in pek mi hi keimahten ka lei thei mi an si. In pek mi ziangkim hi ka paisa ih lei mi, asilole thilri man ka pek cia mi ih leimi a si ding. Curuangah na laksawng cu nangmah in kawl tha men aw. Ka mamawh lo ih, ka duh fawn lo. Ziangkhal sehla, ka lo duhdawt tuk sokhaw” tiah a ti.

A pa ih a rak cohlang dan khi ziangtin na ruat? Tongkam, “thinlung nei lo,” “sual” “ruatnak nei lo” tivek hi thinlung ah a rung lang ding. Cuvek cu Pathian in in rak letdan a si kem maw? Pathian lung kan awiter ngaingai thei pei maw? Ruah ding a har zet, sual ih siatsuah mi, a tlusia zo mi le sualnak tuahduh mi si cingin Pathian lungawi dingin kan tuah thei! Phundang in kan sim ding asile, Pathian hnenah laksawng kan ken tikah nauhak pai’ pa vek thinlung neiin Pathian cun in rak zoh ve lo. Khrih fehtlang lawng in Pathian lung kan awiter thei a si.