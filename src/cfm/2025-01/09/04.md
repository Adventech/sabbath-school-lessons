---
title:  Vanram ih doawknak maksak um thokdan
date:   25/02/2025
---

Semtirnak 1-3 lawng hman in Adam le Evi an tluk hlan ihsin thiltha lo a um zo timi an langter. “sia le tha theihnak thing” (Sem 2:9,17) timi ahhin “thiltha lo” a rak lang zo. Cule rul cun Pathian cu thuphanper tu ah a puh, a ngaingai te cun amah rulpi kha thuphanper tu a si. Rulpi a um cun (Thup 12:9) a thuphanpernak khal a um cih, cutawk ahcun thiltha lo (sual) a lang a si. Cule tluksiat hlan Eden hmuan khal ah thiltha lo a umdan cu a langter a si.

`Siar ding: Ezekiel 28:12–19 hi Suah 25:19, 20 zoh phah in siar aw. Himi tluksiatnak hi ziangsaw a si?`

Himi thuhla ih a langdanvek asile, thilthalo le vanlam doawknak cu vanram ihsin a thok a si.

A tluksiat hlan ahcun Satan tiih theihlar miih rungcang tu cu Cherub khuhtu a si. Himi Cherub tiih theih a sinak lenglam ah anih cu “‘Tha famkim, fimnak ih khat, le mawinak ih famkim’ “tiin le “‘Pathian hmuan, Eden ih um” tiih theih a si’ “(Ezek. 28:12, 13, NKJV). Hivek pawl hi Taiar siangpahrang minung thuhla rel mi a si lo. Curuangah hitawk ahhin Lucifer ih tlukdan thlirsalnak pekin kan um ti kan thei.

`Siar ding: Isaiah 14:12-15. Hitawk ahhin doawknak maksak hung suahdan ziangdang saw a langter?`

Isaiah 14 ih a langdan vek asile Lucifer cun amahten khaisangawk ih Pathian tlukih tuahawk a tum. Himi bungcang cun Ezekiel 28 ih kan hmuh zo mi pawl a “mawinak” ruangah a “thinlung a puar thau” (Ezekiel 28:17) timi cu a run fangkim ter ih, cumi cun mawi zetih a tuahtu Pathian sunlawihnak dingah a hruai sawn hi a si. Cuvek hnak ih hlah khaw, a puar thau sawn riangri. Cu hnakih poisawn cu himi puarthaunak ahhin, Pathian dinhmun lak a tum ih, Pathian relsia dingin a tuah aw a si. Ezekiel 28:16 ih “sumdawnnak” timi hrangih hman mi Hebru tong hi “reelsiatnak” timi sullam a nei thotho, Satan in Pathian le kanmah in dokalhdan a tarlang a si.

`A tlusia mi Lucifer cu a hramthok ahcun sersiam a si “ni ihsin…. Mi famkim” a si ih, “Amah ah thatlonak hmuh a si hlan tiang”(Ezekiel 28:15) timi thudik cu ziangtin saw kan theihthiam thei ding? Zalennak nuntha zet “famkim” a tel lo ahcun ziangtin saw famkim tlu loin a um thei ding?`