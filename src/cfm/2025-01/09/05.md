---
title:  In biak ahcun
date:   26/02/2025
---

Satan in Pathian Bawi tohkham laksak a tumnak cu Mathai 4 le Luka 4 sung ih thlemnak thuhla khalah a lang. Thlemtu le Jesuh karak thubuai ahhin doawknak ngaingai thuhla tamzet a lang a si. Hitawk ahhin Khrih le Satan karlak doawknak maksak cu a ngaingai in kan hmu thei, asinan fiah zet le langfiang zetin tarlang in a um.

`Siar ding: Mathai 4:1-11. Ziangtinsaw hitawk ah Khrih le Satan karak doawknak maksak hi a tarlang?`

Thlarau cun Jesuh cu “satan thlemnak” ih um ding tumtahnak langternak ah Jesuh cu nelrawl ah a “hruai” (Matt 4:1). Hivek a ton hlanah Jesuh cu ni 40 sung rawlul in a um zo. Cuti cun Stan a rat tikah Jesuh ih rilrawng lutuknak cu remcang ah la tahrat in lungto kha sang ih cangter dingin a thlem. Asinan Jesuh cun himi thlemnak cu Bible hmangin a dokalh ih, satan ih a cangvaihnak cu a hlawhsam.

Cule Jesuh cu mah le mah zum hnget aw zetih umter tum in, Satan cun biakinn lu zim ihsin dawp thla dingin Jesuh a thlem. Jesuh hi Pathian fapa a si ngaingai ahcun vancungmi pawl in Amah an humhim ding timi thuron pe in Cathianghlim a run hmang. Asinan Cathianghlim dik zet siarnak thawn Jesuh cun thlemnak cu a doneh leh sal.

Thlemnak pathumnak ahcun Satan ih a tuahsuak tummi ngaingai cu fiang zetin a lang. Jesuh in cibai a buk ding a duh a si. Pathian lawngih neih theimi cibai biknak cu Satan cun laksak a tum.

Cuticun satan cun Jesuh hnenah, “Leitlun ram uknak hmuahhmuah le an sunlawinak” pawl a hmuh ih, cule “‘Bokkhup in i biak ahcun hi thil hmuahhmuah hi ka lo pe ding a si” a ti (Matt 4:8, 9). A ngaingai te cun Matthai thawn milaw zetmi thungan mi pakhat Luka 4:6 ahcun satan cun hitin a rel, “Hi thuneihnak hmuahhmuah le an sunlawinak tla hi ka lo pe ding: ziangahtile cucu ka hnenih pek a si ih, ka pek duhmi pohpoh hnen ah ka pe ding’ “(Luka 4:6, NKJV). Jesuh cun Cathianghlim hmangin thlemnak a do lehsal ih, cule satan cu a hlawhsam lala.

Himi thlemnak pathum ah Jesuh cun doral ih donak cu cathianghlim hmangin a kilhim a si.

`Efesa 6:12 cun, “kan buan mi hi tisa le thisen an si lo, lalnak pawl, thuneihnak pawl, hi leitlun thim uktu pawl, hmun sangih thlarau sual pawl tla an si sawn” tiah in rak sim thei sal. Tihphannak ih nun kan hmang lo hmanah ziangahsaw kan kiangkap ih buainak ngaingai pawl hi kan theih ringring a tul?`