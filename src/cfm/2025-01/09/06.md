---
title:  Vanlam doawknak umdan
date:   27/02/2025
---

Pathian le Satan karlak vanlam doawknak thu zirhnak Bible bungcang hrekkhat pawl kan hmu thluh zo. Asinan cuvek buainak cu ziangtin saw a um thei? Ziangtin saw ziangkim tithei Pathian cu mi in an dokalh thei ding? Vanlam doawknak hi thilti theinak ih khat luan thluh mi si bangta sehla, a hram thok hlan hman in a cemral zo ding. Cuvek siloin thildang deuh a si ko ding. A ngaingai te cun Cathianghlim cun doawknak cu Pathian ziaza thuhla ih elawknak – Pathian dokalh in (thildang lakah) Anih cu thatnak le duhdawtnak ih khat a si lo tin Satan ih relsiatnak ihsin a hungsuakmi a si ti a langter. Cuvek relsiatnak cu huham asilole ruatnak nei lo hranhram ih norawknak tivek ih neh theih thil a si lo. Mi pahnih ih nun tahthim zuamawknak ih neh theih thil a si.

“Sual a donak ahhin, Pathian cun dingfelnak le diknak lawng a hmang. Pathian ih a hman thei lomi Satan cun a hmang thei – porhawknak le bumawknak hi a si. Vancungmi pawl hmaiah Pathian kamsuak thu le A cozah ukawknak ih khawkhannak cu dik lozet in sual a puh tum ih, Pathian cu vanram ih a umtu pawl kaihhruainak dan le daan a um mi ah a dik lo, A sersiammi pawl ihsin thuawihnak le pumpekawnak a duh ih, Amahten khaisang awknak ding a hawl rero men a si tiah sual a puh. Curuangah vanram ih a ummi pawl hmuah le a tlusia mi leitlun pawl hmaiah Pathian uknak hi a dik ih, A daan hi a famkim a si timi phuangsuak ih a um tengteng a tul. Satan cun amah rori in leitlun thatnak ding a hawl tum timi a langter. Hranhram ih mi sinak laksak tum tu ih mizia diktak, a tumtah mi ngaingai cu mi hmuahhmuah in an theih a tul. A hnatuan tha lo zet ihsin amahten phuangawknak ding tikcu caan a nei tengteng ding a si.”—Ellen G. White, The Great Controversy, p. 498.

`Johan 8:44, 45 hi Thuphuan 12:7-9 ih tleunak ah siar aw. Himi bungcang cun satan ih nuntu zia le khawkhannak thuhla ziangsaw an langter?`

A hramthok ihsin Satan pa ih khawkhannak cu sersiammi pawl in Pathian cu duhdawtnak le diknak nei ngaingai lo tu, le A daan cu anmah nekrawktu le nater tu men an si timi zumter a tumnak hi a si. Jesuh in satan cu, “thuphanper tu” le “thuphan ih pa” a rak ti khal hi mangbang ding a si lo (Johan 8:44, NKJV). Cumi kalh ciah in Jesuh cu, “Thudik theihter dingah’ “a ra (Johan 18:37, NASB) cule Satan ih relsiatnak le thunphanpernak cu a do ih, a neh ih, a netnak ahcun satan le a huham cu a siatsuah thluh (1 Johan 3:8, Heb. 2:14).

Thuphuan 12:9, 10 ah Satan cu (1) “rul tar” (2) Vanram ih Pathian minung pawl a zuar thlaitu (3) leitlun bumtu rulhreng tiah a fiangter. Grik ting ih “Khawsia (satan)” timi cu “relsiatu” tinak a si ih, doawknak cu Pathian nunzia thuhla zumnak khal tel in, zumnak tlun ih doawknak a si timi a angter.