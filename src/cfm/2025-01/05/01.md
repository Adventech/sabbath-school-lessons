---
title:  Pathian duhdawtnak ih thin ai-thoknak
date:   25/01/2025
---

### Tuizarh zirlai hrang siar ding

Saam 78; Jonah 4:1–4; Matt. 10:8; Matt. 21:12, 13; Jer. 51:24, 25; Rom. 12:17–21.

> <p>Bible cangken</p>
> “Asinain anih cu zangfahnak ih khat a si bangin, an diklonak cu a ngaidam ih a siatsuah hai lo: a si, voi tampi a thin a suup ih, a thin aithawhnak cu a zate’n a coktho lo.” (Saam 78:38, NKJV).

Pathian ih zangfahnak hi lungawi um zet si khal sehla, mi tampi cun A thinhengnak in a ti buai tiah an ruat. Pathian hi duhdawtnak a si ahcun, a thinaithoknak langter ding a si lo tiah an ruat. Ziangkhal sehla, himi ruahnak cu a dik thei lo. A thin ai-thoknak cu a duhdawtnak ihsin a ra suak mi a si.

Mi hrekkhat pawl cun Thukam hlun ih Pathian cu thinheng hmang Pathian a si ih, Thukam thar ih Pathian cu duhdawtnak Pathian a si tiah an ti. Asinan Pathian pakhat lawng a um, cule Anih cu Thukam hlun le Thar ih a langtu kha a si. Duhdawttu Pathian cu sualnak ah a thinheng theu – Asinan cuvek ih a umnak cu Duhdawttu a si ruangah a si. Jesuh Amah rori hman in sual donak ih a thinheng zia nasa zetin a langter, cule Thukam thar cun Pathian thin aithoknak ih lungawinak le dingfelnak thuhla voitam zet in zirh.

Pathian thinhengnak cu duhdawtnak le Adiknak in sualnak le diklonak a letnak hi a si ringring. Pathian thin ai-thoknak cu a thatnak famkim le duhdawtnak in a cangvaihter mi thinhengnak a si. Cumi cun sersiammi pawl hmuahhmuah ih thansohnak a hawl a si. Pathian thinhennak cu sualnak le diklonak kha duhdawtnak ih a letnak a si. Sualnak cu sual a tuartu pawl duhsaknak le sual a tuahtu pawl parah Pathian a thinheng a si. Cuvek a si ahcun Pathian thin aithoknak cu Pathian duhdawtnak langternak dang pakhat a si.