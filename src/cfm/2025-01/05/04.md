---
title:  Thinhengnak dik
date:   28/01/2025
---

A tha lomi thinhengnak tamzet a um laiah, Bible cun “Thinhengnak dik” a um thu in rak zirh.

Nu pakhat cun bualrawn ih a lek rero tu a fanu kum 3 mi cu a zoh ringring, cule rinlopi in mipa pakhat cun a fanu cu a ra tibuai timi vun mitthlam aw. Cui’ nu pakhat cu thinheng loin a um ding maw si? A thinheng tuk ding. Hivek caan ahcun thinhengnak cu duhdawtnak langternak a si. Himi tahthimnak cun Pathian ih “thinhengnak dik” theithiam dingin in bawm a si.

`Siar ding: Matt 21:12, 13 le Johan 2:14, 15. Biakinn an hmandan thuhla ah sualnak ih Pathian thinhengnak thuhla Jesuh in cangvaihnak kha ziangsaw in sim?`

Himi ahhin Jesuh cun nuhmei, hngaktah, le mi rethei pawl ih co ding mi hlawknak pawl laksak duhnak ruangih Pathian biakinn cu “rukru pawl ih inn” ih a suahtu misual pawl dokalh in thinhengnak dik in “Pathian ngaihsaknak” cu a langter a si (Matt. 21:13; himi thawn zoh aw Johan 2:16). Pathian zangfah ngaidamnak le misual pawl A thiangfaiternak zohter tu Biakinn le khawmnak cu mi rethei hrekkhat pawl nekrawknak le bumnak ah an hmang sawn riangri. Himi borhbahternak ah Jesuh hi thinheng loin a um ding maw si?

Marka 10:13, 14 le Marka 3:4,5 ahcun A thinhengnak dik tampi tahthimnak a um. Mipi in Jesuh hnenah nauhak pawl an hruai tikah, “dungthluntu pawl cun anmah run hruaitu pawl an kawk” Jesuh cu “a thin a heng tuk” – a tongfang cun “Thinheng zet” ti a si. Anih cun an hnenah, “Nauhak pawl kha ka hnenah rat siang uh” tiah a ti (Marka 10:13, 14, NKJV).

Hmundang ahcun, Sabbath ni ih Jesuh in mina a damter ih Sabbath daan buar tiih Farasi pawl ih sual mawh puh dingih an hngak lai ah Jesuh cun, “‘Sabbath ni ah thiltha tuah maw, asilole thiltha lo tuah a tha deuh? Nunnak runhim maw, asilole thah a tha deuh?’ “tiah thu a sut (Marka 3:4, NKJV). Anih cun, “A kiangkap ih um pawl cu thinheng zet in a zoh, an lungruh tuk ruangah a riah sia zet”, cumi theh hnuah mina pa damter hna a tuan (Marka 3:5, NKJV). Hitawk ih Khrih ih thinhengnak cu an lunghak ruangih riahsiatnak thawn a cem cih thluh: himi cu Thukam hlun ih Pathian hnenih a um theu thinhennak cu duhdawtnak ih a dikmi thinhengnak a si vek ciahin duhdawtnak ih a dikmi thinhengnak a si. A hleice in sualnak in duhdawtnak a natter tikah Ziangtin saw duhdawtnak cu sualnak in a tibuai lo ding?

`Ziangtinsaw kan thinhengnak cu “thinhennak dik” vekin mah le mah thiamco awter lo dingih kan ralrindan ding? Cuvek cu rak olsam zet bangta sehla, ziangtin saw cuvek thang ngaingai lak ihsin kan kilhim awk thei ding?`