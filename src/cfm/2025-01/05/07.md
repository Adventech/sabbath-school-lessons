---
title:  Ruatbet ding
date:   31/01/2025
---

Siar ding: Ellen G. White, “Idolatry at Sinai,” pp. 315–330, in Patriarchs and Prophets.

Sui caw note lem sualnak thuhla ah Ellen G White cun hitin a ngan: “Israel fate pawl cu phatsanak ih sual ah an um zo, cule cumi cun hlawknak thawn an umnak hmun ih a rettu le A thuneihnak an thlun dingih a tiamtu Siangpahrang pakhat an dokalh a si. Pathian cozah hi diknak ih a um thei ringringnak dingah phatsantu pawl cu hrem ding an si. Cucing khal in hitawk ah Pathian zangfahnak cu tarlang in a um. A daan a kilkhawi that lai ah, Anih cun duhhril thei zalennak a pe ih, sual sir pawl hmuahhmuah hrangah caan tha a pe a si. Dokalhnak bansan duhlo tu pawl cu hlawnhlo an si.

“Himi sualnak cu hrem tengteng ding a si, cumi cu an kiangkap miphun pawl hnenah Pathian in milem biaknak a huatzia langternak ding a si. Thiam lo co pawl parah thuthennak dik hmang in, Moses, Pathian mi hman cun sual hremnak mipi vantlangin an relsiatnak cu uluk zetin a hminsin tha ding a si. Himi hnuah Israel pawl in an kiangkap ih um milem bia hnamdang pawl thiamlo an coter tikah an doral pawl cun Johovah hi an Pathian tiih a ti awtu miphun pawl in Horeb ih cawlem cibai an buk kha an rak phorhsuak ve ding a si. Cule thudik lungawi um lo zet theihter an si hnu hmanah an tuarnak rapthlak zet le an sualnak cu ngaizam le ngaidam theih men mi a si lo zia an rel ding”

“Duhdawtnak cun thuthennak dik a ngen ih, sual cu hrem ding a si… Pathian zangfahnak cu mi thawng tamzet in tuar mai ko hai seh, mi ting tamzet parih thuthennak a thlen ding ai hnakin… Minung tamsun kan run theinak dingah mi malte cu a hrem a tul a si” —Ellen G. White, Patriarchs and Prophets, pp. 324, 325.

**Relkhawm ding thusuhnak pawl**

`Mi tampi in Pathian thinhengnak pomdan ahhin harsatnak tamzet an neihnak san hi ziangah saw na si na zum? Cumi theithiam dingin ziangin saw lo bawm?`

`Pathian in a hawl caan ih rak um dah lo, mi ih an phuleisamnak an hawl tikih a um ringring theumi buainak kha ziangsaw a si?`

`Israel pawl in sui caw note lem bia in Pathian an dokalh ahkhan Pathian ih zangfah thuthennak kha ziangvek saw a si? Pathian thuthennak cu duhdawtnak ih cangvaihnak a si timi khihhmuh tu Bible cang zohthim ding dang ziangsaw um?`

`Pathian cu dik zetin sual ah a lungawi lo ih, diknak famkim thawn thuthennak a thlen a si timi kan theihthiam khalah ziangtluk in saw midang pawl thiamlo co ter lo hi kan hrangih a thupit? Himi tak hi 1 Korin 4:5 zoh phah in rel khawm uh si.`