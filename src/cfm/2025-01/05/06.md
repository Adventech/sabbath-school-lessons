---
title:  Lainatnak langter aw
date:   30/01/2025
---

Pathian thin ai-thoknak cu “rapthlak zet” thil a si laiah ziangti lam khal in duhdawtnak tel lo asilole mizia tha lo lam a si dah lo. Thukam hlun le thar ahcun Pathian cun A duhdawtnak ruangah sual ahhin thinhengnak a langter. Pathian thinhengnak cu Pathian ih ropitnak le a thianghlim mi thatnak kalh ciah in sual ahhin a rapthlak a si.

Himi ahhin duhdawtnak cu Pathian hrangah a thupit tuk; thinhengnak cu a si ve lo. Sualnak le diklonak a um lonak hmun ahcun thinhengnak a um dah lo. A netnak ah Pathian in a duhdawtnak nasa zet cangvaihnak in leitlun ihsin sualnak a cemternak ahhin thinhengnak le thin ai-thoknak khal a cemter ding a si. Cule cumi cu ziangtik lai caan khal ih diklonak le sualnak a um nawn lo ding ruangah a si. Curuangah a famkim mi duhdawtnak ih laicin awknak ahhin diknak le lungawinak lawng hi kumkhua in a um ringring ding a si. Cutawk ahcun Pathian thinhengnnak hi a um sal nawn lo ding, ziangahtile cumi um dingih a tul nawn lo ruangah a si. Ruatnak maksak zet a va si so!

`Mi hrekkhat cun Pathian thinhengnak cu tum lo deuh ih minung phuleisam siannak pek vek a si men thei tin an ruat. Siar ding: Daanpeksalnak 32:35, Thufim 20:22, Thufim 24:29, Rom 12:17–21, le Hebru 10:30. Himi bungcang pawl in minung phuleisamnak ziangtin an kilkhawi?`

Cathianghlim ih langvek asile Pathian cun thuthennak thlen thei dingin diknak a nei ih, a fehpi ahcun diknak famkim thawn a si ringring. Thukam hlun le thar ah Pathian hrangih phuleisamnak cu fiangzet in a ret a si. Paul in Rom 12:19(NASB) ih a ngan vek in, “Duhdawt zetmi tla, nanmahten phuleisam dah hlah uh, asinan Pathian thinhengnak hrangah hmun ret sawn uh. Ziangahtile hiti ih ngan a si, “PHULEISAMNAK CU KEIMAI TA A SI, KEIMAH IN KA THUNGRUL DING tiah Bawipa in a ti” (Daanpeksalnak 32:35 ih ta lakmi a si).

Anetnak ah Pathian in sual le diklonak ah thuthennak a thlen laiah, Khrih cun Amah a zumtu pawl hrangah lamzin a rak tuah. A ngaingai te cun, himi cu, “a ra lai dingmi thinhengnak ihsin in runsuaktu cu Jesuh a si” (1 Thess. 1:10, NKJV; zohtlang aw Rom. 5:8, 9). Cule himi cu Pathian khawkhannak a si: “Ziangahtile Pathian in thinheng dingah in ruat lo. Asinan kan Bawipa Jesuh Khrih zarah rundamnak co dingin in ruat sawn a si” (1 Thess. 5:9, NKJV). Pathian thinhengnak cu a siatral thei lo. Asinan Jesuh ih zumnak neitu pawl cu Khrih ruangah cuvek thinhengnak ihsin rundam an si ding a si.

`Ziangvek lamzin in saw Khrih in thinhengnak ihsin in runsuah laiah rualrem awknak ih diknak cu a kaihhnget? Na hrangah khawkhannak tuah a si ih, na tlin lonak um cingin ziangtluk in saw midang hnenah na zangfahnak na langter ding?`