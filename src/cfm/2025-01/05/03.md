---
title:  Pathian cu thinheng har mi a si
date:   27/01/2025
---

Pathian cu duhdawtnak a si ruangah sual ih thinheng mi ah a hungcang. Pathian cu lainatnak le zangfah thiammi a si. Cumi ruangah Bible ih profet pakhat cun Pathian in zangfahnak a neih tam tuk ruangah sual mawh a puh riangri.

`Jonah thuanthu kha vun ruat awla, Jonah 4:1-4 sungih Pathian zangfahnak cun Nineveh mi pawl a ngaidamnak ah Jonah ih cangvaihdan kha ruat aw. Himi cun Jonah thu le Pathian thuhla ziangsaw in sim? (Zoh aw.. Matt. 10:8.)`

Pathian zangfahnak ah Johan ih ngaihdan cangvaihnak cu lamzin pahnih ih simrel a si: Pakhatnak, Jonah ih thinlung haknak a langter. Assiria pawl in Israel pawl parih an thil tuahzo mi ruangah a hua zet, Pathian in an parih zangfahnak a langter ding khal a duh lo.

Kan hrangah ziang zirlai so um? Himi ruahnak hi ziangtluk in theihthiam theih mi si khal sehla, kan ralring ding a si. Pathian ih zangfahnak dongtu hmuahhmuah cun zangfahnak an phu lo zia a hleice in an theithiam ding ih, midang hnenih zangfahnak karhzai ter an duh ding a si.

A pahnihnak ahcun, Jonah ih ngaihdan cangvaihnak cun amai nun ziaza ah Pathian zangfahnak le lainatnak a tam zia a tarlang. Jonah cun Pathian duhdawtnak cu a theifiang zet ih, curuangah- Pathian cu “Ngilnei Pathian le lainat thiam” le “thinhenghar le duhdawt lainatnak maksak neitu” (Jonah 4:2) a si timi Jonah in a theih tikah Nineveh khua tlun ih thuthennak thlen ding cu Pathian in a colhsan ding timi a thei. Pathian cun dik zet le zangfahnak thawn mi hmuahhmuah le miphun hmuahhmuah hi a zoh a si.

Hebru tong ih, “thinheng har” asilole “thinsau” timi cu a ngaingai ten lehlin ahcun “Hnar sau” tinak a si. Hebru tong thimnak ah thinhengnak cu hnar thawn pehpar aw ih tahthimnak a si, cule hnar sau lam ih tongthimnak cun mi pakhat ih thinheng hardan lam a zohter a si.

Pathian cu “hnar sau” tiih a ti tikah, cumi cun Pathian thinheng hardan le thinsaudan a tarlang a si. Minung hrangah thinheng dingin tikcu caan hman rei a tul lo laiah, Pathian cu thinsau, tuarfai zet a si ih, a lak in le cemni nei loin zangfahnak a pe ih, asinan sual cu thiamlo cangter ta loin, dik lonak mit a cawter cuang lo. Pathian Amah rori in sual le sualnak hrangah thinglamtah ah remnak a tuah, cuticun Amah a zumtu pawl cu thiam a coter thei ding a si (Rom. 3:25, 26).

`Na parih thil sual tuahtu zo si maw hnenah zangfahnak asilole lainatnak tivek na langter dah maw? Pathian in cemni neilo zangfahnak a lo pekmi letnak dingah midang parih zangfahnak nei deuhdeuh tu ih na suah theinak dingah Pathian in na hrangih a tuah theh zo mi ziangtin saw na theih ringring thei ding? Cule ziangtin saw lainatnak le zangfahnak hi sual tuah ding lole midang hremnak pe ding ih siannak teloin kan tuah thei ding?`