---
title:  Pathian cu a duh hrimhrim ruang ih zawnzaiter a si fawn lo
date:   29/01/2025
---

Bible pumhlum ah Pathian cun a lainatnak cu nekrawk tuar le hmuhsuam tuar pawl hnenah a langter ih, misual pawl le sualnak tuahtu pawl dokalh in thinhengnak dik a neihmi thawn khal in an mil aw zet. Sual hi rak um lo bangta sehla, Pathian hi a thinheng zik lo. A thinhengnak cu a sersiammi siatsuah theitu dokalh hi a si ih, a si ringring ding.

Tahhla 3:32,33 ih a langdan vek asile, Pathian cu a duh hrimhrim ruangih zawnzaiter a si fawn lo (a ngaingai te ahcun, Pathian cu “a thinlung ihsin” natter mi a si lo). Thilsual tuahtu pawl parih thuthennak thlen a duh lo ih, asinan duhdawtnak cun a netnak ah diknak a ngen a si.

Himi thudik cu Pathian in a mi pawl a ngaidam thei ringringnak le sual sirnak le Amah thawn rualremnak nei dingih tikcu caan tha a peknak ah hmuh theih a si. Profet fehtlang in Pathian cun a mi pawl cu a ko leuhleuh, asinan annih cun an rak ngai duh lo (zoh Jer. 35:14–17, Saam. 81:11–14).

`Siar ding: Ezra 5:12 le Jeremiah 51:24,25,44 hi zohthim aw. Himi bungcang pawl in Babilon miphun pawl fehtlangin Jerusalem ih thuthennak a ra thleng mi thuhla ziangsaw a simfiang?`

Ezra 5 ih ummi vek asile, mipi pawl in Pathian thinheng ternak an bansan duh lo ih, an sirawk duh lo hnuah, a netnak ah Pathian cu a dungtlawh ih “Babilon siangpahrang Nebuchadnezzar kut ah” a mipi pawl cu “A pek’ “(Ezra 5:12, NKJV). Asinan “thatter theih nawn lo” hnuah hivekin Pathian in a tuah a si (2 San. 36:16), cumi hnuah Pathian cun Judah ram an siatsuahnak ruangah Babilon cu thuthennak a tuahsak (Jer. 51:24, 25, 44; himi thawn zoh aw Zekha. 1:15).

Cathianghlim in a dang thuthennak tamzet, Pathian ih a run thlenter mi tiih a relmi cu Pathian in a mipi pawl cu anmai ral kut ih a “peknak” (Thut. 2:13, 14; Saam. 106:41, 42) vekih simfiang a si, cumi cu mipi in Bawipa tlansan in hnamdang “pathian pawl” bia dingih thutluknak an tuahnak vekin a si (Thut. 10:6–16, Daan. 29:24–26). Pathian thinhengnak cun sual a dokalh, cumi cu a netnak ah sual hmuahhmuah cu kumkhaw hrang voikhat siatbal theh a si leh ding. Cumi cu a netnak ih leitlun a that theinak ding duhsaknak le duhdawtnak hmuahhmuah thawn a rung suak mi a si ih, cumi cu anmahten sual le dokalhnak le sualnak ih thusuhnak pawl hmuahmuah ah hmual a nei a si.

`Ziangtinsaw Pathian in thuthennak ih mikip thlen a duh lo timi thudik in Pathian thinhengnak le thinaithoknak theithiam dingin a lo bomdan? Pathian hi thinheng har mi rak si cun kan kiangkap mi pawl hnenah thinsau le tuarfai in kan um ding a silo sawm? Cuvekin ziangtin kan tuah thei ding, cumi rual in ziangtin saw diklonak tuartu pawl kan ngaihsak ih kan kilkhawi thei ding?`