---
title:  Sual ih riahsiatter
date:   26/01/2025
---

Bible ih Pathian cun diknak a duhdawt ih, sual a hua. Curuangah Sual le sualnak cun zangfahnak lam ah Pahian cu a hruai lut, cui zangfahnak cu hrem a tuartu le hmuhsuam a tuartu pawl ai-awh ih rel suah duhnak a si. Pathian in sual a hua, ziangahtile sualnak cun a sersiammi pawl a nater ih, amah le mah khal a tuahmawh aw a si. Pathian cu Bible lam mithiam pawl in dokalh kual mi tiih an rel vekin thinhengnak a suahter theu a si.

Himi dokalh kual mi cu a hnuailam vekin a si:

Mipi pawl cun Pathian an dokalh ih, thilsual an tuah, khuimaw caan ahcun tenumza thil an tuah ih, cuvek cu raithawinak ih nauhak hman le Pathian hmaiih thil borhbah dang an tuahmi pawl a si.

Minung ih duhhrilnak vekin Pathian a dungtawlh theu.

Mipi pawl cu ramdang mi pawl in an hmuhsuam.

Pathian ih a runsuahnak theinak ding hrangah mipi pawl an au.

Pathian zangfahnak in mipi a run suak.

Mipi pawl cun Pathian an dokalh kual rero. A hlan hnakin an luar deuhdeuh.

Hivek in sualnak le diklonak um kual rero khal sehla, Pathian cun minung rinum lo zet pawl a tong ih, cemni neilo rinumnak, tuarfainak le mangbangza zangfahnak le lainatnak thuk zet thawn a tong hai theu a si.

`Siar ding: Saam 78. Himi thu ahhin Pathian in Amah dokalh leuhleuh tu a mi pawl a letdan thuhla ziangsaw a tarlang?`

Bible ih a langdanvek asile, duhdawtnak le diknak cu a ngerh aw ringring mi an si. Pathian thinhengnak cu duhdawtnak in sual a dokalhnak hi a si, ziangahtile sual cun Pathian duhdawtmi pawl a natter ruangah a si. Bible sung ahhin Pathian cu midang zawn ruat loin thin aithok, lole thinheng, lole dik lozetih a lungawilonak tivek zianghman a um lo.

Pathian minung pawl in Amah an phatsan le an hnong lai caan ah Pathian cun a kumza tel in thinsau zetin ruahban lo tiangin lainatnak a langter vivo (Neh. 9:7–33), Himi cu A duhdawt zangfahnak le thinsau zetih a tuarfainak pawl thuk zetih tarlangnak a si. A ngaingai te cun Saam 78:38 vek asile, Pathian cu, “Zangfahnak ih khat a si bangin, an diklonak cu a ngaidam ih a siatsuah hai lo: a si, voi tampi a thin a suup ih, a thin aithawhnak cu a zate’n a coktho lo” tiah a ti

`Na thinheng tuk ruangah midang parah thil tha lo na tuah zo ko ding. Himi thinlung khawruahnak in ziangtin saw sual lam ih Pathian thinhengnak theithiam dingin a lo bawm?`