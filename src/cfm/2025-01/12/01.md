---
title:  "Duhdawtnak le diknak: Thupek ropi zet pahnih"
date:   15/03/2025
---

### Tuizarh zirlai hrang siar ding

Matt. 22:34–40, Zekh. 7:9–12, Saam 82, Mikah 6:8, Matt. 23:23–30, Luka 10:25–37.

> <p>Bible cangken</p>
> “Mi pakhat in, Pathian ka duhdawt ti si in, a unau a hua a si ahcun cupa cu thuphanper a si: ziangah tile a hmuhmi a unau hman a duhdawt lotu cun a hmuh lo mi Pathian cu ziangtin saw a duhdawt thei ding?” (1 Johan 4:20, NKJV).

Pathian in a netnak ahcun thil ziangkim dik zetin a tuah thluh leh ding timi zumnak hnget zet nei khal sehla, Khristian kan si vekin hitawk ah le tu ahhin ziang kan tuah timi hi a thupi tuk lai thotho. Tu ahhin Pathian ih a cemralter hrih lomi diklonak le thiltha lo tam zet khal sehla (vanlam doawknak ih tahfung ah) Himi cu tuarnak le thiltha lo kan ton mi pawl ah kan theitawk in zia um deuh dingin zianghman kan tuah thei lo tinak lam a si lo. A ngaingai te cun Khristian kan si vekin diknak tuah ding kan si.

Kan hmuh zo vekin duhdawtnak le diknak cu an fehtlang ringring, annih cu then aw thei an si lo. Pathian cun diknak hi a duh zet. Cuvek ciah in Pathian kan duhdawt ahcun, kannih khal in diknak kan duh ve ding a si.

Cuvek ciah in Pathian kan duhdawt ahcun pakhat le pakhat kan duhdawt aw ding a si. Pakhat le pakhat duhdawt awknak cu kan kiangkap ih um pawl thatnak ding ngaihtuah pi hi a si. Farahnak, namnehnak, asilole diklonak ziangvek khal in midang nun ah buainak a thlen ahcun kan ngaihsak ding a si. Midang cu nekrawk ih an um tikah kan mit ka sin san men ding a si lo. Cu hnakin kan leitlun kekkuai siazet ahhin kan Bawipa felnak le duhdawtnak ziaza famkim tarlang thei ding khawp ih Pathian duhdawtnak le diknak ih thangso vivo thei dingin bulpak le pawlkom dangdang pawl in ziangsaw kan tuah thei mi um tiin kanmah ten kan sut aw sawn ding a si.