---
title:  Zosaw ka inn hnen?
date:   20/03/2025
---

Luka ahkhan Jesuh in thupek thupibik pahnih, Pathian duhdawt le inn hnen duhdawt ding timi a relfiang thluh veten, daanthiam pakhat cun, “amah le amah thiam a coh awk duh ruangah Jesuh hnenah, Asile ka innhnen cu zo saw a si? a ti.’ “(Luka 10:29, NKJV). Himi letnak ah Jesuh cun a tu ih kan theih zo mi, sinan a tikcu lai ih thu danglam zet, Samaria mitha tahthimnak a sim.

`Luka 10:25-37 ih um Samaria mitha tahthimthu kha siar aw. Minung thuanthu feh vivo ahhin “midang pawl” par ih mipi in diklonak phun dangdang an tuah theumi pawl le Profet pawl in zangfahnak le diknak ngah dingih an aunak pawl ziangsaw himi thuhla in a rel?`

Jesuh cun diknak thuhla lawng a rel lo. Cuithil run keng dingin a ra. Anih cu profet pawl in thuthennak duh ih, an kawhnak pawl famkim ter tu a rak si zo ih, a si vivo lai ding (zoh aw Luka 4:16–21 hi Isaiah 61:1, 2 thawn siar aw). Anih cu hnamtin ih duh mi a si, a hleice in rundam an tulzia a theifiang aw tu pawl ih duh zetmi a si.

Huham le Pathian Bawi tohkham laksak tum tu doral thawn kalh aw zetin, Jesuh cu Amahten a hnuaidor ih, sualnak, diklonak, le namnehnak hnuai ih um pawl hnenah a phuang aw (sual in a kai ve lo), cule Anih cu midik le a zumtu pawl hmuahhmuah thiamcoter theitu a si vekin thuthennak dik dinsuah a si theinak dingah duhdawtnak sungah Amah le Amah pumpek awknak hmangin doral cu a neh. Khrih in daan ih a thupi sawn mi a timi kan ngaihsak lo a si ahcun ziangtin saw Khrih thihnak ahcun daan a thupi tuk timi ruahnak nei dingin kan um thei ding?

Saam 9:8, 9 ahcun, “Anih cun leitlun hi dingfelnak in thu a then ding, mipi pawl hnenah diknak in thu a then ding. BAWIPA cu namneh mi pawl hrangah himnak khal a si ding ih, harnak ton caan ih himnak a si ding” tih a ti. Cuvek ciah in Saam 146:7–9 cun a run bet ih, Pathian cu “Dehcokmi pawl hrangih thuthentu” le “rilrawng pawl tla rawl a petu a si. BAWIPA cun thawngtla pawl a suah: BAWIPA in mitcaw pawl ih mit a vanter: BAWIPA in a kunmi pawl cu a thoter: BAWIPA in midingfel pawl cu a duhdawt: BAWIPA in mikhual pawl cu a humhim ih, pa nei lo le nuhmei cu a tanpi: asinain misualral pawl ih lamzin cu a ling a lehsak” (CKJV).

Kan kiangkap ih mitlasam le natnak a tuartu pawl hnenih bomnak kan pekdan ding thuhla thawn pehpar aw in Pathian kamsuak thu cun ziangtluk ih fiang in saw a rel?

`Mitlasam pawl hnen ih va thlengdan ding thuhla ah Jesuh ih nun le hnatuannak ihsin ziangsaw kan zir thei mi um? A tuahvekin mangbangza kan tuah thei lo khalah, natnak tuar tamzet pawl hrangah ziangtin saw kan bomnak cu “mangbangza” vek ih ruah a si thei ding?`