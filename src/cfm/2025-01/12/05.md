---
title:  Diknak din dingih kawhnak
date:   19/03/2025
---

Cathianghlim sungih profet pawl cun khawtlang nun ih diknak a um theinak ding hrang Pathian kawhnak cu an rel peh vivo theu. Cathianghlim cun diklonak le nekrawk awknak ih thubuai pawl cu a hlon thla cuang lo. A ngaingai te cun thuthennak um dingih Pathian hnenih dilnak neitu pawl cun Pathian in diknak a din theinak dingah an ko a si.

Thimnak ah profet Isaiah cun a tikcu lai ih Israel sungih diklonak thuhla kha a rel menmen lo. A tongkam pawl le thuthennak um dingih a kawhnak cu tuisun ah kan hna ah fiang le ringzet in a on ding a si: “Thiltha tuah zir thlang uh; thuthennak hawl uh, namneh tu pawl cu nun sim uh, pa nei lo pawl thu thensak uh, nuhmei pawl tla tan uh’ “(Isa. 1:17, NKJV). Cui hlei ah, “Riahsia uh” nannih “thusuah dik lo suahtu” pawl le “‘mitlasam pawl diknak ruksak tu” tin a phuang ih (Isa. 10:1, 2, NKJV)ralriangnak pe in: “Cuticun hremnak ni, le lam hlapi ihsin a ra thleng dingmi tiaudarhnak ni ah ziang nan tuah ding? Bomnak dil dingin zo hnenah saw nan tlan ding? Nan sunlawinak teh khuiah saw nan tanta ding?’ “tiah a ti(Isa. 10:3, NKJV).

Cuvek ciahin profet Jeremiah khal in Pathian thucah phuang in: “‘Dingfel lonak in a inn a sak ih, diklonak in a khaan pawl a tuahtu, hlawhman pe loin a innhnen thazang a sor ih, a tuan man a pe lotu…. Na pa cun a ei in a in ih, thuthennak dik le diknak a rak tuah ih a lam a tluang a si lo maw? Misiatha le mitlasam pawlih thuhla a relsak; cuticun a lam a tluang; hihi a si lo maw keimah theih timi cu? Bawipa in a ti” tiah a ti(Jer 22:13, 15, 16)

`Siar ding: Matthai 23:23-30. Hitawk ahhin ziangsaw a thupibik timi thuhla Jesuh in ziangsaw a zirh? Jesuh in “A thupi sawn” tiih a relmi in ziang a sim duh tin na ruat?`

Mi pakhat in diklonak cu Thukam Hlun ih profet pawl lawngin an ngaihsak tiih a ruat lonak dingah hitawk le Jesuh hnatuannak hmundang khalah fiangzet in Khrih Amah rori in a ngaihsak zia kan hmu thei. Hitin A ti: “Daanthiam le Farasi midepde pawl nan hmakhua a pit! Ziangah tile putinan, khakuan, le thiing ti pawl cu thenhra thenkhat nan pe ih, daan thu ih thupi sawn, thuthennak, lainatnak le rinnak ti pawl cu nan thlauthla men; hi pawl hi, a dang tuah tlolh cuang loin, rak tuah ding nan si’ “tiah a ti(Matt. 23:23). Thuthangtha Luka sungih thuhla bangaw mi ah annih in, “Pathian ih duhdawtnak le diknak an kaan” ruangah Jesuh cu a riahsia zet (Luka 11:42, NKJV).

`Tuini ahhin “A thupi sawn” na hmuitin bangta awla, kan hmuitin ding sawn ih a langmi “Putinan, khakuan, le thing pawl ih thenhre thenkhat” thawn kalhaw mi cu ziangvek saw a si ding?`