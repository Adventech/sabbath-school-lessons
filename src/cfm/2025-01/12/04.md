---
title:  Pathian cu diknak a duh
date:   18/03/2025
---

Cathianghlim cun Pathian in diknak a duh ih, thiltha lo a hua timi a fiangter (thimnak ah, Saam. 33:5, Isa. 61:8), cule Diklonak a tuartu pawl hmuahhmuah aiawh ih a dikmi thinhengnak a suakter tu diklonak cu a ngaihsak zet. Thukam hlun le Thukam thar hmuahhmuah ah Pathian cun hmuhsuammi le nekrawk a tuartu pawl parah zangfahnak nasa zet a nei ih, hmuhsuamtu le nekrawktu pawl parah thinhengnak dik a langter a si.

`Siar ding: Saam 82. Ziangtin saw himi Saam in Pathian in hi leitlun hrangih diknak a ngaihsak zia a tarlang? Cumi cu tui kan san ah ziangsaw sullam a neih ding?`

Bible simfiangtu tamzet ih an theihthiamdan vek in himi thuhla cun khawtlang ih diklonak hrang tuanvo neitu leitlun hruaitu pawl a mawhthluk ih, cule Pathian in leitlun hruaitu pawl le thuthenthu siava pawl phen(Khawsia cangvaihnak) ih um vanlam hruaitu pawl(khawsia pawl) thu a thennak khal a si thotho. A hleice in, hruaitu pawl hnenah, “Ziangtik tiangso diklo zetin thu nan then ding ih, misualral pawl cu nan duhsak ding?” tiah thusut an si” (Saam. 82:2, NKJV).

Hitin nor an si: “Misiatha le mifarah cu hum uh: harsat a tuarmi le mitlasam parah diknak tuah uh. Misiatha le mitlasam cu run uh: misualral kut ihsin luatter uh” (Saam 82:3,4) ti hi a si. Hitawk le hmundang khalah Thukam Hlun ih Profet pawl cun thuthennak dik an hlamdan an tarlang. Himi cu Cathianghlim in thupi lo deuh in a ret hrang cuang lo; Thukam Hlun hmuahhmuah ih profet pawl ih thucah laimu bik a si ih, cule hitawk hmun ah tisa ih Jesuh a um lai ih a thurel mi thupi bik a si.

Pathian in Amah duhdawt le A thungai dingih a relaw tu pawl hnen ihsin ziangmi a duh timi le ziangmi a fial timi hi thuthup a si lo. Cumi Mikah 6:8 ahhin fiangzet in a simfiang (hmun dang khalah hivek ciah in a um thotho): “Maw minung, thiltha cu a lo hmuh zo; cun dik zetih thil tuah ding, le lainatnak ngainat ding, le Pathian thawn hnuaidortei’ feh ding ti siarlo ah ziang saw Bawipa in a lo fial?”

Himi ruahdan hi Cathianghlim hmuahhmuah ah a thang thluh. Thimnak ah Jesuh cun, “Pakhat le Pakhat nan duhdaw aw asile, himi ihsin mi hmuahhmuah in ka dungthluntu nan si zia an lo thei ding a si’ “tiah a ti(Johan 13:35 zohkop aw 1 Johan 4:8–16).

`Mikah 6:8 hi ngunngaih zetin kan zoh ih, a thu um pawl cu tumruh zetih kan tuah ngaingai ahcun kan kawhhran le innsang pawl cu ziangvek in saw a um ding? Ziangvek ih na um khalah hivek thuhram pawl nunpinak in ziangtin saw tha zetih a langter thei ding?`