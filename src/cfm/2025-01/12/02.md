---
title:  Thupek ropi zet pahnih
date:   16/03/2025
---

Kan leitlun ahhin Pathian duhdawtnak le diknak a thansoh theinak dingih pawlkom le bulpak khal ih kan tarlang theinak ding ahcun Pathian in kan hnenih thu in pek mi hmuitinnak ihsin bulhram thok sehla fuh bik ko ding.

`Siar ding: Matt 22:34-40. Daan thiampa ih thusuhnak kha Jesuh in ziangtin a let?`

Amah Jesuh ih a reldan vek asile, “‘A hmaisabik le thupek thupi bik’ “cu “‘“Bawipa na Pathian cu na thinlung zate, na nunnak zate, le na ruahnak zatein na duhdaw pei”’’timi hi a si. Cule Jesuh cun a bet sal ih, “‘a pahnihnak khal cuvek thotho a si: Nangmah na duhdawt awk vekin na inn hnen na duhdawt pei”’ “. Asinan himi thupek hi amah te lawngin a ding lo. Jesuh cun a rel bet ih, “Hi thupek pahnih ahhin daan thu le profet thu zatein a khaikhawmaw thluh a si, a ti.’ “(Matt. 22:37–40, NKJV). A ngaingai te cun, annih pawl cu Thukam hlun ihsin laksuah mi an si.

`Siar ding: Mathai 19:16–23. Ziangtin saw Jesuh in milian tlangval pakhat ih thusuhnak a letnak le Mathai 22 ih um daan thiam pakhat ih thusuhnak a letnak thawn pehawknak an neih?`

Hitawk ahhin ziangthil saw cang? Ziangahsaw Jesuh in himi pa hi a tuahdan vekih a let? Himi hmuhton awknak hin kan dinhmun le ka nun thawn pehpar aw in ziangsaw in sim?

“Khrih cun hi tlangvalpa in Khristian nunzia tha famkim a neih theidan umsun a khihhmuh tum a si. Thlun dingih a fialmi pawl cu harsa lutuk vekin a langtla a si men thei, asinan A tongkam cu fimnak tongkam hlir a si. Cumi rak pawm le thlun hi milian tlangvalpa ih rundamnak ruahsan ding umsun a si. A dinhmun sang zet le a neih hlawnthil cun a nun an ei sia rero zo. A lungsung ih a ret ringring ahcun a sumpai ngainatnak in Pathian a thleng thei ding a si. Pathian hnen ih pek ding hnakin a thil neihmi amal simaw, a tam simaw a kai hnget tu cun a thatnak le hnatuan taimaknak a cak ter lo thei a si. Leitlun thilri ih lungawinak cu man nei lo le sullam nei lo khal sehla, thinlung le ruatnak luahkhat tu a si thotho.”—Ellen G. White, The Desire of Ages, p. 520.

`A tu ih kan neih mi hi zuar thei lo khal sehla, himi milian tlangval vekin nangmah rori ih thlah duh lomi, na kumkhaw nunnak siat suah thei ding cu ziangsaw a si?`