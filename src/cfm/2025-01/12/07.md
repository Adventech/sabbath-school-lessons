---
title:  Ruatbet ding
date:   21/03/2025
---

Siar ding: Ellen G. White, “The Sabbath,” pp. 281–289, in The Desire of Ages.

“Thlingthla tu pawl cun mipi hmaiah Jesuh cu an let ngam lo, ziangahtile harsatnak ih anmahten va tel ve an duh lo ruangah a si. Jesuh cun thudik a rel ti an thei. An pupa daan siatsuah ding hnak cun mi pakhat ih a tuar ding an duh deuh, ramsa cu an run suah lo ahcun a neitu in a neih nawn lo phah ding ti an theih ruangah runsuah an duh fawn si. Ngaihsaknak nasa zet cu minung, Pathian hmuihmel kengih tuah mi ah siloin ramsa ah an langter sawn. Himi thu cu biaknak fehdiklo hnatuannak pawl hmuahhmuah a khihhmuh a si. Pathian tlun ih khaisang awk an duhnak cu minung ihsin ra suak mi a si ih, asinan a rahsuak mi cu ramsa hnuai ih minung umternak hi a si. Pathian lalram dokalh tu biaknak hmuahhmuah pawl cun sersiam thok ih minung in sunlawinak a don mi, Khrih hnen ih pek leh ding mi cu a eisiat sak thluh a si. Biaknak diklo pawl hmuahhmuah cun minung ih tlaksammi, tuarnak, le diknak pawl cu zianghman ah an siar lo. Thuthangtha cun minung pawl hi Khrih ih thisen mannei zet thawn lei an si ruangah minung ih tlaksammi le tulmi thawn pehpar aw in ngaihsak dingin a zirh. Bawipa cun hitin a ti “Minung cu sui tha hnakih sunglawi sawn ah ka tuah ding; minung rori hi ofir sui khentio hnak khalih sunglawi sawn ah ka tuah ding” (Isaiah 13:12).

“Jesuh in Sabbath ni ah thiltha tuah maw, thil tha lo tuah, nunnak runhim maw that a tha deuh timi thusuhnak thawn Farasi pawl umnak lam a hawi tikah, an tumtah mi thiltha lo zet pawl a theih thu a va theihter phah a si. Mipi pawl hnenah hlimnak thlen le nunnak runhim hna a tuan laiah annih cun an huattuk ruangah a nunnak laksak tum in an pel rero a si. An thiltuahtum mi vekin Sabbath ni ih mithah maw tha, Anih a tuan rero vekih mina damter? Bawipa ni thianghlim ah thinlung thup ih mithat tu si maw, asilole mi hmuahhmuah duhdawt ih, an parih zangfahnak langter?”—Ellen G. White, The Desire of Ages, pp. 286, 287.

**Relkhawm ding thusuhnak pawl**

`Ziangruangah saw, ziangtin saw “Biaknak diklo pawl hmuahmuah cun minung tulsammi ngaihsak lo dingin an zirh thuh” tihi a dikmi a si thei? Ziangtin saw kan kawhhran le lenglam khalah khavek ih ngaihsak awklonak kan hrial theidan ding?`

`Kan inn hnen cu zosaw a si? Na inn hnen cu zo saw a si? Ziangvek lamzin in saw Khrih thlunnak cun amai tikcu lai ih ramri pahbal khawp ih duhdawtnak langter tu Samari vekih in suah ter thei ding?`

`Pathian in diknak le zangfahnak a duh ngaingai ahcun Pathian hrangih thil thupi bik cu ziangtin saw kan tuah thei ding? Jesuh in “daan ih a thupi sawn mi” tiih a kawhmi ahkhan ziangtin saw kan thinlung kan pek tam deuh thei ding?`

`Thuthennak thuhla kan rel ih kan ruah tikah Jesuh in thuthennak a reldan vekin a hleice in hmuhsuam le namneh a tuartu pawl kan duhdawt maw timi ziangtluk in saw kan ngai thupi theu? Matthai 25:31-46 zoh aw.`