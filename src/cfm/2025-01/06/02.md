---
title:  Duhdawtnak le diknak
date:   02/02/2025
---

Bible hmuahhmuah ah duhdawtnak le diknak cu an fehtlang ringring. Duhdawtnak dik cun diknak a tul ih, diknak ngaingai cu duhdawtnak in a uk ih, hlawhtlinnak a pe a si. Himi ruahnak pahnih hi a rual ih vun ruat hna kan thiam lo, ziangahtile duhdawtnak le diknak a pahnih in minung ih an danglamter tukruangah a si.

`Siar ding: Saam 33:5, Isaiah 61:8, Jeremiah 9:24, Saam 85:10, le Saam 89:14. Ziangtinsaw a tlun ih bungcang ummi pawl in a dikmi Pathian in diknak a ngai thupit zia an langter?`

Himi bungcang pawl in Pathian in diknak a duh timi a fiangter zet (Saam. 33:5, Isa. 61:8). Cathianghlim ah duhdawtnak le diknak cu an pehzom aw a si. Pathian duhdawtnak le Pathian dingfelnak cu an fehtlang, cule Anih cun hi leitlun ahhin dingfelnak le diknak a um theinak dingah a ngaihsak zet.

Cule san le vang tha zet a um ruangah profet pawl cun diklonak pawl hmuahhmuah, daan dik lo, tahfung dik lo tivek khal tel in, diklonak le rethei pawl nekrawk in, nuhmei le mi harsa pawl an run rel lang. Minung pawl cu sualnak le dik lonak tamzet ah lut khal sehla, Pathian cu ‘leitlun ah duhdawt zangfahnak, thuthennak, le dingfelnak a hmangtu” a si ringring’ “(Jer. 9:24, NKJV). Cuvekin ca thianghlim hmuahhmuah ah Pathian ih rin um pawl cun Pathian thuthennak ropi hi thil a tha zet mi tin an rak hmu, ziangahtile sual tuahtu le nekrawk hmang pawl hrang hremnak a thlen ih, cumi cun dik lo zetih ih puhnak le nekrawk tuar pawl hrangah diknak le runsuaknak a run keng tel a si.

A ngaingai te cun dingfelnak le diknak cu Pathian cozah ih thumawknak bik a si. Pathian duhdawt thatnak cozah cu diknak le dingfelnak a si ih, cumi cu mai’ bulpak huham le hlawknak duh ruangih dik lonak ih a lut tu hi leitlun cozah thawn cun a danglam aw zet. Pathian ahcun, “zangfahnak le thudik an tong aw; dingfelnak le daihnak an hnamaw” (Saam. 85:10).

Cule Pathian in kan lakah ziang duh ti cu a relfiang zet: “Maw minung, thiltha cu a lo hmuh zo; cun dik zetih thil tuah ding, le lainatnak ngainat ding, le Pathian thawn hnuaidortei’ feh ding ti siarlo ah ziang saw Bawipa in a lo fial?” (Mikah 6:8, NKJV). Pathian ziaza kan langter dingmi a um a si ahcun, duhdawtnak – le cumi ihsin a ra suak mi diknak le zangfahnak hi - a laimu bik ih a um ding mi a si.

`A tu ahcun minung diknak a silo zawngih ummi zohthim ding a ummi cu ziangsaw a si? Cuti asile, ziangtin saw nikhat ni ah Pathian diknak famkim hrangah au suak lo ih kan um thei ding?`