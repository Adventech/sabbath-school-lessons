---
title:  Duhdawtnak le diknak kha kaihnget aw
date:   06/02/2025
---

Cathianghlim cun rualrem zetin himi a zirh: “Bawipa na Pathian cu Pathian a si ti thei aw, amah a duhdawtu le a thupek pawl a thluntu pawl par ahcun san thawngkhat tiang thukham le zangfahnak kimtertu a si’ “(Daan. 7:9). Duhdawtnak le thatnak ih a ziaza cu Jesuh in thinglamtah ahkhan sangzet in a tarlang (zoh aw Rom. 3:25, 26; Rom. 5:8). Saam 100:5 vek asile, “Bawipa cu a tha: A duhdawtnak cu kumkhua in a hmu, cule san hmuahhmuah ah a rin um” (ESV; zoh tlang aw Saam. 89:2). Culawng hman siloin, Pathian cu rinsan tlak a si; Anih cun A fale hnenah thilpek tha lawng a pe (James 1:17; zohthim aw Luka 11:11–13). A ngaingai te cun, A doral vekih a tuah aw tu pawl hnen hmanah thiltha a pe a si.

`Siar ding: Matt 5:43-48. Himi in Mangbangza Pathian thuhla ziangsaw in zirh? Himi Jesuh ih zirhmi tleu ahhin ziangtin midang tlunah kan tuahtuan ding?`

Mathai 5 ahcun Pathian duhdawtnak cu a famkim mi duhdawtnak vekin a tarlang. A famkim lomi duhdawtnak cu nangmah a lo duhdawttu pawl lawng kha duhdawt aw timi duhdawtnak kha a si. Asinan Pathian duhdawtnak cu amah huatu, A doral dinhmun ih a tuah aw tu pawl hman a duhdawt a si. A duhdawtnak cu a him ih, curuangah a famkim a si.

Pathian ih duhdawtnak le lainatnak cu ruahsan ban lo tiangin kau zet khal sehla, diknak cu ziangsiar loin le pahbal men in a um lo. Cuvek lamlam hlah khaw, cumi cun diknak le lainatnak cu a rual in a kengtel a si (Saam. 85:10). Cuvek ciah in Bible khalin in forh ve a si: “Lainatnak le diknak cu kilkhaw awla, a tlaitluan in na Pathian hngak aw” (Hos. 12:6, NKJV). Bible dang ahcun “duhdawtnak le diknak kha kaihnget aw” tiah a um (Hos. 12:6, ESV; Zoh tlang aw Luka 11:42).

A netnak ahcun, Pathian Amah rori in diknak famkim a run keng ding. Rom 2:5 cun A “thuthennak dingfel cu a lang leh ding” (Rom. 2:5, ESV) tiah a ti. A netnak ah tlencia pawl cun hlasak in: “Bawipa Pathian Ziangkimtithei, na thil tuahmi pawl cu an ropi in an maksak; nang mithianghlim pawlih Siangpahrang, na lamzin pawl cu an fel in an dik a si. Maw Bawipa, zo saw a lo tihzah lo ding ih, na hmin sunlawih lo ding? Ziangahtile nangmah lawng na thianghlim: na thuthennak pawl cu langter an si ruangah miphun hmuahhmuah na hmaiah an ra ding ih an lo be ding a si, tiin.’ “(Thup. 15:3, 4, NKJV; zoh kop aw Thup. 19:1, 2).

`Isaiah 25:1 ahcun hitin a relfiang: “Maw Bawipa, nang cu ka Pathian na si; ka lo cawimawi ding, na hmin ka thangthat ding; mangbangza thil pawl na tuah zo; khuahlan ih na khawkhannak pawl cu rintlak le thudik an si”. Riahsiat caan khalah ziangtin saw Pathian thangthatdan kan zir thei ding? Ziangvek lamzin in saw na nun hi ahhin diknak kaihzarter in Pathian thangthat dingih nun hlannak ih na um thei ding?`