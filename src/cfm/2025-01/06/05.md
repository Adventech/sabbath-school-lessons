---
title:  Siraw Pathian?
date:   05/02/2025
---

Pathian hi a “sir aw” thei maw si? Cuvek asile cumi ih sullam ziangsaw a si ding? Pathian ziaza cu a thlengaw dah lo ti kan hmu zo fawn si. Asinan Bible hrekkhat ah Pathian cu “sirawknak nei” lole “thin dai deuh” vekin an rel. Asilobik in minung hrangah sirawknak cun thil tuah dik lo a kengtel ti theih ringringnak a si. Cun, ziangtin saw Bible hrekkhat pawl ah Pathian cu “siraw mi” vekih an suah thiam?

`Siar ding: Suahlannak 32:12 le himi cu Jeremiah 18:4-10 zoh kop aw. Himi ih Pathian “thindaihnak” a rel mi hi ziangsaw na ruat dan?`

Hitawk le Bible hmundang tamzet ah Pathian cu mipi ih thlacamnak lole sual sirnak hrekkhat pawl a letnak ih thuthennak ah a sirawk theu hi a relfiang zet. Pathian thutiam cu Mipi pawl cu an thatlonak ihsin an kirsal a si ahcun, Pathian cun a khawkhan mi thuthennak ihsin a dungtawlhsal ding a si. Minung sualsirnak let in thuthennak thlen ding mi ihsin Pathian a dungtlawhsal hi Cathianghlim fehtlang ih thil umdan kel a si hrimhrim.

`Siar ding: Mipum 23:19 le 1 Samuel 15:29. Pathian hi a “siraw” simaw, a “thindai” tivek thuhla ah himi bungcang cun ziangsaw an zirh?`

Himi bungcang pawl ah fiangzet in Pathian cu, “sir aw dingin, minung a si lo” (1 Samuel 15:29) tin le “Thuphan per dingin Pathian cu milai a si lo; siraw dingin minung fapa khal a si lo: a sim zomi cu tuah loin a um ding maw? Asilole a tong zo mi cu tuah tha loin a um ding maw?’ “(Mipum. 23:19, NKJV). Bible cang dang thawn milaw in siar aw, himi bungcang hmangin Pathian cu “siraw” mi a si lo tiih lak thluh a theih zik lo. Ziangahtile cuvek pawl cun Pathian cu minung ih tuahdan vekin “siraw” in a um lo timi a tarlang a si. Pathian cun a thutiam a kaihnget ringring ih, minung pawl ih sualsirnak let dingih a thlengawk tum lai ah A kamsuak thu le a thatnak thawn in asidan ding vekin a tuah ringring a si. Pathian cu sualsirnak let dingin thuthennak ihsin a thindai theu, ziangahtile A ziaza cu a tha, a dik ih, duhdawtnak le zangfahnak hlir a si.

`Pathian a “siraw” tiih Bible ih a langmi pawl in ziangsaw thupitnak an neih? Himi in Pathian cu Amai hrangih danglamnak thlen ngaingai tu thilpek le laknak laicinawknak diktak ih a lut rualin Pathian ziaza ih a hngetzet mi thuhla ziangsaw a tarlang?`