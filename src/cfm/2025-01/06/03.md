---
title:  Pathian cu dingfel le tha zet a si
date:   03/02/2025
---

Pathian cun diknak duhdawt dingin le mipi pawl in duhdawtnak le diknak tuah dingin a ko men lo ih, Amah Pathian rori cun khativek ziaza pawl cu famkim zet le hnget zetin a zohter a si. Cathianghlim cun Pathian cu Thianghlim, rinum, dingfel, le duhdawtnak a si zia a zirh. Pathian Amah lawngin duhdawtnak, dingfelnak, le diknak a tuah ih, a tuah ringring. Thildik lo a tuah dah lo.

`Siar ding: Daanpeksalnak 32:4 le Saam 92:15. Himi bungcang pawl in Pathian ih rinumnak le dingfelnak thuhla ziangsaw a zirh?`

Himi pawl le Bible bungcang dang tamzet cun Pathian cu diknak le duhdawtnak a si timi a rel fiang – “Amah ahcun dingfellonak zianghman a um lo” (Saam. 92:15, zohkop aw Saam. 25:8, Saam. 129:4). Pathian cun “diklonak a tuah dah lo. Zingtin a dingfelnak cun tleunak a run thlen; a pelh dah lo, asinan diklonak cun ningzak hna a thiam lo” (Zef. 3:5, NKJV). Pathian ziaza cu diklonak a ngaina tu pawl thawn an dokalh aw a si timi hminsin aw.

Pathian cun mi hmuahhmuah hrangih a thabik ding a thei ih, mi hmuahhmuah hrangih a thabik ding a duh, cule cumi ih a teltu pawl hmuahhmuah hrangah thil thabik a hung suak theinak dingah hna a tuan peh vivo.

`Siar ding: Saam 9:7, 8 le Saam 145:9–17. Himi bungcang in Pathian thuhla ziangsaw a zirh?`

Bible ih Pathian cu “thuthentu dik” a si (Saam. 7:11, NKJV), cule Amah ah sual zianghman a um lo (Saam. 5:4). 1 Johan 1:5 ih in zirh vek in, “Pathian cu tleunak a si, cule Amah ah thimnak zianghman a um lo” (NKJV). A ngaingai te cun, Pathian hi a tha famkim men lo ih, James 1:13 ih a um vekin, “Pathian cu sual in a thlem thei lo a si” (Zoh kop ding Hab. 1:13).

Himi pawl ah Pathian thatnak le sunlawinak cu phawih theih lomi pehawknak a si. Mi tampi in huham an neihduh lai ah Pathian cu huham zaten neitu a si, asinan A huham cu duhdawtnak le diknak lamzin tivek lawngah a hmangsuak a si. Moses in Pathian hnenah, “‘Na sunlawinak in hmuh aw’ “a ti khal kha thil umpang mi men a si lo. Pathian cun hitin a rak let, “Ka thatnak hmuahhmuah cu na hmaiah ka langter ding” (Suah. 33:18, 19, NKJV).

`Cuvek lawmmam ih mitha Pathian cun ziangah leitlun ah sual nasa zet um dingin a siang? Na letnak cu Sabbath sikil zirnak ah rel aw.`