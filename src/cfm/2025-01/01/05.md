---
title:  Mi tampi sawm an si, mi malte hril an si.
date:   01/01/2025
---

Pathian in amai palung duhhrilnak in a mipi pawl a duhdawt lawng siloin Amah duhdawt let dingin a sawm hai a si. Pathian cun Khrih ih mo lomnak tahthimnak ahkhan Pathian duhdawtnak an hnong ding maw, asilole an rak pawm ding timi zalen zetiN duhril theinak a pe timi a langter.

`Siar ding: Matthew 22:1-14. Himi tahthimnak ih sullam ziangsaw a si?`

Neihawknak ruai kil ding thuhla ih Khrih ih a tahthim mi ahkhan siangpahrang pakhat cu a fapa ih nupi neihnak ding a timlam ih, a siahhlawh pawl cu ‘Mopuai ih sawmmi pawl va ko ding in’ a thlah hai. Asinan “‘Annih cu an ra duh lo’ “(Matt 22:2,3). Voikhat lawng hman siloin siangpahrang cun cumi pawl ko dingin a siahhlawh pawl a thlah, asinan siangpahrang ih kawhnak cu an rak hnong, thil tha lo sinsin a suak, a siahhlawh pawl an dekcok ih, an that (Matt 22:4-6).

Cumi a siahhlawh pawl rak thattu pawl thawn an dawrawk hnuah siangpahrang cun a suahhlawh pawl hnenah, “Mo lomnak cu timlam thluh a si zo. Asinan sawmmi pawl cu ra zawh tlak an si lo. Curuangah lamzin pi ah va feh uhla, mo lomnak ah naN hmuh zatzat rak sawm uh” a ti (Matt 22:8,9). Mo puan sin loin mi pakhat a um ruangih dawi suah a si hnuah mo lomnak ih tel dingin mo puan sin ding mi siangpahrang hnen ihsin don hi a thupi zia a lang thluh hnu cun Jesuh cun mawi zetin tahthimnak thuanthu a khar ih, sullam nei zetin himi thu a rel, “Mi tampi sawm an si, asinan mi malte lawng hril an si” tiah ti (Matt 22:14)

Himi sullam hi ziangsaw a si? A netnak ih “hrilmi” pawl cu neihawknak ih Bawipa ih a sawmnak rak cohlangtu pawl an si. Tahthimnak ih “Kawh” le “Sawm” timi tongfang hi Grik tong Kaleo (ko, sawm) timi a si ih, Cumi cun a netnak ah zosaw “hril” (elektos) ih a um ding timi cu mi pakhat in zalen zetin sawmnak cu a cohlang maw ti hi a si.

A ngaingai ahcun Pathian cun mo puai ih tel dingin mi hmuahhmuah a ko. Ziangkhal sehla, kan lakih zo khal in Pathian duhdawtnak kan hnongsan thei. Duhdawtnak ahcun duhhrilnak hi a thupi tuk. Pathian cun zo ih tlun hman ah a duhdawtnak cu hranhram in a ret dah lo. Riahsiatthlak zetin Pathian thawn duhdawtnak ih pehtlaih awk ding cu kan rak hnong thei a si.

“Hril mi” pawl cu sawmnak a cohlang tu pawl an si. Pathian duhdawttu pawl hrangah Pathian cun kan ruatban lo tiangin mangbangza thil a timlam a si. Himi pawl hmuahhmuah cu duhdawtnak le duhdawtnak sungih zalennak a ummi thusuhnak lam ah a feh sal thluh a si.

`Mo puai sawmnak cohlang in, mo puansin in na ra timi na nun ah ziangtin a lang thei ding?`