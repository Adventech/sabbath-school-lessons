---
title:  Ruahsannak lenglam
date:   29/12/2024
---

Pathian cun, “I duhdawt maw?” timi lawng in sut men lo ih, Amah Pathian rori in mikip in duhdawt thluh ih, a lak rori in in duhdawt a si. A ngaingai te cun nang le kei le bulpak tin ih kan ruahnak ai hnakih thuk sawn in in duhdawt a si. Cule himi duhdawtnak hi A mipawl ih thuanthu sungih a cangvaihdan ihsin kan thei a si.

`Suah 33:15-22 siar awla, himi bungcang ih a ummi thu pawl ruat in, an tikcu caan ih an langdan pawl ruat aw. Himi bungcang ahhin, a hleice in cang 19 ahhin Pathian ih duhdan le duhdawtnak thuhla ziangtin saw a langter?`

Ziangkim cu a hlo thluh vekin a lang. Izipt ram ih sal an tannak ihsin mangbangza in Pathian in a miphun pawl a runsuah hnu reilote ah Israel pawl cun Pathian an dokalh ih, sui ih tuahmi caw note lem an bia. Tlang par ihsin Moses a run tum tikah, an thil tuahmi cu a va hmu, cule Thukham pahra a ummi lungphek cu a vun deng ih, a kuai theh. Mipi pawl cun Pathian in a lakin thukam covo le thlawsuahnak a pek mi ziangvek khal hloh thluh hai khal sehla, thukam thlawsuahnak dong dingin an tlin lonak pawl cu hnong sakin, ziangti lam khal in Pathian cun anmah thawn thukam laicin awknak nei dingin a hril thotho.

Suahlannak 33:19 ih tongkam, “‘Ka zangfah dingmi cu ka zangfah ding, lainatnak ka hmuh ter dingmi cu lainatnak ka hmuh ter ding’ “(NKJV) timi thu hi Pathian in zangfah dingmi le lainat dingmi hrilcia mi a rak nei zo, midang pawl in an dong ve thei lo ding tiin an theisual pang theu. Ziangkhal sehla, a thu ahkhin Pathian in duhthu sam mi hrekkhat pawl zangfahnak le lainatnak a nei ding ih, asinan midang parah a nei lo ding timi a sawhkhih lo. Cuvek cu Pathian hnatuandan khal a si lo, Pathian in hloral dingmi le kumkhua in thiamlo coter dingmi hrilcia mi a nei timi ruahnak hrekkhat pawl thawn an kalh aw zet.

Cuti asile, hitawk ih Pathian thuphuang mi hi ziangsaw a si? Pathian cu ziangkim sersiamtu a si vekin Anih cun zianghman phu ve lo mipi pawl par hmanah zangfahnak le lainatnak pe dingin diknak le thuneihnak a neih thu a phuangnak a si. Cule Anih cun hivek dinhmun ah cutin a run tuah, sui caw note lem bia ih, Pathian an dokalh hnu hmanah A mipi Israel pawl ih an phu ban lo mi zangfahnak cu a pe thotho a si.

Himi cu ruahsannak lenglam ih Pathian duhdawtnak le a cangvaihnak a langnak tampi lakih pakhat a si. kan zate hrangah thuthangtha a si mai lo sawm?

`Ruahsannak lenglam ih Pathian in na parih a duhdawtnak a langterdan lamzin pawl cu ziangsaw an si?`