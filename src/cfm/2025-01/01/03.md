---
title:  Rulh cawklo Duhdawtnak
date:   30/12/2024
---

Pathian in a tlusia zo mi minung a duhdawtdan danglam zet cu Hosea thuanthu ah kan hmu thei. Pathian cun profet Hosea hnenah, “‘Feh awla, hlawhhlang pawl le hlawhhlawng pawl faate pawl lak ihsin nupi va thi aw. Ziangahtile hi ram hin Bawipa tlansan in hurkhuannak maksak a tuah zo a si’ “tiah thu a pek (Hosea 1:2). Hosea le rinum lo a nupi cu Israel ih rinumlonak le thlarau lam hlawhhlang si cingin Pathian in a minung pawl a duhdawt zia zirlai ih an um a tul. Cumi cu Pathian duhdawtnak co dingih a phulo tu pawl hnenih Pathian in duhdawtnak a pekmi thuanthu a si.

A ngaingai cun, Pathian rinumnak le duhdawtnak um cing khal in mipi pawl cun Amah an doklah ih, voi tamzet cuvek in an umsan men theu. Curuangah Cathianghlim cun Pathian cu rinumlo nupa ih an rulhlet thei lo ding khawp ih duhdawttu a si tiah a phuang theu. Anih cun a mi pawl cu rinum zet le famkim zetin a duhdawt zo, asinan annih cun an hmuhsuam ih, pathian dang an biaksan ih, an rian, riahsia zetin an tuah ih, pehtlaih awknak pawl khal an bal thluh, cui thil cu tuahthat sak theih nawn lo ding vek tla in a lang.

`Siar ding: Hosea 14:1-4. Himi bungcang pawl in Pathian in a minung pawl a duhdawtnak hnget zet ziangsaw a langter?`

A mipi pawl in an dokalh rero hnuah Pathian cun hitin a phuang, “An dungtolhnak cu ka remtha ding, a lakin ka duhdawt hai ding’ “(NKJV). Hitawk ih “a lakin” timi catlang tluan, ‘A lakin ka duhdawt hai ding’ timi hi Hebru tongfang (nedabah) ihsin letmi a si ih, cumi cu duhhril dingih pek mi a relnak a si. Cumi cu puanthlem thilhlan ih mai palung suak thilpek relnak khalih hmanmi kha a si.

Hosea cabu, le ca thianghlim hmuahhmuah ahhin Pathian cun a mipi pawl hnenih a lainatnak ih a pekawknak mangbangza pawl a hmuh a si. An duhdawtmi hnenah an feh leuhleuh ih, thukam laicin awknak an pahbal ih, tuahthat sal theih nawn lo ding vekih a lang theimi nun tiang an hmang nan, Pathian in amai duhnak te thawn a lakin an parah duhdawtnak a langter a si. Mipi pawl cun Pathian duhdawtnak hi an phu lamlam lo; annih cun an co dingin cu an hnong ih, an hloh zo. Cumi cingin Pathian cun zianghman tihrimnak hmang riai loin a duhdawt peh vivo thotho. Hitawk ah le Cathianghlim hmundang khalah Pathian duhdawtnak cu a lakin le duhhrilnak thawn a langter vivo a si.

`Mi tampi cun Pathian cu laireltu le thuthentu tha lo zet vekin an ruat theu. Ziangtin saw koppi rinum lo duhdawttu vekin Pathian hmuhsuam le riahsiatnak langternak cun Pathian cu danglam deuh ih na hmuh theinak dingin a lo bawm thei ding? Ziangtin saw Pathian thawn nan pehtlaih awknak na hmuhdan a thleng danglam thei ding?`