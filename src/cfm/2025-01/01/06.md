---
title:  Kan hrangah khenbet a si
date:   02/01/2025
---

Pathian cun mi hmuahhmuah cu amah thawn duhdawtnak ih pehtlai aw thluh dingin a sawm. Asinan sawmnak cu zalen zetih rak cohlang tu pawl lawngin kumkhaw nunnomnak an nei ding. Mo puai tahthimnak ih kan hmuh vekin siangpahrang ih a sawm mi tam zet cu “‘An ra duh lo’ “a si kha (Matt. 22:3, NKJV).

Cuvek in Khrih cu thinglamtah ih khenbet a si hlan te ah a tap ih, “Maw Jerusalem, Jerusalem, nang profet pawl a thattu le na hnenih run thlahmi pawl lungto ih a rak dengtu, arpi in a fale pawl a thla hnuaiih a finkhawm bangin, na fale pawl hi voi ziangzat saw finkhawm ka tum ih nan rak duh lo!’ “(Matt. 23:37, NKJV). Khrih cun hmunkhat ih an um ding a duh zet. Asinan annih cun an duh lo. Grik tong ih “duh” (thelo) timi hman tamzet mi cu Khrih in rundam a duhnak le rundam ding si an rak duh lonak tivek ih hman a si(Himi cu Matt 22:3 tlun lam khalah hman a si).

Cucing in, hi minung pawl le kan hrangah Khrih cun thinglamtah a pan. Mangbangza duhdawtnak rori a si! Minung sualnak cun thih a phu, Pathian amah rori in a man a pe ih, van le leitlun karlak pehzom awknak a sia zo mi cu lamzin a tuahtha sal. Cuvek tuah dingih Amah in zalen zetih a pumpek awknak lenglam ah zianghman tuah ding nei lo khal sehla, kan parih in duhdawtnak cu a um ter ringring lai.

`Siar ding: Johan 10:17, 18 le Galati 2:20 zohthim aw. Himi bungcang sungah hinah kan hrang thucah zingsaw um?`

Pathian ih duhdawtnak a langter netabik – Thinglamah ahhin, Khrih cun Amai duhhrilnak in kan hrangah a pumpe aw timi kan hmu. Khrih cun a nunnak cu, “Amai duhhrilnak” hmangin a hlan a si. Zohman in Amai hnen ihsin a nunnak an la thei lo; leitlun semsuah a si hlan van ih rundam khawkhannak ih lungkimnak a um vekin Anih cun a lak in a pe suak a si.

“In tlennak ding hrangih khawkhannak hi Adam a tluksiat hnu ih ruat cop mi men a si lo. Cumi cu ‘thu thup, kumkhua ih thuhmi” phuansuaknak sawn a si (Rom 16:25). Cumi cu kumkhua ih Pathian tohkham lungphum a rak si mi thupi pawl tarlangnak a si. A hramthok ihsin Pathian le Khrih cun Satan ih fehsualnak, fehsualnak dinpi tu bumnak huham ruangih minung tluknak rung um ding pawl an rak thei thluh. Sual hi rung um ding in Pathian ih a remruat cia mi a si lo ih, asinan a rung um ding timi cu an hmu cia thluh. A rung um tikah manhlap thil tuahdan pawl khal a timlam thluh. Curuangah Pathian in leitlun a duhdawt zet ruangah a fapa neihsun pe dingin a tiam, “Amah a zumtu pawl cu hloral lo in kumkhaw nunnak an neih theinak dingah” a si.’ John 3:16.”—Ellen G. White, The Desire of Ages, p. 22.