---
title:  Duhdawtnak a lakih pek a si
date:   31/12/2024
---

Israel pawl in Pathian dokalh rero cingin Pathian in a lakin Israel pawl a duhdawt thotho. Cuvek ciah in kannih khal misual kan si cingin Pathian in in duhdawt vivo hrih lai. Pathian duhdawtnak hi kan phu lo zet. Kan hlawhsuak thei dah zik lo. Pathian khalin in tul fawn lo. Bible ih Pathian cuN zianghman hi a tulsam ve dah lo (Tirh 17:25). Nang le kei, le midang pawl hmuahhmuah a duhdawtnak hi amai duhhril ruang ah a si sawn.

`Siar ding: Thup 4:11 le Saam 33:6 hi tahthim aw. himi bungcang in Pathian duhnak le sersiamnak thuhla ziangsaw a rel?`

Hi leitlun hi Pathian in a duhdan in a sersiam. Himi ruangah Pathian cu sunlawinak, upatnak le huham cotlak a si. Leitlun dang sersiam a mamawh nawn lo. Leitlun hramtoh a din hlan ihsin, Pathian cu Pathian sinak ahhin duhdawtnak ih laicin awknak nuam zet a rak nei zo.

`Siar ding: Johan 17:24. Leitlun um hlan ih Pathian duhdawtnak thuhla ziangsaw himi in a rel?`

Pathian cun a duhdawt dingmi thilnung tivek hi a mahmawh hran cuang lo. Asinan Amah kha duhdawtnak ih khat a si ruangah Pathian in leitlun sersiam dingin a hril ih, thilnung pawl thawn duhdawtnak ih laicin awknak nei dingin a rung lut.

Pathian in a duhdawtnak pe suak dingin hi leitlun hi a lakin a sersiam lawng hman si loin, Pathian in minung pawl khal Eden hmuan ih an tluksiat hnu le bulpak ih sualnak kan neih hnu khalah a lakin in duhdawt peh vivo lai.

Eden ih tluksiatnak a um hnuah Adam le Eve cu Pathian duhdawtnak dong in, nung peh vivo dingin diknak zianghman an nei lo. Asinan Pathian, “A huham ih kamsuak thu hmangin” (Heb 1:3) ziangkim kai hnget tu cun A duhdawtnak, zangfahnak le ngilneihnak nasa zet sungah an nun a cawm ih, duhdawtnak sungah amah thawn pehawknak nei theisal dingin minung pawl thawn rualremnak lamzin a tuah a si. Cuvek ciah in, cui rualremnak cun kanmah pawl khal in telh thluh a si.

`Hi leitlun sual ih tlu le sualnak nei hi Pathian in a duhdawt peh vivo lai ih, cumi in Pathian duhdawtnak le ziaza ziangsaw in sim? Ziangin saw himi thudik in Amah duhdawt kirsal thei dingih in tuah thei ding?`