---
title:  Ruatbet ding
date:   03/01/2025
---

Siar ding Ellen G. White, “‘Mo neitu hmu dingin,’ “pp. 405–421 in Christ’s Object Lessons.

“Pathian theih lonak thim sah zet cun leitlun hi a khuh thluh. Minung pawl cun A mizia theihnak pawl khal an nei nawn lo. Theih sualnak le simfiangnak diklo hlir a si. Himi tikcu caan ahhin Pathian hnen ihsin thucah cu phuang ding a si, cumi thucah a umnak hmun ih tleunak le thiltitheinak ih rundamnak cu a si. A ziaza cu theihter in a um ding. Leitlun thim zet sungah A sunglawinak, A thatnak, zangfahnak le thudik eng cu tleu ter ding a si.

Himi cu Profet Isaiah ih tongkam a si, “Maw Jerusalem, thazang thawn na aw suah aw; suah aw, tih aw hlah; Judah khua pawl hnenah, Nan Pathian zoh uh! Zohhnik uh, Bawipa Pathian cu kut cak thawn a ra ding ih, a baan in a aiah a uk ding: ngaihnik, a lawmman cu a hnenah a um ih, a hnatuan khal a hmaiah a um a si.’ Isa. 40:9, 10.

“Mo neitu a rat ding rak hngaktu pawl cun mipi pawl hnenah, “Nan Pathian hi zoh hnik uh,’ tiah an ti ding. Zangfahnak tleu netabik, leitlun ih pek mi zangfahnak thucah netabik cu duhdawtnak ih a ziaza tarlangnak a si. Pathian fale pawl cu A sunglawinak langter tu ding an si. Anmai bulpak nun le ziaza ahhin an hrang Pathian zangfahnak ih tuahsak mi hi an langter ding a si.

“Dingfelnak ni eng cu hnatuan tha tuahnak ah – thudik ah le thianghlimnak ah a tleu suak ding a si” —Ellen G. White, Christ’s Object Lessons, pp. 415, 416.

**Relkhawm ding thusuhnak pawl**

`Pathian a um lo timi hnakih ruatnak rapthlak sawn cu Pathian in in hua a si timi ruatnak hi a si. Cumi cu thudik si bangta sehla, ziangvek leitlun danglam zet ahsaw kan um ding le?`

`Tuisan kan nun ahhin Pathian mizia theihsualnak tampi a ummi hi ziangruangih um saw an si tin na ruat? Duhdawtnak ih Pathian ziaza mipi in fiang sinsin ih an hmuh theinak dingah na bom theidan ding ruat awla, rel khawm uh.`

`Tuisan ih Pathian ziaza thuhla phuang dingih a ummi thucah cu ziangsaw a si? Pathian duhdawtnak a rak theidah lotu mi pakhat hnenah ziangtin saw na simfiang ding? Pathian duhdawtnak le mangbangza a ziaza pawl cu a ngaingai ih hmuh thei dingin ziangmi saw na hman ding?`

`Pathian duhdawtnak rel cu thil pakhat a si. Cui duhdawtnak cu kan nun ih a langdan cu thildang a si. Ziang mi “thianghlim tuahnak” in saw kan kiangkap ih um pawl hnenah Pathian duhdawtnak a langter thei?`