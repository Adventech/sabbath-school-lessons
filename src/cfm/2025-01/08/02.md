---
title:  Kan Pathian cungnungbik
date:   16/02/2025
---

“Pathian cu cungnungbik a si” timi thuhla mino pastor pakhat in tlawng ah a zirh. “Cumi sullam cu ziangkim a cangmi ah Anih cun a kilkhawi thluh a si” tiah a ti. Tlawngta pakhat cun hitin thu a sut, “Ka uite a thih ahcun Pathian in a kilkhawi thei lo maw si? Ziangahsaw Pathian in ka uite a thah?” tiah a ti.

Himi thusuhnak let tum in pastor cun, “Himi cu thil harsa zet a si. Asinan khuimaw caan ahcun Pathian in harsatnak paltlang ding in siang theu, cuticun hmailam caan ih a ra um ding harsat tuarnak ding hrang timlamnak tha kan nei thei ding a si. Ka uite a thih lai ih ka tuar nat zia kha ka vun mang suak. Asinan cumi harsat ka tuarnak cun a hnu ih harsa sinsin ka pi a thih ih tuarnak ka neih dingah in rak bawm a si. Cumi cun sullam a lo nei ter maw?” tiah a let.

Reizet an cawlh hnuah tlawngta pakhat cun, “Asicun Pathian in ka pi a thah tikih, tuarna lo dingin ka timlamnak dingah Pathian in ka uite a that tinak maw si?” tiah a let.”—Marc Cortez, quoted in John C. Peckham, Divine Attributes: Knowing the Covenantal God of Scripture (Michigan: Baker Academic, 2021), p. 141.

Mi tampi in ziangkim thil a cang mi pawl hi Pathian ih thlengter a duh ruangah a si. Leitlun ih thil a thlengmi ziangkim hi Pathian ih thlengter a duh ruangah a si. A ngaingai cun Pathian cu ziangkim tuahtheitu a si. Asi ahcun ziangtin saw Pathian ih thlengter a duh lo mi thil cu a thleng thei ding? Ziang thil khal thleng khal sehla, ziangvek in siatnak thleng khal sehla, cumi cu Pathian duhdan a si thluh tiah an ti theu. Cuvek thu pawl cu himi theology (Pathian thu zirnak) hin a zirh a si.

`Siar ding: Saam 81:11–14; Isaiah 30:15, 18; Isaiah 66:4; le Luka 13:34. Himi bungcang pawl in Pathian duhzawng hi tuah ringring in a um maw timi thusuhnak thuhla ziangsaw an rel?`

Mi tampi in Pathian cun a duhmi a ngah ringring tiih an zum lai ah Bible cun thu dang deuhin a rel. Cathianghlim cun Pathian cu duhkim ngah famkim tonnun nei theilotu vekin a sim leuhleuh. Cumi cu thil a thlengmi pawl hi Pathian in thleng dingih a duh ngaingai mi thawn an kalh aw theu tinak a si. Thil tamzet ahhin thil a cangmi tam zet hi A duhdan kalh zawng an si thu Pathian in famkim zetin a tarlang. A mi pawl pawl hrangah thusuak pakhat a duh ih, asinan annih cun thildang an rak hril. Pathian Amah rori a tap ih, “Ka mi pawl in ka aw an ngai duh lo… Aw, Ka mi pawl in ka thu rak ngai in, Israel in ka lamzin pawl rak zawh sehla aw! An doral cu ka nehsak lohli ding” tiah a ti’ “(Saam. 81:11, 13, 14, NKJV).

`Ziangkim thil a thlengmi hi Pathian duhdan hlir a si tiih Pathian thu zirnak ziangvek khal vun ruat hnik aw. Cuvek Pathian thu zirnak cun a hleice in sual thuhla ah ziangvek buainak thuk zet saw a tuah ding?`