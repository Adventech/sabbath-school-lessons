---
title:  Duhhrilnak, duhdawtnak, le Pathian uknak
date:   15/02/2025
---

### Tuizarh zirlai hrang siar ding

Luka 13:34; Jer. 32:17–20; Heb. 1:3; Daan. 6:4, 5; Efe. 1:9–11; Johan 16:33.

> <p>Bible cangken</p>
> “‘Keimah ah hnangamnak nan neih theinak dingah, hi thu pawl hi ka lo sim a si. Leitlun ah harsatnak nan nei ding: asinain hnangamtein um uh; kei in leitlun ka neh zo a si, tiah a ti.’ “(Johan 16:33, NKJV).

Uknak (kilkhawinak) timi cu leitlun ih Pathian cangvaihnak pawl relnak ih hman mi a si. Pathian kilkhawinak kan ruatdan ahhin Pathian thawn kan pehtlaih awknak, midang kan va pehtliahnak le thiltha lo ih buainak thuhla tivek kan ruahnak pawl ah danglamnak nasa zet a tuah a si.

Khristian pawl cun Pathian kilkhawinak ah theihthiam dan phunphun an nei. Mi hrekkhat pawl cun an hnatuan vekin thil ziangkim thleng dingah Pathian in a huham a hmang a si tiah an zum. Anih cun zosaw rundam si ding timi le zosaw hloral ding timi khal a hril thluh tiah an zum. Himi ruahnak ahcun Pathian thusuak ti lo cu mipi in duhhril ding dang an nei thei lo tinak a si. A ngaingai te cun hivek ih a zumtu pawl cun minung ih duhnak pawl khal hi Pathian ih tumtah cia thluh mi a si tiah an ti.

Cumi kalh ciah in Bible cun Pathian cun thil a cang mi hmuahhmuah hi a tumtah (remruat) cia thluh mi an si lo timi hngetkhoh zet in a tarlang. Anih cun mipi in duh an hril theinak dingah a tuahsak ih, anmah (le van cungmi)pawl rori hman in A (Pathian) duhdan thlun duh lo in duhhrilnak an nei thei a si. Sual tluknak thuanthu ahkhan sualnak cu duhhril theinak hmangsual ruangih a ra suakmi cangvaihnak le lungsiat thlakza thil a si. Rundam khawkhannak cu duhhrilnak hman diklonak ih a rahsuah mi riatsiatnak thawidamnak ding ih din mi a si.