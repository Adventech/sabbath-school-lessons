---
title:  Pathian duhdawt dingah
date:   18/02/2025
---

Pathian cu huham hmuahhmuah neitu a si timi cun A hrangih thil cang theilo mi khal a tuah thei thotho tinak a si lo. Cuvek ciah in Pathian cun zalen zetih Amah duhdawt dingin mi pakhat cu a umter thei lo. Zalen zetih thil ziangmaw tuahnak timi sullam cu thil ziangsimaw tumtahnak tel riailo ih tuahnak a si ahcun, cumi simfiangnak ah zalen zetin mi pakhat thil tuahter ding cu a cang thei mi a si lo. A tawizang in kan rel ding asile, kan hmuh zo vekin, kan ngai thupi zet ding mi cu – Pathian cun Amah duhdawt dingin zovek khal hranhram in a tuah dah lo, cuvek ih a tuah ahcun duhdawtnak a si nawn lo tinak si ko.

`Siar ding: Matthai 22:37 le Daanpeksalnak 6:4, 5. Himi bungcang cun duhhril theinak ngaingai ziangsaw a zirh?`

Pathian duhdawt ding timi thupek ropi bik cun mi hmuahhmuah in Amah an duhdawt ding hi Pathian in a duh a si timi a nemhnget. Asinan mi hmuahhmuah in Pathian an duhdawt lo. Asile ziangruangah saw mi hmuahhmuah ih an duhdawt dingin Pathian in a tuah men lo? Himi cu duhdawtnak ruangah a si, duhdawtmi si ding cun zalen zetih pekawk a tul a si.

`Siar ding: Hebru 6:17,18 le Titas 1:2. Himi bungcang in Pathian thuhla ziangsaw a zirh?`

Mipum siarnak 23:19 vek asile, “Thuphanper dingin Pathian cu milai a si lo’ “tiah a ti (ESV). Pathian cu thuphan a per dah lo (Titas 1:2); Pathian cu a tongkam ah a rinum ringring ih, a thutiam a pahbal dah lo (Heb. 6:17, 18). Cuvek ciah in, Pathian in thil ziang simaw ah thuthiam a nei, lole a pumpe aw a si ahcun hmailam caan ih a tuah dingmi cu cui a thuthiam in a bikhiah a si.

Cumi sullam cu Pathian in a sersiammi pawl hnenah Pathian duhzawng hnakin thildang duhhril theinak zalennak a pek ahcun, minung ih duhhrilnak cu Pathian thu a si lo tinak a si. Pathian cun a sersiammi pawl hnenah duhhril thei zalennak pe dingih a pekawk a si ahcun minung in Pathian duhdan thiltha zet kalh zawngin an zalen duhhril theinak an hmang thei tinak a si. Vansiatthlak zetin mi tampi cun hivek zawngin an zalennak hi an hmang theu, cutivekin, Pathian duh lo zawng thil tampi a um, asinan fek zetih rel ding cun Pathian thu a si lo.

`Pathian in tuah dingih a lo duh lomi na tuah zo mi a um maw? Himi cun duhhril theinak ngaingai le - cumi ih rahsuakmi rapthlak zetzet ziangsaw a zirh?`