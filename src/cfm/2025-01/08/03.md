---
title:  Pantokrator (ziangkim ti thei)
date:   17/02/2025
---

Bible pumhlum ah Pathian ih huham mangbangza cu phuanglang in a um. Bible ahhin A huham hnatuannak le mangbangza hnatuannak pawl hmuh ding a tam zet. Cuti si cingin Pathian ih a duh lo mi thil tampi a thleng a si.

`Siar ding: Thuphuan 11;17, Jeremiah 32:17-20, Luka 1:37, le Mathai 19:26. Hebru 1:3 khal zoh aw. Himi bungcang pawl in Pathian huham ziangsaw an rel?`

Himi bungcang le bungcang dang pawl cun Pathian cu huham hmuahhmuah neitu le A huham thawn leilung a kilkhawi theitu a si thu in zirh. A ngaingai te cun, Thuphuan cun Pathian cu, “Ziangkim ti thei Bawipa Pathian” tiah a rel nolh sal rero. (thimnak ah, Thup. 11:17; himi thawn zoh kop aw 2 Kor. 6:18, Thup. 1:8, Thup. 16:14, Thup. 19:15, Thup. 21:22) Cule “Ziangkim tithei” (pantokrator) timi tongfam lehlin mi sullam ngaingai cu, “huham hmuahhmuah neitu” tinak a si. Huham hmuahhmuah neitu Pathian cu a tongkam pawl lawngah a dingnget men lo ih, Pathian in a mi pawl a runsuaknak asilole leitlun ih mangbangza a umnak tivek pawl ah a huham a hmannak mangbangza tampi ahhin a rung langsuak a si.

Asinan Pathin cu, “huham zate neitu” tiih relmi cun Pathian in a duhduh ziangkim a tuah thei timi sullam a nei cuang lem lo. Cathianghlim cun Pathian ih a tuah thei lomi hrekkhat pawl a um thu in zirh; thimnak ah 2 Timote 2:13 ahcun Pathian cu, “Amah le Amah a hnong aw thei lo” tiah a ti.

Cuvek ciah in Khristian tam sawn cun Pathian cu huham zate neitu (ziangkim tithei) a si tiah an pawm, cumi sullam cu Pathian cun a duhdan thawn a kalhaw lomi ziangkhal tuah theinak huham a nei thluh tinak a si- Cumi cu Pathian sinak thawn a cang theimi le a rualrem aw mi thil ziang khal a tuah thei a tinak a si. Thil hrekkhat cu Pathian thawn a cang thei lomi a um, ziangahtile Pathian duhdan thawn a kalh aw mi thil a um ruangah a si. Cumi cu Gethsemane hmuan ih Khrih ih thlacamnak ahkhan a lang. Khrih cun, “Pathian thawn thil ziangkim a cang thei thluh” (Matt 19:26) tiih a nemhnget lai ah, thinglamtah ih khenbetnak ding a naih thlang tikah Pai hnenah hitin thla a cam, “‘Maw ka Pa, a cang thei asile hi no hin i lan hram seh; sihmansehla keimai’ duhdan vek si loin, nangmai’ duhdan vekin si sawn seh, a ti.’ “(Matt. 26:39, NKJV).

A ngaingai te cun Pa cun thinglamtah parih Khrih ih tuarnak cu a huham thawn runsuak thei dingin thuneihnak a nei ko, asinan himi cu misual pawl rundam lai ah a tuah thei lo. Cumi cu Pakhat lole a dang a ti a tul, a pahnih cun a si thei lo.

`Cathianghlim cun Pathian in mi hmuahhmuah rundam a duh thu khal in zirh (Thimnak ah 1 Tim. 2:4–6, Titas 2:11, 2 Pet. 3:9, Ezek. 33:11), asinan mi hmuahhmuah hi rundam an si lo ding. Himi thudik cun duhhril theinak ngaingai le duhhril theinak peknak ih Pathian huham bikhiah ih a ummi thuhla ziangsaw in zirh?`