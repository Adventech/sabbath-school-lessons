---
title:  Khrih in leitllun a neh
date:   20/02/2025
---

Pathian duhdan tha (duhthusam) vek in thil ziangkim hung cang thluh bangta sehla, sual a rak um lo dingih, duhdawtnak le rualremnak ah lungawinak famkim lawng a um ding. A netnak ahcun leitlun hi Pathian duhdan vek ciah in tuahthat sal thluh a si leh ding. Cumi laiah Pathian cun a sersiammi pawl in zalen zetih thutluknak an tuah laiah Pathian cun a duhdan vekin hna a tuan rero a si.

Sang tuah zuamawknak ih a teltu pawl hmuahhmuah cun an cawkrawi ih telh ding mi pawl cu pek in an um thluh, asinan cumi tlun ah an duhdan vek ciah in thaw zetih sang an tuah theinak dingah a rawi dingmi thildang an bet thei timi hi vun mitthlam aw. A netnak ahcun sang tuahtu in ziangvek sang a tuah khalah a silobikin a hrekkhat cu sang tuahtu in a rawi dingih a hril lomi ah a thum aw a si.

Cuvek ciah in Pathian cun duhdawtnak hrangih a tul mi zalennak phun dangdang upat dingih Amah a pek ruangah, leitlun thuanthu suahter tu “cawk rawi mi thil” tamzet hi Pathian hril mi a si lo, a ngaingai te cun Pathian duhdan kalh zawng hlir an si.

Hivek ruahdan ahcun Pathian kilhimnak cu Pathian in khalam lawng ih thil thleng pawl kilkhawi vekin tahnak pakhat lawng ih tah men ding a si lo. Asinan himi cun Pathian kilkhawinak tahnak pahnih (asilobik in) tal a tul. Leitlun ih thil hrekkhat cu Pathian ruangih cang mi an si, asinan khatlam sawn cu sersiammi pawl ih zalen zet thutluknak ih rahsuah mi pawl an si. Pathian ih a duh lo mi thil tampi a thleng theu.

`Siar ding: Johan 16:33. Himi bungcang in harsatnak a um laifang khalah ziangmi ruahsannak saw in pek?`

Tuarnak le hniksaknak tikcu caan a um tikah, a tu ahhin Pathian cun hniksaknak le tuarnak pawl ihsin in runhim ding timi zumnak dik lo an kaihhnget ruangah mipi tam zetih zumnak cu a hlovai ding. Asinan Jesuh cun thu danglam zet in sim, A dungthluntu pawl hnenah hi leitlun ah harsatnak le hniksaknak an ton ding thu ralrinnak a rak pe. Asinan Khrih in leitlun a neh zo ruangah ruahsannak a um (Johan 16:33).

Tuarnak le hniksaknak sungih kan um hi Pathian in kan hrang ih duhbikmi a si tinak a si lo. Doawknak maksak timi hi kan thinlungah kan ret dingding a tul. Asinan sualnak ih thatnak hrangih thil tulmi a si lo lai ah Pathian cun sualnak hmun ihsin thatnak a run suahpi thei timi cu kan theih a tha. Cule Pathian kan rinsan ahcun kan tuarnak le hniksak kan sinak pawl cu Amah naih deuhdeuhnak ah le midang ngaihsak ih lainatnak kan neih theinak dingah a hmang thei a thei.