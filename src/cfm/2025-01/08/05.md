---
title:  Pathian duhdan tha le tuahthat duhdan
date:   19/02/2025
---

`Siar ding: Efesa 1:9-11. Himi cun remruat cia (Pathian remruat cia theh) thuhla ziangsaw a rel? Mi hrekkhat cu rundam si dingah le a dang cu hloral dingah ruatcia mi an si maw?`

Hitawk ih “Remruat cia” timi Grik tong ih let mi le Cathianghlim (prohorizo) hmundang ih a ummi pawl cun san thuanghu hi Pathian tumtah remruat cia thluh mi a si timi a zirh lo. Grik tong ih a sullam ngaingai cu, “a hlankhan in thutluknak tuah” timi men fang hi a si.

Mi pakhat cun thil pakhat cu amai lam hawi zawngin a hlan khan in thu a relcat thei timi cu thudik a si, asilole mi pakhat cun midang in zalen zetih thutluknak tuah pawl ruat phah in, thurel catnak a tuah thei. A neta sawn hi Pathian in a tuah a si timi cathianghlim cun a zirh a si.

Hitawk ah le hmundang khalah (Thimnak Rom 8:29,30), “remruat cia” ti lehlin mi cun sersiammi pawl in zalen zetih an thutluknak thawn pehpar aw in Pathian ih a theihcia mi pawl a ruat thluh hnuih Pathian in hmailam hrangih khawkhannak lam a khihhmuh a si. Cuvek in, Pathian cun duhdawtnak ih pehzom awknak diktak nei thei dingih a thupi zetmi sersiammi zalennak cu upat zet phah in, thil ziangkim a duh thusam ih tha ten a um theinak dingah san thuanthu cu a kai hruai a si.

Efesa 1:11 ahcun Pathian cun, “thil ziangkim a duhdan vekin a tuah” ti a phuang (NKJV). Himi sullam cu A duhdan vekin thil ziangkim cangsuak dingah Pathian in a remruat cia tinak maw si? Efesa 1:9-11 hi siar awla, himi ruatnak hi a nemhnget men thei. Asinan himi simfiangnak cun a hlan ih Bible bungcang kan rak hmuh rero zo mi, khuimaw caan ahcun mipi pawl in “Pathian duhdan” an hnong tiih a langmi pawl thawn a kalh aw ding a si (Luka 7:30, NKJV; zoh kop aw, Luka 13:34, Saam. 81:11–14). Bible hi amah le mah a kalh awk thei lo ahcun himi thuhla hi ziangtin saw pakhat le pakhat rualrem aw zetih theihthiam a si thei ding?

Himi bungcang cu Pathian ih “Duhdan tha” timi le Pathian ih “tuahthat duhdan” tiih kan kawh mi karlah bangawk lonak theihthiam ahcun sullam famkim zet a nei a si. Pathian ih “duhdan tha” timi cun Pathian in cang suak ngaingai sehla tiih a duh mi a si, cumi cu Pathian duhdan vekin mi hmuahhmuah ih an tuah ringring asile a cang suak thei ding a si. Khatlam ah Pathian ih “tuahthat duhdan” timi cu khuimaw caan ih Pathin duhdan ihsin a pialtu sersiammi pawl ih zalen zetih duhhrilnak khal tel in, thildang a rak um cia zo mi pawl Pathian ih tuatthatsal duhnak hi a si. Efesa 1:11 cun Pathian ih “tuahthat duhdan” lam hi a run khihhmuh in a lang.

`Huham cu Pathian in hmailam a theihtheinak hi a si, duhhrilnak hmuahhmuah, mi ih an tuah dingmi duhhrilnak tha lo khal tel in a thei thluh ih, “thil ziangkim a thatnak dingah” hna a tuan thei (Roma 8:28 CEB). Himi thudik ihsin ziangmi hnangamnak saw na lak thei ding?`