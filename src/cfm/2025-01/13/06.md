---
title:  Hipawl tlun ah Pakhat le Pakhat duhdawt aw duh
date:   27/03/2025
---

Duhdawtnak hi daan thlun famkimnak a si ahcun thil dik lo tuah lonak men cun Pathian daan hi a thlun thei lo. Duhdawtnak daan cun thiltha lo tuah lo dingin thu in pe men lo ih, daan cun Pathian hnenih Pathian duhdawtnak tarlang theitu thil tuah dingah in ko a si – kawhhran member lawngah siloin leitlun pumpi ah, Khristian thudik theihternak a tul zettu pawl hnen khalah kan tuah ding a si.

`Siar ding: James 2:1-9. Hitawk ahcun ziangvek thucah thupi zet saw in pek?`

Hitawk ahhin James cun khawtlang nun ih diklonak pawl cu nasa zetin a relsia ih, a hleice in mi rethei zah lonak le milian hrekkhat pawl ih namnehnak a tarlang a si. Cule mai inn hnen hrang ih duhdawtnak daan nei dingin a ko hai ih, himi daan nan thlun famkim ahcun, “Nan ti tha” tiah a ti (James 2:8, NKJV).

Ellen G white khal in himi hi a rak tarang: “Milai duhdawt hi leitlun ih Pathian duhdawtnak phuangsuahnak a si. Himi duhdawtnak phun hnget dingin le innsang khat in in finkhawm dingin le kanmah thawn pumkhat si dingin sunlawinak siangpahrang cu a ra a si. Cule a fehzawng ih a thusimmi, “Ka lo duhdawt vekin, pakhat le pakhat duhdawt aw duh” timi a thlen famkim ih (Johan 15:12); Anih in leitlun a duhdawt vekih kan duhdawt ve tikah, kan hrangih a hnatuannak cu a famkim ding a si. Kan thinlungah vanram kan neih zo ruangah vanram vanram kai tlak dingih tuah kan si”—Ellen G. White, The Desire of Ages p. 641.

Khrih in leitlun a duhdawt vekih leitlun kan duhdawt tikah vanram kaitlak kan si tinak a si. Jesuh dungthluntu timi sullam tarlangnak huham nasa zet a si!

Jesuh cun a dungthluntu pawl hnenah “Ka lo duhdawt hai” vekin “Pakhat le pakhat duhdawt aw ve uh” tiah thu a pe (Johan 13:34, NKJV). Jesuh khal in, “Pakhat le pakhat nan duhdawt awknak ihsin mi hmuahhmuah in ka dungthluntu nan si ti an lo thei ding a si” tiah a ti’ “(Johan 13:35, NKJV). Khristian pawl ih zumnak laimu bik cu duhdawtnak hi a si, ziangahtile Pathian cu duhdawtnak a si (1 Johan 4:8, 16). Cule Pathian ka duhdawt a titu cun pakhat le pakhat an duhdawt aw ding a si (zoh kop aw 1 Johan 3:11; 4:20, 21).

Cuvek in 1 Piter 4:8 ah Khristian forhfialnak a um: “Cun thil dang hmuahhmuah hnakin nan lakah duhdawtnak nasa zet nei uh: ziangahtile duhdawtnak cun sual tampi a khuh a si.’ “(cule himi khalah zoh aw Heb. 10:24 le 1 Thess. 3:12).

`Khrih in leitlun a duhdawt vekin leitlun duhdawt ding timi ahkhan ruatnak tam deuh vun hmang aw. Himi cun Khristian famkimnak thuhla le kumkaw nunnak ngah tlak ih tuah mi kan sidan theithiam deuh dingin ziangtin saw in bawm? Sabbath zirlai zirnak ah na thuletnak rung keng tel aw.`