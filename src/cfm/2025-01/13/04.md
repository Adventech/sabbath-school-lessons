---
title:  Duhdawtnak le zangfahnak
date:   25/03/2025
---

Kan hmu vek in duhdawtnak le zangfahnak cu pakhat le pakhat an kalh aw lo. Cu hnakin, Pathian diknak le duhdawtnak thawn hna dangdang an tuan sawn a si. Dan le zangfahnak karlak danawknak cun Pathian ih daan pekmi cu Pathian zangfahnak nasat zia tarlangtu a si timi a hmutu hlansan Israel pawl cu an mangbangter zet. An kiangkap ramdang mi pawl ih “pathian pawl” cu thleng aw leuhleuh le hmailam caan zianghman rel thei lo, “pathian pawl” duhzawng le an lungawi terdan ding khal mipi pawl hnen ih zianghman sim thei lotu an si laiah, Bible ih Pathian cun a mipi pawl hnenah Amah lungawiter dan ding thuhla fiangzet in a zirh hai. Cule Amah lungawiter cu A mipi, pawlkom le bulbak khal ih an thatnak ding netabik a si.

Asinan daan cun sual lak ihsin in rundam thei lo ih, kan thinlung khal a thleng thei fawn lo. Kan suahkeh sualnak ruangah thlarau thinlung thleng kan tul a si.

`Siar ding: Jeremiah 31:31-34. Himi hin Pathian in thinlung thar in pek ding thutiam thuhla ziangsaw in zirh? Khrih in Johan 3:1-21 ih Nikodemas hnen ih piantharnak thuhla a relmi thawn tahthim aw. Cule Heb 8:10 ah zoh aw.`

Thukam 10 cu Pathian amah rori in lungphek par ih a ngan mi a si (Suah. 31:18), asinan daan cu Pathian minung pawl ih thinlung khalah ngan in a um (Saam. 37:30, 31). Duhdawtnak ih Pathian daan cu kan lenglam ah siloin kan sunglam ziaza ahhin a um sawn a si. Pathian amah lawngin minung thinlung ah A Daan a ngan thei, cule A thukam minung pawl hnenah cuvek ih tuah dingin a tiamkam a si ( Zoh aw Heb. 8:10).

Daan thlunnak in kanmah ten kan rundam aw thei lo. Asinan zumnak thawngin zangfahnak ih rundam kan si, kanmai tilam a si lo ih, asinan Pathian laksawng a si (Efesa 2:8). Rundam kan si theinak dingah daan kan thlun lo ih, rundam cia zo mi kan si ruangah daan kan thlun sawn a si. Duhdawtmi kan si theinak dingah daan kan thlun lo ih, duhdawtmi kan si zo ruangah a si sawn. Curuangah Pathian le midang duhdawtnak kan nei a si. (zoh aw Johan 14:15).

Cumi rualrual in Daan cun kan sual in hmuh (James 1:22–25, Rom. 3:20, Rom. 7:7), Tlentu kan tul zia in hmuh ih (Gal. 3:22–24), nun tha bik ah in kaihruai ih, duhdawtnak ih Pathia ziaza a tarlang a si.

`Thuthennak ah ziang ruahsannak saw na neih? Taima le rinum zetih daan na thlunnak maw, asilole Khrih dingfelnak in saw lo khuh thluh ding? Na letnak cun Pathian daan thawn pehpar aw in a tuah thei, le tuah thei lo thuhla ah ziangsaw a lo sim?`