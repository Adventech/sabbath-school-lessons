---
title:  Daan cu a thianghlim, a dingfel ih, a tha
date:   24/03/2025
---

Duhdawtnak cu Pathian ih daan lungphum a si. Pathian in daan a kaihhnget cun duhdawtnak khal a kaihnget a si. Himi ruangah misual pawl rundam dingin Jesuh a thi, cuticun kan hnenah zangfahnak a run thlen rero lai hmanah daan hi a kaihnget a si. Curuangah Anih cun Amah zumtu pawl cu diknak le thiamcoter theinak a nei kop a si (Rom. 3:25, 26). Duhdawtnak langternak a va si ciang ve aw! Cuvekin tlennak cun daan a cemter lo ih, a nemhnget sawn a si.

`Siar ding: Rom 6:1-3 le Rom 7:7-12, a hleice in cang 12 kha siar aw. Jesuh thih hnu khalah himi bungcang in daan thuhla ziangsaw in sim?`

Mi hrekkhat in zangfahnak le tlennak hin daan a cemter tiih an zum laiah Paul cun zangfahnak a karh theinak dingah sual ah kan um peh vivo ding a si lo timi fiangzet in a rel. Zumnak thawngin Khrih ih a umtu pawl cu “A thihnak ah tihnim in an um” ih, curuangah sual lamah thi in Khrih lamah nung ih siar an si.

Pathian ih daan hi sual a si lo, asinan (thildang pawl lakah) cumi cun sualnak le kan sualzia kan hmuh awk theinak dingin an langter sawn a si. Curuangah, “Daan cu a thianghlim, thupek cu a thianghlim, a dik ih, a tha fawn” ti a si. (Rom 7:12 NKJV). Cumi cun tlennak le rundamnak nasa zetih kan tul zet mi - Khrih hnen lawng ihsin a ra mi tlennak le rundamnak cu a tarlang a si. Cuvek in “rinnak ruangah daan hi zianghman lo ah kan can maw si? Si lamlam hlah: a si, daan kan fekter sawn a si” (Rom. 3:31, NKJV).

Khrih cu daan hlawnhlo dingin a ra lo ih, daan le profet pawl ih simmi thutiam famkimter dingin a ra a si. Curuangah Anih cun himi a ngai thupi zet, “Lei le van a hlohral hlanlo, daan sungih um cafang fatebik pakhat asilole thaimi fatebik pakhat khal a zatei’ a famkim thluh lai hlanlo ziangtilam hman in a hloral lo ding a si.’ “(Matt. 5:18).

Pathian ih daan cun Pathian thianghlimnak – duhdawtnak ih a ziaza famkim, dingfelnak, thatnak,le diknak tivek pawl a zoh ter (Pui. 19:2; Saam. 19:7, 8; Saam. 119:142, 172). Himi thawn pehpar aw in, suahlannak 31:18 vek a sile Pathian cun Thukam 10 cu Amah rori in lungphek parah a ngan timi hi a thu pi tuk. Himi daan, lungphek ih ngan mi cu a thleng aw dah lo mi Pathian ziaza le duhdawtnak ih hmuhsuak mi A cozah uknak tha theihternak a si – doawknak maksak ih thupi laimu bik cu a si.

`Ziangtin saw himi duhdawtnak le daan karlak pehzawknak in Jesuh ih tongkam, “Keimah i duhdawt a si ahcun ka thupek pawl na thlun ding” (Johan 14:15, NASB) a timi theihthiam deuh dingin in bawm thei?`