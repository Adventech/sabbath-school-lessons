---
title:  Duhdawtnak cu Daan famkimternak a si
date:   26/03/2025
---

Daan le duhdawtnak karlak laicinawknak hi rel uar tuk theih thil a si lo. A ngaingai te cun Cathianghlim vek asile duhdawtnak cu Daan femkimternak a si.

Rom 13:8-10 ah Paul cun, “duhdawttu cun daan a famkimter a si” tiah a zirh (Rom 13:8). Thukam 10 ih a neta paruk cu voi tamzet angai hnuah Pual cun himi pawl cu “Nangmah le nangmah na duhdawtawk vekin na innhnen na duhdaw pei, timi hin a khaikhawm thluh a si” tiah a fiangter (Rom. 13:9, NKJV). A ngaingai te cun, Paul cun famkim zet in, “duhdawtnak cu daan thlun famkimnak a si” tiah a ti (Rom. 13:10, NKJV). Cule Galatia 5:14 ah Paul in a simfiangsal ih, “daan zatein hi tongkam khat, Nangmah na duhdawtawk vekin nan innhnen duhdaw aw, timi ah a famkim a si” tiah a ti’ “(Gal. 5:14). Asinan ziangvek duhdawtnak in saw daan famkimter? Cuvek duhdawtnak cu ziangvek saw a si?

`Siar ding: Matt 23:23, 24. “daan thu ih thupi sawn” timi cu ziangsaw a si? Daanpeksalnak 5:12-15 le Isaiah 58:13,14 siar aw. Ziangtin saw himi bungcang pawl in daan (A hleice in Sabbath thupek) le runsuaknak le diknak hrangih Pathian ngaihsaknak karlak laicinawknak a tarlang?`

Jesuh cun “daan thu ih thupi sawn” cu “Diknak, zangfahnak le zumnak” a si tin a tarlang. Cule a hleice ih um daan pakhat – Sabbath- khal Cathianghlim sungah runsuahnak le diknak thawn pehzom awknak an nei ti kan hmu thei.

Daanpeksalnak 5 ahkhan Sabbath thupek cu Pathian in Israel pawl an saltannak ihsin a runsuahnak thawn a pehzom aw a si. Cumi cun Sabbath cu sersiamnak theih ringringnak lawng a si lo ih, saltannak le namneh tuarnak ihsin runsuahnak theih ringringnak khal a si ti a fiangter. Cule Bawipa ah lungawinak ihsin Sabbath cu hlimnak tiah ko ih, mai nom tizawng hoisin in(Isaiah 58:13,14), a ngai thupi zet mi cu thiltha tuah, rilrawng mi pawl rawl pek, umnak ding neilo pawl hrang umnak ding ngaihtuahsak, midang hrangih diknak le duhdawtnak thawn hnatuan hi a si. (Zoh aw Isa. 58:3–10).

Himi zirhnak hmuahhmuah (a dang tam zet khal) ahhin duhdawtnak thawngin daan thlun famkim a duhtu pawl cun tuahsual mi sualnak lawng ruat lo in, tuah lo mi sualnak khal an ruat ding a si. Duhdawtnak cu daan thlun famkimnak a si timi ahhin sual tuah lonak ding men ih daan thlun menmen lawng hi a tel lo ih, asinan thiltha tuah cangvaihnak tivek khal a tel thluh – zumnak dik le zangfahnak karhzai tertu duhdawtnak hnatuan tivek khal an tel a si.