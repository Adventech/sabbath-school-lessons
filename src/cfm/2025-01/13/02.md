---
title:  Duhdawtnak Daan
date:   23/03/2025
---

Pathian daan cu thu bulhram kaihhruai awknak um loih tuah mi a si lo; Pathian daan cu laicinawknak tarlangnak a si. Himi cu Thukam 10 ahkhan famkim zetin hmuh a theih. Thukam 10 ih bulhram bik cu Eden hmuan ah ret in a um zo, cumi cu Pathian le minung karlak, minung le minung karlak ih laicinawknak kaihruaitu ding duhdawtnak bulhram cu a si.

Suahhlannak 20 ih lungphek parih Thukam 10 ngan a si lai ahkhan, thukam laicinawknak thawn pehpar aw in Israel pawl hnenih pek a si. Thukam 10 cu Pathian in Izip ram ihsin Israel pawl a hruai suak thluh hnuih ngan mi a si, cule thukam pawl cu Pathian duhdawtnak le miphun hnenih a thuthiamkamnak ih thum aw a si (Zoh aw Suah. 6:7, 8 le Pui. 26:12). Mi pakhat cun Thukam 10 ih thenhran mi hmun 2 cu Pathian thawn minung laicin awknak le pakhat le pakhat laicinawknak ih thangsohnak ding a si timi a hmu thei ding.

`Siar ding: Suahlannak 20:1-17. Himi hin ziangtinsaw thu bulhram pahnih, Pathian duhdawt ding le pakhat le pakhat duhdawt ding timi a tarlang?`

A hmaisa thukam 4 pawl cun minung le Pathian laicinawknak a rel ih, a neta paruk cun minung le minung karlak laicinawknak a rel. Pathian le midang pawl thawn kan laicinawknak cu Pathian daan bulhram ihsin a si a tul.

Himi daan peng pahnih hi Jesuh in thukam ropi zet pahnih a rel mi thawn an mil aw zet – “‘“Bawipa na Pathian cu na thinlung zatein na duhdaw pei”’ “(Matt 22:37 NKJV; Daan 6:5 thawn tahthim aw) cule “‘“Nangmah na duhdawt awk vekin na inn hnen na duhdaw pei”’ “(Matt 22:39, NKJV; Pui 19:18 thawn tahthim aw).

A hmaisa thukam pali cu kan sinak zaten Pathian kan duhdawt ding tinak lam a si ih, a neta paruk cu kanmah le kanmah kan duhdawt awk vekin pakhat le pakhat duhdaw ding tinak a si. Jesuh cun himi duhdawtnak thupek pahnih ropi zet hi daan thawn pehzom awknak an nei ti fiangzet in a rel. “‘“Hi thupek pahnih ahhin daan thu le profet thu zatein a khaikhawm aw thluh a si, a ti.” (Matt. 22:40, NKJV).

Pathian ih daan cu Pathan duhdawtnak ah a phum aw thluh. Pathian ih daan le duhdawtnak cu thenhran theih an si lo. Mi in, daan thlun a tul lo, Pathian duhdawt le midang kan duhdawt lawng hi a tul, tiah an ti kan thei theu. Cuvek ruahnak cun ziangah sullam a nei lem lo?

`Thukam 10 lak ih pakhat te hman kan pahbal ahcun ziangtin saw Pathian duhdawt le midang duhdawtnak hi kan langter ding?`