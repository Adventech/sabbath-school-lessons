---
title:  Job thuhla
date:   04/03/2025
---

Job cabu ahkhan doawknak maksak ih thil thleng mi ngaingai hrekkhat pawl pek in kan um.

`Siar ding: Job 1:1–12 le Job 2:1–7. Hitawk ih kan hmuh thei mi dodawknak maksak ih thu bulhram cu ziangsaw a si?`

Himi bungcang ihsin thil thupi tam zet kan la suak thei a si. **A pakhatnak ah**, Pathian le Satan karlak biakawknak men siloin, vanram ahkhin lairelnak ziang simaw hrekkhat a um in a lang; cumi ahcun vanlam ih um pawl khal an tel a si.

**A pahnihnak** ahcun, thu elawknak hrekkhat a um, cumi cu Pathian in Satan hin Job hi a ruat ngaingai maw timi thusuhnak in a langter. Zianghrang ahsaw Job cu a ngaihtuah ding? Thusuhnak cun thuelawknak feh rero lai ahhin sullam nasa zet a nei a si.

**Pathumnak ah**, Pathian cun Job cu relsiat ding um lo, midik, le Pathian tihmi tiih a tarlang lai ah, Satan cun Job cu Pathian in a humhim ruangah Pathian tih vekin a lang men a si tiah sual a puh. Himi cun Pathian le Job ih ziaza dokalh in a relsia a si (Zoh kop aw Thup. 12:10, Zekhariah 3).

**A palinak ah**, Pathian in Job a humhim cu a dik ciah lo tiin a puh ih, cumi a puhnak cu satan hrangah ziangti lam khal in a langfiang ter thei lo. Himi cu Satan parah rikhiah a um timi hrekkhat a langter (doawknak daan), cule Satan in Job siatsuah a tum in a lang.

Pathian cun van mipi pawl hmaiah Satan ih sualmawh puhnak (heknak) cu a let ih, satan cu a ruahnak hmang dingin siannak a pek, asinan rikhiah neih mi sung lawngah a si. A hmaisa in “A (Job) neih mi hmuahhmuah” tlun ah Satan cu huham a pek, asinan Job thuhla ah bulpak siatsuahnak ding cu khamsak a si (Job 1:12, NKJV). Cumi hnuah, Job cun amah lawng a ruat aw tiih Satan ih sual a puh hnuah, Pathian cun Satan cu Job ih bulpak buainak thlen ding a siang, asinan Satan cun a nunnak a zuah ding a si (Job 2:3–6).

Satan cun Job innsang ah siatnak tamzet a thlen, asinan thubuai tinkim ah Job cun Pathian hmin a thangthat lai thotho (Job 1:20–22, Job 2:9, 10), Satan ih puhnak cu a dik lo a si.

Hitawk ah thil tamzet kan zir, vanlam doawknak ahhin doawknak daan a um ti pawl kan zirh ngah. Pathian duhdawtnak bulhram thianghlim zet, Pathian cozah lungphum le leitlun le a sungih um pawl a kaihhruainak daan pawl pahbal cuang siloin Pathian dokalh sual mawh puhnak relfel theidan hi vanlam lairelnak hmun ahkhin tahfung a um.

Hivek vanlam doawknak (sia le tha doawknak) Job cabu ih thil a thlengmi pawl cun dodawknak maksak a um ngaingai timi le leitlun ah ziangtin a rung um timi pawl in hmuh a si.