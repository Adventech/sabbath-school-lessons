---
title:  Thuphuan ih rulhreng
date:   03/03/2025
---

Vanlam doawknak ih vanlam hruaitu pawl pawmdan tlangpi cu thuphuan cabu ahhin ngan lut in a um, cutawk ahcun satan cu Pathian dokalh tu “Rulhreng pi” le “Leitlun pumpi bumtu” tiih tarlang a si (Thup. 12:9, NKJV).

`Siar ding: Thphuan 13:1-8. Himi in rulhreng ih thuneihnak huamsung a kauh thuhla ziangsaw a tarlang?`

Rulhreng (Satan) cun Pathian (Thup 12:7-9)le A siahhlawh pawl (Thimnak ah Thup 12:1-6) lawng hi a do lo ih, san tinkip ih Pathian minung pawl hrem rero tu leitlun ramuknak hruaitu pawl phen ih a um thu khal tarlang a si.

Rulhreng cun, “A huham, a bawi tohkham le thuneihnak nasa zet” cu tifinriat sung ihsin ra suak sahrang hnenah a pek (Thup. 13:2, NKJV; zohtlang aw Thup. 13:5; Thup. 17:13, 14). Himi tifinriat ihsin Sahrang cu “thil maksak zetzet pawl le Pathian thangsiatnak tongnak kaa cu a hnenah pek a si; cun thla sawmli le thla hnih sung cangvai dingin thiltitheinak a hnenah pek in a um” (Thup. 13:5, NKJV).

Cumi a si ruangah Satan (Rulhreng) cun huham le thuneihnak pawl cu sahrang hnenah a pe (Leitlun ih biaknak lam huham). Himi huham hi Pathian lawng ih neih theimi cibai buknak va cuhsaknak ih hman a si. Sahrang cun Pathian hmin a thangsiat; Pathian mi thianghlim khal a dokalh ih, caan reilote sung cu nehnak a co. Hi leitlun pumpi thuneihnak le thuneih theinak cu himi leitlun uktu, rulhreng ihsin pek in a um.

Asinan Satan le a kaihruai mi pawl par khalah rikhiah mi cu a um thotho: “Cuiruangah nannih van pawl, le nannih a sungih um pawl tla, nan lung awi uh. Leilung le tifinriat a luahtu pawl tla, nan hmakhua a pit! Ziangahtile khawselal cun caan tawite lawng a nei ti a theih ruang ah thinhengnak nasa zet thawn nan hnenah a rung tum a si, tiin’ “(Thup. 12:12, NKJV).

Satan cun “caan tawite lawng a nei ti a thei” (Thup 12:12), cule Thuphuan ih um thil a thlengmi pawl simfiang mi cu tikcu reizet ihsin profet simcianak feh rero kha a si ih, cumi cun himi thilthalo pawl ih umnak rikhiah pawl a tarlang thluh a si (Thup 12:14, Thup 13:5)

A ngaingai ahcun Pathian in a netnak ah nehnak a co. “‘Cun Pathian in an mit ih mitthli hmuahhmuah cu a hnul-faisak ding; cuticun thihnak a um nawn lo ding, riahsiatnak siseh, tahnak siseh, natnak siseh, a um nawn lo ding: ziangahtile thil hmaisa pawl cu an hlo thluh zo a si, tiin’ “(Thup. 21:4, NKJV).

`Tu ahcun kan hmuh a harsa men thei, a netnak ahcun thiltha in kumkhua in thiltha lo a neh ding a si. Himi mangbangza thuthiam theihhngilh lo ding hi ziangruangah saw a thupit?`