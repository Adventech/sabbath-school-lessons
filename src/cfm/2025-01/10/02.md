---
title:  Vancungmi pakhat a tlai
date:   02/03/2025
---

Kan hmuh zo vek in miphun dang pawl ih a dik lomi “pathian pawl” cu khawsia pawl an si. Van tlunlam ih khawsia hruaitu pawl cu khuimaw caan ahcun leitlun hruaitu pawl phenah an um ti kan theithei. Pathian ih a thlahmi vancungmi pakhat hman doral in an rak kham a si.

`Siar ding: Daniel 10:1-14 ahhin cang 12,13 hi thuk deuh in ruat aw. Himi bungcang in vanlam doawknak thawn a kaih aw mi ziangsaw an zirh? Pathian ih a thlah mi vangcungmi cu ni 21 sung “rak kham” a si timi hi ziangsaw na ruatdan?`

Ziangtin saw Pathian ih thlahmi vancungmi pakhat cu zarh 3 sung rori “kham” ih a um thei? Huham hmmuahhmuah neitu a si vek in Pathian cun a duh ahcun Daniel let hngal theinak huham a nei a si. Cuvek ih tuah dingah A huham hmang bangta sehla, vancungmi cu Daniel hnenah a thleng thei hngal ding. Asinan Pathian ih thlahmi vancungmi pakhat cu zarh 3 sung rori “Persia lalram ih lal in a rak kham a si”. Hitawk ahhin ziangsaw cang?

“Zarhthum sung rori Gabriel cu thimnak ih huham pawl thawn an buan aw ih, Siangpahrang Sairas ih thinlung buaiter tu cu lak hlohsak a tum. Pathian minung pawl ai-awih in van in a tuah thei mi hmuahhmuah cu tuah in a um ih, a netnak ahcun nehco an co. Doral pawl cu Sairas dam sung hmuahhmuah le a fapa Cambyses dam sung hmuahmuah kham in an um.”—Ellen G. White, Prophets and Kings, p. 572.

Cuvek doawknak cu a pung vivo theinak dingah Pathian cun a huham hmuahhmuah a hmang ding a si lo. Doral cun duhrilhnak ngaingai le laksak theih lo mi huham a tul a si, asinan khat lam veve ih an theihthiam mi rikhiah pawl cu an thlun a tul (Felfai zetin kan hnenah phuang in a um lo). A langdah ahcun Pathian vancungmi pawl hman ih an thlun dingmi, vanlam doawknak hman ah rikhiah a um vekin a lang, cumi cu zirlai a rung um ding mi ah “doawknak daan” tinmi ah rel lang a si leh ding.

Pathian cu duhdawtnak lawng in hna a tuan, cui duhdawtnak cu titer hrimnak a si lo ih, Pathiam ram uknak lungphum a si timi ruahnak kan kaihhnget phawt cun, himi rikhiah (tahfung) hi theihthiam a har sa lo men thei. Himi ruahnak, Pathian cun duhdawtnak ihsin ra suak mi kaihhruai awknak lawng hmangin hna a tuan timi cun dokawknak maksak theithiam deuh dingin in bawm men thei.

`Ziangtin saw hranhram ih tuahternak siloin duhdawtnak ih bulhram thawng lawng in hnatuan theinak rikhiah na ton? Huham ih rikhiah thuhla ziangmi zirlai saw na zir ngah?`