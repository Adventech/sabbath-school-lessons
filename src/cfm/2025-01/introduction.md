### Pathian ih duhdawtnak le diknak

Pathian cu duhdawtnak a si. Curuangah 1 Johan 4:8 le 16 khalah a rak sim. Bible pumhlum cun himi thudik hi a theihpi thluh. Khristian zumnak cu duhdawtnak ih Pathian ziaza hmunpi bik a si. Duhdawtnak hi Pathian zo a si timi laimu, ziangkim kan zumnak ih laimu le kan ziangkim kan tuahnak ding a laimu bik sihramseh. Cuvek ciah in duhdawtnak kan theihthiamdan cun Kan tuahtuan mi le kan zumnak pumpi hi a run kaipeh thluh a si. Tahthimnak ah mi pakhat in Pathian duhdawtnak cu hlawhsuah lole lak suak a tul tiih a zum ahcun mi pakhat cun an sualnak nei le tling lonak nei an si ruangah annih cu Pathian in a duhdawt lo vekin a ruat men thei. Cule midang thawn pehtlaih awknak ahcun, mi pakhat cun vansiatnak ruangah duhdawtnak an co fangtin a beisei ding.

Hivek in le lamzin tampi khal in Pathian duhdawtnak cu kan zumnak le tuahnak hrangih um dingmi a si timi kan thei thiam. Cumi cingin, ziangsi duhdawtnak cu? Mi pahra pawl hnenah duhdawtnak simfiang dingih na ngen asile thuletnak pahra na dong ding. Khristian lak hmanah Pathian thudawtnak thu ah theihsualnak le thuanthu phuahcop men tamzet a um.

Thimnak ah hivek thusuhnak pawl hi Khristian pawl cun lamzin dangdang in an let ding: Pathian in peknak lawng hi a duh ih, ngah lam hi a duhdah lo maw si? Pathian duhdawtnak cu thianghlim zetih pumpek awknak ngaingai a si maw? Asilole Pathian hi minung in a lungawiter thei maw, lole a hnangam ter thei maw? Pathian duhdawtnak cu thinlung lam a si maw? Pathian in minung hi a ngaihsak ngaingai maw? Pathian duhdawtnak cu hnong theih asilole kuan cop theih a si maw? Pathian cu sersiam mi pawl thawn duhdawtnak ah laicinawknak nei in a a hmailam le a dung lam in a khawr maw? Thinhengnak hi duhdawtnak thawn an kai aw thei lo maw si? Ziangtin saw duhdawtnak le diknak hi an feh tlang thei? Pathian cu duhdawtnak a si ahcun hi leitlun ah ziangah sualnak tamzet a um? Pathian ih a duhdawt vekin minung in Pathian a duhdawt thei maw? Duhdawt thei bangta sehla, ziangvek in saw a si ding?

Himi thusuhnak pawl mihrek khatih an letnak cu a dik zet vekin a lang men thei, asinan Pathian duhdawtnak lam ah khristian ah thu elawknak a um phahphah ding. Cule thuletnak tam zet cu theihtheih olsam zet an si, cumi khal cu Bible in Pathian duhdawtnak a rel mi thawn an milaw thei cuang lo.

Himi thusuhnak pawl cu tumkhat ah kan let thluh lo ding. Asinan himi pawl cu kan zoh leh dingih tui kuata ih thusuhnak pawl thawn kan zoh vivo ding. Cule Pathian duhdawtnak cu kan ruatnak hnakih a rak tumsawn zia khal kan hmu ding. Bible sungih Pathian duhdawtnak a lang mi cu kan leitlun ih “duhdawtnak” timi ruahmi ai hnakin a thuk in a sang deuh. A ra lai dingmi zarh ahcun Bible sungih a langmi a thupi zetmi Pathian duhdawtnak hrekkhat pawl fiang zetin kan zoh ding.

Cule, cutin kan peh vivo tikah Pathian duhdawtnak le diknak an rak pehzom awkdan pawl kan hmu ding. Bible ih Pathian cun diknak hi a duh zet(thimnak ah Isaiah 61:8). Cule Bible ih a phuanglang vek in Pathian duhdawtnak le diknak cu pakhat sangsang tel lo ih um thei lo vekin an um tlang ringring. Ziangahtile Pathian cu duhdawtnak a si. Anih cun leitlun ih tuarnak le reldiknak thuhla hi a ngaihven zet, cule Amahten dekcok mi le natnak tuar mi, hivek tuarnak sung rori ih a lut duhtu, sersiamnak ih sualnak rah riahsiatnak tong duhtu vekin a rel aw – Amah rori in nasa zet in tuarnak a nei, curuangah Pathian Amah rori cu sualnak ih hremsiatnak nasa bik ah a cang.

Bible pumhlum ahhin Pathian cu sualnak le tuarnak ruangah natnak le riahsiatnak a tong rero. Ziangahtile Anih cun kan ruatnak ai hnakin bulpak tin in duhdawt a si. Mi pakhat cun Khrih in a mipi pawl a tahnak ahhin Pathian duhdawtnak thuk zet an hmu thei ding. Hitin a tah, “O Jerusalem, Jerusalem nang cu profet pawl a thattu le na hnenih run thlah mi pawl lungto ih a rak dengtu, arpi in a fale pawl a thla hnuaiih a finkhawm bangin, na fale pawl hi voi ziangzat saw finkhawm ka tum ih, nan rak duh lo!’ “(Matt. 23:37).

Duhdawtnak a si mi Bible ih Pathian cu Bible pumhlum ahhin thinlung kekkuai mi, duhdawtnak hlohnak le duhdawtnak hnong a sinak ihsin thinlung kekkuai le riahsiat thei a si zia a rellang theu. Cathianghlim ih thuhla zaten Pathian ih thil a rak tuahzo mi le leitlun kil tin ih duhdawtnak tuahthar salnak ding thuhla pawl an si thluh. Himi pawl le hi ai hnakih tamzet pawl cu himi kuata zirlai ih thulu pawl an si.

_John C. Peckman hi Adventist Review ih associate editor a si. Cumi lai ah himi hi a ngan, anih cu Andrew University ih Seventh-day Adventist Theological Seminary ih Theologgy le Christian Philosophy ih Professor a rak si dah zo._