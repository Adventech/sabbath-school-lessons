---
title:  Theihpitu pahnih
date:   05/05/2024
---

`Siar ding: Thuphuan 11:3-6. Himi cahmai ih theihpitu pahnih ih mizia kha pa 5 in ngansuak aw.`

Zakhariah 4 ahkhan profet cun sui hlirih tuahmi meivannak ko sir ah Olif thingkung pahnih a hmu- cuvek ciah in Thuphuan 11 khalah hmuh a si ve. Himi sullam hi Zakhariah cun, “Hipawl hi hriak thih mi pahnih, leitlun pumpi ih Pathian kiangih ding an si” (Zaekhariah 4:14) tiah a ti. Olif thingkung cun meivannak ko ah hriak an pe suak, cuticun tleunak a pe vivo a si. Saam ih nganmi kha in va theih ter: “Na thu cu ka ke hrangah mei inn a si ih, kan lamzin hrangah tleunak a si” (Saam. 119:105, NKJV). Hriak cun thlarau thianghlim a rak khihhmuh (Zech. 4:2, 6). Johan in Thuphuan 11 ih langnak a hmuhmi cun Leitlun tleuter dingih Thiang thlarau huham, Pathian thu phuangsuaknak a rak simfiang a si.

Himi theihpitu pahnih cun thu an simcia thei ih, an simcia vekin ruahpi sur lo dingin a kilkhawi thei a si. Tidai khal thisen ah an cang ter thei ih, leitlun ah natnak khal an thlen thei. Pathian thu thawngin Elijah cun Israel ramah ruah sur lo ding thu a sim, a thlacamnak cu let in a um ih, kum 3 le hrek sung rori ruah a sur lo (Zoh aw James 5:17). Cule Pathian hnenah thlacamnak a nei sal, Baal profet deu pawl in ruah a sur lo ding tiih an ti hnu ah ruah a sur ter (1 Siang 17, 18). Pathian thu thawngin Moses cun Izipt ram pawl ah natnak dangdang a thlen ih, cumi ahcun tidai thisen ih canternak khal a tel cih, ziangahtile Faro in Pathian minung pawl zalen in a suah duh lo ruangah a si (Suah 7).

Ca thianghlim a siatsuahtum tu cu a ka ihsin a suakmi meisa in a kangthat thluh hai ding. Pathian cun, “Hithu na tong ih, ngaihnik, ka thu pawl hi na ka ahcun meisa ah ka cangter ding, mipi pawl hi zanthing ah ka cangter ding, cule a kang hai ding a si (Jer. 5:14, NKJV). Pathian thu cun a rak hnongtu pawl parih thuthennak a fehpi dan ding a phuang thluh. A thu cu kaa sungih meisa bangtuk a si.

Johan 5:39 ahkhan Jesuh cun Thukam hlun cathianghlim cu Amai thu simtu( theihpitu) an si thu fiangzet in a rel. Cule Thuthangtha cu leitlun pumpi ah “theihpitu vek ih” phuang a si ding thu khal a sim (Matt. 24:14, NKJV), cule Thukam thar le Thukam hlun an pahnih in cumi thu theihpitu cu an si. Himi bungcang pahnih ih theihpitu timi hrangih hmanmi tongfang hi a rak suahnak (martys) an bangaw ih, cumi cu Thupuan 11:3 ah hmuh a theih.

Himi thu theihpitu pahnih hi zo le saw an si? Bible zirhdan le Thupuan 11 ih a pekmi pawl thawn kan zoh a si ahcun himi theihpitu pahnih cu Thukam hlun le thar ih cathianghlim, leitlun ih thudik le Pathian tleunak pehtlaihnak hi a si tin a net kan khar thei ding.

`Tuisan ih mi tampi cun thukam hlun hi an ngai thupi lem nawn lo ih, thukam thar kan neih ruangah thil tul lo le rei deih lo tin kan hminsin theu. Cuvek thinlung neih hi ziangsaw a poinak um cuang ding?`