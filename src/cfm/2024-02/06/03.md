---
title:  Profet Simcianak tikcu le caan
date:   06/05/2024
---

`Zohkop ih siar ding: Thuphuan 11:3 le Thup 12:5, 6, 14, 15 le Daniel 7:25. Himi profet simcianak ih thil bangaw mi ziangsaw na hmuh?`

Theihpitu pahnih in, “Buri hnipuan sin in, ni thawngkhat le ni zahnih le ni sawmruk sung thu an phuang ding (Thup. 11:3, NKJV). Himi hi khaw tianghlim cu Zentel (Pathian thudik dodal tu) pawl in thla 42 sung an ke hnuai ah an pal ding timi ih simcianak thawn an tikcu a bangaw a si. Pathian ih doral pawl cun Pathian thudik cu ni 1,260 sung(42 x 30 = 1,260 profet simciannak ahcun nikhat cu kumkhat a si) an ke huai ah an ret ih, Pathian thu theihpitu pahnih Thukam hlun le thar cun himi tikcu ahhin anmah dokalh in thu an phuang a si.

Kan hmuh zo vekin (Zirlai 4), Daniel 7:25 cun ki fate thiltitheinak cu Rome ramuknak thekdarh ihsin a hung suak dingih, Pathian minung pawl a hrem ding cu, “caan khat, caan pawl( a ngaingai ah cun “ caan hnih”) le caan hrek”(NKJV) a si ding tiah a rak sim. “Caan khat” timi cu kumkhat (ni 360) a si. Curuangah caan 3 le hrek cu ni 1,260 thawn an bangaw cekci.

Thuphuan 12:6 cun Pathian minung pawl ni 1,260 sung hremnak an tuar ding thu a rak sim. Thuphuan 12:14 ah caan khat, caan pawl le caan hrek timi cun Thuphuan 13:5 ih thla 42 thuhla a rel. Thuphuan 11:2,3 ah thla 42 le ni 1,260 an pahnih in kan hmu. Himi profet simcianak pawl hi san thuanthu ih tikcu bangrep, hmun dangdang ih relnak a si.

Ca thianghlim thuneihnak hnong a si tikah a dang (minung) thuneihnak a rung um. Himi cun Pathian thu kaihngettu pawl hnenah hremthatnak a thlengter ih, cui thil cu AD 538 ihsin AD 1798 karlak ih pope thuneihnak a kaih lai ih thleng mi a si. Cumi lai ahcun caan laihawl ih kawhhran pawl cu thlarau lam thim thukzet ah a rak lut zo. Pathian thupek ai awih in minung thupek a um. Minung nunphung cun thuthangtha phenthlam pawl cu a khuh hlo thluh. Rom kawhhran cun leitlun ih thiltitheinak thawn Eruope ram hmuahhmuah ah thuneihnak an kauh ter.

Kum 1,260 sungah Pathian thu - A theihpitu pahnih – cu buri hnipuan ih thuam an si. An thudik cu biaknak le nunphung hnuaiah thuh hlo in a um. Himi theihpitu pahnih cun thu an phuang rero lai thotho; Bible cun thu a rel rero thotho. Hivek ih thlarau lam thim cahzet karlak ah Pathian thu cu humhim in a um. Cumi ngai thupi tu le rak thlun ih nun hmangtu khal an um. Asinan Europe ih mipum umzat thawn khaikhin cun minung malte ngaingai an si. Waldenses, John Hus, Jerome, Martin Luther, Ulrich Zwingli, John Calvin, John le Charles Wesley le a dang mi ropi zet remthatu pawl cun Pathian thu cu an theihthiam dan in an zum ih an rinum zet.

`Tuisan ih Khristian tamzet in an kaihnget ih an zirhmi, Pathian thu ah siloin nungphungdan vek ih an thumawknak hrekkhat pawl cu ziangsaw an si?`