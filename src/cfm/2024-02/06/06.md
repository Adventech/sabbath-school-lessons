---
title:  Thudik nehnak
date:   09/05/2024
---

Doral um cing khal in leitlun ih um Pathian thu cun a thupi zetmi sunlawinak a run co ding. Thuthangtha hi, “Mi hmuahhmuah, hnam kip, le tongkip, miphun kip” (Thup 14:6) hnen ih phuang a si ding. Khrih le Satan kalak ih doawknak maksak cu Khrih in hell ih thilti theinak pawl hmuahhmuah a nehnak in a netkhar a si ding. Pathian uknak cun sual a neh thluh ding ih, sualnak cu leitlun vandap ihsin phiatfai thluh a si ding. Thuphuan 11 cu Satan in French ram thlengawknak ih Christian zumnak siatsuah le Pathian an zumnak phiatfai thluh a tumnak thawngin hram a thok, asinan bung cemnak lam ahcun Pathian in sual thiltitheinak le thlarau sual kaihhruai ukawknak pawl hmuahhmuah a neh thluhnak in a net khar a si ve thung. Cumi cun Khrih le a thudik ruangih harsatnak tongtu pawl hmuahhmuah thazang peknak ih bawmtu a si.

`Siar ding: Thuphuan 11:15-18. Himi bungcang ih a langdan vek asile tawtawrawt pasarihnak awn a cem tikah ziangmi thil a rung um ding?`

Himi leitlun ih ukawknak pawl cu kan Bawipa ih ukawknak ah a cang. Khrih cu nehtu a si. Satan cu neh in a um. Jesuh in a neh ih Satan a sung. Dingfelnak cun nehnak a co. Thudik cun a uk. A hnuai ih thuzirhmi hi kan thlun a tha ding: “Minung thuneihnak ih sakmi ziangvek khal siatbal thluh an si ding; asinan Pathian thu danglam thei lo lungpi parih a thumaw mi cu kumkhua in a hmun ding”—Ellen G. White, The Great Controversy, p. 288.

`Siar ding: Thuphuan 11:9. Vanram ongaw ahkhan Johan in ziangsaw a hmuh? Cule van lam a vun thlir ahkhan ziangsaw a vun hmuh?`

Vanram ih Pathian biakinn cu Johan ih hmuh thei dingin on a si. Cutin hmun thianghlim bik a zoh tikah, thukham kuang a hei hmun. Thukham hlun biakbuk kha van ih a ngaingai ih a ummi vek ih tuahmi a si. Pathian ih sunlawinak cu thukham kuang khuhtu vancungmi pahnih lem karlak in a rung lang. Thukham kuang sungih ummi cu Pathian daan a si. Zumnak thawngin zangfahnak lawngih rundammi kan si ko nan, Pathian daan thlunnak in kan zumnak a dik le diklo a tar lang a si. Pathian daan cu thuthennak tahfung asilole bulhram a si (James 2:12). Himi thudik hi caancemnak lamah a thupi zetih, pehzomawknak khal an nei thluh (zoh aw, Thup. 12:17; Thup. 14:12).

`French ram thlengawknak ih Pathian ngaihsaklonak le thuphuan 11 ih tarlang mi sunlawinak karlak ih danglamnak nasa zet cun tuini ah ziangtin kan hnenah thu in sim?`