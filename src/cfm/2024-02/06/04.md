---
title:  Thu theihpitu pahnih an that
date:   07/05/2024
---

`Siar ding: Thuphuan 11:7-9. Tongfang hmanmi hi duhsannei hmuhsaknak timi thei ringring awla, Pathian ih thu theihpitu pahnih Thukam hlun le thar hi ziangvek in a um ding timi himi bungcang pawl ih ziangtin a simcia?`

A.D. 538 in Pathian dang biatu Rom rampi ukawknak cu a siatbal thluh. Rom ramuktu Justinian cun ramkhelnak lam, biaknak lam le mipi vantlang pawl cu Pope Vigillis hnenah a ap. Cumi in caan laihawl kawhhran ukawk sung reizet hram thok in a um. Cumi ihsin AD 1798 tiang a si. Napoleon ih thupek vekin French ralbawi Berthier cun 1798, February 10 ahkhan dodalnak nei in Rom khawpi ah a feh. Cutin Pope Pius VI cu sal ah hruai in French ah an feh pi sal ih, cutawk hmun ah a va thi. Himi hi Rom kawhhran thutheihnak a cemnak ding tikcu caan tiin Daniel le Thuphuan ih a rellang mi kum asilole ni 1,260 cemnak cu a si(mizan zirlai zoh aw).

Bible simcianak thudik pholangnak thiltitheizet a va si lawmmam ve. Daniel cun Jesuh Khrih a um hlan kum 500 lai ahkhan a rak ngan ih, kum 2,300 hnu ih thil thleng dingmi khal fiangzet in a simcia thluh. A ngaingai te cun kannih khal Bible ih in pekmi simcianak hi kan rinsan ding a si.

Cumi laiah hi tikcu ahhin Thuthangtha ih thudik cu Thu theihpitu hmangin thuh in a um. Asinan cumi ai hmanin nasa sawn harsatnak cun Bible thudik cu a run siatsuah. Thim thukzet ihsin a hungsuak mi sahrang cun Ca thianghlim a run dokalh. Kum 1789 ih um thok French ram thlengawknak ihsin Bible thuneihnak cu an run dodal sal ciamco.

French ram thlengawknak ah a cozah cun fehsualnak san le vang timi cu a ngaingai in a din zo ih, cumi cu ramthen in a pawmpi ih, pathian dang biatu, Khristiannak run danglamter tu ding a si. November 10, 1793 ahkhan rampum huap in a san le vang timi buaipi an tuah. French ramih um Biakinn pawl cu Thubuai biakinn ah an canter thluh ih, Nunau pakhat cu pathian nu si dingah bawi tohkham ih ret a si. Bible cu lamzin kap ah an ur. Pathian cu a um lo vekih phuang a si ih, thihnak cu cemni neilo itthat vek tlukin an phuang. Satan cun Pathian ih thutheihpitu pahnih thah tum in Pathian ngaihsak lo minung pawl hmang in hna a tuan. An ruak cu “kan Bawipa khal khenbet a rak sinak hmun, thlarau lam cun Sodom le Ezipt tiih kawhmi khaw ropi zin ah an lum ding”(Thup 11:8 NKJV)

Ezipt mi pawl hi pathian tampi neitu le Pathian dik hnongtu pawl an si(Suah 5:2). Sodom cun nunzia borhbah zet a rak khihhmuh. Frence ram thlengawknak ah Pathian thu theihpitu pahnih – Thukam hlun le thar – cu ram thlengawknak le thisen luangtam kham thei nawn loin borhbahnak le pathian ngaihsak lonak nasazet a um ruangah a thi a si.

Thuphuan 11:9 cun Pathian ih thu theihpitu pahnih ih ruak cu phum loin nithum le hrek sung a um thu a rel, Profet simcianak ih “ni” a timi cun a ngaingai ih kum 3 le hrek sung a relnak a si. Pathian ngaihsaklonak hi French ram thlengawknak ahhin nasa zetin a luar ih, a silobikin kum 3 le hrek cun an rei. Himi tikcu caan hi Paris ih biaknak lam siatsuah ding thuhla an suah kum 1793, November 26 ihsin French ram in biaknak lam daan an tuahmi an bal kum 1797, June 17 tiang a si.