---
title:  Thu theihpitu pahnih an tho
date:   08/05/2024
---

`Siar ding: Thuphuan 11:11. Pathian thu himi bungcang in ziangti a rel?`

French ram thlengawknak a cem zawngah Pathian thu cu a rungnung sal ding. Cutik ahcun harhtharnak nasa zet a um ding. Pathian thu cu rundamnak lam ah thilti theizet a nungmi a sinak a hmusal tu pawl parah tihnak nasa zet a tla ding. Kum zabi 18 cem zawng ahkhan Pathian in leitlun pumpi ih thuthangtha phuang dingih pumpe awtu mipa le nunau pawl a kai tho. India ram ah feh in, India phunhman tong 12 lai ih Bible lehtu Wiliam Carey vekin mipi pawl cun nasa zetin Bible thucah cu zamrang zetin an theh darh. Bible ih thiltitheinak ruangah leitlun hmunkip ah missionary thlah in an um.

French ram thlengawknak ihsin ra suak mi leitlun pumhuap Pathian hnatuannak hi thil thleng hruak mi a si lem lo. Pathian thu cu thu nung a si. Mi tampi hrangah “thi” vek in tla a lang, asinan zumtu pawl ih thinlungah a nung ringring ih, Thuphuan simcianak ih a relvek in nunnak famkim in a thosal. Zumlotu Voltaire cun veikhat cu uangaw zetin hitin a rel: “ Minung 12 in Khristian biaknak an din timi miih an rel nonsal rero mi ka theih tikah ka cauh phah thluh. Mi pakhat lawng in a thiatbal thei thluh timi ka langter ding’. A thih ihsin kum tamzet a liam zo. Mi thawng tamzet cu Bible donak ah an tel zo a si. Cumi siatsuah ding timi thawn cun an hla aw tuk rori a si, Voltaire caan lai ih Pathian cabu 100 umnak ahkhan tu ahcun thawng 10 a um zo, si e, thawng za lai a um zo a si. Khristian kawhhran thuhla ih remthattu hmaisa lam pawl ih an hmuhdan, “Bible cu sobul tamzet kuai darhter theitu sodam pakhat a si” tiah a ti”—Ellen G. White, The Great Controversy, p. 288.

`Siar ding: Saam 119:89 le Saam 111:7, 8. Himi bungcang in Bible thuhla ziangsaw in sim, cule ziangah cumi cu kan rinsan ngam ding?`

Pathian thu cu do asilole hremnak tong thei a si, asinan cumi cu hloralter a si dah lo ding. Khristian ti aw ve mitampi pawl hman in cumi ih thuneihnak cu lamzin tam zet ah an hrem, Bible hrekkhat pawl cu thusuhnak an tuah, asilole Minung ruahnak ngai thupi ih ret tuk ruangah Pathian hminsinnak a hlohter thluh ih, cule Pathian thudik a siahsuah a si.

Pathian thu dokalh tu pawl cun in thlem ding hi kan siang ding a si lo. Tuini tiangah minung thinlung ah Pathian thu in a rel ringring ih, Pathian thu ngai duhtu le cumi ih zirhnak a thlun duhtu pawl hrangah nunnak thar a pe a si.

`Nangmai bulpak nun ahkhan ziangmi simcianak in thu a lo sim? Cule ziangruangah?`