---
title:  Theihpitu pahnih
date:   04/05/2024
---

### Zarhkhat sung siar ding
Thup. 11:3–6; Zekh. 4:14; Thup. 12:5, 6, 14, 15; Dan. 7:25; Isa. 54:17; Saam. 119:89; Thup. 11:15–18.

> <p>Bible cangken</p>
> “Hrampi cu a vuai, pangpar khal a ziam, asinain kan Pathian ih thu cu kumkhua in a hmun” (Isaiah 40:8, NKJV).

Kum zabi tampi sung cu Pathian thu hi thendarh a si ih, rinhlel kai zet a si tlun ah hnong mi a rak si. Phungki pawl umnak hmun ah thirhri ih khih a si ih, mipi hmaiah meisa ih urkang a si tlun ah thlekdarh thluh a si. Zumtu pawl cu hnihsuakza ah an suah ih, an hmuhsuam, thawng an thlak ih, sar thihnak tiang an tong. Cubang pawl um khal sehla Pathian thu cun nehnak a co thotho.

A laisan (Medieval) kawhhran cun Bible zumtu Khristian rinum zet pawl a hrem. Asinan Pathian thu cun thimnak cu a tleu ter. Harsatnak le hremthat awknak pawl cun Pathian thu phuangmi cu an cawl ter thei cuang lo. Mirang Bible lettu William Tyndale cu a zumnak ruangih thubuai a neih lai ahkhan Pathian thu phuangdarh thluh dingih amah rak bawmtu cu zosaw a si tin thu an sut. An thusuhmi cu thaten a ngai hnu ah, “Durham ih Bishop” a si tiah a sim. Cumi cun daan upadi bawi pawl cu a mangbangter thluh.

Tyndale cun voikhat cu mirang tong ih a letmi Bible cu Bishop in a lei ih, mipi vantlang hmaiah a urkang dah thu a simfiang. Cui caan ih Bishop ih a theih lomi thil cu thudik lamzin ah nasa zetin a rak bawm a si timi hi a si. A man pangai hnakih tam in Bible tampi a lei. Cuvek ih man tamzet a ngahmi hmangin an urkang mi Bible hnakih tam sawn a suah phah thei hi a si. Leivut ih hlonmi thudik cu nazet ih tleu dingin a hung tho lehsal theu hi a si.

Tuizarh ahcun Ca thianghlim le Khristian zumnak nasa zetih dodalnak rapthlak zet thuhla kan hliakhlai ding. French ram cozah thlengawknak a um lai ahkhan France ram ih lamzin pi kap cu thisen in a luang thluh. Hngawngtannak hi mipi vantlang hmuh theih in Paris khawpi ah an ret, mi thawng tampi cu thah an si. Pathian um zumlotu pawl ih biaknak ramthen ah a hungcang. Cuvek um khal sehla, Pathian thu theihpinak cu a daimen cuang lo.