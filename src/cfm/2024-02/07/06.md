---
title:  Ngahrei bikmi simcianak tikcu caan
date:   16/05/2024
---

`Siar ding: Ezra 7:7–13. Israel sal tang pawl in an biakinn sak sal dingin zalen zetih fehsuak theinak Persia ih thusuah a tuah kha ziangtik ahsaw a si?`

Himi Thupek cu Persia Siangpahrang Artaxerxes in 457 BC ah a suah. Himi thupek hi Judah pawl in Jerusalem saksal ding le an sakhua biaknak biakinn remtha sal thei dingih an kirsal theinak dingih thupek a suakmi pathum lakih netabik a si. Himi a pathumnak hi a famkim bik ih ni/kum 2,300 simcianak hramthoknak khal a si.

`Siar ding: Daniel 9:25,26. Himi profet simcianak pawl hmuahhmuah hi ziangtik in saw a thok? Himi bungcang pawl ahhin ziangmi thil thleng thupi zet saw a rak simcia?`

Hi hminsintlakzet simcianak ahhin Daniel cun, “ Jerusalem remsal ding le saksal ding ih thupek a suah ihsin” Messiah a rat tiang kha zarh 69 a si ding, asilole simcianak ni lole a ngaingai ih kum 483 a si ding timi khal a rak simcia. Thupek cu thlatang lai 457 BC ih suah a si ih, cumi in kum 483 sauter ahcun thlatang caah A.D 27 a vun thleng thei ding a si. “Messiah” timi tongkam cu “Hriakthih mi pakhat” tinak a si. Thlatang caan AD. 27 ahkhan Khrih cu tihnimnak a nei ih, Thlarau ih hriakthihnak khal a dong ( Tirh 10:38). Tihnimnak a neih thluh hnu ah Jesuh cu Galili ah a feh ih, “Pathian uknak ram thuthangtha cu a phuang ih, cule “A tikcu a kim zo” tiah a ti” (Mark 1:14, 15, NKJV).

Thal caan A.D 31, himi simcianak ih a netabik zarhkhat ih laifang, tihnimnak a neih ihsin kum 3 le hrek ciahciah ah Jesuh cu khengbet a si. Pathian Tuu fano rak zohtertu raithawinak tivek pawl cu Kalvari tlang parih Khrih ih raithawinak ahhin a famkim thluh zo. Rak zohter mi cu a ngaingai a hmu ngah zo, cule a netnak ahcun raithawinak le thilhlan pawl hmuahhmuah cu a cem thluh zo.

`Siar ding: Daniel 9:27. Ziangtin saw zarh 70 simcianak kha a cem?`

Zarh sawmsarih, lole kum 490 cu Judah hrang ih ret mi a si ih AD. 34 ahkhan Sanhedrin pawlih thuthangtha thucah an rak hnongnak ahkhan a cem zo (Tirh 6:8–7:60).

Kum 2,300 simcianak ihsin kum 490 cu vun hlon bangta awla, simcianak thleng famkim thluh dingin kum 1,810 a tang lai. Himi cun A.D 1844 ah mi a hruai lut. William Miller le Adventist mi hmaisa pawl cun Daniel 8:14 ih um biakbuk hi leitlun ih um a si ti an zum, cule kum 1844 ah Khrih a ra dingih meisa in leitlun a run thianfai ding tin an ruat.