---
title:  A ra dingmi caan thlirnak
date:   13/05/2024
---

Protestant remthatu pawl in Khrih ratsalnak ding cu thil ngaingai, hmuh theih, theitheih le sunglawi zet mi a si tin zum khal sehla, nuamnai teten himi Bible thudik an theihdan hi an thleng. Kum zabi 19 lai ih thuthangtha simthiam zet in Khrih cun leitlun ih a ram uknak din dingin le kum 1000 sung remnak thlen dingin a ra kirsal ding tiah an zirh. Himi in thlarau lam ngai thupit lonak le thlarau lam ih pumpekawknak zianghman ih siarlonak lamzin ah mi a hruai.

Cumi thawn bangaw in Khrih ih dungthluntu pawl cun Messiah ratdan ding an thei sual. Annih pawl cun Jesuh cu sualnak le thiamlocoternak ihsin rundam tu ding ah siloin, Rom pawl ih sal hngawngkol siatsuah thluh ih, ralnehnak nasazet neitu ralkap hotu vekin a ra ding tiah an ruat. Curuangah a rat dan ding an theithiam lo.

`Siar ding: Tirh 1:9–11; Thuphuan 1:7; le Matt 24:27, 30, 31. Himi bungcang pawl in kan Bawipa Jesuh a ratdan ding thuhla ziangsaw in zirh?`

Bethlehem cawkuang sung ih naute vekin Khrih rungtum hmaisabik ahkhan mi malte lawngin a ratsal lehdan ding cu an theifiang zet. Asinan veihnihnak a rat sal tik ahcun, “Mit hmuahhmuah in” a rat kha an hmu ding. A ratsalnak ih tawtawrawt phawtmi cu hna a neimi hmuahhmuah in an thei ding. Leitlun ih minung um pawl hmuahhmuah in a sunlawinak an hmu ngah ding. Bum ih kan um tul lo. Ca thianghlim cun a ratkirsalnak ding tikcu caan hrawng ih thil a thleng dingmi cu fiangzetin a langter zo.

“Bible sungih thil thupi zet le sunglawizet thudik a langmi cu tlennak hnatuan ropi zet tuah famkim dingih Khrih veihnih a ratsalnak hi a si. Tikcu caan rei zet khualtlawnnak ‘hmun le thihnak phenthlem’ ih ummi Pathian minung pawl hnenah a mankhung zet mi, ruahsannak nung neiih lungawinak cu ‘thawhsalnak le nunnak’ ihsin ‘ A dawisuah zo mi pawl inn lam ih hruai kirsal” tu ding a ra langsalnak thutiam cu pek in an um. Veihnihnak a ratsalnak ding thurin hi Ca thianghlim ih thil thupi zet a si. Nupa tuak hmaisabik in riahsiatthlak za in Eden hmuan an suahsan ni ihsin thok in, zumnak ih fale pawl cun siatsuahtu ih thilti theinak balthluh dingin le an hloh mi Paradies pesal tu ding mi pakhat ih rat ding caan cu an hngak ringring”—Ellen G. White, The Great Controversy, p. 299.

Adventist hruaitu hmaisa Luther Warren cun mino pawl hnenah hitin a rak sim theu, “Khrih a ratsalnak ding hrangih ralrinnak lamzin umsun cu tiarcia ih um le ralrin ih um hi a si. Khrih rat cing mai ding timi thucah cu kan zaten kan thinlung le kan thlarau nun kan tahnak dingih kawhnak manhlap thlak zet a si. Pathian ngaihsak ih nun hmang dingih kawhnak a si. Khrih a rungtum ih sunlawinak tleu a rung um cun khat lam khal silo, lehlam khal si cuang lo lailak ih um a theih nawn lo ding.

`Siar ding: 1 Thes 5:2-5 le Hebru 9:28. Khrih a rat ding thuhla thawn pehpar aw in, himi bungcang in ziangvek thazang lakding saw in pek?`