---
title:  William Miller le Bible
date:   14/05/2024
---

Khrih zumnak lawng ih thiamcoternak thuhla thudik hmusuak tu dingah Pathian in protestant remthatu pawl a hman vek ciah in William miller cu Khrih a ratsalnak ding thuhla thudik hmu suak dingin a run hmang a si. Cutin Miller in cathianghlim a zir tikah a ruahban lo tiangih amah duhdawt zettu Khrih a hmusuak. A Bible, cafung, le cabu hminsinnak te thawn Semtirnak in a siar thok ih, a kut ih ummi a theihthiamthei mi ai hmanin zamrang loin a siar cetco. Cathianghlim cu cathianghlim hmangin a vun zohthim ih, Bible cu amah (Bible) lala ih simfiangaw dingin a tuah.

`Siar ding: Isaiah 28:9, 10; Thuf 8:8, 9; Johan 16:13; le 2 Peter 1:19-21. Himi bungcang pawl ahhin Bible simfiangnak thu hrampi pawl ziangsaw na hmuh?`

Cutin William miller in Cathianghlim le cathianghlim a zohthim tikah Bible thuthup pawl cu a hrangah onsak in a um. Thuhmi hlawnthil hawltu vekin a hawl in a hawl ih cutin laksawng pek in a um. Thiangthlarau cun Pathian thu a theihthiam theinak dingah a onsak. Bible bungcang dang a zir vek ciah in simcianak thuhla khal zir in hmai a pan vivo.

`Siar ding: Daniel 1:17; Daniel 2:45; 1 Piter 1:10, 11; Thuphuan 1:1–3. Bible simcianak thu pawl theifiang theidan ding thuhla ah himi bungcang pawl in ziangsaw in zirh?`

Profet simcianak cabu sungih um duhsannei hmuhsaknak pawl cu thuthup ih thuh lanta in a um dah lo. Duhdawttu Pathian cun hi leitlun ih thil a rung um ding mi hrangih timlamnak kan neih theinak dingah a simcianak thu pawl cu in rak pe a si. William Miller cun simcianak cu amahten a simfiang aw thei bik timi a theifiang zet. Simcianak ih duhsannei hmuhsaknak pawl cu Bible le amah Bible lala in a fiangter. Sahrang pawl cu siangpahrang asilole ram uknak lam a rak zohter (Dan. 7:17, 23). Thli cun siatsuahnak lam a zohter (Jer. 49:36). Tidai cun mipi lole miphun a zohter (Rev. 17:15). Nunau cun kawhhran a zohter (Jer. 6:2, Efe. 5:22–32). Daniel le Thuphuan ih simcianak thu pawl cu duhsannei tongthimnak pawl in pek a si ih, simcianak ih nikhat cu a ngaingai ahcun kumkhat a si (Num. 14:34, Ezek. 4:6). William Miller in himi Bible simfiangnak thuhram a run hmang tikah Khrih a rungtumsal ding tikcu tiih a ruahmi a vun hmuhsuah tikah a mangbang zet.

`Ziangruangah saw kan zumnak hrangah simcianak ih duhsannei hmuhsaknak pawl dikzet ih theihthiam hi a thupit?`