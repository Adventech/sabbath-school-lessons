---
title:  Daniel 8:14 ih Ni 2,300
date:   15/05/2024
---

William Miller cun profet pawl ih simcianak pawl cu an thleng famkim thluh timi a theifiang zet: Kum 400 cu Abraham tesinfa pawl khualtlawnnak a si, Israel pawl kha kum 40 sung rori nelrawn ramcar ah an um, kum 70 sung rori Israel pawl sal an tang ih, Daniel ih zarh 70 simcianak khal Israel hrangah thendarh thluh a si (Seem. 15:13, Mipum. 14:34, Jer. 25:11, le Dan. 9:24).

`Siar ding: Mark 1:15, Galati 4:4, le Rom 5:6. Himi bungcang pawl in a hmaisabik Jesuh a rungtum ding thuhla ih Pathian tikcu pawl thuhla ziangsaw in sim?`

Cutin Miller in simcianak a zir tikah Cathiang hlim le cathianghlim a zoh kop phah ih, Pathian in Bible fehtlang in Pathian tikcu caan timi a rak neih ahcun Bawipa a rungtum sal ding thuhla khalah Pathian cun tikcu caan a nei ko ding tin thunetnak a tuah.

`Siar ding: Daniel 8:14. Ni 2,300 cemnak ahkhan ziangmi thil saw rungsuak?`

Mi tamzet in “Biakbuk thenfainak” cu meisa hmangih leitlun thianhlimternak a si tiih an hmuh mi cu a rak pawm ve. Hivek ih a thupi zetmi tikcu caan pawl theithiam dingin nasa zetin ca thianghlim zirnak a nei. Cutin Daniel 8 le 9 an pehtlaih awknak a hmusuak. Daniel 8 ahcun vancungmi cu, “Hipa hi langnak kha theithiam ter aw” ti a si (Daniel 8:16). Bung cem zawng ahkhan Daniel 8 pumhlum hi simfiang thluh hrih lo mi (Daniel 8:27) cu ni 2,300 thuhla ih thenkhat pawl a si. Cumi hnu ah vancungmi cu Daniel hnenah a rakir sal ih, “Tu ah theihnak le thiamnak lo pe ding in ka ra a si” tiah a ra ti” (Dan. 9:22, NKJV; himi khalah Dan. 9:23, 25–27). Himi in ni 2,300 thuhla a theihthiamnak dingih bomnak a si.

Himi cu kan theithiam ziangahtile cuvek ih thil a um hnu ah Daniel cu, “thil umdan ruat awla, langnak hi theithiam aw” tiah a ti (Dan. 9:23, NKJV), vancungmi ih tongkam hmaisabik cu: “ ‘Zarh 70 cu na miphun hrang le na khawpi thianghlim hrangah khiah a si zo’ “ (Dan. 9:24, NKJV). “Khiah” tiih let mi hi a ngaingai ahcun, “then darh” ti a si. Zarh 70, kum 490 cu then darh ding a si. Asile khuitawk ihsin? Ni 2,300 langnak ihsin male, cumi cu Daniel 8 ih a ummi, Daniel hi a sullam zianghman a theih lomi kha a si, tu ahcun cumi simfiang dingin vancungmi a ra.

Zarh 70 hram thoknak cu “ ‘ Jerusalem remsal ding le saksal ding ih thupek a suah ihsin” a si’ “ (Dan. 9:25, NKJV), Miller cun cui a thokni pawl a theih ahcun, zarh 70 a thok caan le ni 2,300 simcianak a cemcaan a thei ding a si.