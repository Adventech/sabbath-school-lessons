---
title:  'Buainak laimu: duhdawtnak maw asilole duhamnak saw?'
date:   06/04/2024
---

### Tuizarh sung siar ding
Luke 19:41–44; Matt. 23:37, 38; Heb. 11:35–38; Thup. 2:10; Tirh 2:44–47; Johan 13:35.

> <p>Bible cangken</p>
> ” ‘ “ Tih aw hlah, ziangahtile ka lo umpi; Na thinphang hlah, ziangahtile Kei hi na Pathian ka si. Ka lo cak ter ding, a si, ka lo bawm ding, ka dingfelnak vorhlam kutin ka lo kai nget ding” ’ “ (Isaiah 41:10, NKJV).

Nang cu ramsa kilkhawitu na si ih, Jerusalem khawpi thlir theihnak Olive tlang sir ah na mee kilkhawi in na um. Aw cu na thei ih, Jesuh ih aw rori a si timi na theithiam cih hngal. A thurelmi cun a lo mangbangter zet. A dungthluntu pawl hrangah cui thil cu theih harsa zet a si. Ni a tlak zawngah biakinn suikhur ihsin a eng a rung suak ih, sai lungvar phardawl ropi zet cu vur vekih var zetin a run sun eng ih, Jesuh cun uar zetin, “Hi thil pawl hi nan hmu a si lo maw? Thungaiin ka lo sim, Lungto pakhat le pakhat cimlo teih suang aw hrimhrim hitawkah tanta a si lo ding, a ti” (Matthai 24:2). Dungthluntu pawl cun mak an ti thluh, nang khal in mak na ti zet ding. Jesuh in himi a tongmi ihsin ziangsi a sim duhmi a si ding? Jesuh dungthluntu pawl ih an suutmi caan cemnak thawn ziangtin saw pehtlaihawknak an neih?

Jesuh in Jerusalem siat ding thuhla cu Amah a ratsal hlante ih thil a thleng dingmi thawn thiam zetih a pehzomawkter dan pawl cu ngunngaih zetin na ngai. Jerusalem siatnak ah satan pa in caan neta lam ih Pathian minung pawl a siatsuahdan ding le a bumdan ding pawl khawkhannak kan hmu suak thei. Jesuh cun Matthai 24 ahkhan Jerusalem siatnak ding thu ah caan neta lam thuhla fiangzet in a rel.

Pathian minung pawl a siatsuah le bum dingih Satan khawkhan mi thil pahnih kan zir ding. Misual pakhat in thah le hremawknak fehtlang ih a thiltuah mi a hlawhtlinpi lomi cu rualremawknak hmangin ti hlawhtling ding a beisei a si. Pathian cu mangbangza in a tibuai ve dah lo ih, harsatnak tawpkhawk khalah a minung pawl a humhim ringring theu.