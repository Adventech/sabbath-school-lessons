---
title:  Khristian pawl cu humhim in kilkhawi an si
date:   08/04/2024
---

Pathian zangfahnak, lainatnak, kilkhawinak le hmailam thu theihcianak pawl cu Jerusalem tlaksiatnak thuhla ahkhan fiangzetin langter in a um thluh. Cestius Gallus le Rom ralkap pawl cun khawpi cu an ra kulh thluh. Rin lo in thil a thleng, an ralbeihnak ah nehnak co lo vek dingih a lang ruangah dung an sip sal. Judah ralkap pawl in an dawi ih, cutin nehnak ropi zet an co.

Rom ralkap pawl an tlan ih, Judah ralkap pawl in an dawi rero lai ah Jerusalem ih um Khristian pawl cu Jordan tiva ral Perea ih um Pella ah an rak tlan. “ Thu tiamkam hminsinnak cu a hngak ringringtu Khristian pawl hnenah pek in a um zo, cule tu ahcun caan tha cu rundamtu ih ralring peknak thu a ngaitu pawl hmuahhmuah hrangah ret in a um. Hmailam caan ih thil thleng ding mi cun Judah pawl simaw, Rom mi pawl simaw in Khristian pawl an tlan ding cu an siatsuah thei cuang lo”—Ellen G. White, The Great Controversy, page 30.

`Siar ding: Saam 46:1 le Isaiah 41:10. Pathian kilkhawinak thuhla ah himi bungcang pawl in ziangtin in sim?`

Pathian cu Bawibik le A Pathian sinak ih a thiltumtah mi pawl a hlawhtlin theinak dingih leitlun ih thil a thleng dingmi ukneh theitu a si. Khuimaw caan ahcun Pathian in a khawkhan remruatnak hmaisabik cu minung duhhrilnak ah thum aw in a thleng theu ko nan, himi leitlun hrangih a khawkhannak netabik cu a thleng famkim thotho ding. Pathian minung pawl in harsatnak, tuarnak, thawngtlaknak le Khrih ruangih thihnak tiang an tuarcaan a um leh ding. Asinan Satan dodalnak nasa zetih a um lai caan khalah Pathian cun a kawhhran cu a kilhim ih a umpi a si.

Siar ding: Hebru 11:35-38 le Thuphuan 2:10. Himi bungcang ahhin Sualnak thawn kan doawknak thuhla ngaingai hi ziangsaw a tarlang? Himi bungcang hin a hlan ih thusuhnak Pathian kilhimnak thawn khan ziangtin an rualremawk thei ding? Pathian kilhimnak le Pathian in mi hrekkhat cu na tuar dingin le Khrih ruangih thihnak martar tiang tuar a siannak ahhin a kalh aw mi a um maw?

“Satan in thazang thawn Khrih ih kawhhran siatsuah a tumnak cu zianghman lo men a si. Doawknak ropi ah Jesuh dungthluntu pawl an nunnak hlan in, mi rinum pawl an dinnak hmun ah um thei nawn lo khal sehla, a netnak a si hrih cuang lo. Doawknak ih sunnak ihsin nehnak an co hi a si. Pathian hnatuantu pawl cu thah in an um, asinan a hnatuan cu a feh vivo lai”—Ellen G. White, The Great Controversy, p. 41.

`Bible ngantu, natnak le tuarnak pawl thei fiang zettu pawl in Pathian duhdawtnak ngaingai an ngan non sal rero mi pawl in kan hrangah ziangsi sullam a neih? Kanmah ten cui duhdawtnak vek cu ziangtin tonteh nun kan nei thei ding?`