---
title:  A kekkuai mi rundamtui’ thinlung
date:   07/04/2024
---

Jesuh cu Jerusalem khawpi lam hoi in Olive tlangpar ih a to tikah a thinlung a kekkuai theh. Thuthangtha Johan cun, “ Amai ramah a ra ih, a mi pawl in an pom lo” (Johan 1:11) tiah a ti. Jesuh cun a mi pawl cu an duh zetmi an khawpi siatsuahnak a rung thlen dingmi lak ihsin a runsuak theinak dingah a theitawk a tuah.

Jesuh cun a mi pawl cu thinlung ihsin luangsuakmi duhdawtnak ngaingai in a duhdawt. An hnenah cun sualsir dingin le zangfahnak ih a sawmnak cu rak cohlang dingin duhdawtnak thawn ngennak a nei nonsal rero.

`Siar ding: Luke 19:41-44; Matthai 23:37, 38; le Johan 5:40. Himi ahhin a minung pawl hnenih Jesuh ih lungput le zangfahnak le velneihnak duhdum zet thawn duhdawtnak ih a sawmnak an rak letdan thuhla ziangsaw a rel? Pathian ih mizia phuangawknak ziangsaw na hmuh?`

Pathian duhdawtnak mizia tleu sungah Jerusalem siatnak vekih thil a thleng mi hi theihthiam a har tuk. Santhuanthu ahcun Rom ralkap hruaitu Titas ih kaihhruainak in khawpi an do tum ahkhan mi thawngtel an thi timi a pholang. Jerusalem cu siatsuah thluh in a um. Mipa, nunau le nauhak pawl khal thah an si. A minung pawl in harsatnak nasazet an ton lai ah Pathian hi khuitawk ahsaw a um? A letnak cu a fiang zet, asinan theihtiam thluh ding cu a har. A thinlung a kekkuai a si. Amit ahcun mitthli a khat thluh. Kum zabi tam zet sung a minung pawl hnenlam a pan. A duhdawt ngilneihnak pawl an dodal ih, Pathian kilhimnak an hloh phah a si. Pathian cun a minung pawl duhhrilnak ih a hungsuak mi ahkhan a tel ringring lo. Dodalnak in a suahpimi a hung than vivo ding cu a siansak. Pathian cun Jerusalem siatnak ah mawhsualnak neilo nauhak pawl thahnak a suak ter lo, mawh neilo thihnak rapthlak zet cu Pathian hnatuan siloin Satan hnatuan sawn a si.

Satan cun doawknak nuam a ti zet, cumi cun minung thinlungsia thei bik dingmi a kaitho a si. Kumzabi vun zoh suk vivo sehla, mibum le siatsuahnak a tuah thluh hnu ah, a thilsual tuah mi pawl cu Pathian parih ret hi a tumtah mi a si.

`Siar ding: Matthai 24:15-20. Jerusalem siatsuahnak a ra thleng dingmi ah Jesuh in a minung pawl rundam thei dingin ziangvek zirhter awknak saw a pek?`

AD 70 hrawngih Jerusalem ih ummi Khristian tam sawn hi cu Judah biaknak sulhnu nei lawnglawng an si timi hi hminsin dingih thiltha zet a si. Duhdawttu Pathian cun a cang theitawk in A mi pawl kilhim a duh. Curuangah Rom ralkap pawl an rat ih Khawpi an suahsannak tikcu caan a thlen tikah khawpi suahsan dingih thu a rak pek.

`A hnuai ih thu hi vun ruat aw: Kan kiangkap ih thil thleng kan hmuhmi ihsin Pathian mizia thu kan rel lo; cu hnakin, Bible ih a langdan vekin Pathian mizia duhdawtnak tahnak ihsin thil thlengmi kan hmu thei. Ziangruangah saw himi thil hi thuron tha zet a si?`