---
title:  Ruahbet ding
date:   12/04/2024
---

“Satan pa in thazang thawn Khrih ih kawhhran siatsuah a tumnak cu a hlawhtling lo. Jesuh dungthluntu pawl in an nunnak an hlannak doawknak ropi zet cu himi mi rinum pawl hi cu pawl dinhmun ah an tlu ko nan a netnak a si cuang lo. Sunnak in nehnak an co. Pathian hnatuan tu pawl cu thah in an um, asinan A hnatuan cu a um peh vivo thotho. Thuthangtha cu phuang darh in a um peh vivo ih mipum an pung deuhdeuh. Thlen theih lonak Rom hmun dang pawl khalah a lut vivo. Khristian pakhat cun hremnak pe vivo dingih forhfialnak neitu pathian dang biami hruaitu pawl thawn thu rel tlangnak an neihnak ah: “Nannih cun in thah in, in siatsuah in, in mawhthluk men thei… nan dingfellonak cun sual kailo kan sizia a langter sawn a si… In hremnak pawl khal in….na santlai lo zia a langter’ tiah a ti. Himi cu midang pawl an thinlung neh dingih sawmnak nasa zet a si. “Nanmai in siatsuah leuhleuh ruangah kan pung deuhdeuh, Khristian pawl ih thisen cu thlaici a si”—Tertullian, Apology, paragraph 50.”—Ellen G. White, The Great Controversy, pp. 41, 42.

“Misual pawl kut ah midingfel pawl in harsatnak tong dingih siannak a um mi hi zumnak lamih thazang mal pawl ih mangzang zet mi thil a si. Mi hrekhat pawl cu Pathian ih an zumnak hman thlauthla dingin an ralring cia zo, ziangahtile minung pawl ih hlawhtlinnak ding ah Anih cun a tuar ih, thiltha le thianghlim bik pawl cu an thiltitheinak hmangin an hrem ih, tuarnak an thlen. Mi dingfel le zangfahnak neitu, le a cem thei lo mi thiltitheinak neitu in ziangah diklo zet le hmuhsuamnak pawl a um ter timi thu an sut theu. Himi thusuhnak ahcun zianghman ti theih mi khal kan nei lo. Pathian in a duhdawt theihthiamnak ding khawpkham in rak pe zo, A ram uknak ih a hnatuannak pawl kan theih kim lo ruangah A thatnak ah kan ringhlel ding a si lo”—Ellen G. White, The Great Controversy, p. 47.

**Relkhawm ding thusuhnak pawl**:

`Harsat tuar hremnak in ziangvek man nei zet saw a run thlen? Pathian in a minung pawl harsat tuar a siannak hi ziangruangah tin na ruat?`

`Himi thu lo sut bangta sehla ziangtin na sawn ding: Harsatnak ka tuar caan ah Pathian khuitawk ah a um? Keimah in duhdawt a si cun ziangah hivek harsatnak hi ka tuar?`

`Ziangtin saw tualsung kawhhran in leitlun hninter thei in khawtlang ah ngaihsaknak a neih thei ding? Tui zarh sungih zirlai hmandan ding hlawktlak zet rel suak aw.`