---
title:  Mipi vantlang kilkhawinak
date:   10/04/2024
---

Khristian kawhhran hmaisa pawl ih an thansohdan kha an member pawl ih thuthangtha an phuang ciamco ruangah si loin Thuthangtha ih an um ruangah a si. Zumtu pawl cun “Galilee ram hmuahhmuah ah, an sinakok pawl ah thu zirh in, le lalram thuthangtha phuang in, le mipi lakih dam lonak tinkim le natnak tinkim tla damter phah in a feh vivo” (Matt. 4:23, NKJV) tu Khrih ih hnatuannak cu an zohthim bik mi a si. Jesuh cun midang a ngaihsak zet ih, thukzet in a ngaihsak, cuvek ciah in Thukam thar kawhhran pawl khal in an tuah ve. Himi duhamnak tel lo duhdawtnak le milai tulsam mi tuahsak dingih pumpekawknak le Thiang thlarau thiltitheinak ih thuthang phuangnak thawn pehzom aw mi cun kum zabi hmaisa lamih Khristian kawhhran khan leitlun a hninter thei.

`Siar ding: Tirh 2:44-47, Tirh 3:6-9, le Tirh 6:1-7. Thil umdan bangaw lo khal sehla, himi bungcang ihsin Khristian ngaingai thuhla ziangmi bulhram saw kan zir thei ding?`

Thukam thar ih zumtu pawl cun Khrih ih tuahdan an thlun, Peter cun amah cu, “Huham thawn hriak a thih zia thu kha: anih cu thiltha tuah in, le khawsia ih hremmi hmuahhmuah damter in a vak vivo; ziangahtile a hnenah Pathian a um a si” (Tirh 10:38) tiah a ti. Khrih kawhhran cu leitlun ih a taksa hi a si, cumi khal cu himi kum zabi hmaisa lam cun Khrih ih duhdawt pumpeknak hmangin natuar pawl a ngaihsak zia le thinlung tekkuai pawl a ngaihsak zia a langter. Himi zumtu pawl cu zawnruatnak lamah Khrih zohthim ih nungtu pawl an si.

Doawknak maksak sung ahkhan leitlun pumhuap ih doawknak a um lai ah Satan cun minung pawl hnenah Pathian hmuihmel kengtu vekih um a duh. Thuthangtha ih hmuitin mi cu minung ah Pathian hmulhmel tuahthat sal ding hi a si. Himi tuahthatsalnak ahhin taksa, thinlung, ruahnak, le thlarau lam damnak tiangin a tel thluh.

Johan 10:10 ahhin kan zate hrangah Jesuh cun a khawkhannak a langter. “ ‘ Rukru cu ru ding le that ding le siatsuah ding bak lo in a ra lo. Kei cu nunnak an neih theinak dingah le tam sinsin ih an neih theinak dingah ka ra’ “ tiah at i. Anih cun taksa hrahdam, thinlung thangphawknak, ruahnak hrahdam le thlarau lam ih pitling kan si ding hi a duh zet.

Himi cu a ratsalnak ding thutiam tleu hnuai ih thudik hleice a si. Leitlun cun buainak tamzet a tong rero. Jesuh amah rori hman in a rat kirsal hlan ih leitlun dinhmun ding pawl cu Matt 24 le Luke 21 ah fiang zetin a rak sim cia. Khrih in a zangfah damternak ih in tham ahcun midang pawl in an rak dampi ve theinak dingah Khrih ih thamnak thawn midang va tham ve kan duh ding. Jesuh cun a kekkuai mi leitlun ah Khrih ih palai vekin a duhdawtnak thawn midang hnenah va feh dingin in thlah a si. Thukam thar ih Khristian biaknak cu Khristian pawl pakhat le pakhat duhdawt awk tonnak le an khawtlang duhdawtnak hi a si.

`Relkhawmnak: Satan pa ih a puhnak a diklo timi langternak ah Khrih thawn hnatuan khawmnak lam ah Kawhhran in ziangvek tuanvo a nei?`