---
title:  Hremnak karlakih rinumnak
date:   09/04/2024
---

Khristian biaknak kum zabi hmaisa lam pawl ahkhan Khristian kawhhran cu nasa zetin an thangso, thawng tlaknak, hremnak le thihnak tiang an tong. Zumtu rinum zet pawl cu Khrih ah an thum aw thluh ih, Thiang thlarau in an khat ih, thilti theinak thawn A thu an phuang: nun thlengawknak a um ih, mi thawnghra tlun lai an piangthar.

`Siar ding: Tirh 2:41; Tirh 4:4, 31; Acts 5:42; le Tirh 8:1–8. Himi bungcang pawl in Thukam thar kawhhran pawl ih harsat tuardan le ziangruangah an thangso timi thuhla ziangsaw in zirh?`

Dungthluntu pawl cun hringhronak (Tirh 4:17), thawngthlaknak (Tirh 5:17,18), hremnak (Tirh 8:1), le thihnak (Tirh 7:59, Tirh 12:2) tiang hman an tuar. Asinan Thiangthlarau thiltitheinak cun Thosal Khrih thuhla phuangnak ah thazang a pe ih, kawhhran cu Judea, Galilee, le Samaria tiang in a karh vivo (Tirh 9:31).

Hremhmun kulhpi cu a hniin. Satan ih tawnhremnak kol cu a kekdarh thluh. Thosal Khrih ih thiltitheinak hmai ah pathian dang biatu pawl ih zumnak diklo pawl cu a hlo thluh. Thuthangtha cun harsatnak nasazet kar lakah nehnak a co. Dungthluntu pawl cu tlunta innkhan ah an um nawn lo. An tihnak pawl cu phenthlam vekin a hlo thluh zo.

Zumnak cun dungthluntu pawl thinlung a luahkhat thluh. A thosal mi an Bawipa cun nunhlimnak a pe ih an nun danglam thluh. Jesuh cun an nunnak ding san le vang a thar in a pe. Kan Bawipa cun tuanding thupek thupi zet lawng a pe lo ih (Mark 16:15), Thutiam ropi zet khal an hnenah a pe, “ Asinan Nan parih Thiang thlarau a thlen tikah thiltitheinak nan ngah ding; Cule Jerusalem le Samaria le Judea ram pawl ah le leitlun deng tiang in a thu theihpitu nan si ding” (Tirh 1:8, NKJV).

Thuthangtha cu leilung dengtiang in a lutlang (Col 1:23). Dungthluntu lakih netabik Johan kha kum zabi 1 cem hrawngah thi khal sehla midang pawl in thudik cu an run sar ih, a nung mi Khrih thuhla cu an phuangdarh thluh. Tusan ih Turkey ram saklam ih um tipi kiang ih ummi Rom ramuknak sungih um Bithynia uktu Pliny the Youger an timi cun ramuktu Trajan hnen ahkhan AD. 110 hrawngah ca a kuat, Himi Pliny ih a relmi hi a thupi tuk, ziangahtile thinglamtah parih Jesuh thah a si hnu kum 80 hrawngih ngan mi a si ruangah a si. Pliny cun Khristian that dingih a hawlnak ah buainak nasa zet a ton thu thungai thlakin a rellang. Hitin a ti, “Kum tin mipa le nunau pawl cu sual mawhpuh an si ih, himi hi a feh vivo ko ding. Himi zumnak dik lo (Khristian biaknak) hri hi khawpi sung lawngah siloin khawtin le tlangram lam tiang in a darh thluh”—Henry Bettenson, Documents of the Christian Church (New York: Oxford University Press, 2011), p. 4.

Satan dodalnak nasa zet um cing khal in Khristian kawhhran cu a thangso zet.

`Himi kawhhran hmaisa pawl hnen ihsin caannetnak kawhhran pawl in ziangsaw kan zir thei mi um?`