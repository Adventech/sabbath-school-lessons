---
title:  Hmun thianghlim bik ah
date:   20/05/2024
---

`Siar ding: Puithiam 16:21, 29–34; Puithiam 23:26–32; Hebru 9:23–28. Hlansan Isreal ahkhan ziangahsaw remnak ni kha a thupit emem?`

Puithiam pawl cun nitin ten hna an tuan ringring theu, asinan Hebru tong ih Yom Kipper tiih an kawh mi sualthlah thawinak ni timi ahcun Israel pawl hmuahhmuah ih mit cu hmunthianghlim lamah a hoi thluh. Puithiam hnatuan 16 le 23 ah sualthlah thawinak thuhla ahhin thupek felfai zet a um. Nitin hnatuan mi pawl hmuahhmuah cawlhsan ding a si. Mikip in rawlulhnak an nei. Puithiam cu mipi aiawh in hmunthianghlimbik Pathian hmaika ih a lut laiah, mipi pawl cun anmai thinlung an zoh fiah aw. Tangdornak le thinlung ngaingai ih sualsirawknak thawn Pathian an hawl.

Sualthlah thawinak ni ah mi zokhal “hnuaidor” ih a um lotu cu “Hlonhlo” an si ding ih hrilcia miphun ah an tel thei nawn lo ding (Pui. 23:27, 29). Sualthlah thawinak ni ah puithiam sangbik cun Bawipa ih mee thisen cu a la ih, hmun thianghlim ah a luhpi, cutin zangfahnak tohkham parih a theh hnu ah Sui hutmi biakteng ki pawl le meiurnak biaktheng ki pawl ah a va tat, cutin hmun thianghlim hmuahhmuah cu thlenfai thluh a si. Cutin “remawknak a tuah theh” tiah Puithiam sangbik cu a nunglai mi mee lut parah a kut a suang ih, Israel pawl sualnak a phuang thluh. Cule cui Mee cu an umnak riahbuk ihsin kumkhua ih hla aw ta dingin nelrawn ahcun an hruai hlo (Pui. 16:20-22).

Nitin thawinak a um lai ahkhan hmun thianghlim ah ramsa thisen cu ken luh a si theu, cumi cu sual hminsinnak (Jer 17:1) le Pathian in a thinlung put netabik hrangih tuanvo a lakdan pawl rak tarlangtu a si. Tu ahcun Sualthlah thawinak ni ah hmunthianghlim ihsin lak suahsal a si ih, sual phurtu Azazel mee lu parah ret a si, cumi cun satan le sualnak ruangih natabik a tuanvo ding langtermi rak khihhmuhtu a si.

Himi Mee cu hmun hla zet nelrawn ram ah hruai a si, cuti cun sualthlah thawinak cem zawngah Pathian cun hmun thianghlim a thenfai zo ih, mipi pawl an thianghlim zo. Van hmunthianghlim ah Khrih cu kan hrang hnatuan in a um, a pakhatnak ah hmun thianghlim ah a si ih, cule tu ahcun ni 2,300 cemnak kum 1844 ihsin hmun thianghlimbik ah a si zo.

Himi thuthennak hi kan ai-awh Jesuh ruangah kan paltlang thei ding a si. Ellen G. White cun hitin a rel, “A dingfelnak ruangah thiamcoter mi kan si ih, cumi ahcun zianghman titheih kan nei lo”—The Desire of Ages, p. 25. Himi dingfelnak rahsuah mi cun kanmah ah thunung a ret ih, cumi cun kan thlarau hnuai a dor ter ih, sualnak ihsin kan tlan thei a si. Cumi sullam cu sual pawm thei dingin kan um lo ih, sualnak ah lungawi in sualnak tuah dingin kan um fawn lo ih, thianghlimnak ih nung le zangfahnak ih thangsonak lamah kan feh tinak sawn a si.

`Tuisan kan nun ih sualthlah thawinak ih thupinak cu ziangsaw a si? Ziangtin saw kan nundan ah danglamnak a thlen?`