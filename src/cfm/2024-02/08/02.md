---
title:  Van biakbuk
date:   19/05/2024
---

`Siar ding: Suah 25:8, 9, 40 le Hebru 8:1–6. Himi bungcang ih Biakbuk pahnih in ziang thu saw an tarlang?`

Adventist zumtu hmaisa pawl in kum 1844 a kim hnu thla ziangmaw tizat cu cathianghlim zirnak nasazet in an nei ih Bible ih biakbuk pahnih a relmi cu an run thei thiam – Moses ih sak mi le van ih a ngaingai ih um ropi zet kha a si. Bible sung ahcun, “hmunthianghlim” tiih a run hman mi hi a hmaisabik ahcun Moses ih sak mi biakbuk, van lam thil “bangpi” ih tuah mi kha a si ih, a pahnihnak ahcun van ih um “Biakbuk diktak” kha a si, cumi cu lei biakbuk ih a rak khihhmuh mi cu a si. Khrih a thih ahkhan raithawinak pangai zet pawl ih thupitnak cun sullam a nei nawn lo. Van ih “biakbik diktak” cu thukam thar ih hmunthianghlim a si. Daniel 8:14 ih simcianak cu himi tikcu caan ih a kim vek bangtuk in, hmunthianghlim tiih a ti mi cu thukham thar hmunthianghlim a si tengteng a tul.

“Ni 2,300 cem zawng kum 1844 ahkhan kum zabi tamzet sung lei hmunthianghlim hi a rak um nawn lo. Simcianak ih, “Ni thawng hnih le zathum tiang: cui hnu ah hmun thianghlim cu thianfai a si ding” a timi cun rinhlelnak ding zianghman um loin van hmun thianghlim a relnak a si”—Ellen G. White, The Great Controversy, p. 417.

Nelrawn ih hmunthianghlim cu van hmunthianghlim ih tehfung simaw, zuklem simaw a si. Lei hmunthianghlim ih hnatuan pawl cun rundamnak ih Pathian khawkhanmi thlam an rak zohter. Raithawinak ziangkim cun Kalvari thinglamtah ih Jesuh’ thawiawknak a rak zohter thluh (zoh aw, Johan 1:29). Khrih ih thawiawknak thawngin, kannih cu sual ih thiamlocoternak ihsin kan zalen. Ngaidamnak cu kanmai ta a si. Kan ai awih ih Jesuh’ thawiawknak kan pawm ih, kan sual kan puang a si ahcun kan sualnak pawl cu an hlo thluh (1 John 1:9). Jesuh hi kan hrang a thimi tuu fanu lawng a si lo ih, kan hrang a nungmi Puithiam khal a si thotho.

Hebru 7:25 cun hitin a simfiang: “Curuangah amah ihsin Pathian hnenih a ratu pawl kha a tawpkhawk tiang rundam theitu khal a si, an hrangih dilsak dingin a nun ringring ruangah”. Anih cun sualnak pawl a phiat thluh ih, Sual thiltitheinak ihsin in rundam (Rom. 8:1–4; 2 Kor. 5:21). Van hmunthianghlim ih Jesuh hnatuannak cu kan hrang a si. A thlacamnak ruangah sual ih in cencilh mi kan nun cu a siatbal thluh. Kannih cu sal asilole sual sinak sal hnuaiah kan um nawn lo. Khrih ahcun miluat kan si: Sual ih kaihhremnak le sual ah thiamlocoter kan sinak ihsin kan luat zo. Zumnak thawngin Khrih kan kaih hnget ahcun rundamnak cu kan ngah rori ding a si.

`Jesuh cu na aihawh in, nangmai hrangah palai hnatuan in van ah hna a tuan timi in na hrang ziang sullam a nei? Ziangah na aiawh in palai na tul? Himi thudik hi ziangahsaw thuthangtha a si?`