---
title:  Vancungmi pathum thucah
date:   30/05/2024
---

Thuphuan 14:7 ah vancungmi pakhat cun aw ring zet in, “Pathian tihzah uhla, a hnenah sunlawinak pe uh; ziangahtile a thuthennak caan a ra thleng a si: cun van, le lei, le tifinriat, le cirhti pawl a tuahtu cu biak uh, a ti” tiah a ti. Van lam cun kan hrang thuthennak um ding tleunak ahhin thinlung takten sersiamtu bia dingin in run ngen a si.

Pahnihnak vancung mi cun fiangzet in, “Cunui’ nupa sualnak thinlingnak sabitti cu miphun hmuahhmuah a inter ruangah cui khawpi sunglawi Babilon cu a tlu zo, a tlu zo a si” tiha a ti(Thup 14:8). Babilon cun biaknak sual ruangih vancungmi pakhatnak ih thucah rak hnongtu sakhua fehsual tlusia pawl a rak khihhmuh a si. Curuangah Thuphuan 14: 9-11 cun “Sahrang le a lem” bia lo dingin ralringnak a pe. Hitawk ahhin duhhril thei dingmi thil bangaw lo pahnih a um- Sersiamtu biak maw, asilole sahrang biak timi hi a si. Leitlun ih um mikip in an duhhrilnak netabik an tuah ding, an rinumnak cu Jesuh maw, satan hnen ah mipi thlutluknak an tuah ding a si.

`Siar ding: Thuphuan 14:12. Sahrang bia duh lo pawl ih mizia hminsinnak pahnih kha ziangsaw an si? Ziangah cumi pahnih cu a thupi?`

Pathian cun caan cemnak lam ah leitlun thuanthu ih hrem awknak le harsatnak nasa zet ton caan hman ih a hrang ih rinum zet minung a nei ding. Khirh dingfelnak laksawng hmangin annih cu zangfahnak le thuawihnak ih khat in an um ding. Sersiamtu biaknak cu sahrang biaknak kalh ciah thil a si ih, cumi cun Pathian thupek thlunnak a langter. Himi Khirh lam tang le Sahrang thiltitheinak lam tang doawknak netabik ih a laimu bik cu biaknak hi a si. Himi sia le tha karlak doawknak laimu bik cu Sabbath hi a si.

Rundamtu ih dungthluntu pumpe aw zettu pawl cu Jesuh “ah” zumnak lawng an nei lo ding ih, Jesuh “ih” zumnak khal an nei ding a si. Jesuh ih zumnak cu zumnak thuk zet, rinsan tlak zet, pumpekawknak a si ih, hell ih um khawsia le leitlun ih harsatnak khal in a hnin ter thei ve lo. Himi zumnak hi hmuh theih lo khal ih rinsannak, san le vang um um lo khalih zumnak le theihthiam lo cing khal ih beiseinak a si. Himi “Jesuh ih zumnak” cu zumnak thawngin kan donmi laksawng a si. Himi cun hmailam harsatnak khalah in hruai ding a si. Buainak netabik a thlen ih, pursum leidawnnak lam ih harsatnak, hremnak, thawngtlaknak le thihnak tiang kan ton hmanah Jesuh ih zumnak cun Jesuh a rungtum hlan leitlun san cem tiang in hruai ding a si.

`Tuini ah a ra thleng ding hmailam caan hrang Pathian in na zumnak ziangtin timlamnak a nei?`