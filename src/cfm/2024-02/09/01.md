---
title:  Pathian uknak ih lungphum
date:   25/05/2024
---

### Tuizarh sung siar ding
Thup. 14:6–12; Thusimtu. 12:13, 14; Thuf. 28:9; Dan. 7:25.

> <p>Bible cangken</p>
> Cun rulhreng cu cui nunau nu ih parah a thin a heng tuk ih, cunu ih cithlah tangsun, Pathian ih thupek a thluntu, le Jesuh Khrih ih thutheihternak a neitu pawl cu do dingin a feh” (Thuphuan 12:17).

Bible nasa zetih an zirnak ihsin Adventist pawl cun van hmunthianghlim bik sungih a ummi daan ih thupit zia an theifiang deuhdeuh. Pathian daan sung muril an vun zoh tikah thupek palinak Sabbath ih thupitzia khal an thei thiam. A ngaingai cun himi thupek hi a dang pawl hnakin Pathian cu sersiamtu, biaknak dik hmuahhmuah ih bulhram a sinak fiangzet in a langter. Cumi cu leitlun caan cem ninetabik thuanthu khalah a thupi zet mi thil a si ding (Zoh aw Thup. 14:6–12).

A hramthok ihsin satan ih tumtah mi cu Pathian daan thlun ih Pathian biaknak an neih mi siatsuah ding hi a si. Anih cun “hmun pakhat te” ih tuahsual timi sullam cun “thildang pawl khalah an tuah dik lo ahcun “a zaten a tuahsual” a si timi a theifiang zet (James 2:10); curuangah Pathian daan buar dingin mipi a forh rero. Satan pa cun Sabbath hi a hua zet, ziangahtile cumi cun sersiamtu le ziangtluk biaktlak a si timi mipi pawl hnenih a theihter ruangah a si. Asinan cumi cu van biakbuk ih hmun thianghlim bik sungih um Pathian daan ah a tel a si. Ziangahtile Daan cun sual a theihter ih, mi in Pathian ih rinum an tum kulh sung Sabbath thupek khal a telin A daan cu a dik tluang vivo ding.

Himi zirlai ih hmuitin mi cu hmunthianghlim, Pathian daan Sabbath le sahrang hminsinnak thuhla ih buainak a ra thlendan ding karlak pehawknak langter ding a si. Sancem tiangih Sabbath a thupit dan ding pawl khal kan phorhsuak ding.