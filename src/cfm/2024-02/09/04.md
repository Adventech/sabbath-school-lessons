---
title:  Sabbath le Daan
date:   28/05/2024
---

`Siar ding: Thup 14:6, 7; Thup 4:11; Seem 2:1–3; le Suah 20:8–11. Sersiamnak, Sabbath, le Pathian ih daan karlak pehzom awknak ziangsaw a si?`

Pathian lam ih kan sunlawinak cu sersiamnak in a rel. Leitlun ahhin kanmah lawng kan um lo ih, van lam leivut tiiak hrekkhat si maw, asilole ziangmaw thil ruangih rung um men mi khal kan si lo. Phundang ih kan rel ding asile, fimthiamnak lam pawl in nun bulhram an run tarlang ih, cumi cu Media thuthangca le nunphung lar zetzet pawlin minung kan hung um thokdan pawl an sim ih, cuimi cu Bible simdan thawn cun a bangaw lo zet theu.

Jesuh ih in sersiam ruangah hitawk ah kan um. In sersiam men ruang ah siloin in tlen ruangah Amah cu biaktlak a si. Sersiamnak le Tlennak hi biaknak dikih laimu bik a si. Curuangah Sabbath cun rundam khawkhannak theithiam dingih thil um tengteng dingmi a si. Sabbath cun sersiamtui’ ngaihsaknak le in tlentu ih duhdawtnak thu a phuang.

Sersiam zarh a netkharnak ahkhan Pathian cu a tuah thehmi leitlun mawi zet ahcun a cawl. Kan hrang zohthim dingin a cawl a si. Sabbath cu kanmah in tuahtu thangthatnak ding ah zarhtin cawlhnak a si. Cutin Sabbath ni ih Pathian kan biak tikah, nidang ih a ret lomi, cuini ih a retmi thlawsuahnak a hleice ih dong dingin kan thinlung kan ong tinak a si.

Sabbath cun in duhdawtzettu sersiamtu lam in rak khihhmuh a si. Sabbath cu Amah ah kumkhua ih kan cawlhnak hminsinnak a si. Cumi cu sersiamtu hnenih rinumnak hminsinnak hleice a si (Ezek. 20:12, 20). Himi cu hnatuan silo cawlhnak; daan lam thil siloin zangfahnak; thiamlocoternak lam siloin tiamkamnak; kanmah ah siloin rundamnak hrang Pathian ih thumawknak hminsinnak a si. Sabbath cawlhnak diktak cu in sersiamtu, in tlentu, kan hrangih a ra kirsal tu ding ih duhdawt zangfahnak kut phah ih cawlh hi a si.

Thuphuan 14 ih thucah, leitlun hrang caan neta ih Pathian thucah cun mipi pawl cu A duhdawtnak ih cawl dingin le sabbath ngaihsak dingih kawhnak a si. Cumi cu in tuahtu le Amah cu sunlawinak pek ding a si timi theih ringringnak dingih kawhnak a si. Sabbath ni ulhnak cu a famkimmi Eden le vanthar le a ra lai dingmi leithar karlak ih pehtlaihawknak a si. Cumi cun nikhat ni ahcun Eden sunlawinak cu tuahthat a si leh ding timi in theihter.

Seventh-day adventist tam zet cun daan thulam thawn harsatnak kan tong thei, cui harsatnak cu kan sabbath ulh thawn an pehzom aw theu. Zumnak thawngin Sabbath ni hi Tlennak le dingfelnak zohtertu a sinak kha relkhawm tlang uh. Ziangruanah saw Cawl dingih Pathian thupek thlunnak ruangah mi tampi in kannih cu vanram pannak lamzin ah hna kan tuan vek ih an ruah?