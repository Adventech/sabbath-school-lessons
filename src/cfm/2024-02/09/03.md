---
title:  Thleng theih lo Pathian Daan
date:   27/05/2024
---

`Siar ding: Matt 5:17, 18; Saam 111:7, 8; Thusimtu 12:13, 14; 1 Johan 5:3; le Thuf 28:9. Himi Bible cahmai pawl in Daan le Khristian an sihcih awknak thawn pehpar aw in ziangsaw in zirh?`

Seveth-day Adventist pawl cun Pathian daan ih thianghlimnak rak kilkhawitu Protestant remthatu pawl ih keneh an run thlun. John Wesley ih simmi huham neizet hi hminsin aw: “Biaknak lam daan asilole Moses in Israel pawl hnenih a pekmi serh le sang daan pawl ahcun raithawinak hlun pawl le biakinn ih hnatuandan ding tivek pawl hmuahhmuah khal ziangkim a tel thluh. Cubangpawl siatsuah ih balthluh dingin kan Bawipa cu a ra taktak a si… Asinan Thatnak daan Thukham 10 sungih retmi le Profet pawl ih an rak kaih hnget mi cu a hlonhlo lo. Cumi then hrekkhat te khal siatsuah dinghi a ratnak san a si lo. Himi cu ziangtik hman ih kekkuai dah lo ding mi Daan, ‘Van ah rinumnak langternak ih a dingmi’ a si. Himi sungih um daan hmuahhmuah cu mikip parah le san tinkim ah humhim in a um ringring ding: tikcu le caan, umnak hmun asilole ziangvek dinhmun dang khalah thleng theih ih a cang thei dingmi ah a thum aw lo, asinan Pathian sinak le minung sinak ah a thum aw ih, thleng theih lo mi pehzom awknak pakhat le pakhat an nei”—Upon Our Lord’s Sermon on the Mount, Discourse V, John Wesley’s Sermons: An Anthology (Nashville, TN: Abington Press, 1991), pp. 208, 209.

`Zohkhawm aw: Suah 34:5-7 le Roma 7:11,12; Saam 19:7–11; Saam 89:14; le Saam 119:142, 172. Himi bungcang in Pathian daan le Pathian mizia karlak pehtlaih awknak thuhla ziangtin in sim?`

Pathian ih daan hi a mizia ih a um tlat ruangah a Bawi tohkham lungphum le minung hrangih a thatnak pawl ruangah Satan pa cun a hua tuk. “Lei hmun thianghlim cu vanlam thil zohthim ih tuah mi a si ih, lei thukham kuang ih daan retmi cu van thukham kuang ih daan ummi vek rori kha a si timi hi zohman in an hmuh thelh lo; van hmun thianghlim thu ih thudik a pawmtu cun Pathian daan theihnak ah le thupek palitnak ih Sabbath thlun a tul rori a si timi ah a lut a si. Hitawk ah a kha zetmi, ca thianghlim ih a langmi dodalnak thuthup a um, cumi cu van hmun thianghlim ih Khirh ih hnatuannak langter hi a si”—Ellen G. White, The Great Controversy, p. 435.

`Mi tampi in Thukham 10 thlun a tul lo nawn tiin a san le vang an pekmi pawl kha ziangsaw a si? Ziangruangah cuvek an nei tin na ruat?`