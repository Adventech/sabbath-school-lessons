---
title:  Sahrang hminsinnak
date:   29/05/2024
---

`Siar ding: Thuphuan 12:12, 17, Thuphuan 13:7. Satan ih thinhengnak himi bungcang in ziangtin a rel? Ziangahsaw Satan cu caan neta ih Pathian minung pawl hnen ih a thinheng ciamco?`

Thuphuan 12 cun san tinkim feh tlang in vanlam ih Khrih le Satan karlak doawknak thuhla a run rel. Pathian minung pawl parah Satan ih donak netabik hi a thupi zet. Thuphuan 13 cun rulhreng pahnih pehzom awknak a rel, tipi ihsin sahrang le lei par ihsin sahrang. Himi huham neizet pahnih cun Pathian minung pawl parih doawknak suah dingin amah cu an tuan pi.

`Siar ding: Thuphuan 13:4, 8, 12, 15 le Thuphuan 14:7, 9-11. (zoh aw..Thup. 15:4, Thup. 16:2, Thup. 19:20, Thup. 20:4, Thup. 22:9) Himi bungcang pawl ih thupi zet pakhat a langmi hi ziangsaw a si?`

An kalhawknak hminsin aw. Mipi pawl in sersiamtu an biak lo le a dang ziangsimaw an bia. Sersiamtu cu biaktlak a si (Thup. 5:9). Van ih Khirh le satan karlak doawknak khal ah biaknak thu a si: “Khawdur hnakih sang tlunvan ahkhin ka hung kai ding ih, Cungnungbik vekin ka um ding” (Isa. 14:14, NKJV). Sersiamtu lawngih a neih theimi biaknak kha Satan pa cun neih ve a rak duh. Thuphuan 13 ih a langdan vek asile, lei parih sahrang cangvaihnak thawngin hlawhtlinnak a co ngah (Thup. 13:4).

Daniel 7 thawn tahthimmi ahcun himi lei parih sahrang cu ki fate takte, “tikcu caan le daan thlengtum” tu le simcianak ih ni 1,260 sung (cumi cu kum 1,260 a si) thu neihnak a hmangtu thawn thu hmun khat an si timi a langter (Dan. 7:25; zohthim Thup. 13:5; zoh aw, zirlai 6). Tikcu thawn pehpar aw in Pathian daan thupek 10 ih ummi cu thupek palinak hi a si. Himi kawhhran cun Pathian biaknak ni cu Saturday, nisarih ni ihsin Sunday, zarhkhat ih nikhatnak ni ah thleng a tum.

Pathian in a thuneihnak hminsinnak ah Amah rori ih a tuahmi Nisarihni Sabbath, Pathian cibai buknak (Suah. 31:13; Ezek. 20:12, 20) ni hi lei thiltitheinak ih thleng a tum cu a cang thei tawk in Pathian thuneihnak hranhram ih laksak tumnak a si. Himi zawn te hi cibai buknak dik le diklo tlun ih doawknak netabik hmuitinnak a si.

Hivek ruangah Thuphuan cun Pathian ih mi rinum pawl cu, “Pathian thupek a thluntu pawl” (Thup. 12:17, Thup. 14:12) tin hminsinnak a nei. Himi ahhin Sunday siloin Nisarihni Sabbath a tel a si. A ni thianghlim ah Pathian cibai buk dingin vancungmi pathum ih kawhnak netabik a hnongtu(Isaiah 58:13) le sabbath tuahcop Sunday ni ih sahrang cibai buktu pawl cun sahrang hminsinnak an nei ding a si (zoh aw, Zirlai 11).