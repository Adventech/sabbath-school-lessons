---
title:  A ra thleng ding harsatnak
date:   10/06/2024
---

Thuphuan 13 ih sahrang hminsinnak cun Satan in Pathian a dodalnak ih a dinhmun siatzia le a thinhengdan thuhla in sim a si. Thinglamtah parih Jesuh a thih ihsin thok in doral pawl cun anih cu a cak lo zo ti a thei, asinan anih cun a cang thei tawk in a hnen ah mi a hruai rero. Himi zuamnak ih a hmanmi hmaisabik cu bumnak hi a si. Bumnak in hna a tuan thei lo cun thazang a suah theu. Anih cu sahrang bia ding le a hminsinnak dong ding rak hnongtu pawl thihnak an tong ding ti thupek suahnak phen ih rak um ringring tu a si.

Biaknak lam ih thahawknak tivek hi thilthar a si lem lo. Abel in Pathian thupek a thlun ruangih Kai ih a thahnak ihsin a rak um deih zo. Cuvek cu zumtu lak hmanah an um ding tiah Jesuh cun a rak sim.

`Siar ding: Johan 16:2, Matt 10:22, 2 Timote 3:12, le 1 Piter 4:12. Ziangsaw thukam thar kawhhran ih hmuh ton mi hi Khrih ih nineta lam kawhhran ah ziangtin kan hmang thei ding?`

Khristian san thuanthu kan zoh asile hremawknak cu thil pangai zet a si. Cumi cu zumlotu Rom ram khalah a thleng, asinan caan laihawl kawhhran hmangin Khristian zumtu pawl hremnak a um timi a pholang nasa zet. Sahrang hminsinnak cu himi hell thir cikcin thawn netabik zomawknak a si. A liamcia ih hremawknak vekin mi hmuahhmuah cu zumnak pakhat nei tlang dingin le an biaknak cu pawmsak dingih thlun dingah hranhram ih tuah ter a si.

Simcianak cun hremawknak cu pursum leidawnnak thawn a thok ding: Sahrang hminsinnak an neih lo ahcun an zuar in an lei thei lo ding. Hminsinnak rak hnongtu pawl cu a netnak ah thihnak thupek hnuaiah ret an si ding (Thup. 13:15, 17).

Satan cun Khristian ti aw pawl in an nun ah rualremnak tuah dingin thazang a pe ih, hniksaknak neatabik a um tikih sahrang hminsinnak an ngah theinak dingah timlamnak a nei rero zo. A rung lang tikah leitlun pumpi cun mak tizet in sahrang cu an thlun (Thup. 13:3), cule thil a rung thleng aw vukvi, simcianak profet tongkam cun Pathian minung lam a run hoisal. Himi thuhla hi Thuphuan 14:12 ah in rak hmuh : “hinah Pathian thupek pawl, le Jesuh ih rinnak a kilkhawitu pawl an um”. Pathian minung pawl cun Pathian thu awih in nun an hmang. A zangfahnak ruangah an kiangkap ziangkim a derdai thluh caan hman ah fekzet in an ding. Leitlun in sahrang an thlun lai ah annih cun, “Tuu fano, a fehnak kipah an thlun” (Thup. 14:4, NKJV). Khrih ih huham hmangin anmah dodal tu hell ih huham an neh a si.

Zirlai 9 ih kan hmuh vek in sia le tha karlak buainak laimu bik cu biaknak (cibai buknak ni) thuhla hi a si. Sahrang cun bumnak a hmang, cumi a hlawhtlin lo le hranhram ih tuahnak le thazang a hmang a si.

`Cuvek a si ahcun tu ahhin ziangtik khawp in saw pursum leidawnnak lam ruangah sabbath ulhnak na siatsuah zo?`