---
title:  'Sahrang theihthei dan : Thenkhat'
date:   11/06/2024
---

`Siar ding: Thup 13:1,2. Khuitawk in saw hi sahrang hi a hung suah, cule zo in saw thuneihnak pe?`

Thuphuan cabu cun rulhreng hi Satan a si zia fiangzet a tarlang. Thuphuan 12:3-5 ah rulhreng cun leh hnu ih “Pathian le a Bawi tohkham ih laksoh mi, mipa naute cu a suah thlak veten” siatsuah a tum hngal. Cumi cu Khirh siatsuah a tumtu, Pathian nung bialo Rom cozah fehtlang ih hnatuantu satan a si (zoh aw, Matt. 2:16–18). Pathian le minung ih doral tum zet cun biaknak le ramkhelhnak lam hmangin Pathian tumtah mi cu siatsuah a tum.

Himi sahrang ih huham cu hitin in sim, “Rulhreng cun a huham, a tohkham le a thuneihnak maksa a pek” (Thup. 13:2, NKJV). Himi simcianak thu hi kum za luan hnu lam ah a rung thleng famkim thluh, Rom siangpahrang Constantine in an khawpi cu Rome ihsin Contantinoble tiih tiih kawh mi, tuisan ih Turkey ram an timi ahkhan a rak thin. Cumi cun bawi tohkham hlun, Rom khawpi ih um sizar ih tohkham hlun ah thuneihnak a tuah a si. Cuticun Pathian nung bialotu Rome in a tohkham le a khawpi cu sahrang hnenah a pe tinak a si.

Isaac Backus cun, “Ramuknak tohkham Constantinople ih an thawnnak ihsin Constatine cun Rom ih Bishop cu leitlun minung pawl hmuahhmuah tlun ah le Van Pathian tlun ah amah le mah khaisang awknak ding lamzin a on sak a si” tiah a ti.”—The Infinite Importance of the Obedience of Faith, and of Separation from the World, p. 16 (quoted in Le Roy Edwin Froom, The Prophetic Faith of Our Fathers, vol. 3, p. 213). Thomas Hobbes cun, “Papacy cu a thizo mi Rom uknak, a thlan parih bawi lukhum khum vekih a totu thlarau lobak zianghman a si lo” tiah a ti”—Leviathan (New York: Oxford University Press, 1996), p. 386. Felfai zetih hliakhlainak neih a si hnu ah Thuphuan 13 ih tifinriat sahrang cu Rom ihsin a suakmi biaknak huham neizet le leitlun pumpi ih biaknak fehdan ih a rungcang mi a si (Thup. 13:3, 4). Himi sahrang hi mi pakhat a si lo, minung thupek cu Pathian thu dik aiawh ih rak fehpi tu biaknak pawlkom pawl an si.

`Siar ding: Thuphuan 13:1,6. Sahrang huham theihnak ding ih a hmanmi tongkam hi ziangsaw a si?`

Bible cun Pathian thangsiatnak hi Johan 10:33 le Luke 5:21 ah tahthimnak pahnih hmangin a rel fiang: (1) Pathian vekih um, lole Pathian vekih rel aw (2) Sual ngaidam theinak huham nei vekih rel aw timi an si. Himi sualpuhnak hi a dik lo, ziangahtile Jesuh cu Pathian ngaingai a si, curuangah sual ngaidam dingin diknak a nei. Rome Papacy cun thurin dangdang an nei ih, cumi cu Bible in Pathian thangsiatnak a timi an si: An puithiam pawl in sual ngaidam theinak huham nei aw in an rel aw, cule Pope in lei ih Pathian tuanvo a nei tiih rel khal a si.