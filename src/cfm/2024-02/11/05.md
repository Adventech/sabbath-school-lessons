---
title:  'Sahrang theih theidan : Part 2'
date:   12/06/2024
---

Sahrang biak ai in Pathian minung pawl cun Amah Pathian biaknak ah lungawinak nasa zet le himnak an hmu a si. An thuawihnak cu duhdawtnak thinlung ihsin a luangsuak mi a si. An hrangih Pathian a rak pumpek awkdan an theihthiam ruangah Annih khal Amah ah an pumpe aw ve a si.

`Siar ding: Thup 13:5. Himi theihtheidan ziaza hi a hnuai ih riin ummi ahkhin ngan aw.`

Zirlai 4 ih ummi profet simcianak ih tikcu caan theihthiamdan ding Pathian ih in pek mi – Profet simcianak nikhat cu a ngaingai in kumkhat relnak( Mipum. 14:34, Ezek. 4:6) a si timi kha cing ringring aw. Thuphuan 13:5 ih thla 42 tikcu caan a relmi hi Hebru thla siardan in ni 30 ummi hman a si ih, cumi cu profet simcianak ih ni lole kum 1,260 relmi thawn an bangaw ciah a si.

Papacy in nasazet ih a cangvaih kha A.D. 538 ihsin A.D 1798 tiang a si. Asinan Napoleon ih ralbawi Bethier cun A.D. 1798 ah Pope a kai ih, cumi cu profet simciannak papal thuneihnak a netnak a si, cule Thuphuan ih simcianak cu a thleng famkim: “Saltannak ih mi a hruaitu cu saltannak ah a lut ding”(Thup 13:10). Papacy tuarnak cu a nasa zet, asinan thihnak thlenpi thei a si lo. Thuphuan 13:12 kan zoh asile a hma cu a damsal ding ti a si. Papacy cun voikhat cu leitlun a run hninter leh ding a si.

Tuini ah, leitlun hruaitu pawl cu Rom kawhhran aiawh tu dingah pope siangbawi an pawm ih, Vatican ah an va leng ringring theu. Leitlun boruak thlangamthlak lo zet karlak ah Rom ih Pope cu leitlun mipi pawl hmunkhat ah hruaitu dingih zohthim tlak porh hlawhzet mi ah a rung cang. Rom khawpi ih um Saint Peter’s Square an tinak hmun mipum 15,000 lai umkhawmnak hmun ah June 6, 2012 ih thurelnak a neihnak ah Pope Benedict XVI cun, “Sunday hi Bawipa ih ni, mipa le nunau pawl ih ni a si, cumi ni ahcun mi hmuahhmuah cu an cawl tengteng ding a si, an sungkua le Pathian hrangah zalen in an um ding a si. Sunday kan humhualnak hi minung zalennak humhualnak a si” tiah a ti https://www.vatican.va/content/benedict-xvi/en/audiences/2012/documents/hf_ben-xvi_aud_20120606.html. Doawknak maksak cun himi cangvaihnak pawlkom pawl in nikhat ni ah khuitawk ah a hruai ding timi fiangzetin a tarlang: “Bible ih Sabbath a upattu pawl cu Daan le thupek ih doral, khawtlang nun lam ih supawknak lam tisiat tu, Buainak le nawhthuhnak thlentu, leitlun thuthen dingih Pathian a ko tu tiah puh an si ding. Cozah ah lungawi lonak nei vekih puh khal an si ding. Pathian daan a hnongtu Pathian hnatuantu pawl cun pulpit tlang par ihsin mipi pawl ih thuneihnak cu Pathian pekmi vek ih thuawih dingin an tlangau pi ding. Daan tuahnak le diknak lairelnak hmun ah Pathian thupek a thluntu pawl cu a si lo pi in an sim ding ih, sual mawh an puh ding”—Ellen G. White, The Great Controversy, p. 592.

`Ziangkhal sehla tu ah hivek thil a thlengmi cu hmuh ding a ol lo men thei, asinan kan leitlun hi ziangtluk ih thleng aw cak saw a si timi vun zoh hnik aw. Himi thlengawknak pawl in kan parah ziangtluk tikcu netnak a thleng aw timi thuhla ziangsaw in sim?`