---
title:  Ruahbet ding
date:   14/06/2024
---

Sahrang le a lem biaknak cun Daniel 3 ih um Sarak, mesak, le Abedneko pawl cu Babylon siangpahrang in milem hmaiah nan kun ding maw asilole meisa alh ih hlon nan duh sawn tiih thu a pek hrawng kha a vun mangter. Khuahlan Babilon, tulai Babilon – buainak bik cu biaknak hi a si. Biaknak diktak cu Pathian kamsuak thu ihsin zirhnak, A duhdawtnak ih thlarau danglamternak le A thlarau thawn thinlung silhkhatnak ihsin a ra luangsuak mi a si. Cule “hi leitlun vekin” kan um lo ih, Pathian duhdan in kan nung sawn a si, cumi cu A thu ahhin kan hmu thei. Cumi cu kan himnak umsun a si.

“Pathian cun duhdan le sia le tha theinak lamah hranhram in mi a ti dah lo; asinan Satan cun amah kel a hmang vivo- hramhram ih a thlem thei lomi pawl a hruai theinak ding cu an nun siatsuah hi a si. Tihphannak asilole hranhram ih tihrimnak hmang in sia le tha theihnak cu a kut hnuaiah ret thei dingin a bei rero ih, amah le mah cawisang awk a tum. Himi a theh theinak dingah, leitlun thuneihnak le biaknak hmangin hna a tuan ih, Pathian daan ngai loin minung daan thlunter dingin a cangvai”—Ellen G. White, The Great Controversy, p. 591.

“An hmai ih um harsatnak an tuar ringring theinak dingah Pathian duhdan cu a thu ih a um vekin an theihthiam ding hi a si; A mizia, a uknak, a tumtahnak thuhla ah pomdan dik an neih ih, cuvek ih an cangvaih lawngah Amah cu an upat thei ding a si. Bible thudik thawn thinlung cakter tu lo cu zohman in netabik doawknak ah an ding thei lo ding”—Ellen G. White, The Great Controversy, p. 593.

“Asinan Pathian cun leitlun ah a Bible kikhawi tu ding mipi a nei. Bible lawng hi thurin hmuahhmuah ih tehfung le remthatnak ih bulhram bik a si. Mi ih ngaihdan, Science ih relsuah mi, Khristian khonsil neihnak ih thutluknak lole thu pommi, kawhhran ih an phorhsuak mi mipi tam zet ih pawm thei lomi, mi tam sawn ih au aw- pakhat lawng siloin an zaten biaknak lamih zumnak dodalnak ding hrangih fiangternak ah hmang thluh ding an si lo. Ziangvek thurin khal pawm a si hlan ah, ‘Bawipa cun hitin a ti timi pompi tu’ a um maw ti hi kan zoh ding a si”—Ellen G. White, The Great Controversy, p. 595.

**Relkhawm ding thusuhnak pawl**

`Ziangtinsaw Khrih a ratnak ding beisei in kan nung thei ding, cui ruahsannak cu luarkai tuk loin ziangtin saw kan ausuah pi thei ding?`

`Biaknak timi thusuhnak ahkhan cambang hrih aw. Kan nitin nun, nitin tuahmi pawl in ziang kan si, zo kan bia timi thuhla ziangsaw in sim?`

`Ziangtin kanmah le midang pawl khal in tihphannak thawn siloin rinngam awktawknak thawn hmailam caan thlir thei dingin ziangtin kan bawm aw thei ding?`

`Nineta lam ih thil a thleng dingmi rak theihthiamnak cun tuisan kan nun ah ziangmi danglamnak saw a thlenpi?`