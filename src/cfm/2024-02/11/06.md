---
title:  Lei ihsin hungsuak Sahrang
date:   13/06/2024
---

`Siar ding: Thuphuan 13:11-18. Himi sahrang pahnihnak hi Thuphuan 13 ih sahrang hmaisa thawn ziangsaw an danglamnak?`

Sahrang pakhatnak cu tifinriat sung ihsin a ra suak : Sahrang pahnihnak cu “Leilung ihsin a ra suak” (Thup. 13:11, NKJV). Tifinriat ih zohter mi cu, “Mipi, mi tampi, miphun pawl, tongtin” tla an si (Thup. 17:15, NKJV). Leilung cun leitlun ih minung malte umnak a rak zohter. Himi sahrang pahnihnak cu sahrang pakhatnak ih thuneihnak a hman lai ih (Thup 13:5), profet simcianak a net zik hrawng ih ra suak mi a si. Cumi cu A.D 1798 so hrawng in a si tinak a si.

Himi relfiangnak hi United State thawn an milaw ciah a si. A.D 1776 ahkhan zalennak a phuang ih, AD 1789 ahkhan kaih hruaiawknak daan an pawm ih, cule kum zabi 19 cem zawng ih leitlun ih huham nei bik a hung si. Johan cun hitin a rel bet, “Anih cun Tuu vekin ki pahnih a nei ih, rulhreng vekin a tong” (Thup. 13:11, NKJV). Bible simcianak ah ki timi cun huham a rak zohter. Sahrang pakhatnak vek siloin, himi sahrang cun a ki ah Lukhum a nei ve lo. Cumi cun siangpahrang ukmi cozah a si lo zia a langfiang ter. Ki pahnih cun United State ih huham le hlawhtlinnak bulhram bik lairelnak pahnih- Ramkhelnak le biaknak lam zalennak a zohter a si.

`Siar ding: Thuphuan 13:11, 12. Himi sahrang ahhin ziangmi thlengawknak saw na hmuh, ziangtin saw a tong?`

Himi velnei zet, tuu bangtuk miphun cun a netnak ah rulhreng vekin a tong. “Sahrang pakhatnak ih thuneihnak hmuahmuah” a hmang thluh ih (Thup. 13:12, NKJV), biaknak zalennak thu bulhram pawl a fehsan ih, “Leilung le a sungum pawl cun sahrang pakhatnak cu an bia” (Thup. 13:12, NKJV). United State in Papacy cu thlarau lam le leitlun lam thuneihnak a neihzia theihpinak ah Sahrang pakhatnak cu leitlun mi hmuahhmuah in bia dingin a kai hruai hai a si. Simcianak ih a landan vek asile United State cun sahrang lem a tuah- Kawhhran le ramthen pumkhatawknak – mi hmuahhmuah in himi zuklem cibai buk dingin a fial a si.

Ziangtluk thinlung hip thei za thil saw a si. Himi sahrang huham theihfiang hmaisabik ahkhan United State hi ralkap le sum le pai lamah tum le karh zet ih um dingin le tu vekih um lanta ding vek khan khui hmanah a um lo.

`Tuisan ih American ih ramkhelh thu pawl khi ruat hnik aw. Himi simcianak famkim thluh dingin nikhat ni ah ziangtin saw a hruai thei ding?`