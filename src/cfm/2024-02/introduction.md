### Doawknak Maksak

Hitin, “Bible pumhlum laimi bik thupi ziangsaw a si?” tin lo sut bang sehla, ziangtin na let ding? Jesuh? Rundam khawkhannak? Thinglamtah? Si e, an pathum in a si ko ding! Asinan hi a thupi zetmi thupi 3 phuangsuaknak cun thupi pawl hmuahhmuah kulh theh thluh tu a dodalh a si: “Dodawknak ropi”. Himi thupi pawl cu Bible sungah a khat thluh, Semtirnak ihsin thuphuan tiang a um.

Doawknak ropi hi Lucifer in vanram ih Pathian a dokalhnak ihsin hram a thok. Himi vanlam karlak doawknak laimu bik cu Pathian duhdawtnak a si. Duhdawtnak khat ih um a si ngaingai maw? A sersiammi hrang ih thabik dingmi thil a ruat maw? asilole amai hlawknak lawng duhtu thuneihnak nei kaihruai tu diklo saw a si?

Tui quarter zirlai ahcun Pathian hmuhdan ihsin leitlun san thuanthu a thlir ih, simcianak ih a landan vekin Khrih umlai ihsin kum zabi fehtlang in a tui kan san le a ra lai dingmi tiang in a si ding. Pathian sinak cu duhdawtnak a si, curuangah a cangvaihnak cu duhdawtnak hlir a si. Asinan himi thildik cu netnak nei minung le vancungmi pawl hrangah a lang ringring lo. Asinan Dodawknak ropi ih phuangawk vekin Pathian duhdawtnak cu nuamnai teten a langsuak a si. Thinglamtah ih a sannak le a thuknak pawl fiangzetin kan hmu thei. Khrih in milai tlennak dingah a nun a hlanawknak Kalvari tlang ahkhan Pathian duhdawtnak cu lei le van pumpuluk hmai ah pharh a si, Satan nehnak netabik cu a fiang zet.

Asinan doawknak cu thinai thawhnak men a si. Satan cun thinglamtah parah Jesuh siatsuah a duh, santitluan in Pathian minung pawl siatsuah dingin a zuam rero timi khal kan hmu thei. Satan cun khrih kawhhran hrem in, mipi tampi thah khal sehla, Pathian cu a minung pawl hnenah a um ringring ih, ziangtik hmanah a fehsan dah zik lo.

Himi quarter cun vanram ih dodalnak a um ihsin thok in doawknak ropi sungih thansohnak thupi zet pawl a thlir ding. Khrih le Satan karlak doawknak sungmuril buainak bik kan phawrh suak ding. Hremnak le hmuhsuamnak pawl an tuar khal ih Waldense pawl ih thazang a tumsuk lo zia le Tuahthu tu pawl in harsatnak, kaihnak le thahnak, martyar tiang an tuar lai khalah Bible thudik thlun dingih tumruhnak an neihdan pawl khal kan hmu ding.

Himi thlarau lam zumnak parah thubetnei in Ellen. G. White cun, “ Bible cu an thuneitu bik a si, cumi ih zirhnak ihsin thurin an fiah ih, an kaihnget a si. Pathian ih zumnak an neihnak in le a thu ih an umnak thawng in hi mithianghlim pawl in an nun ih harsatnak an ton laiah thazang an ngah a si”—The Great Controversy, p. 249.

Tuahthatsalnak thutak meisa alh a nawkkang ih, cumi cu tu tiang a eng hemhem lai a si. Tuahthatu pawl ca thianghlim sungah zumnak lungphum an neih mi le zumnak thawngin zangfahnek ih rundam an si zia thu hngetzet ih an rak pawm mi cun harhtharnak lamzin a ong ih, William millar le leitlun khua zakip ih mi pawl cu kaih tawh in an um.

Seventh-day Adventist kawhhran cu kum zabi tampi fehtlang ih Bible thudik phuangsuah a si theinak dingah tuahthatu pawl ih lungphum ah Pathian ih a dinmi kawhhran a si. Himi kawhhran ih a hmuitinmi laimubik cu Thuthuan 14:6-12 ih vancungmi pathum thucah, leitlun san a cem mai ding thu Pathian ih ralrin peknak netabik phuang suah ding hi a si.

Himi phuangsuahnak cun Satan thinhnengnak a cok tho, tirhthlah Johan in rulhreng vekin a rak sim, “Cun rulhreng cu cui nunau nu ih parah a thin a heng tuk ih, cunu ih cithlah tangsun, Pathian ih thupek a thluntu, le Jesuh Khrih ih thutheihternak a neitu pawl cu do dingin a feh” (Thup 12:17). Doawknak ropi ih a netnak ih thil a thleng mi pawl khal kan zir ding, himi ahhin Pathian duhdawtnak in thuneihnak hmuahhmuah le hellram thiltitheinak a nehzia le leithar le vanthar tuahnak ding khal a dinnget ding zia pawl khal a tel thluh ding.

Himi tui quarter zirlai hi Bible ah thum aw khal sehla, Ellen G White ih ngan mi doawknak ropi timi khal kan zoh thotho ding, ziangahtile kan zirlai thupi ih kan hman ruangah a si. Bung pakhat fingfing ih thupi pawl cu zirbet ding a koppi cabu pawl thawn hman a si, cumi cu thuhla thuk deuh in, “theihnak hleih tu Khrih duhdawtnak” (Efesa 3:19) kan theih sinsinnak dingah a si.

_U.S.A rammi Mark Finley hi ramtin huap theih hlawh zet Evangelist a si ih, kum 205-2010 tiang General Confernce ih Vice President tuantu a si. A hnatuannak ihsin a cawlh ngah hnu ah General Conference ih president bomtu hna a tuan. Pastor Finley le a nupi Ernestine cun fanau 3 le tu 5 an nei._