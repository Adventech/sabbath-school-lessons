---
title:  Leitung netnak thil cang mi
date:   15/06/2024
---

### Tuizarh sung siar ding
Johan 8:32; Ezek. 20:12, 20; Thup. 7:1, 2; Thup. 14:1; Joel 2:21–24; Hos. 6:3; James 5:7, 8; Thup. 18:1–4.

> <p>Bible cangken</p>
> “Thutak cu lei awla, zuar aw hlah, fimnak, nunsimnak le theihthiamnak khal cuvek thotho in tuah aw” (Thuf 23:23, NKJV).

Thimnak ah an phunsang lawng ihsin thaltlawng cawlh ih a inn lam ih a rungtlung rero lai fanu pakhat na nei. Inn thleng dingih na hngah lai ah nikhua umdan relfiangnak cu donhar zetin na ngai. Nikhua boruak zamrang zetih a siat sinsin ruangah na thinphang deuhdeuh. Thlipi hrang mero a rung lang thlang. Nasa zetin thli a hrang ciamco. Vanlam khal a ongaw ih ruahpi a dawk in a dawk si ko. Thingkung pawl khal an sawi aw rero. Inn lam pannak lamzin pi khal feh a theih nawn lo. Cule na inn hnen pawl hnen ihsin lamzin dang ih feh theihnak a um thu na vun thei. Cui lamzin ih thingkung hnuai ahcun motor a feh theih an ti. Pehtlaih awknak harsa zet khal sehla, na fanu cu himdamten inn a thlen theinak dingah theitawk suah in ca na kuat rero.

Ziangdang hmuahhmuah ai in, Jesuh in nunnak ih thlisia lak ihsin laksuah ih inn ah himdamten umter in duh. Ellen G White cun, “Thlisia a hrang thlang ding, a thinai thawhnak cu a hreh lo ding. Cumi hmu dingin na timlam zo maw?” tiah a ti”— Testimonies for the Church, vol, 8, p. 315. Khrih ih nunnak, thihnak, thawhsalnak le van biakbuk ih a hnatuannak ih tumtah mi bik cu Inn kan thlen theinak dingah a si. Daniel le thuphuan ih profet thucah simcianak pawl cu nineta lam ih minung pawl hrangah a hleice ih Pathian nunsimnak le ni nikhat ni ah duhdawtmi rundamtui’ kuah hlum ih kan um theinak dingin nunnak thlisia karlak ih in bomnak ding ah a si.

Tui zarh zirlai ih hmuitin bik mi cu profet simcianak thu ih thil netnak thuhla a relmi pawl pholang ih, Leitlun ih doawknak netabik paltlang dingin le inn lam ih in hruai dingin Khrih ih caknak thar hmuh suah hi a si.