---
title:  Pathian le a thu ih rinumnak
date:   16/06/2024
---

`Siar ding: Thuf 23:23, Johan 8:32, le Johan 17:17. Himi cang pawl in ziangvek thupi bangaw saw a feh pi?`

Kumtin in, doawknak maksak cu thudik le thuphan karlak doawknak a si ringring. Satan cu mibum hmang a si ih, mibum hmang pawl ih pa khal a si (Johan 8:44). Jesuh cu thudik hmuahhmuah ih bulhram a si. Amah in hitin a ti, “Kei cu lamzin, thudik, nunnak ka si’ “ (Johan 14:6). Thudik in Satan bumnak ihsin in zalenternak cu Pathian thu ah hmuh a theih. Bible cun Satan lairaldan pawl a ongsak thluh ih, Pathian khawkhannak a langter (Saam. 119:105). Saam cangan tu cun, “Na thu ih luhnak cun eng a pe; Cumi cun mi lungmawl hnenah theihthiamnak a pe” (Saam. 119:130, NKJV). Hitin a ti sal, “Na thu cu a dik ringring” (Saam. 119:160, NKJV).

`Siar ding: 2 Piter 1:16–21. Simcianak thuhla thawn pehpar aw in dungthluntu in ziangmi tiamkamnak saw a tuah? Pathian ih simcianak thu a thupit zia tarlangnak dingah ziangmi tahhimnak saw a hman?`

Kannih cu, “Hrokrol zetih phuahcop thuanthu lengvak” men kan thlun lo. Pathian thu ih simcianak pawl cun hmailam lamzin a engter a si. Annih cun thudik lo ihsin thleidan thiam dingin in bawm. Bible lo cun minung ngaihdan lungduhnak le olsam zetih bumawknak ah kan tang ding. “Pathian minung pawl cun zirhtu diklo ih mi thinlung nehnakle thimnak thlarau ih humham bumnak dokalh ih kilhimtu ding ah Ca thianghlim hi an hmang a si. Satan cun Minung pawl in Bible theihnak an neih lonak dingah hmanrua a um thei mi hmuahhmuah a hmang; A thurel mi fiang zet pawl cu a bumnak cu a tarlang thluh… Bumnak netabik cu kan hmai ah ongaw in a um cing ding. Khrih dodal tu cun kan hmuh ah mangbangza hnatuannak a langter rero. Thudik thawn an bangaw zet dingih, cumi cu Cathianghlim hmang lo cun thleidan thiam ding cu thilcang thei lo a si… Bible thudik thawn thinlung hngetkhoh a neitu tilo cu doawknak maksak netabik ahhin an ding khawsuak thei lo ding. Nunnak ahhin hniksaknak a um thluh ding: Minung aiin Pathian thu ka awih sawm kem? Thutluknak tuah ding nazi kar cu tu hi a si. Kan ke hi Pathian thu danglam thei lo lungpi tlun ah a phum aw maw? Jesuh zumnak le Pathian thupek humhim in fekzet ih ding dingah timlamnak kan nei zo maw?”—Ellen G. White, The Great Controversy, pp. 593, 594.

`A tlun ih laksuah mi thusuhnak khi ruat hnik aw. Harsatnak netabik ah ziangthil in saw in dingnget ter thei ding? Pathian thu zirnak ihsin ziangin saw in buai ter? Bulpak lungawinak hrangah thudik cu ziangtin kan rem khawm thei ding?`