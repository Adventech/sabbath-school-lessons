---
title:  Ruah hmaisa le neta
date:   19/06/2024
---

`Siar ding: Joel 2:21–24 le Tirh 2:1–4, 41–47. Ziang simcianak saw kum zabi 1 ih thleng famkim? Cumi cun ziang si a thlen?`

Pentikos ih Thiang thlarau huham nazet ih a luangsuak mi khan Khrian kawhhran cu nasa zetin a thangso ter. Nikhat ah mipum thawngthum rori an piangthar. Trihthlah cabu cun Pathian zangfahnak danglamtertu mangbangza a rak ngan khum: “Thu a rak theitu an lakih mi tampi in an zum; cupawl cu patling hlir ah minung thawng nga hrawng an si” (Tirh 4:4, NKJV). Mipum 120 lawng kha thlacam dingin an pumkhawm aw, asinan thlacamnak cun thil danglam zet a tuah. Zamrang zetin kawhhran cun mipum thawngtel zumtu a neih phah. Cule “Puithiam pawl lakih mi tampi in cui zumnak cu an rak pom ve” (Tirh 6:7, NKJV). Jerusalem ih dungthluntu pawl hremnak nasa zet an ton ahkhan, Annih cun “thusim phah in hmun kip ah an feh” (Tirh. 8:4, NKJV). Kawhhran pawl cu Judea, Samaria, le Galilee tivek pawl ah an din (zoh aw, Tirh. 9:31). Piantharnak a ngah hnu ah Tirhthlah Paul khan Mediterranean tipi hrawhsuak in Khrih thuthangtha a phuang. Thesolonika khua ahcun thuthangtha dodaltu Judah hrekkhat pawl cun mangbangza in himi thu an rel: “Leitlun linglet tertu pawl cu hitawk khalah an ra” (Tirh 17:6, NKJV). Thiang thlarau huham thawngin cui tikcu lai ih leitlun ih theihlar zetmi pawl cu caan reilote ah an thleng thluh thei. Joel ih a simcia mi ruah hmaisa kha pentikos ni ah a thleng famkim, asinan ruah neta cu huham nasa zet nei thawn netabik leitlun rawlkhawm caan ih timlam awk theinak dingah a suar ding a si.

`Siar ding: Zekhariah 4:6; Zekhariah 10:1; Hosea 6:3; and James 5:7, 8. Hivek bungcang ih a langdan vek asile, leitlun ih Pathian hnatuannak hi ziangtin thehsuak a si ding?`

Ruah “hmaisa” le “Neta” timi tongkam hi Israel rawlkhawm dan ihsin laksuah mi a si. Ruah hmaisa cu thlaici an keuh dingih khawsik deuh caan ah a sur theu. Ruah neta cu rawlkhawm ding a cut caan thal ahhin a sur theu… Himi cun Thuthangtha simnak hrang Thiang thlarau ih hnatuan a simfiang. “Thuthangtha onnak ih Thiang thlarau burhnak ah Thlaici man khung zetzet a keuh theinak dingin “ Ruah hmaisa” pek a si vekin, “Ruah neta” khal rawlkhawm caan a nai tikah pek a si ve ding. Thuthangtha ih hnatuan ropi zet cu a thokpek ih onnak ai hmanin Pathian ih huham phuangawknak cu nasa lo deuh ih khar a si zik lo. Thuthangtha onnak ih ruah hmaisa burh a si ruangih simcianak rak famkim mi cu ruah neta ih khar a si tikah a thleng famkim sal ding”—Ellen G. White, The Great Controversy, pp. 611, 612.