---
title:  Zo deuh saw kan biak?
date:   18/06/2024
---

Nineta ahcun doawknak maksak cu pholang in a um ding, biaknak thu lamah hmuhnuam zetin a run lang ding. Sersiamtu kan bia maw, asilole Sahrang le cumi ih lem saw kan biak? A karlak a um lo. Thuphuan 14 ih vancungmi pakhatnak cun mipa le nunau pawl cu, “Van le lei, tifinriat le tirhci pawl a tuahtu” (Thup. 14:7, NKJV) cibai buk dingin a sawm hai. Vanlam ngennak cu run pompi in vancungmi pathumnak cun sahrang biakih rahsuah rapthlak zet cu a run tarlang, “Cupa cun zianghman rawi loin a thinhengnak no sungih thletmi Pathian ih thinhengnak sabitti cu a in ding” (Thup. 14:10). Cumi kalh ciah in Sersiamtu biatu pawl cu, “Jesuh ih zumnak le Pathian thupek” (Thup 14:12) kilkhawitu pawl tiih sim a si.

Sersiamnak cu Biaknak dik bulhram a si (Thup. 4:11). Pathian cu, “Jesuh Khrih thawng in ziang hmuahhmuah sersiamtu” (Efesa. 3:9, NKJV) a si ruangah, Satan cun sersiamtu a hua ih, lei huham hmangin a do ih, sersiamtu theih ringringnak Sabbath khal thleng a tum (Daniel 7:25). Pathian daan thuhla ih doawknak ra um ding in thuneihnak a hmuitin bik. Satan in Sabbath biaknak a siatbal theh thei asile, a thuneihnak cu Pathian thuneihnak ai hmanih a tum sawn thu a phuang ding. Himi thehsuak thei dingin, Satan cun sabbath lem tuahcop mi cu leitlun mi hmuahhmuah ih an pawm theinak dingah theitawk a suah ding, lole hranhram in hna a tuan ding.

Ziangkhalsehla tu ahcun cuvek thil thleng mi cu hmuh ding a harsa zet, a hlanih kan rel zo vekih leitlun hi a danglam cak deuhdeuh. COVID-19 buainak khan zankhat thil thu ah kan leitlun hi hmun danglam ah a canter theizia khan a rak khihhmuh thluh. Sahrang hminsinnak in ziangtin a fehpi ding timi cipciar in kan thei lo nan, ruahhar sa tuk ding cu a si lo. Leitlun hi a hnget nawn lo, tu ahcun mangbangza fimthiamnak a karhzai tuk zo, Bible in thil cang dingmi ralringnak in pekmi hi kan ruat ai hman in zamrang in a rung thleng thei ding.

`Siar ding: Thuphuan 13:13-17. Sahrang hminsinnak donglo pawl hnenah ziangvek harsat hremnak saw an parih thleng ding?`

Sahrang le cumi lem thlun duh loin Khrih ih rinum zet pawl cun sumpai lam ih harsatnak lawng hman siloin thihnak ding tiang ih hringhronak an tong ding. Minung sinak cu a sidan kel in a um ringring ding: Nawhthuh hmang, huham duhthusam le thazang hmannak tivek pawl an si. Ziangkhalsehla tikcu netabik ah ziangtin a hung um ding timi thuhla cipciar in kan thei lo nan, caan net lam ih harsat hremnak a um ding cu theihhar tuk mi a si lem lo. Thungan mi dangdang ah kim zetin ngan in um khal sehla Johan cun himi thu pawl hi a rel thluh. Jesuh thuhla ah Johan cun A nih cu, “Minung thu cu zohman ih sim a tul lo, ziangahtile Anih cun minung sung ih ummi a thei” (Johan 2:25, NKJV).

`Minung siatsuahnak le minung in sualnak a tuah thei zia thuhla hi ruat aw. Ziangruangah saw himi in caan netabik ih a thleng dingmi pawl olsam zetih an um theidan a tarlang? Cule thil thupi sinsin cu hivek thudik lungsiatthlak zet in mai’ thinlung kilkhawi thuhla ziangsaw in zirh?`