---
title:  Cathianghlim ihsin minung ih thuhla ruatmi
date:   17/04/2024
---

Thiang thlarau cun kan ruahnak hmangin hna a tuan. Leitlun pumpi ih thuthup pawl cu hliakhlai dingah in sawm a si. Mi pakhat cun, “Khristin kan si vekin biakinn sangka ahhin kan thluak kan zohdik dah lo” tiih a rak sim. Cuvek cing khal in minung thuhla ruatmi fim zetzet pawl lawng in Cathianghlim ih Pathian thutak hi a hmuh theih lo. Thudik timi cu minung ngaih tuahdan a si lo ih Pathian ih thuphuang mi thuhla sawn a si.

`Siar ding: Thuf 16:25, Thuthentu 21:25, le Isaiah 53:6. Annih pawl in Satan ih bumnak khawkhan mi ziangvek pawl an langter?`

Satan pa ih a mi bumnak hlawhtlingbik pakhat cu Thlarau thianghlim bomnak tel lo le Pathian kamsuak thu thei loin minung ngaihdan cu Pathian duhzawng theihthiam theinak ding hrangah a tawk tuk timi kan zum theinak ding ah mi a hruai. Kan hrang dik zet dingih lang, asilole fehdan nun phung khalah dik zet vek ih a langmi lamzin a um men thei, asinan cumi cu Pathian mit ah a diklo zetmi tla a si men thei.

A liamcia kum reilote ahkhan ka nupi thawn zan kan riahnak khualbuk kiangih thingram hmuan ah lengvak suak in thil ziangmaw tuah dingin thutluknak kan tuah. A tlangpi thu in lamzin hminsinnak lamah ka tha tawk tuk ve, nazi pakhat tluk hrawng kan feh ih cutin harsatnak neuhneuh kan tong ih harsatnak malte thawn kan tlunnak lamzin cu ka hmu ve thei mai ding tiin rinsan ngam awknak ka nei, asinan hramlak ahcun zin kan hlo ta riai. Ni a tla zik thlang, ka ningtih deuh nawn. Van that thlak zetin hramlak tlangpar kai ve thotho, lamzin theifiang zettu cu kan tong. Kan umnak ihsin peng 5 hrawng kan feh hnu ah Lamzin pi kiang kan thleng zik thlang. Cutawk ih an motor an ret ruangah kan khualbuk tiang in thlah an tum. Lamzin theifiangtu mi pakhat le kan feh duhnak tiang in hruai theitu kan tong ngah hi kan hrang thil danglam zet a si.

Leitlun ihsin vanram ih kan khualtlawngnak ahhin Pathian cun kanmah lawng in tanta lo. Thiang thlarau cun inn ih kan thlen theinak dingah cathianghlim ah in rak khihhmuh a si. Thutak le thuphan, a dik le dik lo, a tha le tha lo – hivek pawl hi Pathian thu ih tleunak lawngah famkim in theihthiam a theih ding. Pathian le a thu kalh hmuahhmuah cu thilsual a si, thilsual rengreng cu an tihnung um tuk: Pathian thawn lungawi cu thutak le thatnak a si. Pathian thutak le mizia lam ah kan thutluknak netabik kan tuah dinghi a va thupi ve.

Ziang ruangah saw Thlarau thianghlim bomnak tel loin minung thinlung ruahnak in Pathian thudik a hmuh thei lo? Minung ruahdan le Pathian phuangawknak karlak ih laicinawknak pawl rel khawm aw. Ziangtin saw thuhla ngaihtuahnak in Pathian phuangawknak theithiam dingih in bomdan? Thimnak ah Daniel 2 ah Babilon a um tikcu caan ihsin hmailam tikcu caan tiang a khuh thluh tu simcianak pawl zoh aw. Ziangtin saw hivek thiltitheizet simcianak cun minung ngaihdan ah ngennak a neih?