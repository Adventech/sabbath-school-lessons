---
title:  'Rualremnak: Satan khawkhan theihhar'
date:   14/04/2024
---

`Johan 14:6 hi Johan 8:14 thawn vun zoh thim aw. Himi bungcang pahnih ahhin Jesuh ih mizia le satan pa ih mizia karlak danglamnak ziangsaw um?`

Jesuh ih relmi hi a dik zet, ziangahtile Anih cu thudik ih bulhram a si. Thudik cu fimnak, mi hmuahhmuah duhdawttu, ziangkim theithluh Pathian thinlung ihsin a ra suak mi a si. Anih cu thil ngaingai le thudik pawl ih bulhram a si.

Cumi kalh ciah in, Satan cu bumhmang a si ih, bummang pawl pa a si. Anih cun bumawknak, thuphansimnak, thudik lo thehdarhnak le Pathian minung pawl thudik in fehpeng dingih hruaitumnak tivek pawl a timlam a si. Anih cun Eden hmuan ah Eve cu thudik la peng in, thuphan a phuahcop ih, Pathian rel mi hman hnong thei ding tiangin a bum ngah. Satan ih a relmi cu, “ Na thi ngaingai lo ding” timi theirah ei thu ahkhan a si ih, Pathian ih a rel mi thawn an kalh aw zet. Kum zabi tinkim ah hivek bumnak hi Satan cun a hmang vivo. Pathian thu lamih rinnak a siatsuah ih, Pathian duhdan pawl a kalh, Cathianghlim a danglamter ih, cule khuimaw caan ahcun amai hlawknak ding a si phawt cun Bible a la diklo theu.

`Siar ding: Thufim 23:23, Johan 17:17, le Johan 8:32. Pathian thu ih a dikmi thawn pehpar aw in himi Bible bungcang ahhin ziangmi bangawknak saw na hmuh? An thucah laimu bik ziangsaw a si?`

“Satan pa cun Cathianghlim in minung pawl cu a bumnak theithiam dingin le a thiltitheinak theifiang dingin a tuah thei timi a theifiang zet. Cui thu hmang in leitlun rundamtu khal in satan ih beihnak cu a dodal a si. A beihnak kipin Khrih cun khumkhaw thudik phaw cu a run phorhlang ih, “Tiih ngan a si” a rak ti. Dodaltu ih thuron pekmi kip ah Anih cun fimnak le Pathian thu ih thiltitheinak hmangin a rak el vivo. Satan hrangah minung a merhkawi ringring theinak dingah le Pope(Papal) dinhmun latu thuneihnak a din theinak dingah Cathianghlim pawm lo dingih a tuah ringring a tul. Bible cun Pathian a cawisang ding ih, minung pawl cu a umnak ding hmun dikah a ret ding; curuangah, Cui a thianghlim mi thudik cu thup le hreen tar a si. Himi cu Roman kawhhran ihsin ra putsuak mi a si. Kum za lenglo cu Pathian thu thehdarh khap a si. Mipi pawl in an siar ih, an inn ih an kawl ding khal khap a rak si ih, mumal lo puithiam pawl le simfiangtu siangbawi pawl in an thupawm mi a dinhnget theinak dingah thu an sim theu. Cuticun Pope cu leitlun mi hmuahhmuah deuh thaw in leitlun ih um Pathian vekin le Kawhhran le ramthen ih thuneitu vekin an thei thluh” —Ellen G. White, The Great Controversy, p. 51.

Tuisan ih Pathian kamsuak thu simfiangnak diklo le lak kawinak pawlah Satan ih lamzin pawl relkhawm uh.