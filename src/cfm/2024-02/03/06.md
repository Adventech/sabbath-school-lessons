---
title:  Thinlung raldonak
date:   18/04/2024
---

`Siar ding: 2 Korin 4:3–6. “Tuisan ih pathian cun zumlotu pawl ih thinlung mit a cawter” (2 Kor. 4:4, NKJV) timi hi a sullam ziangsaw a si? Ziangtin saw an mit a cawt? Ziangtin saw an mit an meng?`

Grik tong ih “thinlung” timi himi bungcang ih hman mi cu noema ti a si. Cumi sullam diktak cu bumnak lole thinlung buainak tinak a si. SDA Bible simfiangnak cun himi bungcang hi fiangzetin an run rel. “Khrih le Satan karlak ih um doawknak cu minung thinlung hrang doawknak a si (Rom. 7:23, 25; 12:2; 2 Kor. 3:14, 11:3; Fil. 2:5, 4:7, 8). Satan hnatuan cu minung thinlung mit cawtter le thimter hi a si. Anih cun Pathian thu an zirnak ihsin kilkhawi in, taksa le thlarau ih cangvaih tamnak ihsin minung thinlung ih thiltitheinak a hnokter theh, cu thil pawl ihsin minung thinlung a luahkhat thluh ih, mah te cawisang awknak le porhawknak pawl an neihnak dingin hna a tuan”—Volume 6, p. 854.

Pial hlohnak ruangah theihnak an tlaksamnak hi an theih thei lo ruangah a si lo. An theih lo ruangah a si sawn. Mi tampi cu thudik theihnak ding tikcu an nei tha zet, asinan an zum duh lo ih, cule satan in an mit a cawt ter. Satan ih uknak cu ramthim a si. SDA Bible simfiangnak ah hitin an run bet, “Thuthangtha cu Satan ih bumnak le khawkhanmi pholangnak umsun a si, cumi ihsin minung cun thimnak lamzin ihsin tleunak an hmu thei a si”—Vol. 6, p. 854. Thukam thar ih thucah cu Jesuh ih nunnak, thihnak le thawhsalnak hi a si. Jesuh cu thuthangtha sungmurilbik le Cathianghlim ih laimu bik a si. Cathianghlim hmuahhmuah in amah an theihpi thluh (John 5:39).

`Siar ding: Johan 1:4,5,9 le 14. Himi cang pawl in ziangtin Jesuh an rel? A hleice in Johan 1:14 kha hminsin aw.`

Kum zabi hmaisa lam ih Khristian kawhhran, thukam thar ih zumtu pawl cun an khawthim lakih tleunak pakhat vek in Khrih ah an pum pe thluh hai. Annih pawl cu zangfahnak ih rundam, A thiltitheinak ih thleng danglam le A duhdawtnak ih thazang cahnak ngahtu pawl an si. Khrih ih an rinumnak an kaihhnget mi cu thihnak khal in a then thei lo. Thuthangtha tleunak sunglawizet ah Satan pa ih bumnak pawl an theithiam. Khrih cun amai thudik ah thazang ngah zetih a dingtu, a zangfahnak a rak tong ngahtu mipa le nunau tamzet a nei ringring. Himi kum zabi tuan zet khalah Khrih ih duhdawtnak, zangfahnak le thutak tleunak cu thimlak khalah a eng na zet a si.