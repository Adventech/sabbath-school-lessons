---
title:  Cinghnia hrang
date:   15/04/2024
---

`Siar ding: Tirh 20:27-32. Paul in kawhhran hruaitu pawl hnenah a ra thleng dingmi biaknak bansannak thuhla thawn pehpar aw in Efesus khua ihsin ziangvek ralringnak ciah saw a pek?`

Paul in thuron a pek mi ih a hmuitin mi cu a ra thleng dingmi hrang Kawhhran ih timlamnak a neih ding hi a si. Himi bungcang ahhin thil thupi zet pahnih a rel.

A ngai thupi mi hmaisabik cu, “nan lakah cinghnia hrang an ra lut ding, cule annih cun tuu-rual pawl an zuah lo ding” (Tirh 20:29, NKJV) tihi a si. Phundang ih kan simding asile kawhhran sunglam ihsin zumtu pawl cun harsat hremnak an tong ding. Himi simcianak cu kum zabi 1 le 2 ahkhan a thlengfamkim zo. Rom pathian pawl hmai ah kun in ramuktu biak a hnongtu Khritian pawl cu an hrem, thawnginn an thlak ih meisa in an ur that.

Dungthluntu in a pahnihnak thupi ih a retmi cu, “Nanmai’ lak khalin dung-thluntu pawl an hnenih hruai peng dingin thu thalo simtu an ra suak ding” (Tirh 20:30) tiah a ti. Kawhhran sungah fehsualnak a rung lut ding. Thurin ziklo pawl cu Pathian thutak aiawh ah a rung um ding. Pathian dang bia pawl ih cangvaihnak cu a neh thluh ding. Kum zabi 4 le 5 ahkhan Khristian kawhhran sungah rualremnak a runglut ih, mission thansohnak khalah a dikzet vekin a rung um ding. Asinan cumi ih rahsuah mi cu Pathian kamsuak thu ih thudik thawn hlatawknak a si.

`Siar ding: 2 Thes 2:7-12. Paul in zumnak fehsannak a um ding thuhla ziangtin a sim? Ziangvek mizia cu an hawl ding?`

Paul cun, “Daan pahbalnak thuthup cun hna a tuan rero zo” tiih a relmi hi a thupi zet. Paul ih san hmanah Pathian daan awih ding thuhla ahkhan Pathian kamsuak thudik ihsin a rak pial hlo an um rero zo. Hivek ih pial hlohnak hi kum zabi neta lam khalsh a hung thanglian vivo ding.

Thukham 2 kalh ciah in Milem biaknak cu Khristian biaknak sungah runluhpi a si. Kum thawng tam zet sung cu milem biaknak hi Pathian nung bia lo biaknak hmuahmuah hmaihruaitu a rak si. Khristian kawhhran ih runglut Pathian nung bia lo ramdang mi pawl in Khristian biaknak hi an pawm sinsin theinak dingah an pathian pawl cu mi thianghlim pawl tiah hmin an rak sak. Sunday, ni pathian biaknak ni cu thawhsalnak ih sunlawinak ah Khristian pawl in biaknak ni ah nuamnai teten an run hmang. Hi ni dik lo hi, Cathianghlim ih thianhlimter mi a si lo ih, a tu khalah a thianghlim cuang lo.

`Tuini ah kawhhran ah ziangvek rualremawknak a runglut tin kan hmu? A thupibik cu ziangvek rualremnak saw na tuah? Thudik le diklo pehzomawknak ihsin a si pang maw?`