---
title:  Thimnak ah eng a tleu
date:   13/04/2024
---

### Tuizarh sung siar ding
Johan 8:44; Thuf. 23:23; Tirh 20:27–32; 2 Thess. 2:7–12; Saam. 119:105, 116, 130, 133, 160; Thuf. 16:25; 2 Kor. 4:3–6

> <p>Bible cangken</p>
> “Cule Jesuh in an hnenah, “Eng hi nan hnenah malte sung a um hrih ding. Eng nan neih sung cu veivak uh, cutilocun thimnak in a lo nang pang ding: ziangahtile thim lakih a vaktu cun khuilam a pan ti a thei lo “ (John 12:35, NKJV).

Bible ih bu netabik Thuphuan ah khawsia cu rulhreng le rultar vekih tarlang a si (Thup. 12:9). Pathian minung pawl siatsuah duhtu a si ruangah anih cu rulhreng a si ih, a bumnak phakar zet thawn Pathian minung pawl a bum kual rero ruangah rultar a si. Jesuh a thih hnu kum ziangmaw tizat ahkhan mi thawngtam zet cu hremnak an tuar, kiosa puksung ah an thlak ih, Rom “pathian” pawl bia duh lo ih an hnong ruangah meisa ih urthatnak tiang hman an tuar. Hivek hrem tuarnak nasa zet um cing khal in mi tampi cu an zumnak ah an ding hnget ih, thuthangtha phuang darh vivo in kawhhran khal a thangso zet.

Cutin a si ruangah satan pa cun a khawkhandan a thleng. Bible thudik zianghman zir loin pathian nung bia lo pawl tihnimnak an nei ciamco. Hruaitu pawl in Bible ih thudik ummi pawl le nunphungdan pawl an cawkrawi thluh tikah kawhhran ah feh diklonak tilit a tlung. Kum zabi 4 le 5 hrawng kha kawhhran ih rualremnak an tuah nasa tum a si ih, cumi ahcun Khristian zirhawknak cu pathian dang bia pawl thawn an hnuaihnih aw thluh zo.

Hringnun hi hrehum zet dinhmun ih a um hman ah Pathian cu a mipi pawl hnenah a um peh vivo thotho. Annih cun Jesuh cu, “Lamzin, thutak le nunnak” a si lam an hmu suah ih, Thiang thlarau ih thiltitheinak thawngin fek zetin an ding hnget ih sia le tha an theihnak ah siatsuah dingih a nasa zetih tuarnak hmaika khalah hnget zetin an ding thei. Pathian in Bible sungih a duhdan a langter mi ah rinum zetin an um ih, an parih harsatnak cu langthei in simaw, langthei lo khal in um khal sehla A kamsuak thudik ah hnget zetin an ding ringring.