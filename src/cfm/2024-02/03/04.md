---
title:  Thu in kilhimnak
date:   16/04/2024
---

`Johan 17:15–17 le Tirh 20:32 hi zohthim aw. Satan ih bumnak ihsin kilhim awkdan ding thuhla ah Paul le Jesuh in ziangmi theihthiamnak saw in pek?`

Bible hi Pathian duhdan thuphuangsuaknak diklo thei lo a si. Cumi cun minung rundamnak hrang vanlam ih khawkhannak pawl khal a langter. “Cathianghlim hmuahhmuah hi Pathian ih thawtkhummi a si” cumi cu, “zirhawknak ah, kawkawknak ah, remthat awknak ah le dingfelnak ih zirhawknak ah a si”(2 Timote 3:16 NKJV). Cumi cu “Cathianghlim hmuahhmuah” hi Pathian thawtkhummi ti a si. A hrekhat lawng asilole a dang aiin a hrekhat cu a thawtkhum cuang tivek a um hran lo. Bible pumpi hi Pathian kamsuak thu tiih pawm ding mi a si. Cuti asilo ahcun bumawknak ding sangka cu a ongaw kau tuk ding.

Bible cun Pathian duhdawtnak cemni nei lo cu doawknak ropi tleu ahhin a lang fiangter. Cule Satan ih bumnak le thlemnak pawl khal a langter thotho. Satan cun Pathian thu a huazet ih, cumi siatsuah thei dingin kum zabi tinkim ah a theitawk a suah rero zo.

A ngaingai ti ahcun Bible um loin ziangtin saw rundam khawkhannak thuhla hi kan theihthiam thei ding? Jesuh suahnak, a nun, thuzirhnak le a hnatuannak thuhla pawl hi ziangzat saw kan theihthiam ding? Cathianghlim tel loin Khrih ih pekawknak, A thohsalnak sunglawi, A thlacam thiltitheinak le a ratsalnak ding sunlawizia pawl hi thuk zetin kan theifiang thei ding sawm?

Hivek ih thudik thupi zet pawl hi Pathian kamsuak thu ah thupi zetin zirh le pholang in a um. Cule amah lawng hi thudik thianghlim theihthiam theinak ding ih tahfung tling le netabik a si.

Curuangah thawtkhum simaw, a thuneinak simaw siatuah tumnak a ummi ziangvek khal hi kan do ding a si. Bible hi duhdawtnak phuangsuaknak nasa zet si khal sehla a sungih rinhlelnak ziangvek a um khalah kan do thotho ding a si. Riahsiat thlakza in, a hleice in tuilai ruahnak ahhin Pathian thuzir mitam pi le Khristian tamzet cun milai ruahnak in Bible an fehpi tuk ih, Pathian kamsuak thu siloin minung kamsuak thu ah Bible hi an cangter thluh. Bible cu siangpahrang pawl, tuukhal tu pawl, nga kaitu pawl, puithiam pawl, biazai ngantu pawl le mi dangdang ih ngan mi a si ih Pathian thuhla, sersiammi thuhla le thil a thleng ngaingai mi pawl cu anmai tikcu le hmunram le an theithiam theidan ding bikin an ngan tiah an ti.

Thu ngai a si maw? Hivek hi thudik rak si bangta sehla, tuisan kum zabi 21 ih nung tu pawl in ziangahsaw mipi pawl ih ruahdan kan ngaihsak ih, an ruahdan cu kumkhaw ih kan beiseimi lungphum ih kan tuahnak ding san?

Aii, kan tuah ding a si lo.

`Siar ding: Saam 119:105, 116, 130, 133, le 160. Saam hla phuahtu in rundam khawkhannak sungih Pathian kamsuak thu ih thupitzia thuhla thawn pehpar aw in ziangvek sawn in rak sim?`