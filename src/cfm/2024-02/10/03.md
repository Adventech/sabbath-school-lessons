---
title:  Thukam hlun ah thihnak
date:   03/06/2024
---

`Siar ding: Saam 6:5, Saam 115:17, 1 Siang 2:10, 1 Siang 11:43, le 1 Siang 14:20. Himi bungcang pawl in thih hnu umdan thuhla ziangsaw in zirh?`

Thukam hlun cun thih theilonak thlarau thuhla zianghman a zirh lo. Thih hnu ah rinum pawl cu kumkhaw nunnak nei dingin vanah an kai hngal ding asilole thih veten piangthar lo pawl cu hell ah an feh ding ih, cutawk ah kumkhua in an kang ding tivek khal in in zirh lo. Thihnak cu itthatnak a si timi in zirh. Siangpahrang cabu ah a run rel fiang ih, “ An cawl(ihthat) an pa lei hnen ah” tiin pipu pawl ih thihnak cu a simfiang. Saam khal in, “Thihnak ih itthat” tiah a ko ve (Saam. 13:3, zohthim ding, Saam. 90:5). Thihnak thu ah Job cun ithatnak ihsin an thang harh lo ding a ti (Job 14:12). Saam cangan tu cun a vun bet ih, “Kei cu dingfelnak in na hmel ka hmu ding: nangmah bangnak nei ih ka thangharh tikah ka di a riam ding a si” (Saam. 17:15).

Asiria ralkap pawl neh ih siatsuah thluh an si tikah a thimi ralkap pawl cu an “ihthat netabik” nak a si tiah an ko (Saam. 76:6, CJB). Thihnak cu taksa ihsin thlarau suak ih a nungdam lai mi pawl thawn biakawknak a si timi ruahnak cu Bible ihsin a si lo ih Pathian nung bia lo mi pawl ih thlun mi a si.

Thihnak thuhla thudik kan theih lonak cun satan bumnak ah in hruai a si. “Thlarau sual cun duhdawtmi an laicin lole an rualpi vek ah cangin mi tampi a thlem, cuvek cu fehsualnak tihnung um zet a ti timi a fiang zet. Hivek larawknak cun kan tuarpinak langter dingin a run ngen ih, cumi cun lem an cannak cu mangbangza hnatuan ah a cangter. Anmah thawn kan um tlang tikah Bible thudik cu mithi in theihtheinak an nei nawn lo a si timi thu ah timlamnak nasa zet kan neih a tul, cule a runglang mi pawl cu thlarau sual an si timi khal kan theih a tul”—Ellen G. White, The Great Controversy, p. 560.

`Siar ding: Daniel 12:2 le Job 19:25, 26. Thih hnu umdan thuhla hivek bungcang ih a run bet mi thupi zet hi ziangsaw a si?`

Thihnak cu Thawhsal hlan tiang itthat ih cawlhnak a si. A nung laimi thawn bia aw thei mi taksa um lo thlarau tivek zianghman a um lo. Pathian nung bia lotu pawl cun thlarau leitlun a um tin zum khal sehla Israel pawl cun thawhsalnak zing khaweng a um hlan sung thihnak cu itthatnak vek a si timi an theithiam.

Thihnak ruangah kan riahsia theu ko nan, Khrih ih thi pawl thuhla hivek zawngin vun ruat hnik aw: thihnak ah an mit an sing ih, cule Jesuh a ratkir sal hlan tiang ziangtluk a rei khalah a thizing ih a theih dingmi cu vei 2 ratsalnak a si ding. Thawhsalnak ih a theih hmaisabik dingmi cu Wow! Jesuh hi a ra ol ngaingai a si hi timi a si ding.