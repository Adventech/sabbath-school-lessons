---
title:  Thukam thar ah thihnak
date:   04/06/2024
---

`Siar ding: Johan 11:11–14, 21–25; 2 Timote1:10; 1 Korin 15:51–54; le 1 Thes 4:15-17. Ziangtluk in saw thukham thar ngantu in Thukam hlun ih mithi thawn tahthim in a ngan?`

Thukham hlun le thar, an pahnih in thihnak hi itthatnak vekin an simfiang. Bible sungah a silobik in thihnak hi “itthatnak” thawn bangaw in vei 53 tlun a hmang. Bible ngantu pawl in thih hnu ah zamrang zetin taksa ihsin a suahmi thih theilonak thlarau nung ringring lai a um lo timi hi an lungkim thluh.

Thukam thar ah thil thupizet dang a run bet, cui thil cu thukam hlun ih rak um zo mi thil pakhat a si : Jesuh ratsalnak ih sunglawizet thawhsalnak ding thuhla a si.

Thuthangtha cun Khrih lawng ih kumkhaw nunnak hi thupi ah a ret. Hell ram ih um khawsia pawl cun zumtu pawl in kumkhaw nunnak thutiam an neih mi cu an ruk sak thei lo. Khirh cun thihnak cu thinglamtah parah a neh zo. Thlanmual cun a mitthi pawl a kaihrem thei nawn lo. Khrih ih thawhsalnak cu a ratkirsalnak ding ni khat ni ah zumtu pawl hmuahhmuah thawhtersal an si ding timi thukamnak a si.

Himi Paul ih tongkam pawl hi zoh hnik sehla: “Ziangahtile mithi pawl an thawhsal lo ahcun, Khrih khal kaihthawh a si lo ding: Cun Khrih cu kaihthawh a si lo ahcun, nan rinnak cu ziang hman lo a si; nan sualnak sungah nan um lai hrih. Cuticun Khrih ih a itthat mi pawl khal an hloral tinak a si” (1 Kor. 15:16–18, NKJV). Mithi cu, an thih tikah van ram ah lungawi zetin an rak um zo a si ahcun himi bungcang pawl in ziangsi sullam a neih ding? A ngaingai te cun van ah an um zo a si ahcun, “an hloral” tiih Paul ih reltummi hi ziangsaw a si?

Paul ih a rel tummi bik cu Khrih ih thawhsalnak cu kan thawhsalnak ding lungphum a si, thawhsalnak um lo sehla, “nan rinnak cu zianghman a si lo ding ih nan sualnak sungah nan um hrih lai ding”, cule mithi pawl cu lei ah an um ih an hloral timi a rel duhnak a si.

Himi bungcang cu Jesuh ratsal ih thawhsalnak ding ah ruahsannak kan neih mi thuhla Bible bungcang dang pawl thawn an mil aw zet. Cui caan ahcun “ A siat thei lomi ro, le borhhlawh kai lo, le ziamral thei lo, nan hrangah van ih retciami cu co dingin” a timi pawl kan dong ding a si (1 Pet. 1:4). Ziang khal sehla, mithi pawl cu vanram ah rak um zo bang sehla, Ziangah saw Piter in kan hrang “van ih retmi” ro thuhla hi a rel ding? Thukam thar ih zumtu pawl cun Khrih ratsalnak ding le mithi thawhsalnak ding cu hngakhlap zetin an rak thlir, cule himi beiseinak cun annih pawl cu hringnun ih harsatnak ah rinum zet dingin thazang a pe a si.

`Ziangruangah saw thawhsalnak hi cuvek lawmam ih Khristian zumnak ih ruahsannak huham nei zet a si thei? Thinglamtah nei tahhrat in thawhsalnak nei lo sehla ziangtin saw a si ding? Ziangmi ruahsannak saw kan neih ding? Asile ziangruangah saw thawhsalnak cu kan zumnak ih thupi zet peng pakhat a si?`