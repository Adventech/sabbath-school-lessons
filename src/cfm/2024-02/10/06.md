---
title:  'Nineta ih thlarau biaknak: Part 2'
date:   06/06/2024
---

Kan rundam ruahsannak bulhram cu Khrih a si. A thisen suak kut cun cemti neilo man khungzet in a lak rori ih in pekmi thawinak pawm dingin in ko a si. Khrih cun Amai ta la dingin a ra kirsal cing ding. Titas 2:13 cun Khrih veihnih ratsalnak cu, “Ruahsannak lungawi um” tiah a ko.

Himi ruahsannak siatbal ter thluh dinghi Satan ih hmuitin mi a si. Anih cun mangbangza, hmuhsaknak le thilmak, ziangkim le Bible thudik le Khrih ih rundamnak ihsin mipi a hruai peng theinak dingah ziangkim hi a tuah ding.

“Hinah mithianghlim pawlih thinsaunak a um: hinah Pathian thupek pawl, le Jesuh ih rinnak a kilkhawitu pawl an um” (Thup. 14:12, NKJV). Netabik buainak ahcun, Satan cun mipi pawl in “Pathian ih thupek pawl” an thlun lonak dingin asilole “Jesuh ih zumnak” an neih lonak ding in asilole a pahnih in an neih lonak dingah kilhim dingin theitawk in hna a tuan ding. Curuangah hmuhsaknak, mangbangza, thilmak tivek pawl pehzom awknak nei khal sehla, himi a tanglaimi mizia pahnih lakih pakhat sangsang ihsin in hruai hloh thei ruangah hivek zirtirnak lak ihsin kan ralring a tul zet.

`Siar ding: Matt 24:23–27; 2 Korin 11:13, 14; le 2 Thes 2:9–12. Himi bungcang pawl ah Satan bumnak huham le a hnatuandan ding ziang thuhla ziangsaw in sim?`

Caan netabik ah Satan cun a mi bumdan ding netabik daan a tuah ding; “Khawsia pawl ih mangbangza huham in van pawl ahkhin thiltitheinak tihnung umzet pawl langter an si ding. Thlarau sia cu leitlun siangpahrang pawl hnenah le leitlun pumpi ah a feh ding ih, cule vanlam ukawknak dodal dingin satan cun pumkhat aw thluh dingin a sawm hai ding. Hivek khawkhannak hmangin hruaitu pawl le thu neitu pawl cu a bum thluh ding. Minung pawl cu Khirh amah bangtuk in an um ding ih, Khrih ih sinak le amah lawngih a neih thei mi leitlun tlentu sinak tiang in neih ve an tum ding. Mina damternak mangbangza khal an tuah ding ih, Cathianghlim ih thu ummi kalh zawngin van ihsin thuphuan kan dong tin an sim ding.

“ Hivek bumawknak rapthlak zet ah singpahrang lukhum khum in Satan amah rori cu Khrih vekin a rung lar aw ding. Kawhhran cun rundamtu a ratnak ding cu an ruahsannak ti pitlinnak ding hrangah caan reizet an rak thlir zo. Tu ahcun bumtu cun Khrih a ra zo timi a langter ding a si. Leitlun hmun dangdang ah Satan pa cun minung pawl lakah amah cu sersiammi tleu nasa zet, Thuphuan ah Johan in Pathian fapa a rel fiangnak vek ciah in a pholang aw ding” Thuphuan 1:13–15.”—Ellen G. White, The Great Controversy, p. 624 .

`Ziangruangah saw bum ih kan um lonak dingah Khrih a ratsal danding thuhla thudik le thih hnu umdan khal theihthiam hi a thupit?`