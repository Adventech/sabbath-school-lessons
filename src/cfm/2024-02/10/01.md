---
title:  Thlarau biaknak langternak
date:   01/06/2024
---

### Tuizarh sung siar ding
Matt. 10:28; Thus. 9:5; Isa. 8:19, 20; Johan 11:11–14, 21–25; 1 Thess. 4:16, 17; Thup. 16:13, 14; Matt. 24:23–27; 2 Thess. 2:9–12.

> <p>Bible cangken</p>
> “Ziangahtile Bawipa amah rori cu, au thawm thawn, vancungmi lubik ih aw, le Pathian ih tawtaw-rawt aw thawn van ihsin a rung mum ding a si: cun Khrih ih a thi mi pawl cu an tho hmaisa ding: Cule kannih nungih a tang mi pawl hi boruak ah Bawipa tong dingin anmah thawn mero lakah laksoh in kan um ding: cuticun Bawipai’ hnenah kumkhua in kan um ding a si.” (1 Thesalonika 4:16, 17, NKJV).

Kum 10 hrawng liam zo ahkhan hnukcat zik pawl ih thuanthu a run lar zet, cumi ahcun mithi thosal pawl cun an “thih” sungih an theih mi le hmuh mi thuhla mangbang thlakzet an rel. Hivek thuanthu thawng tam zet cu hminsin le zirfiangnak neih a si. Leitlun pum huap in, Khristian leitlun khal tel in mi thawng za tamzet cun hivek thuhla pawl cu an mi thi pawl hi an thi ngaingai lo timi an zum. Hivek thlarau lam zumnak lungphum hi Satan in thiamzet le depde zetih a mibumnak a si.

A ngaingai ti ahcun thlarau biaknak cu Eden hmuan ih Satan pa in Adam le Even hnenah, “ Nan thi ngaingai lo ding”(Seem 3:4) a ti mi ihsin a rak thok zo. Cumi cu san thuanthu tinkim ah phun dangdang in a rung um ih, asinan thih hnu ah nung a um ringring lai timi bulhram a rung si ringring. Hivek ruahnak hi kum zabi 19 biaknak thansoh vutvo lai ih Fox sister an timi tei’ hrambun mi pakhat a si. Annih cun mithi thlarau hnen ihsin an thusuh letnak an dong thei ti a si. Neta lam ahcun an dik lo ti hmuhsuak a si.

Leitlun ih doawknak netabik khalah Satan cun himi thlarau biaknak hmangin mi thawng tamzet a bum lai ding. Thuphuan cabu cun himi hi satan in a thuneihnak hnuai ih leitlun a hruaidan ding lamzin pakhat a si tin a rak sim.

Himi zirlai ih tumtah bik mi cu nineta lam ih satan bumnak do thei ding kan humhim awknak umsun cu Khrih thawn bulpak pawlkom awknak neih le Bible zirnak ah hnget zetih phum awk hi a si. Himi zirnak ahhin kan mit, kan hna, kan thinlung in ziang in sim duh timi ruat loin thihnak thuhla khal a tel a si.