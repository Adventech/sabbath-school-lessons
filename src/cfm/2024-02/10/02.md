---
title:  Thlarau biaknak ih a rahsuak mi
date:   02/06/2024
---

Thihnak cu thih thei lonak thlarau neihnak ah thum aw ih nun thar ih lutnak karbak a si tin thuanthu tawi sim a rak si theu. Zumlotu pawl ih ruahnak cu kawhhran hmaisa pawl ahkhan a rung lut ih, Bible zirnak lam ah ihsin feh peng in Rom leitlun ih zumnak lam ah an feh: Thih thei lonak thlarau thuhla ruahdan hi Rome in Pathian nung bialotu pawl hnen ihsin thurin dik lo pakhat a si ih, cumi cu Khristian biaknak pawl hmuahhmuah an telh cilh thluh an si”—Ellen G. White, The Great Controversy, p. 549.

“ ‘Cule taksa a that thei ih, thlarau a that thei lotu cu va tih hlah uh. Asinan a thlarau le taksa a pahnih in hell ih a siatsuah thei tu cu va tih sawn uh” (Matt. 10:28, NKJV). Thi theilo thlarau ruat dingah thuhla ziangsaw himi bungcang in in sim?

Bawipa cun a mi pawl cu hivek thusimnak lam ih an tel ding a kham a si. Anmah lakah “pol, thlarau biaknak, lole mithi ko thei” (Daan 18:11 NKJV) tivek an um lo. Cuvek ih rak um pawl cu lung ih dengthat an si ding (Pui. 20:27). Hremnak cu a na tuk vek tla a bangzet, asinan cui thil cu Israel pawl in pathian dik lo an biak lonak dingah kilhimnak dingih tuah mi a si.

Dawi thiamnak hi Satan hnatuan a si. Cumi cun mipi pawl cu biaknak dik lo ah a tlalut ter ih, Pathian thawn laicin awknak ngaingai vek ih tuahcop mi fang a si. Asinan thinlung ih duhnak ngaingai a hlawhtling thei lo. Thlarau biaknak cu Satan in sal ih leitlun a hruai duh khawkhannak thinlung a si. Asinan Jesuh cun a zangfahnak le thiltitheinak hmang in Satan pa ih a tawnhremnak thir cikcin ihsin sal zalennak a tuahsak a si.

`Siar ding: Thusimtu 9:5; Job 7:7–9; le Isaiah 8:19, 20. Himi Bible bungcang in thihnak le mithi thawn pehtlaih awknak thuhla ziangsaw in sim?`

Mi an thih veten vanram an feh hngal tiih zumnak cu Bible thawn mil aw lo zet khal sehla, Sunday ni hmang pawl in kum retzet an rak hmang zo ruangah a hnget khoh zet zo ih, an hrangah cun vun pawm lo ding cu thil harsa zet a si ding. Mi in Bible cang malte an la ih an zumnak fiagternak ah an hmang. Asinan hivek zirter awknak diklo cun a hleice in doawknak netabik ih Satan bumnak rak do dingin zianghman kilhim awknak an tanta lo.

`Khristian dang pawl hnenah thih hnu umdan thuhla na simfiang tum tikah ziangvek hmuhton mi saw na neih zo? Na rak nei zo a si ahcun ziangvek hmual neihnak saw na hmuh?`