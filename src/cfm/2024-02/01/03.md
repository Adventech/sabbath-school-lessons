---
title:  'Lucifer bumnak: Khrih nehnak'
date:   01/04/2024
---

Ziang ruangah hi a famkim mi vancungmi Lucifer in a thinlung ah iksinak le retsang awknak a um ter ih, Amah sersiamtu rori hman dodal duh dingih a thansoh ter timi simfiangnak zianghman a um lo. Satan ih puarthaunak cu langfiang zet dodalnak ah a hung cang. Pathian cu diklo le fello zet ah a puh. A rinhlelnak le a puhnak hmangin vancungmi pawl a hruai.

`Siar ding: Thuphuan 12:4. Himi cahmai ahhin Satan in mi a bum theidan thuhla ziangvek in a tarlang? Pathian thuhla ih a bumnak ruangah vancungmi zianghmuah saw rak tlu?`

Vanram ih doawknak a suah tikah, vancungmi pawl cun duhhril ding an rak nei – Jesuh an thlun ding maw, asilole Lucifer an thlun sawn ding? Himi vanram ih an buainak hi ziangsaw a si? Taksa lam in maw, asilole thinlung ruahnak lam, asilole a pahnih in saw? Zianghman a cipciar in kan thei lo, asinan doawknak cu taksa lam a si rori timi theihfiang dingin Satan le a vancungmi pawl cu “hlonthlak” an si kha! an hmunram cu, “vanram ah an hrangah hmuh a si nawn lo”(Thuphuan 12:8,9). Himi doawknak ahhin taksa lam thil a tel timi a fiang zet.

Vanram ih doawknak thuhla ah thil pakhat fiang zet a um. Vancungmi pawl hmuahhmuah cun Khirh duh le duhlo timi ah thutluknak an tuah a tul. Zosaw an thlun deuh ding? Zo ih aw saw an ngai deuh ding? A rinum vancungmi pawl cun Khirh ih duhdawtnak thupek ngai dingin an hril, culai ah vancungmi thenthum ih thenkhat cu Lucifer ih aw an ngai ih, Pathian thu awih loin an um ih, vanram an hloh ta a si. Kannih khal himi leitlun san thuanthu buainak caan ahhin Khirh duh le duhlo thutluknak tuah dingih kawh kan si. Kannih khal zo ih lam ahsaw kan um timi kan phuangsuak ding a si- Khrih lamah maw, satan ih lam ah!

`Siar ding: Sem 2:15–17, Suah 32:26, Joshua 24:15, 1 Siang 18:20, 21, le Thuphuan 22:17. Himi bungcang pawl in doawknak maksak ih thupi pawl ziangsaw in zirh?`

Pathian in minung a tuah ahkhan, kan thluak sung muril ahhin thuruah theinak, thuruahnak le duhhril theinak pawl a thunlut a si. Kan minung sinak bulhram bik cu kan nunnak ding hrangih duhhrilnak kan tuah theinak hi a si. Kannih cu cetzuknung vek men kan si lo. Pathian hmulhmel keng ih tuahmi, ramsa lak ihsin danglam in, nun kaihruainak lam ih duhhrilnak tuah thei le kumkhaw in thlarau lam ih kan nun theinak dingih sersiammi kan si. Lucifer in vanram ih dodalnak a cokthawh ihsin thok in Pathian cun a minung pawl hnenah A duhdawtnak let dingin le Amah rian dingih thutluknak tuahnak thawngin a thupek thlun dingin a ko hai a si.

`Kan bulpak nun ih sual kan donak thawn pehpar aw in, vanram ih doawknak ihsin ziangmi zirlai saw kan zir thei? Satan in hi midingfel pawl, a thianghlim vancungmi pawl hman a bum thei ahcun himi in Amah ih in bumtumnak sual thuhla ziangsaw a rel?`