---
title:  Kan puithiam sang
date:   04/04/2024
---

Jesuh in vanram ah kan aiawh ih ding thei ding khawp in thinglamtah ahkhan kan hrang ziangsaw a rak tuah? Thosal kan Bawipa cu kan puithiam sangbik, rundam kan si theinak dingih ziangkim in pe thluh tu le kumkhua in Pathian uknak sungih in umter tu ding a si.

`Siar ding: Hebru 4:15,16 le Hebru 7:25. Himi bungcang pawl in thlemnak, tuarnak, natnak le thihnak leitlun ahhin ziangtin thutiam in rak pe?`

Hitin ngan a si, A nih cu, “Kanmah vekin phunkim ih thlemnak tong, asinan sual nei cuang lo a si” (Hebru 4:15 NKJV). Cule hitin betsal a si, “Cuiruangah, lainatnak kan co theinak dingah, le kan mul caan ih in bawmtu ding zangfahnak kan co theinak dingah, zangfahnak laltohkham cu raltha zetin pan uhsi” (Heb. 4:16, NKJV).

Olsam deuh ih rel ding cun Jesuh cun a dingfelnak kor in in thuam ih, a thihnak thawngin in rundam ih, cule a thisen thawngin in tlen timi hi leitlun vandap hmai ah a pholang a si. Kan si dingmi pawl hmuahhmuah Amah ah a si thluh. Khrih sungah a liamcia ih kan sualnak pawl ruangah thiamco loternak a um nawn lo. Khrih sungah kan mawhsualnak cu a cem, cule nasa zetih a thlacamnak thawngin kan nun ih sual in a kaihhrem mi cu a kekkuai ter theh. In tawnhngetnak thir cikcin cu a thawl ih, miluat kan si.

`Siar ding: Johan 17:24-26. Sia le tha karlak doawknak ahhin Khrih ih duhthusam cu ziangsaw a si?`

“Raithawi apawknak hlen famkim ih a um tikah, Khrih cu van sang ah a kai, vancungmi pawl ih upat biaknak cu a dilnak a ngah hlan cu a hnong. ‘I pekmi pawl khal hi kan umnak hmun ih an um ve ka duh” Johan 17:24. Cutin simfiang theihlo duhdawtnak le thiltitheinak thawn Pai’ Bawi tohkham ihsin letnak a rung suak:, “ Pathian ih vancungmi hmuahhmuah cun amah cu bia uh” (Hebru 1:6). Jesuh parah bal zianghman a um lo. A mualphonak pawl cu a cem zo, a raithawinak cu a thehfel zo, hmin hmuahhmuah tlun ih cungnungbik hmin khal pe a si”—Ellen G. White, The Great Controversy, pp. 501, 502. Jesuh cun Amai hnen vanram ih um ding ai hman in kan hrangah duhmi dang zianghman a nei lo. A thinlung ih duhthusam, a thlacamnak le a thihnak san le vang cu kanmah in rundam theinak dingah a si. Na nun ahhin duh hleice mi na nei maw? Jesuh hnenah sim aw. Riahsiatnak a umnak hmun ah hnemnak a run thlen ding. Tihnak a umnak hmun ah daihnak a run thlen ding, Mawhsualnak a umnak hmun ah sualngaidamnak a run thlen ding. Thazang derdainak a umnak hmun ah thazang cahnak a run thlen ding.

`Ziangruangah saw Khrih cu kan hrangih pum pekawk na ruat? Ziangthil in saw a hrang kanmah hi man nei dingih tuahtu?`