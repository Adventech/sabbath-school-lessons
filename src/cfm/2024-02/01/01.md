---
title:  Doawknak zate phen ih doawknak
date:   30/03/2024
---

### Tuizarh sung siar ding
Thup. 12:7–9, Ezek. 28:12–15, Isa. 14:12–14, Sem. 3:15, Johan 17:24–26.

> <p>Bible cangken</p>
> Cule van ah doawknak a um: Mikhael le a vancungmi pawl in rulhreng cu an do; cun rulhreng khal in a vancungmi pawl thawn a do ve, Cule an neh lo; an umnak hmun khal van ah hmuh a si nawn lo”. (Thup 12:7-8)

Pathian hi rak tha zet bangta sehla, ziangah leitlun hi a tha lo? Duhdawttu Pathian cun ziangtin saw sualnak um ding hi a sian? Ziangahsaw mitha pawl hnenah siatnak a thlen theu? Tuizarh zirlai ahcun thatnak le siatnak karlak ih doawknak reizet rak um mi pawl kan thlir ding. Lucifer in vanram ih buainak a coktho ihsin kan thok ding ih, sualnak ih hramthoknak le sual buainak thawn pehpar aw in Pathian thinsaunak pawl kan zoh ding.

Pathian cu rinsantlak zet duhdawtnak neitu Pathian a si. A sinak cu duhdawtnak hi a si (1 Johan 4:7, 8). A cangvaihnak pawl hmuahhmuah hi duhdawtnak an si thluh (Jer 31:3). Duhdawtnak hi tuah hramhram, hranhram ih umter le daan tuah cop theih khal a si lo. Ellen G White cangannak ahcun hitin a ti, “Duhdawtnak cu duhdawtnak lawngin a kaitho thei” – The Desire of Ages, p. 22. Duhhril thiltitheinak hnon hi duhdawt theinak ding rak siatsuahnak a si. Duhdawt theinak ding rak siatsuah cu thinnuam zetih um theinak dingah zianghman rak siar lo tinak a si. Pathian cun kan rinumnak cu a duhdawtnak hmangin in neh a si. Leitlun pumpi hmai ah sualnak rung suak nawn lo dan ding lamzin dap in sia le tha doawknak maksak hmai ah a um a si. Pathian tumtah mi cu A sersiam mi pawl hrang a tha theibik in a cangvai ringring a si timi leitlun pumpi hmaiih pholang ding hi a si. Leitlun hi Pathian duhdawtnak thawngin sia le tha doawknak eng hnuai ah vun thlir hnik aw, diknak in diklonak a neh dingih, kumkhua in a neh lanta ding timi hnangamnak in pe a si.