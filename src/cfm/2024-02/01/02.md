---
title:  Van ih doawknak
date:   31/03/2024
---

`Siar ding: Thuphuan 12:7-9. Himi cahmai ahhin vanram ih zalennak a um thu le sual hramthoknak thuhla ziangsaw a tarlang? Lucifer in dodalnak a thok tikah Pathian in ziangvek lamzin in saw a rak let?`

Himi bungcang pawl cun sia le tha karlak vanlam doawknak thu a rel. Satan le a vancungmi pawl cun Khrih an dodal, a netnak ahcun van ihsin hlonthlak an si. Vanram vekih famkimnak hmun ih doawknak a suah hi thil danglam hleice vekin tla a lang. Ziangruangah saw doawknak a suah? Himi doawknak cokthotu khawsia vancungmi hi duhdawttu Pathian in a tuah maw si? Himi vancungmi ahhin dodalnak tiang a thlen theitu ding thihnak khawp thil diklo a um maw si? Bible cun sual hramthokdan cu fiangzetin in simfiang. Cumi cu hi sia le tha karlak doawknak ih ummi puanzar hlitthlak a si.

`Siar kop ding: Ezekiel 28:12–15 le Isaiah 14:12–14. Himi vancungmi lucifer tiih kawh mi thinlung ahhin dodalnak a tuahduhnak dingin ziangsaw vung um?`

Pathian cun sual hi a sersiam lo. Anih cun sersiammi tleu mawizet, Lucifer timi hmin nei a tuah. Himi vancungmi hi famkim ih tuahmi a si. A famkimnak ah duh hril theinak zalennak a um- cumi cu hranhram ih tuahter mi siloin duhdawtnak thawn Pathian ram uknak ih kaihhruai awknak daan hrampi a si. Sualnak hi vanram ah Lucifer ihsin a rung um thok a si. Ziangruangah saw himi a famkim vancungmi hin a thinlung ah iksinak le porhawknak a um ter timi le amah sersiamtu rori hman dodal dingih a um thei timi simfiangnak hi zianghman a um lo.

Lucifer, sersiam cop mi cun sersiamtu lawng biaknak kha a duh ve. Pathian thuneihnak ah thusuhnak tuah in, Pathian Bawi tohkham cu laksak a tum. A ralthohnak cun vanram ah doawknak a thlen.

Pathian cun Lucifer cu reizet rak umpi zo khal sehla, a dodalnak ruangah vanram siatsuah thluh ding cu a siang cuang lo. “Vancungram ih lairelnak cun Lucifer cu an lem. Pathian fapa cun Sersiamtu ih dikzia, thatnak le sunlawinak, thianghlimnak le danglam theilo a daan pawl cu a hmaiah a pholang thluh. Amah Pathian rori in vanram ih laireldan ding pawl a rak din zo, cule cumi ihsin Lucifer cun amah tuahtu cu tihzahnak a nei lo dingih, amah le mah a siat suah aw ding a si. Asinan cemni neilo duhdawtnak le zangfahnak ih pekmi ralrinnak lawngin dodaltu ih thlarau a kaitho a si”—Ellen G. White, The Great Controversy, pp. 494, 495.

`Sualnak a rak um sohdan ahhin Pathian mizia thuhla ziangsaw na zir thei mi um?`