---
title:  Duhdawtnak cun lamzin a hawl
date:   03/04/2024
---

Adam le Evi cun sual an tuah, cule Pathian cun hmuandum inn an suahsan tengteng ding thu a sim. A tu ihsin thok in taimaknak le harsatnak cu an co dingmi a si. A netnak ah zianghman ruahsannak nei loin an natnak tuar in an thi ding tinak maw si? Thihnak hi ziangkim netkharnak maw a si?

Himi zawn ciah ah Pathian cun Semtirnak 3:15 ih ngan mi vekin thutiam a pe: Satan, rulpi cu ding zetin a zoh ih, hitin a ti, “Nangmah le nunau lakah siseh, na cithlah le a ci thlah lakah siseh ralawknak ka ret ding. Anih in na lu a lo durhter dingih, nang in a kedil na durh ter ding”. Himi sullam ngaingai hi a tikcu lai ahkhan an thei famkim lo men thei, asinan ruahsannak a um sal timi cu an theithiam. Phundang cun, “Nunau ih cithlah” ihsin an hrang tlennak a run ding tinak a si. “Nunau ih cithlah” cu Jesuh Khrih a si (Gal 3:16). Thinglamtah ahkhan, Satan cun A ke a durhter. Asinan Jesuh ih ralnehnak cu nikhat ni ah rul ih lu cu kuai ter a si ding ih, cule Adam le Evi ih an rak on mi thihnak le nattuarnak sangka cu nikhat ni ah khar a si leh ding timi thu in tiamnak a si.

`Siar ding: Hebru 2:9, Galati 3:13, le 2 Korin 5:21. Himi bungcang pawl in thinglamtah parih Khrih ih pekawknak thuhla kau zet ziangsaw in sim?`

Pathian in a lo duhdawt ngaingai kem maw tin na ruat dah maw? Thinglamtah ah zoh aw; hling lukhum ah zoh aw, a kut le a kut ih tlawngkhen pawl kha zoh aw. Jesuh in Kalvari ih a for ter mi thisen thawn Pathian cun ka lo duhdawt, na tel lo cun vanram ih um ka duh lo tiah a lo ti a si. Si e, Misual cu na si ko, doral kut ah na va zuar aw; si e, na sunglam lenglam in kumkhaw nunnak cotlak na si riai lo. Asinan nangmah lo hruai sal dingin leiba ka rul zo. Thinglamtah na zoh tikah cun duhdawtmi ka si maw timi hi na ruat nawn zik lo.

Bible cun hi leitlun ih ra Jesuh thuhla a rel ih, thinnatnak, riahsiatnak le mi hmuahhmuah ih tuar theumi natnak pawl tontehnak a neih thu a rel. Cumi cun kan tuarvek ih thlemnak tuartu, A nunnak le thinglamtah parih a thihnak thawngin hremhmun huham le thiltitheinak pawl hmuahhmuah a neh tu khrih a langter a si. Cui nehnak cu bulpak zetin kan zate hrang a si.

Himi hi ruat aw : Jesuh, van le lei tuah tu (Johan 1:3) cu van ihsin a rungtum ih, hitawk siatnak ih tluzo leitlun lawngah a rung um lo ih, kanmah lakah zo hman in kan tuar dah lo dingmi tiang in a ra tuar (Isaiah 53:1-5). Cule in duhdawt tuk ruangah hivek pawl a tuar. Ruahsannak nei dingih san le van tha zet a va si ve.

`Thinglamtah par ahkhan Satan ih ngiarnak cu Khrih in ziangtin a let? Sia le tha karlak doawknak maksak eng hnuai ah A thihnak cun ziangsaw a famkimter?`