---
title:  Leilung khal a ra tel ve
date:   02/04/2024
---

Pathian in leilung a tuah tikah famkim zetin a tuah. Bible cun hitin a ti, Anih cun, “a tuahmi zaten a hmu ih, cucu a tha ngaingai” (Semtirnak 1:31 NKJV). Sualnak neh fale khal a um lo ih, thiltha lo khal khuihman ah a um lo. Asinan Lucifer hnen ih a pek vek thotho in duhhril thei zalennak cu Adam le Eve hnen ah a pe. Vanram ih cetzuk nung um ding ai hmanin leitlun ih um ding hi a duh lo deuh. A ngaingai ahcun himi zalennak felfai zetih phuang dingin a theitawp a suah. Hmuandum ahkhan thinglung a phun, cumi cu sia le tha theihnak thing tiah kawh a si. Cumi thuhla khal felfai zetin a sim hai, ziangahtile duhhril theinak an nei timi an theih fiang ding kha a duh ruangah a si.

Satan cu thingkung lamah a ra, cutawk ahcun Eve a rak um lai ih, cule a hnen ah, “ Nan thi ngaingai lo ding. Ziangahtile Pathian in cumi nan ei ni ah nan mit a vang ding ih sia le tha theiin Pathian bangtuk nan si ding ti a theih ruangah a si, a ti” (Sem. 3:4, 5, NKJV). Himi thing nan ei ahcun umnak hmunthar ah na lut ding. Nuam khal na ti zet ding. A hlan ih na neih dah lomi hlimnak na nei ding. Eve, ziangsimaw cu Pathian in na hnen ihsin thuh mi a nei. Himi khapmi theirah hi la awla ei aw.

Eve, cumi thluh hnu ah Adam, an pahnih in duhhrilnak an tuah ahkhan Pathian in kumkhua khar dingih a duhmi sangka cu an ong a si. Cumi cu sualnak lamzin sangka, tuarnak, thinnatnak, dam lonak le thihnak lamzin sangka a si.

`Siar ding: Semtirnak 3:1-3, Rom 3:23 le Rom 5:12. Himi bungcang pawl in ziangsaw bangawknak an neih mi? Sual rah ruangih minung san sungih tuarnak ummi kha rellang aw.`

Sual hram cu Pathian dodalnak hi a si. Cumi cun Pathian thawn thenawknak ah mi a hruai. Pathian cu nunnak hram a si ruangah Pathian ihsin thenawknak cun thihnak ah mi a hruai. Cule lungngainak, natnak, khawruahharnak, damlonak tivek pawl khalah mi a hruai. Kan leitlun ih nattuarnak pawl cu a netnak ahcun sual in a siatsuah mi leilung ih nun hman ruangih ummi a si. Himi ruangah natnak kan neih le kan dam lo tinten sualnak kan nei tinak cu a si lo. Himi ih sullam cu sual ih siatsuah mi leilung ah kan zaten kan um ruangah kan rak tuar ve mi a si.

`Siar ding: Semtirnak 3:15, Pui 5:5,6; le Johan 1:29. Adam le Eve sual ih an tluk hnu an sualnak le an thilti diklonak ah beiseinak um theisal ding mi ah Pathian in ziangvek tiamkamnak saw hmuandum ahkhan a pek? Eden ahkhan a ra lai dingmi kum zabi tam zet ih sualnak thubuai pawl rak relfeldan ding rak khihhmuh tu ziangthil saw a tuah?`