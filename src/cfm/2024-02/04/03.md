---
title:  Eng cun thim a neh
date:   22/04/2024
---

`Siar ding: Jude 3,4. Hitawk ih ralring peknak hi ziangsaw a si, cule cumi cu Khristian kawhhran neta pawl ah ziangtin hman a theih ding?`

Juda cabu hi A.D. 65 hlan kum ziangmaw zat hrawngih “Pa Pathian thianghlimtermi, le Jesuh Khrih ih kilhimmi” (Jude 1:1) pawl hnenih ngan mi a si. Hi mi rinum zumtu pawl cu, “Mi thianghlim pawl hmuahhmuah hnen ih voikhat rakpek mi zumnak kha nasa ten thupi ter dingih forhfial an si. Mi hrekkhat cu rak hrolh aw thup an um… cu bang pawl cun kan Pathian zangfahnak cu hurkhuannak ah an cangter thluh” (Jude 1:3, 4, NKJV). Hi nunsimnak cu tikcu laihawl hrawng, pathian dang bia pawl in kawhhran an luh cilh le Pathian thu ah minung nunphung thawn rualremnak zumtu lakih a um lai ahkhan a thupi sinsin. Kum zabi tam zet cu Waldense pawl vekin mipi cun Cathianghlim thudik ah nehnak co in an rak ding. Jesuh cu an palai umsun le Bible cu an hrang thuneitu umsun ah an zum. “Pathian le minung karlak ih palai umsun Khrih ah zumnak nei in lungawi zet, nun kaihruaitu dingih Bible hmangtu le Sabbath thianghlimte ih ultu Pathian hrang mirin um pawl kum tin an um ringring”—Ellen G. White, The Great Controversy, p. 61.

`Siar ding: Thuphuan 2:10. Thihnak hmaika tiang hmanah Amah ih rinumtu pawl hnenah Pathian in ziang pe dingin saw a tiamkam?`

Himi tongkam hi Samarna kawhhran hnen ih ngan mi a si. Khawpi kiltu pathian pawl lakih pakhat cu Dionysius, nunaum tuahnak le fa tampi neih theihnak pathian a si. Dionysius ih puithiam pawl an thih tikah an vuinak ah an lu ahcun lukhum an khum. Johan cun hi leitlun ih thihhlohnak a um caan ih an lu ih an khummi lukhum kalh ciah in sualnak nehtu pawl in sunglawi zetin an lu ih an khum dingmi nunnak Bawi lukhum thu a run rel. Nunnak Bawi lukhum cu Khrih ruangih thihnak le tuarnak, harsatnak, hnihsaknak a tuartu pawl hnen ih pek a si.

Nunnak Bawi lukhum cun himi zumtu mi rinum pawl hi Khrih ruangah thihnak hman tuar thei ding in thazang a pe a si. Nunnak lukhum cun zumtu pawl cu ziangvek dinhmun ih harsatnak an tong khalah thazang cahnak a pe ringring a si. Cumi cun Waldenses pawl cu tuarnak le hremthahnak ihsin thazang a pe a si. Nikhat ni ah Jesuh an hmuh ding ih, amah thawn kumkhua an um tlang ding timi an rak thei. Nunnak Bawi lukhum cun kan hnen khalah thu in sim: Tu ahcun harsat hniksaknak kan tong men thei, asinan Jesuh ih kan mit ka ret ringring a si ahcun nunnak Bawi lukhum cun in rak ringring a si.

`Harsatnak na tuar caanah ziangin thazang a lo pe? Ziangin a lo tih phang ter? Cumi caan ah ziangvek tiamkamnak ka ngah thei ding?`