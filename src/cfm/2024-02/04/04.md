---
title:  Dingnget dingin thazang pe aw
date:   23/04/2024
---

`Zoh kop ding: Tirh 5:28–32, Efesa 6:10–12, le Thuphuan 3:11. Himi ahhin ziangvek thupi ziangmi saw hmuh a si?`

Waldenses pawl le Remthatu mi pakhat cio ih an mizia danglam zet pakhat cu Pathian ah an rinumnak hi a si, Cathianghlim thuneihnak ah thuawih zetin an um, cule Papacy thuneihnak lam ah siloin Khrih ih thu neihnak ah an pum an pe aw thluh. An thinlung ahcun thukam thar ih zumnak le ralthatnak thuanthu hlirin a khat thluh.

Piter le dungthluntu pawl cun, “Minung thu hnakin Pathian thu kan thlun ding” (Tirh 5:29) tiah an ti. Paul ih thuzirhmi cu an kai hnget mi cu, “Bawipa ah le a cahnak huham ah cak uh” (Efesa 6:10)timi hi a si. Jesuh ih thuzirhmi cu thutak zetin an la, “ zohman in na lukhum an lo laksak lonak dingah na neihmi cu kai hnget aw” (Thup. 3:11, NKJV). Roman kawhhran pupa daan ih pekawk aiin himi zumnak hnget zet nei mipa le nunau pawl cun Pathian thu ih ding hnget dingin thazang cahnak an nei sawn a si.

Waldenses pawl hi anmai tong rori ih Bible hmu hmaisabik pawl lakih pakhat an si. Jean Leger ih nganmi anmai kut rori ih an ngansawng mi Bible, Waldensian Bible timi ahcun an hnatuandan thuhla hmaisabik le zuksuai mi tivek khal a tel. Waldenses pawl cun Italy saklam ram le France thanglam ram ih an umnak tlang ahcun ca thianghlim cu a thupten an rak ngansawng (copy). Bible ngankhumtu pawlkom pawl thawn Bible ngancawngnak ah an tuantlang thluh. Himi Waldense pawl lakih mino tam zet cu Europe khawpi ah khual an tlawng ih a thupten Ca thianghlim thudik an va sim. Mi hrekkhat pawl cu phunsang tlawng ah an lut, cutawk ahcun tikcu caan tha a um ih, an tlawngkai pi pawl hnenah cathianghlim thudik cu an sim. Thiang thlarau kaihruainak thawng in thudik hawl tu mi hrekkhat pawl thawn an hmuhawk remcang laiah an ngai thupi zetmi Bible cang cu an lasuak ih an pe theu. Mi tampi cun rinumnak le pekawknak ah an nun an hlan. Waldenses pawl in Bible hi fiangzet in theifiang ciamco lo khal sehla, Midang hnenih an va peknak ihsin kum zabi tam zet cu Pathian thudik an rak kilhim a si.

“ Asinain mifel ih lamzin cu sun laidir tiang a tleu deuhdeuhmi tleunak ih eng vek a si” (Thuf. 4:18, NKJV). Pathian in a fale pawl a kaihhruaidan lamzin cu Solomon cun sang zet ih a um vivo mi ni vekin a vun zohthim. Pathian in vanlam engnak a thlah a si ahcun ni cu nasa sinsin in a eng ding ih, cumi cun kan mit tiang in cawter thei ding. Kum zabi tamzet sung thim in leitlun a tuam lai ahkhan Pathian cun minu le mipa pawl cu thutam pi hawl vivo tu ding Pathian lam ih pumpe awtu cu a kai tho a si.

`Kannih teh kanmai umnak pawlkom cio ah Khrih tleunak ziangtin kan langter ding? kan tuah thei ding?`