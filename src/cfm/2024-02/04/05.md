---
title:  Remthatu pawl ih zinglam Arsi
date:   24/04/2024
---

`Siar ding: Saam 19:7–11, Saam 119:140, Saam 119:162, le Jeremiah 15:16. David le Jeremiah in Pathian thu ih an lungput a bangaw mi, remthatu pawl ih lungphum tiang a simi kha ziangsaw a si?`

Remthatu bulbak kip khan Pathian thu ah “Lungawinak” an nei. Pathian duhzawng an tuahnak ah an “lungawi” hai. Annih cun A daan an “duh” zet. Remthanak ih thudik lungphum thupi zet pakhat cu Cathianghlim zir nuam an ti zetnak hi a si. Bible zirnak hi ningum khalah an ruat lo. Daan lam thil khal a si lo. Tuah tengteng dingmi thil khal a si hran cuang lo, asinan thin lungawinak a si.

Cutin Bible an zir tikah, Thiang thlarau huham thawn danglamter in an um. “Wycliffe ih mizia cu fimzirnak le Bible thianghlim ih huham danglamternak zohthimmi a si. Amah si dingin a tuahtu cu Bible hi a si. Thuphuan ih thudik ropi zet kaihngetnak cun thu tharhlam zet a phuang ih, cule hnatuantu pawl khal thuthangtha simnak ah thazang a pek. Cumi cun an ruahnak a kauter, an thil theih theinak a hriam ter ih, cule thuthennak tong dingin a man cia ter. Bible zirnak cun a dang zirnak ih a tuah theilomi ngaihtuahnak, lungsung ruahnak le thinlung duhnak pawl a umter thei. Cumi cun tumtahnak, tuarfainak, thazang cahnak, le thinlung hngetkhohnak fekte ih um dingin a pe hai. Cumi cun a nungmi raithawinak le mizia pawl a thianghlimter thluh. Thinlung takih Ca thianghlim zir duhnak cun tlawngta pawl ih thinlung cu cemni nei lo thinlung thawn naiaw te ah a hruai ih, minung ih cahnak, fimnak le kaihhruai awknak pawl khal hi leitlun minung ih pek theih lo le minung khawruahnak ihsin ngah theimi ai hman ih tha a ngah aw sawn ding a si”—The Great Controversy, p. 94.

`Siar ding: 2 Timote 2:1-3. Pathian thuthangtha phuangsuahnak ding thawn pehpar aw in Paul in Timote hnenah ziangvek saw a sim?`

Remthatu pawl in Pathian thu an phuangsuak mi ahcun Pathian kamsuak thudik le Khrih sungah rundamnak ih lungawinak in an thinlung a luahkhat thluh. John Wycliffe in Pathian kamsuak thu cu mirang tong ih a letlinnak ah san le vang pahnih nei in a nun pum a hmang, A nungmi Khrih in A thu hmangin a nun a danglamter ih, Khrih ih duhdawtnak cun a zirsuah mi cu midang hnen ih simthan dingin a tur hnoh a si.

Wycliffe a um hlanah mirang tongin Bible malte a rak um. Rom mi pawl ih an kaih hlanah rak thi zo hman sehla Papacy (pope) cun a thlan a laih ter ih, phorhsuak in an uarkang thluh hnu ah a vutcam pawl cu tiva ah a hlon. A vutcam pawl tidai parih a darh thluh vek ciah in Pathian kamsuak, nunnak tidai khal cu hmun hla zetzet le a hla theibik tiangin A hnatuannak a thleng. Pathian in nasa zetin a hmang a si” —”The Morning Star of the Reformation.”