---
title:  Hremtuar khal in nehnak an co
date:   21/04/2024
---

`Siar ding: Daniel 7:23–25 le Thuphuan 12:6, 14. Himi bungcang ahhin ziangvek simcianak tikcu caan pawl saw a rel?`

Pathian minung pawl hi Amah ih an rinum tinten Satan a thinheng ringring. Cule hremnak in a runthlun theu. Profet Daniel cun a tikcu a rel, amai hrang ahcun hmailam caan a si, cumi cu caan laifang hrawng ih um kawhhran in Pathian minung pawl “A do” le “a hrem ding” thu a rel (Dan. 7:21, 25, NKJV). Profet Johan khal in himi tikcu caan thotho a rel, cumi cun Pathian kawhhran cu nelrawn lam ah tlan ding in hranhram ih fial a si, cutawk ahcun, “Caan khat, caan hnih le caan hrek sung” a um (Thup. 12:14, NKJV). Thuphuan 12:6 ahcun, “Nunau(Kawhhran) cu Pathian ih timlamsak mi hmun nelrawn ah a tlan” tiah a ti (NKJV). Pathian minung pawl cu nelrawn ah an um. A tongkam cun thazang cahnak a pe ih, a cawm hai. Himi Papal(pope) uknak tikcu caan rei zet le thim zet ah doawknak maksak, nasa zet cu a suak vivo lai.

Pathian minung pawl cun an hrang Pathian ih “timlamsakmi hmun” cu an hmu ngah. Hringnun ih harsatnak nasazet a um caan ahhin Pathian cun amai lam ih mi rinum pawl hrangah hmunram a timlamsak ringring. Harsat thlemnak nasa zet an tuar caan ah A duhdawtnak le a ngaihsaknak sungah a minung pawl cun beunak an hmu ( Saam 46).

Ni 1,260 le caan khat, caan hnih le caan hrek tin Thupuan 12:6 ih ummi hi an pahnih in tikcu caan bang aw an khihhmuh a si (3½ caan or kum x 360 ni/kum = 1,260 ni). Bible simcianak cu hmuhsaknak hmangih ngan a si theu. Daniel le Thuphuan ih profet simcianak ah simcianak ih nikhat cu a ngaingai ah kum khat thawn an bangrep aw. Himi nikhat kumkhat timi kaihhruai awkdan cu Mipum 14:34 le Ezekiel 4:6 ah kan hmu thei.

Nikhat kumkhat timi kaihhruai awkdan hi Bible bungcang pahnih lawngah a thum aw lo, asinan Ca thianghlim hmundang ih thumawknak lungphum khal a si. Dr. William Shea an timi Thukam hlun ih mi thiamsang cun himi nikhat kumkhat timi siardan hi thukam hlun ihsin Bible ih hmandan vei 23 lai a um tiah a ti.

Visigoths, Vandals, le Ostrogoths miphun pawl hi Rom khawpi ih an zirhmi pawl hnakih zumnak dangdang rak nei tu an si. Himi lakih netabik Ostrogoths cu AD 538 ah Rom ihsin dawisuah an si ih, cumi ihsin Ni 1,260 hi a thok fang a si. Himi thlarau lam thimnak tikcu caan cu Napoleon ih ralbawi Berthiar in Rome ih pope a kaih kum AD 1798 tiang a um vivo lai. Pathian thu an awih ruangah himi tikcu caan ahhin Khristian tampi cun sarthihnak an tong. Thihnak tiang tong khal sehla nehnak an co thotho. Khrih ahhin sualnak le sual uknak ihsin an zalen ih, “ Tuu fanu ih thisen thawngin” nehnak an co. Jesuh in thinglamtah ih satan a nehnak cu an nehnak a si. Thi khal sehla, an thihnak cu Khrih a ratsal hlan sung tiang lawng a si ding.

`Ziangtinsaw Bible simcianak a thleng famkimnak in na zumnak ah thazang a lo pek?`