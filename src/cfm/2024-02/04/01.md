---
title:  Thudik hrang dingnak
date:   20/04/2024
---

### Tuizarh sung siar ding
Dan. 7:23–25; Thup. 12:6, 14; Jude 3, 4; Thup. 2:10; Tirh 5:28–32; Saam. 19:7–11; 1 Johan 5:11–13.

> <p>Bible cangken</p>
> “Cun Moses in thlaler ih rul a taar bangin, minung Fapa khal taar a si ve ding: Cuticun zokhal Amah a zumtu cu hloral lo ih catuan nunnak an neih sawn theinak dingah a si” (Johan 3:14, 15, NKJV).

Tulai ih Turkish pawl ih khawpi Izmir hi Thuphuan cabu ih a langmi Bible sungih Samarna khawpi a si. Himi hlanlai khawpi ahhin kum zabi 1 le 2 hrawngah mipum 100,000 tlun hrawng an rak um. Khawpi lianzet a si ih, Rome hrang ih rinum zet an si. Rom pathian pawl hnen ih thawinak nei dingin Samarna khawpmi sinak nei pawl cu kum khat veikhat fial an si theu. Kum zabi 2 hrawngah Samarna khawpi ah Khristian pawlkom an rak um ve ih, mi tam sawn cun an thlun lo. Polycarp timi hlansan khawhhran hruaitu pakhat cu Samarna khaw mipi vantlang umkhawmnak hmun ah Rome pathian hnen ih thawinak a pek duh lo ruangah le a Bawipa a phatsan duh lo ruangah meisa ih urthatnak martar a tuar. Jesuh phatsan ding ih netabik thusuhnak an neih tikah putar zet cun, “kum 86 sung ka rian mi cun ka parah zianghman that lonak a tuah dah lo. Ziangtin saw I rundamtu ka siangpahrang hi ka relsiat thei ding?” tiah a ti.

Kum zabi tinkim ahhin mipa le nunau pawl cun Jesuh an zumnak phatsan ding hnakin martar ih thih ding an rak duh thluh. An pumpek awknak cun kan ralthatnak a kai tho. Khrih hrang an pumpek awknak an thuanthu pawl cun kan pumpek awknak in tuahthar sal. Tui zarh ahcun waldens le remthatu Huss le Jerome tivek pawl in ziangvek thil a thleng khalih Bawipa ah rinum ih an um theinak le Polycrap rak thattu Rom (tu ahcun Papal a si) ih huhham an neihvek in thi dingih hringhronak pawl an ton caan ih thazang an lakmi Bible thuhram hrekkhat pawl an zoh ding.