---
title:  Ruahsannak thawng lungawinak
date:   25/04/2024
---

`Siar ding: Hebru 2:14,15. Tikcu laihawl hrawng ih um zumtu pawl in doawknak ropi a takram in ziangtin an tong.`

Walden mi rinum pawl khan thihnak tiang harsat hremnak rapthlak zet an tuar lai ih an lungawi thei thothonak kha ziangsaw a si? Huss le Jerome, Tyndale, Latimer le tikcu laihawl hrawng ih sarthih a tuartu pawl in meisa urkangnak le nam ih thahnak hmaika khal ih thazangcahnak petu kha ziang saw a si? Pathian ih thutiamkamnak sungih zumnak kha a si. Jesuh ih thutiamkam mi, “Keimah kan nung ruangah, nannih khal nan nung ve ding”(Johan 14:19) timi kha an zum zet. Hrinnun ih harsatnak nasazet ah Amah ih thazang cahnak an hmu. A tuarnak sungah Jesuh thawn pawlkom awknak an neihnak thawngin lungawinak an hmu. Cule an rinumnak cu Leitlun ih a thutheihpi tu thil ti theizet a si.

Ziangthil a rung um ding timi lenglam tiang an rak thlir. Khrih ih thawhsalnak thawngin thihnak cu nehin a um timi khal an thei. Himi cun mipa le nunau pawl in thihnak cu kehdarh ter thluh in a um timi an theihnak dingah thazang a pe a si. Pathian kamsuak thuthiam le a ra dingmi nehnak cu an kai hnget a si.

`Siar ding: Johan 5:24, Johan 11:25, 26, le 1 Johan 5:11–13. Himi thutiam in nangmai bulpak nun ah ziangmi thufiangnak saw a lo pek? Annih pawl in hringnun ih harsatnak kan ton ah ziangtin in bawm ding?`

John Huss cu thawngtlaknak, diklo zetih lairelsaknak le thihnak hmaika ah um khal sehla a tlu cuang lo. Thla tamzet cu thawnginn sungah a um. Khawsik le khawdai zet cun a nun cemnak dingah damlonak an run thleng, cumi cing khal in, “Pathian zangfahnak cun a tuam. A hrangih netabik lairelsak hlan ih hrehum zet a tuar sung zarh tamzet ahkhan van lam ihsin a thlarau daihnak an run pe a si. A rualpi hnenah, ‘Na hrangah himi ca ka ngan, Ka thawngtlaknak ah le ka kut khih ih a ummi thawn, thaizing ahcun ka tlun ah thi dingih thu an rel ko ding… Jesuh khrih ih bomnak thawn hmailam tikcu caan ih nun nuam le thaw zet ih kan thawh sal tikah Pathian in ka parih a thatnak a langterdan le thlemnak le hniksaknak ka ton laiih in rak bomdan pawl hmuahhmuah na run zir thei ding’—Bonnechose, vol. 2, p. 67. A umnak thawnginn thim zet ahcun zumnak dik ih a nehnak a rak hmu cia a si.”—Ellen G. White, The Great Controversy, pp. 107, 108.

Dungthluntu Paul in kan hnen ih a tongmi nunsimnak cu tuisan ah a thupi deuhdeuh. “Kan rinnak phuansuahmi hi hawr duldo loin kai hnget uhsi; ziangahtile thutiamtu cu a rinum a si” (Heb. 10:23, NKJV). Pathian thutiamnak in a liamcia kum pawl ih minung pawl a cawm a si cun tuisan ah kannih khal in cawm ve a si.

`Khrih hrangih ziangkim hloh ding timi sullam hi ziangbik saw a si ding? A netnak ah ziangsaw na hloh ngaingai ding? (zoh aw, Mark 8:36) Leitlun ih netabik doawknak ahhin in rak cawm nung thei ve tu ding Waldenses le remtha tu pawl hnen ihsin ziangvek zirlai saw kan zir thei ding?`