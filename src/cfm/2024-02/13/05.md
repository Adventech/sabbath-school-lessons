---
title:  Kum 1000 uknak ah thuthennak
date:   26/06/2024
---

`Siar ding: Thuphuan 20:4-6. Kum 1,000 uknak a um sungah midingfel pawl ziangsaw an tuah ding, ziangruangah cumi cu a thupi?`

Kum 1000 uknak a um sungah midingfel pawl cun sual buainak a relfeldan ah Pathian diknak le duhdawtnak cu a ngaingai ih an hmuh theinak ding caan remcang an ngah ding. Thil tamzet thuhla ah zosaw Pathian hnen ih thusuh duhmi nei lo ih um ding? Tu ahcun, vanram ih kum thawngkhat uknak a um lai ah, tlencia mi pawl cun khavek thusuhnak pawl letnak an ngah thluh ding. Dudawtmi lole rualpi tha zet vanram ih an um lo asile, rundam mi pawl cun Pathian thutluknak cu fiang sinsin ih theihtheinak tikcu caan tha an nei ding. Lamzin thar in tlencia mi pawl cun a hlan hnakih cak sinsin in Pathian in minung dam hmuahhmuah rundam dingih a cangvaihnak cak zet pawl cu an theithiam ding. Annih cun Vanram ih um ve lotu pawl cu anmah bulpak in Khrih an rak hnong ruangah a si timi theithiam ding. Cumi ahcun Pathian in thuthennak netabik- voihnih thihnak a run thlen ding, cumi cu kumkhaw siatsuahnak- hlohralnak a si.

`Siar ding: Thuphuan 20:7-9. Ziangtin saw kum 1,000 uknak kha a cem? Satan le a dungthluntu pawl ih canvo kha ziangsaw a si?`

Kum 1,000 sung cu Satan cun zohman bum ding le thlem ding a nei lo. Amah le a vancungmi pawl lawng sual ih rahsuah thihnak suahpi thei thuhla ruat rero in an um. Kum thawngkhat uknak a rem tikah, misualral pawl cu an lawmmam netabik dong dingah le thuthennak tong dingin an tho thluh sal (Thup. 20:5).

Tu ahcun Satan cun a dungthluntu ralkap tampi a nei. Satan cu doawknak maksak ih a sun hnu ah sunnak ruangah tuar khal sehla, mi hlo tamzet a hmuh tikah thazang a ngah. A dodalnak cu a netnak a thleng hrih lo, “miphun kip” bum dingin a feh suak. Satan cun Pathian hlawnthlak ih anmai uknak din dingin netabikah theihtawp suah dingin annih pawl cu a forh hai. “Go le Magog” timi cun Satan le san tinkim ih rundamnak ngah lotu pawl hmuhsaknak ih hman mi a si. Satan le a dungthluntu pawl cun, “Mi thianghlim pawl ih riahbuk le khawpi duhnung um zet” an kulh thluh (Thup. 20:9, NKJV).

Kum 1,000 uknak a cem zawngah misualral pawl an thosal lawng hman asiloih, Khawpi thianghlim, Jerusalem thar cu van ihsin lei ah a run tum a si (Thup. 21:2)! Mi thianghlim pawl cun kum thawngkhat sung cu Jerusalem thar ah Jesuh thawn an um khawm zo ih, an uk tlang zo. Tu ahcun kum 1,000 cem tikah, khawpi cu Pathian, Jesuh, vancungmi pawl, le tlencia mi pawl hmuahhmuah thawn van ihsin lei ah a rungtum. Doawknak maksak netabik ah mikip an tel thluh ding a si. Sualnak cu kumkhaw hrang voikhat siatbal a si ding.

`Thuthennak netabik tikcu caan in Pathian mizia thuhla ziangsaw a rel?`