---
title:  Ruahbet ding
date:   28/06/2024
---

“Cutawk ahcun hmunram pawl cu tlangzim mawi zetah an hung karhzai. Pathian tlang pawl cu cumi tlangzim pawl ih dunglam ah an um. Cui daihnak hmunram, tiva luang pawl kiangah vakvai le Pathian thu ruangih khualtlawng Pathian minung pawl in inn an hmu ding…

“Cutawk ahcun thinlung thi thei lo pawl cun thiltuah theinak huham mangbangza, duhdawtnak ih tlennak thuthup pawl cu hlimnak cemti nei lo thawn an ruat ding. Cutawk hmun ahcun nunsiatnak, Pathian theihngilh dingih thlemnak bumawknak tivek khal a um lo ding. Hnatuan pawl hmuahmuah cu an thangso ding ih, thilsuah theinak pawl hmuahhmuah khal karhzai ter an si ding. Theihnak in thinlung a cauter lo ding ih, thazang a bangter fawn lo ding. Cutawk ahcun thiltuah mi cu fehpi theih a si ding ih, duhnak sangbik tiang thlen a theih ding ih, tumtahmi sangbik khal theih a si ding; cule cutawk ahcun nehnak sangzet thar, ngaisang dingmi mangbangza thar, theihthiam dingmi thudik thar, thinlung le thlarau le taksa thilti theihnak kawh dingmi thilthar a hung suak ding”—Ellen G. White, The Great Controversy, pp. 675, 677.

“Lei ih fale pawl cu simfiang theih lo lungawinak in sual ih tlu lo pawl ih fimnak le lungawinak sungah an lut ve ding. Pathian kutsuak ruat in kum tampi ih an theihnak le theihthiamnak rothil pawl cu an hlawm aw ding. Langnak thawng in sersiammi sunlawinak pawl cu an thlir- Ni le arsi le boruak pawl hmuahhmuah cun Pathian Bawi tohkham pawl an khihhmuh thluh. Thil ziangkim tlun ah a tebik ihsin a tumbik tiang, Sersiamtu hmin ngan a si ih, ziangkim ahhin a huham nasat zia a lang thluh”—The Great Controversy, pp. 677, 678.

“Doawknak maksak cu a cem thlang. Sual le misual cu an um nawn lo. Leitlun pumpi cu a felfai thluh zo. Sersiamnak hmangin lungawinak le remnak a rung um. Ziangkim sersiamtu amai hnen ihsin nunnak le tleunak le lungawinak cu cemnet ni nei lo boruak fehtlang in a luangsuak a si. Leitlun ih thil ziangkim a tebik in a tumbik tiangin nunnak nei le nunnak nei lo khal in an hmelthatnak le hlimnak hmangin Pathian duhdawtnak an phuang a si”—The Great Controversy, p. 678.

**Relkhawm ding thusuhnak pawl**

`Pathian in reizet sual um a siannak san hi ziangruangah a si ding tin na ruat? Cumi rual in, hi leitlun ah zohman in hitawk ih an umnak ai hman ih rei tuartu an um lo. cumi cu zohman in a damsung ai hman ih tam a tuar thei lo tinak a si. Kum thawng tampi um zo sual thawn tahthim cun minung damsung hi ziangtluk ih tawi saw a si? Ziangtin saw kan ngaihdan in sual ih thusuhnak harsa zet kan relfel nak ah in bawm thei ding?`

`Ziangtin saw kum thawngkhat uknak timi cu rundam khawkhannak thawn an milawk thei ding? Pathian mizia thuhla a rel mi hi vun ruat hnik aw, tlencia mi pawl in Pathian duhdawtnak, le diknak, le dingfelnak hmuh ding ih caan an neih hlan lo cu thuthennak netabik, hremnak netabik cu hloral pawl parah a thleng ding.`