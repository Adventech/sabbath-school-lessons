---
title:  Kumkhua pahnih
date:   27/06/2024
---

`Siar ding: 2 Korin 5:10, Rom 14:10, 11, Thuphuan 20:11-15. Himi pawl in misualral pawl an thawhsalnak san ziangsaw a rel?`

Sual buainak cu ziangtik hman ih sual a ra suahsal thei nawn lonak dingih relfel ding cun mikip in Pathian a rak dikdan le a lamzin an dingfeldan pawl pawm a tul. A netnak ahcun khuktin an bil ding ih doawknak maksak ih Pathian a dikzia cu an thei ding, satan le a vancungmi pawl khal in an thei ve ding, Pathian dokalhnak ding ah thiamcoternak zianghman a um lo ti an pawm ding. Ellen G White hnen ihsin himi theihthiamnak hi hminsin aw: “Hminsin ngankhumnak cabu an on veten, Jesuh mit cun misualral pawl a vun zoh ih, annih cun an tuahsual mi sualnak pawl hmuahhmuah an thei aw thluh. Thianghlimnak le thianfainak ihsin an fehpengnak hmun diktak cu an hmu fiang zet, Pathian daan buarnak lam ah tiawkternak le dodalnak in ziangtluk in a rak hruai ti an hmu fiang zet. Sual zawngsangnak hmang in thazang pe ih thlemnak pawl, thlawsuahnak danglamter, Pathian thuphur tu zianghman ih siar lo, ralrin peknak hnong, lungruhnak thawngin zangfahnak zianghman ih siar lo, sualsir duhlo thinlung- hivek pawl cu meisa alh ih nganmi vekin an rung lang thluh...

“Misualral pawl hmuahhmuah hi van ram umnak dokalh ih phansan awknak sangbik ah puh in Pathian hnenah thubuai tuah sak an si. Cumi thubuai relpi tu ding khal an nei lo; ngaidam an si lo ih, kumkhua thi dingih hremnak cu an tlun ah phuang in a um”—The Great Controversy, pp. 666, 668.

`Siar ding: Thuphuan 20:9; Saam 37:20; le Malakhi 4:1, 2. Sual le misual pawl siatsuahnak ding netabik le midingfel pawl lawmman hi, himi bungcang pawl in ziangsaw in pek?`

Thuthangtha cu satan le a vancungmi pawl cu meilipi ah siatsuah in an um ding tihi a si. Sual le misual pawl cu an hloral thluh ding. Thuphuan 20:9 ih a simdan vek asile annih cu ei theh, siatsuah theh an si ding, kumkhua ih tuar rero ding an si lo. A neta cang ciah ahkhan, “kumkhua in kumkhua tiang” timi a run hmang. A thu ih zirin “Kumkhua” timi tongkam cu “cem ni nei lo” tinak ah hman a si ringring theu, asinan Thil ziangmaw a famkim thluh hlan sung relnak khal a si (zoh aw. Suah. 21:6; 1 Sam. 1:22, 28; Jude 7; le 2 Pet. 2:4-6.) hloral pawl hrangah siatsuah cangvaihnak tivek men a si lo, anmahten kumkhua siatsuahnak ti a si. Pathian hi kumkhua hremtu a si lo.

`A netnak ahcun kumkhua pahnih ih pakhat cun in rak hngak thluh. Vansiatthlak zetin hloral pawl cun an hlawhsuahmi ih “hlawhman” an dong ding- kumkha thihnak cu! Asile Asile ziangruangah saw kan phutawk, thihnak kan hmuh lonak ding ruahsannak umsun cu Jesuh dingfelnak rinsannak ahhin hmuh a si?`