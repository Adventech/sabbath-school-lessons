---
title:  Leilung ah kum 1,000 uknak
date:   25/06/2024
---

Thuphuan 19 cu Jesuh ih ratsalnak le misualral siatsuahnak in a netkhar a si. Asinan a thuthuan cu a cem thluh hrih lo. Thuphuan 20 cun a tikcu caan cu kum 1,000 sung a rei ding thu in sim, cumi cu “kum thawngkhat uknak” tiih theih mi kha a si.

`Siar ding: Thuphuan 20:1-3. Jesuh a ratsal tikah satan ih canvo ding cu ziangsaw a si?`

Thuphuan 20:1-3 ih ummi hi duhsannei hmuhsaknak a si. Satan hi thir cikcin ngaingai in khitih thimthuk zetah kharh khum a si lo. Anih cu kum 1,000 sung rori himi minung um lonak, leilung siazet ah amah rori ih a tuah mi dinhmun cun a hrengtar ding a si. 2 Piter 2:4 ah Satan le a vancungmi pawl cu thuthennak hrangih kheek hrih dingah “thimnak cikcin” ah ret a si thu kan hmu. Satan cu thlem ding zohman um nawn lonak lei ahhin khum a si ding. Kum 1,000 sung Anih cu a sualnak ih a tuah mi siatnak, siatsuahnak, vansiatnak pawl a hmu ding.

“Tawp nei lo khur” timi Grik tongih an let mi hi mirang tong Abyss ( Chin- “thuknak” )an timi tongkam ra suahnak thawn a bangaw. Cumi cu Thukam hlun Grik tong ih an letmi Septuagint an timi ah seriamnak ih leilung dinhmun relnak ah hman a si. “Cun lei cu pianhmang nei lo, le kawlawngpi a rak si ih, thimnak cun thuknak vangdap cu a khuh thluh” (Sem. 1:2, NKJV). Septuagint ahcun “Thuknak” timi tongkam hi Grik tongin abyssos “Abyss” timi tongfang hman a si. Cumi cu minung um lonak leilung relnak ih hman a si. “Tawp nei lo khur” cu Leihnuai kua si maw, asilole leitlun khuiawk ah si maw leikek kuapi tivek a relnak lam a si lo. Satan ih sual hnatuan le siatsuahnak pawl, Jesuh a rungtumsal hlante ih nasa zet ih buainak a thleng dingmi pawl cun leilung cu sersiam thok lai dinhmun vek in thim le rualrem aw lo reprep in a um sal ding.

`Siar ding: Jeremiah 4:23-26, Jeremiah 25:33, le Isaiah 24:1, 3, 5. Himi dinhmun hi Bible profet pawl in ziangtin saw an simfiang?`

Hitawk ah profet cun Khrih a ratsal tikih siatralnak nasa zetzet pawl le kum 1,000 sung lei ah zohman nungdam ih an um lo thu cu a rel uar zet. Satan le a vancungmi sual pawl cun a dodalnak ruangih a suahpimi siatnak cu nasa ten ngaihtuah dingin tanta an si ding. Leitlun vandap hmuahhmuah cun sual ih hlawhman cu thihnak a si timi an theifiang ding. Pathian cun sual buainak cu a remfel thluh ruangah ziangtik hmanah a tho nawn lo ding (Nah. 1:9). Pathian in lamzin thupi a tuahmi pathum a um. Pakhatnak, A cem thei lomi a duhdawtnak, a zangfahnak, mi hmuahhmuah rundam an si theinak dingih a cangvaihnak pawl hmuahhmuah a langter. Pahnihnak, A diknak, a felnak le a dingfelnak a pholang. Pathumnak, Anih cun leitlun vandap in sual le dodalnak ih rahsuah netabik an hmuh thei ding a siang a si.