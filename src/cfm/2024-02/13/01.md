---
title:  Pathian duhdawtnak ih nehnak
date:   22/06/2024
---

### Tuizarh sung siar ding
Thup. 22:11, 12; Jer. 30:5-7; Ps. 91:1-11; Jer. 25:33; Rev. 21:2; Thup. 20:11-15.

> <p>Bible cangken</p>
> “Cun van ihsin hitin aw ringzet pakhat ka thei, ‘Ngai hnik Pathian biakbuk cu minung pawl hnenah a um zo, cun Anih cu an hnenah a um dingih annih cu a mi an si ding. Cule Pathian a mah rori cu an hnenah a um ding ih an Pathian a si ding. Cun Pathian in anmit ih mitthli hmuahhmuah cu a hnulfai sak ding; cuticun thihnak a um nawn lo ding, riahsiatnak siseh, tahnak siseh, natnak siseh, a um nawn lo ding: ziangahtile thil hmaisa pawl cu an hlo thluhzo a si tiin” (Thuphuan 21:3, 4, NKJV).

Ruahsannak ih khat thinlung nei phah in hmailam pan vivo a theih. Harsatnak tivek ra um khal sehla ziangvek harsatnak kan pahtlang khal le, ziangvek harnak kan tuar khalah, ziangvek riahsiatnak kan hmun ton khalah ni duhum sawn a ra thleng ding timi ruahsannak kan neih ahcun tuini kan nun cu sullam nei, tumtah nei, le nuam zetin kan hmang thei ding a si. Franklin D. Roosevelt hi kum 1933-1945 karalak ih United State ih president a si. Cui caan cu United State thuanthu ih tikcu harsa zet lakih pakhat a si. Polio ruangah zengnat nei in a um ih, kaih hruai lo cun a vahsuak thei lo. Veikhat cu hitin ca a ngan: “Ruahsannak, zumnak, nun thasawn, leilung tha sawn hi boruak lenglam ah a um timi zumnak hi kan kai hnget ringring a si” tiah a ti. Leitlun ih mifim bik lakih pakhat, Albert Einstein cun, “Mani sun ihsin zir aw, tuisun hrang dam awla thaizing hrang ruahsannak nei aw” tih a rak ti. Queen Victoria ih ram a uk lai ih Mirang biazai thiam zet Alfred Lord Tennyson cun hivek a rak ngan, “Ruahsannak cu kum a ra um dingmi luhnak sangka ihsin a hnisia sim ih, aw dimte in, ‘Nun nuam deuh ding hokhaw.’ “ tin.

Tui kuata zirlai netabik ah leitlun san thuanthu ih caan hlimum zet a um lai ih a tunghmun mi Khrih duhdawtnak le sia le tha karlak doawknak maksak ih nehtnak pumhlum a co dan pawl kan zoh ding. Bible ih bu netabik Thuphuan cun tuini, thaizing le kumkhua ih ruahsannak in pe a si.