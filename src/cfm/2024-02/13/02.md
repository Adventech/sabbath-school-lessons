---
title:  Harsat caan ih ruahsannak
date:   23/06/2024
---

`Siar ding: Thuphuan 22:11, 12; Daniel 12:1, 2; le Jeremiah 30:5-7. Jesuh veihnihnak a ratsal hlan te ah ziangthil a thleng ding?`

Minung hrang zangfahnak sangka khar mi cu harsatnak tikcu caan in a run thlun, “cuvek cu miphun a um ihsin cui ni tikcu tiang ih um hrih lo mi a si”. Thuphuan 16 cun hremnak pasarihnak leitlun misual pawl parih thlet a si ding thu in rak sim. Asinan Ezipt ram ih hremnak a tlak vek ciah in Pathian minung pawl cu cumi ihsin humhim in an um ding. Daniel cabu sungih thutiam hi hminsin aw: “ ‘Cui caan ahcun cabu sungih an hmin ngan a simi na mi pawl hmuahhmuah cu rundam an si ding’ “ (Dan. 12:1, NKJV). Himi hi “Nunnak cabu” a relnak a si (Zoh aw. Filipi. 4:3; Thup. 13:8; Thup. 20:12, 15; Thup. 22:19). Jesuh ah rinum zetih kan um ahcun kan hmin cu nunnak cabu sung ihsin hlonhlo in a um lo ding (Thup. 3:5).

`Siar ding: 1 Johan 3:1-3; Johan 8:29; le Johan 14:30. Harsatnak tikcu caan ra um ding mi hrang timlamnak tlamtling umsun kha ziangsaw a si?`

Harsatnak caan ahcun Pathian minung pawl cun zianghman ih danglamter theih lo Jesuh thawn bulpak laicin awknak thuk zet an nei ding. An thinlung duhbik cu ziangkim ih Amah lungawiter a si, Thiang thlarau hnatuannak thawngin Amah a thianghlim vekin annih khal an thianghlim ding a si. Khrih ih thinlung ah Satan bumnak cohlangnak ding zianghman a um lo. Kannih khal Amai mizia kan neih ahcun cuvek in kan um thei ve a si.

`Siar ding: Saam 27:5, Saam 91:1-11, le Thuphuan 3:10-12. Harsatnak tikcu caan hrangah Pathian in ziang thlangamnak thutiam saw in pek?`

Mi hrekkhat cun palai um loin harsatnak tikcu caan paltlang ih nundan ding hi an theithiam thei lo. Jesuh cun van hmun thianghlim ah mikip in amah an dodal ding maw dinglo timi an thutluknak netabik an tuah hnu ah palai hna tuannak a colhsan. Himi ruangah harsatnak tikcu caan a um lai ah kanmai cahnak hmangin kanmah te lawngin kan um ding tinak a si cuang lo. Jesuh cun kan hnen ih a um ringring ding thu in tiam (Matt. 28:20). Zumnak cun a hmuh thei lo hmanah a rinsan, kan kiangkap leitlun a tluksiat lai khalah a zum thotho a si. Harsatnak tikcu caan a um lai ah kan zumnaak a cak ih, kumkhua kan duhnak a karh zai ih, cuticun kan duhzet mi pakhat cu Jesuh thawn kumkhua ih um tlang ding hi a si.