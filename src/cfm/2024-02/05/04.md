---
title:  Thiang thlarau ihsin tleunak
date:   30/04/2024
---

Nikhat cu phunsang tlawng ih cabu retnak hmun pakhat ih ca a siar laiah Martin Lutther cun a nun danglamter thei thil a tong. Latin tong ih ummi Bible a sar ngah. A hlan ah hivek cabu a rak um ti hman a rak thei dah lo. Lungawi aipuang zet in bungkhat hnu bungkhat, cangkhat hnu cangkhat a siar vivo. Pathian thu ih thilti theizia a hmuh suah tikah mak a ti zet. Cutin a siar vivo tikah Thiang thlarau cun a thinlung ah hna a run tuan.   Thudik pawl cu nunphung thu thianghlim cahmai ihsin a khir suak vekin Thiang thlarau kaihhruainak cu a theithiam. Bible ihsin a hmuhtonmi hmaisabik a relsuak mi cu, “Aw, Pathian in hivek cabu hi keimai bulpak hrangah in pe sehla” timi hi a si.

**Bible ziangtin kan simfiang ding timi cu a hnuaiih Bible bungcang ummi ihsin ziangmi thuhram pawl saw kan lak thei ding?**

`John 14:25, 26`

`John 16:13–15`

`2 Pet. 1:20, 21`

Himi bungcang ih thilti theizet cu Bible ngantu pawl thinlung neh zettu Thiang thlarau khan BIble kan siar tikah in kaihhruai timi rinngamnak hi a si. Anih cu Pathian thudik a simfiangtu Pathian a si. Vansiattlak zetin tulai ih Khristian tiih relaw mi tampi cun Bible ih mangbangza pawl cu zianghman lo men ah an can thluh ih, minung lam pang hi an rel uar zet. Satan in Bible cu kan hnen ihsin a thuh thei nawn lo ruangah thil thabik a dang a tuah: A sungih mangbangza thil titheinak pawl cu calai lam vek men ih thiltha ah a tuah ih, cumi ai hmanih rapthlak sawn cu mi punkhawm awknak rehter dingin biaknak lam hremnak a suah ter hi a si.

Remthatu pawl in Ca thianghlim diklo thei lo ih simfiangtu dingah Pope, puithiam, biaknak lam ih upa pawl siloin Thiang Thlarau rori a si timi an hmu fiang tuk. Scottish Reformer John Knox le Scot lalnu Mary tei’ karlak ih thleng danglamnak ngaihnuam zet ngankhum mi a um. “Mary : ‘Lamzin pakhat in Ca thianghlim na simfiang ih, cule annih (Roman catholic zirhtu pawl) khal in lamzin dangin an simfiang ve; Khuimi saw ka zum deuh ding, zosaw thuthentu a si ding?’ Pathian na zum a tul, A tongkam ah fiangzet in a rel. Thu ih a lo zirhmi lenglam cu pakhat simaw, pahnih a si hman ah nan zum ding a si lo. Pathian thu cu amah ah a fiang thluh, hmun pakhat ah a fiang vak lo mi a um asile ziangtik hman ih amah le mah kalh aw dah lo Thiang Thlarau cun cui thil cu hmundang ah fiah zetin a simfiang a si. Curuangah thinlung ih diklonak neicia ringring ih um pawl an si lo ahcun rinhlelnak ding zianghman a um lo’ “—David Laing, The Collected Works of John Knox, vol. 2, pp. 281, 284, quoted in Ellen G. White, The Great Controversy, p. 251.