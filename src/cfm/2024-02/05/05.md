---
title:  Khrih lawng . . . Zangfahnak lawng
date:   01/05/2024
---

`Siar ding: Efesa 2:8, 9; Rom 3:23, 24; Rom 6:23; and Rom 5:8–10. Himi bungcang pawl in rundam khawkhannak thuhla ziangsaw in zirh?`

Pathian cun rundamnak cu laksawng vekin a pe. Thinglamtah parih Khrih a thihnak ihsin Thiang thlarau cun zalennak in pekmi cu pawm thei dingin in hruai a si. Jesuh, Pathian fapa cun kan sualnak ruangah a nun famkim cu remawknak ah a hlan a si.

Pathian diknak cun famkim zetih thuawih dingin a ngen. Khirh nun famkim cu kan nun famkim lo ah a ding. Pathian daan kan buar mi cun kumkhaw thi dingin thiamlo in co ter. Bible hi a fiang tuk. Kan duh hrilnak sual ruangah kan hrang Pathian duhthusam cu kan “tlasam ter”. Sualnak kan tuah zo. Kanmah ten diknak kan hmu thei lo ih, Pathian thianghlim ih ngenmi dingfelnak khal kan hmu ngah thei lo. Cumi ih rah cu kumkhaw thihnak in phu tihi a si. Asinan thuthangtha a um. Dungthluntu Paul cun, “Sualnak ih hlawhman cu thihnak a si, asinan Pathian ih laksawng cu kan Bawipa Jesuh khrih ah kumkhaw nunnak a si” (Rom. 6:23, NKJV) tin fiangzet in a rak sim. Himi hi phulo laksawng a si. Hnatuannak ihsin a si ahcun kan hlawhman a si ding, thuthangtha ih eng cu thudik pakhat sangsang ah a um cun rundamnak cu kan hlawhsuak thei lo ding a si.

Martin Luther le Remthatu Prostestant pawl cun Khrih le Khrih amah lawng hi an rundamnak ih bulhram a si ti an hmu suak. Cumi ihsin Luther cun Khirh ih zangfah rundamnak thucah cu a phuag thok. A thinlung ngaingai ih a phuangmi nun danglam ter theitu thucah ngai dingah mipi an pungkhawm aw. A tongkam cu nelrawn ramcar ih a dai riahro mi tidai in ding bangtuk a si. Mipi pawl cu caan laihawl kawhhran kaihhruaiawknak nunphung in a tawnbet hai ih, kum zabi tampi liamzo ih thlarau lam nunnak zianghman a pe thei lotu biaknak lam sal ah an rak tang ringring. Luther ih Bible thu a phuang mi cun thinlung a tham zet ih, nun a danglamter a si.

Luther cun thukam thar a siar tikah Pathian ih thatnak in a luahkhat thluh. Pathian in mi hmauhhmuah rundam a duh thu a theih tikah a mangbang zet. Cumi tikcu hrawngih Kawhhran hruaitu pawl ih an zirhdan tlangpi cu rundamnak hi a hrekkhat cu minung hnatuan a si ih, a hrekkhat cu Pathian hnatuan a si timi hi a si. Thinglamtah ih Khrih a thihnak cun mi hmuahhmuah hrangah a tawk tuk zo a si timi Luther in a hmusuak.

“Khrih in amai co dingih mawi tawk dinhmun ih kan um theinak dingah kan phutawk cu amah sawn in a tuar. Kan sualnak ruangah anih cu thiamlocoter in a um, A dingfelnak covo zianghman kan neih lo ruangah thiamcoter kan si theinak dingah Anih cu kan sualnak ruangah thiamlocoter in a um. Amai ta a simi nunnak kan don theinak dingah kanmai ta a simi thihnak a tuar”—Ellen G. White, The Desire of Ages, p. 25.

“Covo zianghman kan neih lo mi ah” dingfelnak ihsin thiam coternak kan si theinak ding kaihtawinak ih an nganmi mangbangza le thil ti thei zet a si. Thutiam a si.

`Rundamnak cu Khrih ah Pathian hnatuanmi a si ahcun Khristian nun ahhin kan thiltha tuahmi hin ziangvek thupitnak saw a neih? Ziangtin saw kan hmuhton mi ahhin thiltha tuahmi pawl cu kan beiseinak lungphum ah hmang loin thilthupi zet vekih kan nemhnget thei ding?`