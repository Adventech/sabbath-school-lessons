---
title:  Pathian thu lawng
date:   28/04/2024
---

`Siar ding: Saam 119:103, 104; Saam 119:147; le Saam 119:162. Pathian thu lam ih David lunglut kha ziangsaw a si? Himi in remthatu pawl ziangtin thazang a pe, cule tui kan san ah ziangtin saw in ciahneh thluh dan?`

Bible hi remthatu pawl zumnak ih an lungphum le an zirhawknak bulhram bik a si. Annih cu, “Pathian thu, kumkhua a nung ih a hmunmi ah” (1 Peter 1:23) thazang nasa zet an ngah timi an theithiam aw. Pathian thu hmuahhmuah hi an ngai thupi thluh. A cahmai pawl cu an siar ih, cumi ih um thutiam pawl cu an zum. An zumnak a ticak ih thazang thar an la kirsal theu. “Cutin Pathian thu ih thutiam pawl hmuahhmuah a um thluh. Cumi ahcun Anih cun bulpak zetin in bia ih, A aw kan theih thei vek ciah in hmaiton ah in run bia. Himi thutiam ah Khrih cun a zangfahnak le a huham in theihter. Annih pawl cu, “hnamkip damter theitu”(Thup 22:2) thinghnah pawl an si. An dong ih, an la lut. Annih pawl cu mizia caknak, nun cawmtu le thazang cahnak an si ding a si. Cuvek ih damnak thilti theinak cu ziangdang hman in a nei thei lo. Cui hlei ah nunnak pumhlum ih thazang cahnak pe theitu zumnak le thazang pek awknak thildang zianghman a um lo”—Ellen G. White, The Ministry of Healing, p. 122.

Cathianghlim cun kan riahsiatnak ah lungawinak a engter, kan beidongnak ah beiseinak a engter, kan nun thim ah tleunak in pe. Kan buainak ah kaihruainak in pe ih, kan mangbangnak ah thildik in hmuh ih, kan cah lonak ah thazang cahnak in pe ih, kan theihtheim lonak ah fimnak in pe. Pathian thu ih kan um tikah zumnak thawngin thutiam kan rinsan, nunnak pe thei Pathian thilti theinak cun kan taksa, thinlung, ruahnak le thlarau lam ziangkim thazang cahnak in pe.

Remthatu pawl thinlung cu ca thianghlim in a ciahneh tuk. Pathian Thu ah an nung ih, an lakih mi tamzet cu Pathian thu ruangah an thi. Annih pawl cu lenglam nun khristian menmen, zianghman ngaihsak mi nei lo pawl vek an si lo. Pathian thu ih thiltitheinak tel lo cun anmah beitu sual thilti theinak lakah an ding thei lo ding timi an thei.

John Wycliffe ih duh zetmi cu mikip in an siar ih an theihthiam olnak dingin Mirang tong ih Bible letlin hi a si. Cumi cu daan kalh a si ruangah a zumnak ruangah an kai ih, zumnak fehpeng ah an puh ih, a tlun ah thi dingih lairelsak a si. Thubuai an ngaihtuah laiah Wycliffe cun nasa zet in ngennak a tuah: “Zo thawn el aw rero in saw na ruat? Thlaan tlang ih um putar pakhat thawn tin na ruat maw si? Aii, asilo, thudik thawn si nan el awk- thudik cu nangai a cak sawn ih, a lo neh ding a si”—Wylie, book 2, chapter 13, Ellen G. White, The Great Controversy, p. 90 ah a um.

Wycliffe a thih zawngih a tongmi cu caan laihawl ih thimnak in a tuam thluh caan ih Pathian thudik eng in a run silhkhat thluh ahkhan a famfim a si.

`Ziangtin saw ca thianghlim in thubuai neih tikih hnangamnak a lo pek dan?`