---
title:  'Thuawihnak: Zumnak Rah'
date:   02/05/2024
---

`Siar ding: Rom 3:27–31; Rom 6:15–18; le Rom 8:1, 2. Khrih ih dingfelnak thawn lawngih rundamnak thuhla himi bungcang pawl in ziangsaw in zirh?`

Luther a um lai ahkhan Khristian kawhhran fehtlang in thli thar a hrang a ciamco. Mi thawng tampi cu an sinak sualsal tlansan in Jesuh zoh dingih zirh an si. Hi minung pawl hi rinhlel ding zianghman um loin anmai sinak ahhin anmah ten an zohawk tikah an thinlung buaiter tu ding thil ummi lawng an hmu. Tuisan zumtu pawl teh cuvek tonnun an nei cio maw? Cumi ruangah si Jesuh kan zoh a tul.

Pathian zangfahnak cun in danglamter. Nikhat cu John Wesley cu London ih Moravian meeting ah a va tel ve. Cutawk ah a to ih Luther in Rom mi thawn thu a siar mi a theih tikah mak a ti zet. A nun ah thuthangtha timi a theithiam thok. A sung lam ah thil ziangmaw in a run tur vekin a thei, a nunnak hrang ih Amai nunnak pe duhtu himi Khrih lamah hruai in a um vekin a thei aw. Hitin a au, “Rundamnak ding hrangah Khrih lawng hi ka rinsan vekin tla ka thei aw: Ka sualnak a la hlo, keimai sualnak rori cu a la hlo ih, sualnak le thihnak daan ihsin in runsuak timi zumnak in neih ter”—John Whitehead, The Life of the Rev. John Wesley, M.A. (London: Stephen Couchman, 1793), p. 331.

`Siar ding: 1 Peter 2:2, 2 Peter 3:18, Kol 1:10, le Efesa 4:18–24. Khristian nun thuhla ah himi bungcang in ziangvek an langter?`

Remthatu pawl cun thudik tam sinsin hmusuak dingin Pathian thu cu felfai zetin an zir ciamco. An covo an neih mi dinhmun khalah siseh, malte hman thansohnak um lo biaknak lam tonnun fek zetzet pawl khalah an lungawi tawk nawn lo, Khrih theih sinsin duhnak hlir in an khat thluh. Tikcu caan laihawl hrawng ih Khristian zumtu tampi pawl ih pumpekawknak cu a mankhung zet. Annih pawl cu hrem, thawngthlak, sal ih hruai, le thah tiang an tuar. An thilri neihmi pawl laksak an si ih, an inn pawl khal an urkang thluh ih, an leiram pawl khal siatsuahsak thluh an si ih, an sungkua pawl khal thahsak thluh an si. An inn ihsin hmundang ih hruai an si tikah annih pawl cun, khawpi pakhat, “Asaktu le a tuahtu Pathian” (Heb 11:10) a si mi cu an thlir. Hremnak an ton tikah, anmah a hremtu pawl thlawsuahnak an pe ih, khawthim lak le thawnginn thim thukzet sungih an um tikah thaizing khawtleu hmu dingih Pathian thuthiamkam mi cu congah an tum. An taksa cu thawnginn ah thlak khal sehla, An nih cu Khrih ah zalen in an um, A kamsuak thu ah zalen in an um ih, A ratsal cingding ruahsannak ah zalen in an um a si.

`Nangmah ten na zohawk tikah ziangmi rundamnak beisei um saw na neih?`