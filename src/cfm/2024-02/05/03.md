---
title:  Pathian thu sim vivonak
date:   29/04/2024
---

`Siar ding: 2 Korin 4:1–6 le 2 Korin 2:14. Himi bungcang ahhin Paul in Pathian thu dik a phuangsuaknak ih harsatnak a ton mi pawl hnong in rintawk ngam awknak a neih mi thuhla ziangsaw in sim?`

Paul cun thuthangtha a phuangdarhnak ah harsatnak nasa zet a tong; asinan a netnak ah Pathian thu cun nehnak a co ding timi ah rinngam awknak a nei, hitin a ti, “Thudik tan ding tilo cu thudik do in zianghman kan tuah thei lo” (2 Korin 13:8).

Remthatu pawl khal in cuvek harsatnak cu an tong ve ko; asinan zumnak thawngin Pathian thu ah an rinum ringring. Harsatnak ton caan ih thazang laknak dingih zohthim ding cu Willam Tyndale a si. Tyndale ih duhbik mi cu England ram ih Bible leh dik le olsam te ih pekawk hi a si. Bible cu tong bulhram ihsin lehlin a tum ih, cule kum 200 lai liamzo ih Wycliffe ih lehlin mi ih a diklo mi hrekkhat pawl remthat thluh a tum. Anetnak ahcun Tyndale cu kaih a tong ih thubuai an tuahsak. A Bible lehlin mi tamzet Germany ram, Worm khua ih an suah mi cu an kai ngah ih, mipi vantlang hmu ah an urkang thluh. A thubuai relsak hi Belgium ram ah AD 1536 hrawngah a si. Anih cu thurin diklo kengtu ah an puh ih, meisa ih ur that dingih a tlun thu relsak a si. Amah thattu pawl in an tawn laiah an hreek that ih cutin a ruak cu an urkang. A thih zikah ringzetin a au ih, “ Bawipa, England siangpahrang ih mit vangter hram aw” tiah a ti tin an sim. Pathian in mangbangza in Tyandale ih thlacamnak a let.

A thih ihsin kum 4 sungah mirang tong ih letmi Bible pa 4 cu namsuak a si. Kum 1611 ahkhan King James Version Bible cu namsuah a si ih, a tam sawn cu Tyndale hnatuannak ih tuahmi a si. Himi hnatuannak ih mi thiamsang mipum 54 pawl cu Tyndale in mirang tong ih a rak letmi pawl ihsin nasa zetin an zir. Kum 1611 ih suah mi King James thukam hlun Bible hi zateek 76 cu Tyndale ih rak let mi a si, thukam thar hi zateek 83 a si. Kum 2011 ahkhan King James Version Bible cun kum 400th kim lomnak puai a nei ih, Bible 1 Billion lai an suah. Tong 2,454 in an suah ih, leitlun ih um million 10 lai in an hmang tinak a si. William Tyndale ih pekawknak cu a sunglawituk.

Ziangvek harsatnak le buainak um vekin lang khal sehla Tyndale le a Bible zumtu tlawngta pawl cun Pathian in a duhdan vekin ziangkim hna a tuan thluh ding timi an zum. Tyndale nun cun kumkhaw hrang danglamnak a thlen a si.

`Siar ding: Daniel 12:3 le Thuphuan 14:13. Ziangtin saw himi bungcang in thiltitheizet in Tyndale nun ih a run hmang? Tu ahcun nangmai hrang le midang hrang ah vun ruat aw. Kumkhaw nunnak nei dingin midang na ciahneh theidan dingthuhla pawl pehpar aw in, himi bungcang pawl in ziangvek thazang saw a lo pek?`