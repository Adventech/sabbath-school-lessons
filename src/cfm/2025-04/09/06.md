---
title:  Ram tuahthatsal
date:   27/11/2025
---

`Siar ding: Jeremiah 24:6; Jeremiah 31:16; Ezekiel 11:17; Ezekiel 28:25; and Ezekiel 37:14, 25. Israel pawl tiamcia ram ih an kirsalnak ding thuthawn pehpar aw in Pathian ih thutiam kha ziangsaw a si, cule ziangtin a thleng famkim?`

Babilon sal ih an um lai ahkhan Israel pawl cun hrihram neih lo ih riahsiat thlak zia an ton lawng hman si loin, Pathian thawn an laicinawknak (pehzom awknak) thutiam cu tiamcia ram hmangin hnget khoh zetih tuah mi si khal sehla, ram neihnak men lawngah a thum aw lamlam lo timi tonnun khal an nei. Israel pawl in an sual an phuang ih, sirawknak nei in an thinlung zaten in Bawipa an hawl tikah Pathian cun a thutiam cu a famkim ter kirsal, cule anmah a tuahtha a si timi hminsinnak ah an ram ah a hruai kirsal hai. Cumi cu ram sungih an um lo lai caan khalah an Pathian a si ringring thotho tinak a si.

Asinan Israel hnen ih ram an luah kumkhua ding timi thutiam khal hi a boruak ih zir in a si (Daan. 28:63, 64; Josh. 23:13, 15; 1 Siang 9:7; 2 Siang 17:23; Jer. 12:10–12), curuangah saltannak ihsin an suah thluh hnuah Israel pawl cu ram luah in an umsal ding timi thutiam khal a boruak ih zirin a si thotho. Cumi laiah Thukam Hlun ih Profet pawl cun hmailam caan ih David thlah ihsin siangpahrang a rung um ding mi in thil a tuahthatsalnak ding thuhla an rak sim (Isa. 9:6, 7; Zek. 9:9, 16). Himi thutiam cu Jesuh ih nunnak, thihnak le thawhsalnak ahkhan a famkim thluh, Amah ahcun hlansan Israel pawl hnenih thutiam mi pawl hmuahhmuah cun fimkimnak an nei thluh ding.

Thukam thar ahkhan Tiamcia ram cu langngan zetin a rellang lo, asinan Pathian thutiam cu Jesuh ah le Jesuh Khrih ruangah famkim in a um zo a si timi in rak sim (2 Kor. 1:20, Rom. 15:8). Curuangah Khrih ih tleunak ah ram cu fiangter sal in a um ih, cuithil cu Pathian in hitawk ah, a tu (Efe. 2:6) le hmailam ih um dingmi a mi rinum pawl hnen ih a pek dingmi thlarau lam thlawsuahnak pek a tummi pawl hminsinnak ah a hung cang.

Rampi sungah nun nuam ih um ding in le cawlh hahdamnak nei dingih Pathian thutiam thlen famkimnak ding netabik cu sual le sualih a rahsuah mi pawl ihsin zalennak lei thar ah a thleng ding a si. Himi ahcun Khristian kan si vekin kan ruahsannak cu kum 1,000 sung van ih a um hnuah a rungtum kirsal ding ih, tuahthar mi lei ah kumkhua a Lalram a din ding timi Khrih ih thutiam ah kan thum aw a si. Himi cu ram thuhla ih tiamkam mi hmuahhmuah famkim thluhnak ding netabik a si.

`Siar ding: Johan 14:1-3, Titas 2:13, le Thuphuan 21:1–3. Hitawk ih himi bungcang pawl ahhin kan hrang ruahsannak netabik ziangsaw kan hmuh, cule ziangruang ahsaw Jesuh thihnak cun himi ruahsannak kimfamnak hi in rak tiamkam?`