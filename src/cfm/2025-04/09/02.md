---
title:  Eden le Kanaan
date:   23/11/2025
---

`Siar ding: Seemtirnak 2:15 le Seemtirnak 3:17-24. Minung nupa hmaisabik ih umnak thuhla ahkhan sualtluknak ih a rahsuak mi kha ziangsaw an si?`

Sersiamnak ahkhan Pathian cun Adam le Eve cu hmunnuam le mawinak pawl kentelnak hmun tha famkim zet ah a ret hai. Minung nupa hmaisabik cun an taksa ih tulmi mi pawl hmuahhmuah pek thluh ih an umnak hmun ah anmah sersiamtu an hmu theu. Pathian in an hnen ih thu a sim mi hlei ah, Eden hmuan cu Adam le Evi in Pathian ziaza le Pathian in an hrangih khawkhannak a neih mi pawl hmuahhmuah an zir theinak hmun a si. Curuangah anmah sersiamtu thawn rinsan awk ngamnak laicinnak hnget zet an neih mi an siatbal tikah, Eden hmuan thawn an pehzom awknak khal a siat cih ve ih, cuithil cu laicin awknak a siatbal zia hminsinnak a si. Cutin Eden hmuan an suahsan a tul thlang. Pathian in an hnen ih a pekmi hmunram cu an hloh ta riai. Curuangah Eden hmuan cu nunnak tamzet hminsinnak ah a hung cang ih, cuvek pianphung cu Tiamcia Ram ih thupi pawl ahhin kan hawl hmu kirsal ding a si.

`Ziangtin saw pupa pawl khan tiamcia ram an rak theithiam? (zoh aw, Seem. 13:14, 15; Seem. 26:3, 24; Seem. 28:13.) Kannih Adventist kan si vekin thutiam ro cotu vekih nun hi kan hrangah ziangmi sullam a nei tin na ruat (Heb. 6:11–15)?`

Abraham cu Pathian in a hmuhter mi ram ih a luh rual in, cui ram cu zumnak thawngin amah le a cithlah hrangah tiamcia ram ah a hung cang. Cui tiamcia ram cu kum 400 sung a um. Pupa pawl cun ram cu an nei ngaingai lo; an fale hrangah ro vekih rak pe ringawt dingin anmai ta a si hrih lo. Cui ram cu Pathian in Eden hmuan cu Amai ta a rak si dah zo vekin, Pathian ih ta a si. Eden hmuan ih lut dingin Adam le Evi in zianghman thil tuah mi an neih lo vek ciah in, tiamcia ram co tlak dingin Israel cun zianghman thawh (tuah) mi an nei ve lo. Tiamcia ram cu Pathian in hmai a rak nornak ah thum aw ih, pekmi laksawng a si. Israel cun ram neitu sinak lam ah diknak zianghman an nei lo (Daan. 9:4–6); Pathian ih zangfahnak thawng lawngin an luah thei fang a si.

Pupa pawl cu thutiam a famkim thluh hlan sung cu ro luahtu an si. Kannih, Khrih thluntu kan si vekin, cumi hnak ai hman ih tha sawn thutiamkam mi kan co ngah (Heb 8:6), cui thil cu “ zumnak le thinsaunak thawngin thutiam a congah tu pawl zohthimtu” (Heb. 6:12, RSV) kan si ahcun a thleng famkim ding a si.