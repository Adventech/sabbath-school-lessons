---
title:  Jubilee
date:   26/11/2025
---

Pathian minung an si vekin cui ram cu Israel pawl umnak ding ih hmun remcang zet a si ih, a zate in zemdarh thluh theih a si lo. Hruaitu huham nei zet mi malte pawl cun ziangkim an neih lonak dingah innsang, phun hnam, le miphun hmangin thendarh thluh a tul.

`Siar ding: Puithiam hnatuan 25:1-5, 8-13. Sabbath kum le Jubilee kum timi ih tumtah mi ziangsaw a si?`

Ram mipi pawl in anmai ram an hloh ih, Faro sal ih an hung cangnak Izipt pawl thawn kalh aw zet in Israel pawl hrangih Pathian tumtah mi cu zalen sal dingih sal thlahnak zianghman um lo in tikcu caan an hmang lo ding ti hi a si. A hramthok lam ih hnam le innsang hnen ih a pek mi ram pawl cu a lenglam mi zohman in an run nei thei lo ding. A ngaingai te cun Pathian khawkhandan vek asile ram cu a ngaingai ih zuar a theih lo(zuar lanta theih a si lo), asinan Jubilee kum a thlen hlansung cu loram man neihzat ih zirin an zuar sung thei. Curuangah ram a rak zuar sungtu ih laicin pakhat cun a duh ahcun Jubilee a thlen hlanah a tlensal thei a si (Pui 25:25).

Ram zemawknak cu Pathian thinlung ongtu a rung si. Kan Pa cu van ih ummi a si vekin, A fale pawl in a nei lo deuh pawl parah tirhsiang in, kum 7 dan ih an loram ihsin a suak mi pawl hmangih an cawm ding a duh a si. Sabbath kum cun Sabbath thupek thu bulhram cu a run kau ter deuhdeuh. Taima zetih hnatuan ding ih forhfialnak a um ih tlun ah loram neitu cu paisa lam ih harsatnak nei pawl parah hngilhneihnak le tihzahnak nei dingih kawh an si.

Loram neitu ih daan tuah mi cun Israel mi hmuahhmuahhmuah cu roco-nak le mahten harsatnak ihsin zalen theinak ding le a hran in nun hram an thok sal theinak dingah caan remcang a tuah sak.

Himi ih a hrampibik cu thuthangtha ih tumtah mi a si: milian le rethei, hnatuantu le hnatuan petu, mihmai tha ngah le ngah lo karlak thleidan awknak pawl a hloter thluh, Pathian zangfahnak kan tul pumthlum thluh timi theihnak ihsin kan zaten kan bangaw thluh a si.

Vansiat thlak zet in, Israel pawl cun Pathian ih a timlam mi thlun ding an rak hnong ih, kum zatel a liam hnu ah ram laksak ding thuhla ih ralrinpeknak cu a ngaingai in a ra thleng famkim (2 San. 36:20, 21).

`Ziangtin saw Israel ram zemdarhdan le Sabbath thu bulhram cun Pathian mit hmuh ah kan zaten kan bangaw a si timi in theihter sal. Ziangtin saw Sabbath cun khawtlang nun tamzet buaitertu, thilsual tuahnak pawl cu “Aii” kan ti theinak dingin in bawm thei dan ding?`