---
title:  Rampi ih harsatnak
date:   25/11/2025
---

`Siar ding: Joshua 13:1â€“7. Kanaan ram hi Pathian hnen ihsin don mi laksawng si khal sehla, cui ram la dingih harsatnak ummi hrekkhat pawl kha ziangsaw a si?`

Israel fale pawl cu kum 100 tel sal dinhmun ih an rak um ruangah rampi la ding cun an ralthiamnak cun a daih lo. Sal an tannak ih an pu Izipt mi pawl khal in ralkap tha le ralthuam tha zet thawn an um cilh ringring thei ve ce lo. Izipt mi pawl cun khawpi kulh nei tha zet Kanaan khawpi cu an neh thei dah lo. Tu ahcun a hlan ih sal rak si dah miphun pakhat hnenah an pu le pawl ih an rak lak thei lomi ram la dingih fial an si. Ram an rak lak thei a si hmanah anmai caknak thawng siloin Pathian zangfahnak lawng ih thil ummi a si tengteng ding.

Joshua 13 ihsin 21 tiang hi Israel hnam tamzet hnenih ram thendarh awknak a si. Himi ram thendarh awknak cun Israel pawl hnenah ram seu awknak lawng siloin rampi sungih ummi pawl neih thluh theinak khal a reltel a si. Israel pawl cu Pathian in ro ih a pek mi ram ah himdam zetin an um. Ram neitu Pathian kut hnuai ih ram luahtu diktak sinak an nei. Asinan Pathian hmainornak cu minung ih an rak letnak thawn a milaw ding a si. Cabu hrekkhat verver cun Pathian in Kanaan pawl dawisuak in rampi a peknak a tarlang, cabu hrekkhat dang cun Israel pawl in rampi an luahdan thuhla a rel ve thung.

Himi ralnehnak cun kan rundamnak a rak zohter. Israel pawl vek ciah in kan rundamnak hlawhsuak thei dingin zianghman kan ti thei lo (Efesa 2:8,9). Himi cu laksawng rori a si, Amah Pathian thawn an laicinawknak thukam ah thum aw in, rampi cu laksawng vekin Israel pawl hnen ih a pek vek ciah kha a si. Cui rampi cu anmai thatnak ruangih an donmi a si lo ti a fiang zet (Daan 9:5 ah zoh aw).

Asinan Israel pawl in Pathian laksawng a si mi cu nuam zetih an hman theinak ding ahcun, Pathian ram mi sinak kan don theinak dingah thuawihnak nun neiin thianghlimnak lam ih kan feh a tul vek ciah in Israel pawl cun an luah dingmi ram ih an tuanvo pawl an tuahtuan tengteng a tul. Zangfahnak thawngin rampi pek ih an umnak le zangfahnak thawngin rundamnak pek ih kan umnak karlak thu hi bangaw ciah lo khal sehla, nai aw te cu an si hrimhrim. Mangbangza laksawng pek kan si, asinan kan fimkhur tawk lo ahcun kan hloh thei mi thil an si.

`Ziangtin saw tuisan Khristian pawl in Tiamcia ram congahnak ding thawn pehpar aw in harsatnak tete an ton vek pawl kha kan ton ve? Filipi. 2:12, Heb. 12:28.`