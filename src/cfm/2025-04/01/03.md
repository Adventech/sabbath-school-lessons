---
title:  Jordan tiva tannak! Laknak! Thenawknak! Riantuannak!
date:   29/09/2025
---

`Siar ding: Joshua 1. Himi Joshua cabu on thoknak ihsin cabu umdan thuhla ziangsaw kan zir thei?`

Joshua cabu bungkhatnak (bung hmaisabiknak) cu cabu pumhlum ih a tumtah mi thuhmai hruai a si. Cabu thupi zet hmunli ih then a si: tannak{Jordan tiva tannak}(Joshua 1:2-9); nehnak {ralnehnak} (Joshua 1:10,11); ram thenawknak (Joshua 1:12-15); daan thu ngai dingih riantuannak (Joshua 1:16-18) timi pawl an si.

Joshua cabu cu Pathian hnatuannak phunphun vekih hmuh a theih ko ding. Cui hnatuan tanlaknak tinkim ahhin Kanaan ram nehnak ding thu thawn pehpar aw in Pathian cun Joshua hnenah hnatuan ding hleice a pe, cumi pawl cu hlawhtlin zetih tuahsuak a si hnuah cabu sungah um dingih pawm a si.

A netnak ahcun ram luah ding thuthawn pehpar aw in Pathian thutiamkam cu a famkim ding a si. Cumi ihsin thok in ram kilkhawi ringring dingih tuanvo cu Israel fale pawl kut ah a um, cui thil cu zumnak ngaingai le cuvek rinnak ih a rahsuah mi thuawihnak thawng lawngih hlawhtlinnak ngah thei dingmi thil a si.

Pathian hnatuan ropi zet cu tuahtuannak pathum: “tannak(Jordan tiva tannak), “laknak (ram laknak)” le “thenawknak (ram thennak)” hmangih langfiangter mi cun mipi thuawihnak ih thuletnak diktak a si zia a langter ih, cui thil cu hnatuan netabik: riantuannak ihsin a ra suak mi a si.

Joshua cabu hi thuhlawm then hmun 4 ih then a si ih, cumi pawl cun Hebru tongkam pakhat ihsin a rami simfiangnak an nei thluh:

1)	Tannak “Jordan tannak” (Joshua 1:1-5:12)
2)	Laknak “ram laknak” (Joshua 5:13-12:24)
3)	Thenawknak “Ram thenawknak” (Joshua 13:1-21:45)
4)	Riantuannak (Joshua 22:1-24:33)

Curuangah cabu umdan tudan cun a sungih thucah thupi zet a relsuak a si: Pathian hnatuan tan laknak cu amahte in a cangsuak thei lo. A miphun pawl in rinum zetih an let ding hi a tul a si. Cumi cu kan hrang Pathian ih a tuahmi hmuahhmuah – kanmah ten kan tuah thei lo mi, Pathian ih in tuahsak mi zate khal tel in – kanmai hrangah kan tuah thei mi a um a si ahcun cumi tuah dingih kawh mi kan si. Cui thil cu Pathian in tuah dingih thu in pek mi a thungai hi a si. Hivek hi thuanthu thianghlim zetah a rak um dah zo ih, tuisan khalah a um a si. Thimnak ah Thuphuan 14:12 ih um Pathian tikcu caan cemnak ih a ummi mipi pawl cun khavek ruahnak kha an nei: Kan hrang Pathian ih tuahmi ah zumnak kan nei ding ih, cumi cun thuawih nun ah in hruai ding a si.

`Na hrangih Pathian thutiam mankhung zet hrekkhat pawl hi vun ruat hnik aw. Cui thil pawl cu a takram ih thleng thei dingin nangmai lam ihsin ziang saw ngenmi an neih?`