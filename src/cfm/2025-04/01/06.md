---
title:  Hmuingilnak le hlawhtlinnak
date:   02/10/2025
---

`Siar ding: Joshua 1:7-9 cu Seemtirnak 24:40, Isaiah 53:10, le Saam 1:1–3 thawn siar kop aw. Himi bungcang pawl ah thum aw in, hmuingilnak le hlawhtlinnak timi sullam hi ziangsaw a si?`

Hebru tongih hman mi tsalakh “hmuihngilnak(tluannak)” (Joshua 1:8) timi cun khawkhan ciami cu lungkim thlak zetih hlawhtlinnak asilole, dinhmun tha zet ih dinnak tivek lam a sawhkhih a si.

Sakal ti tongfang cu “ fim dingin” (Joshua 1:8) ti a si ih, “thangso” asilole “ hlawhtling aw” ti ih letlin a si. Asinan “ralring ciamciam dingin” asilole “fimzet ih cangvaihnak” tican khal a si thotho. Cumi cu Job cabu, Thufim le Saam sung pawl ah tamzet a lang ih, cutawk ahcun hlawhtlinnak cu Pathian tihzah le A thu thlun in fimzet ih cangvaihnak thawn an pehzom aw a si.

Hivek ding asile hlawhtlinnak timi cu neihsiah thilri lam relnak a si lo, cuvek cu hnong cuang lo khal sehla, a hmuitin mi a si lo. Hlawhtlinnak timi cu Pathian sersiammi leitlun le A daan ih a langtermi thu bulhram le thlarau lam rualrem zetih hmuh theihnak hi a si.

Ngaingai te cun Pathian thutiam ah rinnak nei in, a hleice in zumnak thawng lawng ih rundamnak thutiam le A daan thlunnak hi an kalh aw riai lo. Annih hi paisa thiir, khat lam veve ih um vek khi an si.

`Siar ding: Rom 3:31. Himi bungcang in zumnak le daan karlak laicin awknak thuhla ziangsaw a rel?`

Kan ai-awh ih Jesuh thihnak ih raithawinak le remdaihnak a tuah mi cun Pathian daan thlunnak a kalh a si timi cu zirhnak dik lo le thenthek awknak tihnung um zet a si. Daan le zangfahnak cu an feh tlang ringring. Daan ih tuanvo lawng rori theihthiamnak cun “daan” le “zangfahnak” cu an ralden aw(kalh aw) vekih ruatnak neih a theih.

Thukam hlun ngantu pawl cun daan hi an ngaisang tuk ih, lungawinak thlentu ah an ruat a si (Saam. 1:2; Saam. 119:70, 77, 174). Dik zet ih hman ahcun daan cun mai sualnak (Rom 7:7) le Khrih ih dingfelnak a mamawh zia thuk sinin a theifiang ter a si (Gal 3:24)

`Ziangtlukin Pathian zangfahnak thawngin A Daan thlun tum khal awla, ziangtluk in nangmai hmuhton mi in Khrih dingfelnak ih na khuhawk a tul zia a langfiangter?`