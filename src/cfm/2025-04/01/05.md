---
title:  Cak zetin um aw!
date:   01/10/2025
---

`Siar ding: Joshua 1:7-9. Ziangruangah saw Bawipa in Joshua hnenah cak le raltha zet ih um dingin vei 2 rori a sim?`

Joshua hmai ih a ummi hnatuan ding cu hna harsa zet a tel cih vekin a lang. Kanaan khawpi kulh cu siat thei lo ding vekin le a sungih um mipi pawl cu doawknak ding hrangih zirhmi vekin an lang. Cumi thawn thlau aw zetin Israel fale pawl cu mi vakvai, kulh sangpi va do neh dingin ralthuam zianghman an nei lo mi an si. Hlansan thuanthu ahcun khami lai san ih huham nei bik Izipt ram hman in Kanaan ramah keretnak ding hnget khoh a nei thei lo tin in sim.

Asinan cak le raltha zet ih um dingih kawhnak cu hitawk ih raldoawknak asilole raldodan ding tivek thawn lawngih pehpar aw mi a si lo. Israel le Yahweh thukam relfiangtu Torah le cumi ih a fialmi parah rinum zet ih um dingin thazangcahnak le ralthatnak hi a tulmi bik cu a si.

`Siar ding: Efesa 6:10-18. Tuisan ahhin ralkap raldonak ngaingai ih tel dingih ngen mi si lo khal sehla, kan nitin thlarau lam harsatnak ahhin Joshua hnen ih pekmi ralthatnak tongkam pawl cu kan nun ah ziangtin kan hmang thei ding?`

Tuini ah Khrih ih in pekmi hnatuan theh famkim thei dingin Khristian pawl cun Joshua ih harsatnak a ton vek nun an tong a si: cumi cu anmai sualduhnak do dingin, tuisan ih thimnak ih thuneitu le thiltitheinak pawl le mi sualral pawl ih ralkap hotu pawl do dingin ngen mi an si. Joshua vek ciah in Khrih umpinak thutiam cu an nei ve a si: “Leitlun cemnet tiang ka lo umpi ringring ding” (Matthai 28:20). Bawipai’ umpinak cu Joshua tihphannak dawitlan dingin a tawktuk zo, curuangah tuini ih kan rinhlelnak le khawruah harnak pawl hlovai ter thluh dingin a tawk tuk ve a si.

Kan hrangih sawmnak cu kan hnenih Bawipai’ thutiam mi rinsan le Amah ah rinsannak tha zet kan neih ngah ding hi a si. Curuangah thildang pawl hmuahhmuah hnakin Amah thawn bulpak laicinawknak neih kan tul.

`Tuini ih kan hrang thusuhnak thupi zet cu Joshua ih a rak tonmi thawn zianghman danglamnak a um cuang lo. Ziangtin saw Pathian ih a relmi pawl cu a langsar zetih a um lo lai caan le, rem lo zetih a um caan khal ah kan rinsan thei ringring ding?`