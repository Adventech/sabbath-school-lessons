---
title:  Moses thar
date:   28/09/2025
---

`Siar ding: Daanpeksalnak 18:15–22 le Joshua 1:1–9. Ziangruangah saw Joshua cabu hi Moses a thih thluh hnu ih thil a rung um ding thawn pehpar aw ih thutiam thupi zet hmangih hramthawh a si?`

Moses a thih hnuah Pathian in hruaitu thar ah Joshua hi ret khal sehla, an karlak ahhin bangawknak a um. An pahnih in an pupa pawl hnen ih tiamcia mi ram ih mipi pawl hruai dingah Pathian in a sim veve. Bawipa cun Joshua hnenah, “Moses hnenih ka sim zo bangin nan ke zaphak ih a pal dingmi hmun pohpoh cu ka lo pe zo a si” tiah a ti (Josh 1:3). Moses hnen ih pek mi hnatuan cu Joshua in a run theh ding a si. Anih cu Moses thar rori a si.

`Siar ding: Suahlannak 33:11; Mipum siarnak 14:6, 30, 38; Mipum siarnak 27:18; Mipum siarnak 32:12; Daanpeksalnak 1:38; Daanpeksalnak 31:23; le Daanpeksalnak 34:9. Himi bungcang pawl in Joshua thuhla ziangsaw in sim?`

Himi zawnte ahhin Moses thawn a bangaw mi profet “suak ding” ih Pathian thutiamkam mi (Daan 18:15) cu a takram ih thil thehsuak thei ding lam hnakin thil a um men thei mi hi a si sawn. Joshua cabu onnak ih tongfang ummi pawl cun ca siartu pawl hnenah himi tiamcia ram a va theihter sal ih, cumi rual in a thlen famkim theinak ding hrangih ruahsannak khal hmu ngah dingin a tuah a si.

Moses cu thi zo khal sehla, Joshua cabu ih bung hmaisabik lam ahcun a ram uknak thuhla a um ringring lai. Joshua hmin hi vei 4 lawng a lang ih, Moses hmin cu vei 10 lai a lang. Moses cu “Bawipai’ siahhlawh” tiih kawh a si lai ah Joshua cu “Moses bawmtu” tiih kawh a si ve thung(Joshua 1:1). Joshua cun “Bawipai’ siahhlawh” (Joshua 24:29) timi hmin ngah dingin thuawih nun nei in kum reizet rinum zetin a um a si.

Joshua bung hmaisabik cu Israel hruaitu ropi pahnih karlak thlengawknak thu si khal sehla, a thupibik cu Amah Bawipa a si thotho, A tongkam cun cabu a run ong ih, cule a run kaihruai hngal. Israel hruaitu ngaingai cu zosaw a si timi thusuhnak cu a fiang tuk zo.

`San tinkim ah Pathian cun a mipi pawl hruai tu ding mipa le nunau a ko suak ringring. Ziangruangah saw hmuhtheih lo kawhhran hruaitu theih ringring hi a thupit hlei ce?`