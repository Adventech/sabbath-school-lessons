---
title:  Rinumnak
date:   16/11/2025
---

`Siar ding: Seemtirnak 36:15; Mipum Siarnak 13:6, 30–32; le Joshua 14:6, 14. Kaleb cu zosaw a si? Israel mipi lakah ziangvek saw a dinhmun?`

Kaleb ih hmin cu Hebru tong keleb ihsin a ra mi a si ih, “ui” tinak a si. Cumi cu thukam hlun thuanthu tamzet ah a sia lam zawng hlir in a um. Asinan keleb timi cu Bible lenglam canganmi le hla tivek ahcun a pu parih rinum zettu siahhlawh pakhat relfiangnak ih hman a si theu. Himi zawn te ahhin Kaleb cu a hmin ahhin a rinum zet ih, a nunsung a Bawipa hnen ih a rinumzia a langfiang ter.

`Thlingthlatu tam sawn cun ruahdan danglam zet nei in, Israel mipi pawl in thi dingih hringhro hman sehla a thinlung khawruahnak relsuak duhnak neitu Kaleb thuhla ziangsaw a rel? Zoh aw, Mipum. 14:6–10, 21–25; Mipum. 26:65; Mipum. 32:12.`

Joshua le Kaleb an umlai san ih Israel hruaitu mi thupi zet pawl hi vun ruat aw: Shammua, Shaphat, Igal, Palti, Gaddiel, Gaddi, Ammiel, Sethur, Nahbi, and Geuel pawl tla an si. Hivek hmin pawl in theih an hlawh maw(Mi tam ih theih mi a si maw)?

An si hai lo men thei.

Ziangruang ahsaw a si ding? Ziangahtile ram thuhla hliakhlai dingih Moses ih a thlah mi thlingthla tu midang 10 ih hmin pawl an si ruangah a si. An hmin pawl cu theih ringring tlak a si lo ruangah hngilh in an um. An thu run ken mi cun Tiamcia Ram cu neh theih rual lo ding vekin a tarlang. Cui rampi hmun hrekkhat ih um pawl ih mipum tumdan thawn tahthim cun annih cu kharbok tluk fang in an hmu aw, cule Kanaan ih um khawpi kulh phardawl pawl cu “Neh le lak theih lo” ah an ruat ih, an thinlung cu tihnak ih zup ralter thluh in a um.

Caleb cu a tha lam ih thu run kentu mi pahnih lakih upa deuhtu a si vekin thil a um theimi a dang a run sim thei : zumnak nei lungput a si. A dik tiih a theih mi cu dokalh tu pawl um cing khal in, thihnak thlaantlang ah dingin: “mipi hmuahhmuah cun lungto ih den an tum”(Mipum 14:10) hmanah relsuak ding a duh a si.

`Na kiangih um mitam sawn in na zumdan kalh in ruahdan dang nei thluh bangta sehla ziangsaw na tuah ding?`