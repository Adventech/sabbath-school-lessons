---
title:  Himi Tlangram In Pe Aw
date:   17/11/2025
---

`Siar ding: Joshua 14:6–14, Mipumsiarnak 14:24, Mipumsiarnak 32:12, Daanpeksalnak 1:36, le Luka 6:45. Kaleb le Joshua ih lungput hi ziangtin na relfiang ding? Bawipa thlun pumhlum timi sullam hi ziangsaw a si?`

Kaleb cun Moses hmangih Bawipa ih pek mi thutiam cu a theih hngilh dah lo: A ke ih palnak ram ah a lut ding (Mipum 14:24). Kum 40 hnuah, ram thuhla ih thu a rak ken mi cu “Ka thinlung sungih um vekin” timi tongkam hmang in a sim (Joshua 14:7). A thuken mi cu Pathian kaihhruainak le bomnak thawngin Israel cun ram an neh in a la thei ding timi a zumnak ah a thum aw a si.

Israel pawl lakih tihphannak umtertu thlingthlatu dang pahra pawl ih thu runken mi thawn kalh aw zetin Kaleb cun Bawipa ih thuthiam mi ah thinlung zatein zumnak le pumpek awknak a tarlang a si. Hebru catlang tluan ih a sullam ngaingai “BAWIPA ka thlun famkim” (Joshua 14:8) timi cu “Ka thinlung in BAWIPA a thlun pumhlum” asilole “BAWIPA dungthlun dingin ka thinlung ka silhkhat” timi a tawizawng ih lak mi tla a si men thei. Ramdang pathian thlun ih, Bawipa thlun pumhlum lotu pawl thawn kalh aw zetin Kaleb thinlung cu Bawipa ah a ap pumhlum aw thluh a si.

Cu thu cu lehhnu ah vei 2 rori relsal a si, Kaleb ih rinumnak cu uar zetin a rel (Josh. 14:9, 14). A ziaza a relmi cu Bawipa Amah rori in “thinlung dang neimi” (Mipum 14:24 NKJV) a timi thawn an mil aw zet ih, cuimi cun thlingthlatu dang 10 ihsin Kaleb cu danglam deuhah a tuah a si. Kum 85 a ti hmanah Bawipa in A thiltuah tummi le Amai hnen rori ih thinlung pumhlum ap tu minung pawl hnenah hlawhtlinnak a pe thei a si timi zohthim ding a rung si vivo lai.

Kaleb cun hnam tin in a netnak ih an co ngah dingmi ram cu Bawipai’ thutiam co ngah an tumnak le zumnak thawng in ram an lakduhnak ahhin a thum aw a si timi a theithiam. Pathian thutiam pawl cu anmahte in an hung cang suak men lo ih, tuahnak thawn kan zum ih, thinlung duhnak thawn kan pawm a tul. Cumi ai hnakin tumruh zetih hnatuannak thawn pehpar aw mi zumnak a tul sawn a si. Hebru tong ih, ’ulay, “,men thei” (Josh. 14:12) timi cu tihnak le rinhlelnak relnak ah hman a si, asinan ruahsannak le thiltha ziangsimaw a thleng ding timi rak thlirnak khal a si (Sem. 16:2; Mipum. 22:6, 11; Mipum. 23:3).

`Pathian thlun pumhlumnak ihsin in rak dawnkham tu remawknak “tenau” dangdang pawl cu ziangsaw an si?`