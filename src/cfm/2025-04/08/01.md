---
title:  "Zumnak ih paral tha: Joshua le Caleb"
date:   15/11/2025
---

### Tuizarh zirlai hrangt siar ding

Mipum. 13:6, 30–32; Josh. 14:6–14; Luka 18:1–5; Josh. 19:49–51; 2 Kor. 3:18; Rom: 12:1, 2.

> <p>Bible cangken</p>
> “Nan hotu, Pathian thu nan hnenih a lo simtu pawl kha cing uh: an umtudan ihsin thil rah suak cu ruat in, an rinnak cu thlun uh” (Hebrews 13:7).

Nu le pa pawl cun an fale pawl in zohthim mi ihsin thil an zir timi an thei thluh ko lo sawm? Nu le pa ziangzat in saw an fale pawl in anmai thatlonak nun an run thlun ti an hmuh ruangih riahsia ih um dah? Kum ziangzat kan si hmanah thiltha tuah hnakin thildik lo tuah hi kan olsam zet lai thotho. Cumi cu sual ih tlusia timi sullam lakih tel mi a si: “Ka tuahmi hi ka thei lo: ka duhmi ka tuah lo; ka huatmi sawn ka tuah a si” (Rom. 7:15). Cuvek thawn pehtlaih awknak nei lo zosaw um ke?

Suahthlak ihsin minung pawl cu zohthimmi nei ding huham thawn tuah mi kan si. Kan kiangnai bik ih um pawl zohthim in thinlung put, tong, ke ih feh tivek tete hi kan nun ih kan zir nasa dingmi pawl an si. Tleirawl kan si tikah zohthim ding mi kan neih a tul, an rak famkim lo a si hmanah, zumnak lam ih pa raltha ih a tuahtu an thlarau nun kan zohthim thei ih, kan ngaisang zet thei.

Tuizarh ahcun Joshua cabu sung ih um zumnak ih pa raltha pahnih: Kaleb le Joshua ih bulpak nun zohthim ding cu thuk deuh in kan bih ding. Israel pawl thuanthu ih thil thupi zet pakhat a um lai ahkhan, Pathian minung pawl nunnak ah le anmai san ih minung pawl lakah ngamhuai zetih dingtertu kha ziangsaw a si?