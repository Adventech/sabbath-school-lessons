---
title:  Tangdor paraltha
date:   19/11/2025
---

Israel hnam pawl hnenih ramri then zemawknak hmin tamzet pawl cu ziangkim zohdiktu paraltha pahnih Kaleb le Joshua hnenah pekfel in a um. Kaleb cun a co dingmi ram a dong hmaisa ih, Joshua cu a netabik ah a dong ve thung. Himi hlan tiang cu Joshua cun Israel hnam pawl cu ram a zem (thensak) rero. Tu ahcun Israel mipi pawl in Joshua ih co ding ram an pek ding tikcu caan a thleng thlang.

`Siar aw: Joshua 19:49-51. Ram zem darh tu Israel hruaitu ropi zet cun a covo cu a netabik ah a dong timi thudik in ziangsaw in sim duh?`

Joshua ih a donmi khawpi cu tongfang pahnih komkhawm mi Timnath-Serah timi a si. A hmaisa ih Timnath timi cu manah timi ihsin lak mi a si ih, a sullam cu ‘ruat ding’ lole ‘covo pek’ tinak a si, cumi cu ‘covo’ lole ‘ram’ tinak khi a si bik. A neta tu tongfang cu Hebru tong serach timi ihsin lak mi a si ih, a sullam cu a ‘tangmi’, lole ‘a hleifuan’ tinak a si (Suah. 26:12 thawn zoh aw). Curuangah Joshua ih comi khawpi hmin cu ‘covo hleifuan’ asilole ‘ram tang umsun’ tivek ih let a theih.

Joshua in ram a tang sun ihsin a hrilmi khawpi hmin cun Israel hruaitu pahnihnak ih tangdor zia a nemhnget a si. A hmaisabik ahcun mipi pawl in an covo ram an ngah thluh tiang a hngak. Cule Joshua cun amai co ding ah mipi tamzet umnak hmun simaw, asilole khawpi zohmawi zetzet tivek pawl zianghman a hril lo, sak that lehsal tul ding khawp ih khawpi hlun remrem, asilole siatsuah mi tla a rak si men thei, cui khawpi cu a hril sawn a si (Josh. 19:50 zoh aw).

Cui tlun ah Timnath-serah cu Shiloh khua thawn nai aw te, biakuk kiang ih um mi a si. Cui hmun cu Joshua ih a ngai thupi biknak hmun le a thinlung kaihnget ih a umnak hmun a si timi a langfiang ter. Israel hnam suak thar pawl cu Tiamcia ram ah hruai lut thluh in, Pathian bomnak thawngin hnamtin le innsang tin hnen ih an covo pek fel a si hnuah Joshua in covo tha deuh dil bangta sehla an phunzai zik lo. Asinan Joshua cun a thupi bikmi cu hmuitin in nun zangkhai zet (nun zaran) hman dingin a lungawi. Cutivek in lehhnu ih David ih rel mi thlacamnak cun a run tarlang: “Bawipai’ mawinak zoh dingin le a tempal sungih thu ron dingin, ka nun sung hmuahhmuah Bawipai’ inn sungih ka um theinak dingah Bawipai’ hnenah dil duhmi pakhat ka nei, cucu ka hawl ding” (Saam. 27:4).

`Joshua ih neihmi lungput thuhla ah ziang zirlai saw na zir thei ding? A tu ahhin ziangtin saw na nun ah na hman thei ding?`