---
title:  Zohthimnak ih huham
date:   18/11/2025
---

`Siar ding: Joshua 15:16–19, Thuthentu 1:13, le Thuthentu 3:7–11. Himi thuanthu pawl in zohthimnak ih huham thuhla ziangsaw a lo sim? Ziangtin saw Kaleb ih lunglut cu thangthar nonawn pawl hnenih a ra suah kirsal?`

Himi bungcang ahhin Kaleb cun a fanu Akhsah cu Debir khua a nehtu (latu) ih hnenah nupi dingah ka pe ding tiah a ti. Othniel cun khawpi cu a la ih, Akhsah a co. Himi thuanthu hi a thupi tuk, ziangahtile himi cun Kaleb ih ralthatnak, zumnak le harsatnak hmaiton dingih a tiarawk zia a tarlang lehsal a si.

Himi cun Israel thlah neta pawl in zumnak ih Paraltha Kaleb le Joshua zohthim ding an run nei a si timi khal a rak khihhmuh. Thlah hmaisa pawl in an hnatuannak an colhsan rualrual in thlah neta (thlah thar) pawl hrangah harsatnak hmaiton dingin le Israel hrangih Pathian khawkhannak famkimter dingih timlamnak a um.

Kaleb in Joshua hnenah, “Himi tlangram in pe aw” a tidan vek siloin Akhsah cun a pasal ih forhfialnak in a pa ih langtermi zumnak le lungfeknak thotho kha a run tarlang. A tumruhnak le ralthatnak thawngin Akhsah cun ram luah dingih thutiam hlawhtlinnak lam ih Kaleb zohthim ding cu a run nungter vivo.

A ngaingai te cun ram cu Israel pawl hnen ih Yahweh ih laksawng a si, asinan Israel pawl cun Bawipa thutiam cu zumnak le ralthatnak thawn an ngen a tul a si. Akhsah ih tumruhnak cu Thuthangtha cabu sungih dungthluntu pawl asilole mipi pawl ih an dawitlan thei lomi, anmah le an sungkua pawl hrangah Jesuh ih thlawsuahnak an dong lai hlan lo beidong duh lotu nunau pawl rak zohter ciatu a si.

`Siar ding: Luka 18:1–5. Hitawk ah kan hrang zirlai ziangsaw um?`

`Thlah thar pawl hnen ih zumnak mei-alh peksawg mi cu Pathian in rinsannak thawn kan hnenih a retmi hnatuan famkim ternak dingah a thupi tuk. Thlah thar pawl hnen ih zumnak pek sawngawknak ih harsatnak um theimi pawl ruat aw, khatlam ahcun Pathian hnatuannak ah tuanvo nasa sawn ih an lak theinak dingah mino pawl hrangah cantha a um thu vun ruat aw. Mino pawl cu Pathian ngaihsak zet hruaitu an si theinak dingin ziang saw kan tuah ding? Himi ahhin kian zohthim dingmi cu ziangmi tluk in saw a thupit?`