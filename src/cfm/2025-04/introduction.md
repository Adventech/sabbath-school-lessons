### Caan Tha Veihnihnak: Joshua Cabu

Joshua cabu cu Moses kaih hruainak kha Joshua hnen ih thlengawknak kha a si tiih hminsin mi a si. Tiamcia ram ih Israel pawl an luhnak thuanthu ihsin a thok ih, cutawk hmun ih an va umnak ahhin a net.

Ngaingai te cun Joshua hrangah cun a ol lem zik lo. Moses ih a tanta mi run kaihruaitu ding a si. Asinan harsatnak cu a thok fang lawng a si lai. Moses ih a rak tuahdah lomi pawl hi Joshua cun a run tuah a tul: ram an nor ih, nelrawn ih kum 40 an um hnuah Jordan tiva an kan ih, an pale pawl hnenih Pathian thutiamkam vekin Kanaan ram an thleng.

“Ka siahhlawh Moses cu a thi zo; cuiruangah tu ah tho aw, nangmah le hi mipi hmuahhmuah thawn hi Jordan hi kaan uh la, Israel faate pawl ka pekmi ram ah feh uh” (Josh. 1:2, NKJV).

A thuanthu cabu pumpui ih tawhfungbik cu hitawk, Joshua hnenih Bawipai’ tongkam ahhin kan hmu thei. Annih pawl cu “An hnen ih ka (YHVH) pekmi ram ah an lut ding”

Cule Joshua cun amahte ih tuah a tummi a si lo, Bawipa ih huham le kaihhruainak thawngin a tuahmi lawng a si sawn. A hlanih tikcu caan a liam zo mi ih minung pawl thawn thukamnak an tuah mi an thlun ahcun hi ram sungih a hruai suakmi pawl a rak thlenpi zo ding a si.

A ngaingai tec un kum 40 an vahvaihnak ahkhan Israel pawl cun thukham thawn a kalhaw mi nasa zetin an tong. Pathian an dokalh ruangah Suahlannak mangbangza a hmu ih a tong ngahtu pawl hmuahhmuah lak ihsin Kaleb le Joshua ti lo cu nelrawn ahkhan an hloral thluh. Moses cabu panga lakih pali pawl cun nelrawn ram ih an um lai ih thil a cangmi pawl an sim thluh. Tu ahcun Joshua ih kaihruainak hnuai ah san hnihnak pawl cu tiamcia ram luh dingin an ralring cia zo.

“Cun Moses in Joshua a ko ih Israel mi zate mithmuh ah a hnenah, Cak le ral tha zetin um aw: ziangah tile Bawipa in an pale pawl hnenah pe dingih sia a rak sammi ram ah hi mipi pawl hnenah na feh ding ih, cucu na va luahter hai ding a si” (Daanpeksalnak 31:7)

Pupa pawl le Moses hnen ih pekmi thutiam cu a famkim zik thlang. Ruahsannak hmulhmel a lang zo, reizet umnak ding inn nei lo le riahsia zet mipi pawl hrangah ziangkim tharthoknak ding a si. Saltannak ihsin Pathian in a hruaisuahnak ahhin Pathian cu a rinum zet zo ih, tiamcia ramthawn pehpar aw khal in rinsan a thlak zet ding.

“Joshua cabu ih thupi bikih retmi tumtah mi cu tiamcia ram ih Israel pawl an lutnak, ram an va nehnak, le hnamtin ih ramthen awknak simfiangnak hi a si. Himi tumtahnak cun cabu ih thucah a run langter ih, Abraham hnenih tiamcia ram Pathian ih a tiammi ah Pathian rinum zia langternak a si. Cabu cun A thutiam thukham ih Pathian rinum zet cu thupi ah a run ret. (Josh. 21:43-45).”—Andrews Bible Commentary (Andrews University Press, 2020), p. 365.

Kan zir tlang pei uh, Joshua cabu hi kum thawng tampi liam zo ih ngan mi sikhal sehla, a tu ih kan umnak leitlun hi Joshua in thlarua lam ih harsatnak a ton mi thawn in an danglam aw tuk lem lo. Harsatnak phun dangdang bangaw lo kan tong tla a si men thei, asinan bangawknak cu kan nei thotho ding, a hleice in thlarau lam ah, kan kilhim awknak, kan zumnak ah hringhronak kan tong ih, Pathian in rinsannak thawn a mi pawl hnen ih a pekmi hnatuan ding thehsuak dingin kan nei. Joshua zohthimnak cun kan tikcu le caan thawn pehpar aw ih Pathian thutiamkam ngah thei dingin le a huham hmangih nehnak co thei dingin thazang in pe ding a si.

_Barna Magyarosi hi a tu ahcun Inter- European Division ih executive secretary tuan rerotu le division ih Biblical Research Committee ih chairman a si. Kawhhran ah pastor hnatuan in a um thok ih, Romania, ram South Transylvania Conference ah director hna a tuan, cule Romania ram ih Adventus University ah president le Bible lam zirhtu hna a tuan._