---
title:  Rinum Pathian
date:   13/12/2025
---

### Tuizarh zirlai hrang siar ding

Josh. 21:43–45; 2 Tim. 2:11–13; Joshua 23; Thup. 14:10, 19; Daan. 6:5.

> <p>Bible cangken</p>
> “Bawipa in Israel innsang hnenih a rak simmi thilmha pakhat hman tlolh loin a zate’n a ra cang suak thluh.” (Joshua 21:45).

John F. Kennedy cun a hnatuannak ih lomluhnak anneih ni January 20, 1961 ahkhan American pawl hnenah tongfang 1,366 lawng hmangin thucahnak a nei, asinan American mi pawl thinlung ahcun hloral thei lo hminsinnak a tuah a si. A ram mi pawl hnenah mai hlawknak lam siloin mai tuanvo hmuitin thluh dingin thucahnak a nei: “Sia le tha theihnak fimzet thawn kan tuah mi cu kan lawmman a si, kan tuahtuan mi cu san thuanthu cun thu a then ding. Kan duhdawtmi rampi hi hmailam ah hruai uh si, A bomnak le thlawsuah dil uh si, asinan hitawk leitlun ih Pathian hnatuan cu kanmai ta ngaingai a si timi thei ringring uh si” tiah a ti.

Israel fale pawl hruaitu patar zet Joshua cun a lei nun cemnak ding a nai thlang ti a theih tikah, hnam hruaitu pawl le Israel fale pawl hnenah thucah phuang dingin thutluknak a tuah (Joshua 23 le 24). Joshua 23 cun hmailam hrang le Pathian biakdan ding a hmuitin deuh: midang tel loin! Joshua 24 cun a liamcia ih Pathian rinumnak pawl a thlir kirsal ih, zo si biak tlak bik timi thuhla ih thutluknak tuah tumnak cu a hmuitin mi a si: Yahweh!

Tuizarh ahcun Joshua ih thucah hmaisa kan zoh khawm ding, cumi ahcun Israel pawl ih ralnehnak khal a run rel tel ih, asinan cumi rualrual in hmailam can ih Israel pawl ih hlawhtlinnak ding lamzin khal a khih hmuh.