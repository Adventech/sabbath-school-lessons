---
title:  Bawipa ih Vancungmi
date:   17/12/2025
---

`Joshua cabu (Josh. 23:15, 16) le ca thianghlim hmundang ih Pathian thinhengnak le a dikmi phuleisamnak thuhla relmi pawl hi ziangtin saw kan simfiang ding? (zoh awla, Mipum. 11:33; 2 San. 36:16; Thup. 14:10, 19; Thup. 15:1.)`

Israel mi pawl cun Bawipa ih thinhengnak cu nelrawn ih an vahtawih lai ah an rak tong hrep zo (Mipum. 11:33, Mipum. 12:9), cuvek ciah in Tiamcia Ram khalah an tong(Josh. 7:1), cule daan buarnak ruangih Yahweh thinhengnak a rahsuak mi cu an theifiang nasa. Himi bungcang pawl cun Joshua ih thurel nasat zia an tarlang. Bawipa in Israel a siatsuah ding timi vun theih cu tihphan umza thil a si, a hlan khalah himi tongkam thotho hi Kanaan mi pawl siatsuah ding thuhla a relnak ah a hmang zo. Israel thlawsuahnak thuhla ih Bawipa ih thuthiam mi ah rinum zetih an um ruangih a thlen famkim vek ciah in, siasamnak thukam (Puithiam hntuan 26, Daanpeksalnak 28) khal Israel pawl in Thukam an hnong tikah a thleng dik ve ding a si. Kanaan mi pawl ih ram laksaknak le siatsuahnak eng hnuai ahhin, himi bungcang pawl cun Yahweh cu a netnak ih leitlun thuthentu a si timi a run tarlang sal. Anih cun sual cu khuitawk ih hmuh a si khalah do dingin a phuang a si. Israel pawl cu doawknak thianghlim ih an tel ringawt ruangah thianghlimter an si cuang lo ih, that hleicenak khal an nei hran cuang lo, pathian dang bia mi zumlotu pawl in hrilcia hnam dokalh in Yahweh thuthennak an dokalh caan ih an tuah vek men fang kha an si.

A liamcia caan ih sunlawinak pawl hmuahhmuah kha hmailam caan ih tongsal ding cun Israel pawl ih duhhrilnak ah a thum aw a si.

A hmaisabik ahcun Pathian thinhengnak thuhla Bible ih in zirh mi hi Pathian cu duhdawtnak a si timi nemhngetnak thawn an milaw thei lo in a lang (Johan 3:16, 1 Johan 4:8). Asinan Pathian thinhengnak eng ahhin Pathian duhdawtnak thuhla Bible ih zir mi thurin hi an pehzom aw hnget sawn a si. A hmaisa ahcun Bible cun Pathian cu duhdawtnak nei, tuarfainak nei, thinsau zet, le mi ngaidam dingih man cia ringring tin a tarlang (Suah. 34:6, Mik. 7:18). Asinan sual ih khuh mi leitlun thuhla ahcun Bawipa ih thinhennak cu sual le sualralnak thawn an hmaiton tikih a thianghlimnak le dingfelnak lungput hi a si. A thinhengnak hi thinlung lam, phuleisamnak le simcia loih thiltuah ciamconak lam a si dah lo. Thukam Thar cun Khrih cu kan hrangah sual ah a hung cang (2 Kor 5:21), A thihnak thawngin kannih cu Pathian thawn rualrem aw sal mi kan si timi in rak zirh (Rom 5:10). Zokhal a zumtu pohpoh cu Pathian thinhengnak mithmai an tong lo ding (Johan 3:36, Efesa. 2:3, 1 Thess. 1:10). Pathian thinhengnak timi cun leitlun ih thuthentu dik le dingfel mi a si timi a tarlang (Saam. 7:11, Saam. 50:6, 2 Tim. 4:8).