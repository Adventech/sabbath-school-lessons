---
title:  Khawruah har hminsinnak
date:   15/12/2025
---

Himi thuanthu cemnetnak(Josh. 21:43–45) cun thuawihnak ruangih Pathian thutiam famkimnak pawl a sim thluh. Hlawhtlinnak cu thilpek vek men ih ruah ding a si lo, Pathian thuawihnak thawn in an pehtlai aw ringring a si. Cuvek in ram zemawk khal hi Israel pawl hnen ih Pathian rinumnak hminsinnak (Neh. 9:8) a si ih, cui hlei ah Israel ih lungput ah thum aw in hmailam ih an thansohnak ding tikcu caan a tuah a si. Israel pawl cun an don zo mi cu an kilkhawi tha thei pei maw?

`Siar ding: Joshua 23:1-5. Joshua ih thuhmai hruai relmi thupi pawl ziangsaw an si?`

Joshua ih tongkam cu kum tam le upat zet ihsin Pathian in anmah rinsan ih hnatuan a pekmi tuan tu ding, a thu rak ngaitu hnenah a sim. Ram an nehdan cu: Bawipa in an hrang a dosak a si timi khal a sim. An rinum lonak le zumlonak ruangah Israel pawl cu Izipt ihsin an suah hnuah raldonak ih an tel a tul ta riai, ram an lak theinak khal cu anmai ralkap thazang cahnak in siloin Pathian telve(hnatuan)nak thawngin a si.

Pathian cun an doral pawl nehsak in Israel pawl cu cawlhhadamnak a pe, asinan ram an lak hrih lomi phunhnam hrekkhat an um hrih lai. Ralnehnak cu Israel pawl hrang ahcun hlawhtlinnak, thleng theih riai lo thil a si lo ih, Pathian bomnak a um thei mi ah rinumnak ih thum awknak lawngih a cang suak thei mi a si.

`Joshua ih kaihhruainak thawngin Israel pawl in Kanaan ram an nehdan le tuisan Khristian pawl in nehnak cothei thlarau nun an neih theidan karlak ah bangawknak ziangsaw um? Siar aw Josh. 23:10, Kol. 2:15, 2 Kor. 10:3–5, Efe. 6:11–18.`

Israel pawl ih ral nehnak cu an cahnak le an ralrel thiamnak ruangah a si thei lo. Cuvek thotho in, sual le tukforhnak tlunih thlarau lam nehnak cu Jesuh Khrih ih raithawinak le a thawhsalnak hmangin kilhim in a um. Asinan tuisan ih Pathian minung pawl cun sual neh in an nun theinak dingah Thlarau Thianghlim hmangin thlarau lam bomnak ah an thum awk ringring a tul.

`Kan hmaiih mangbangza thutiamnak um cingin ziangruangah saw sual tuah hi kan olsam theu?`