---
title:  Pathian kaihnget in
date:   18/12/2025
---

Israel pawl in milem biaknak ih thlemnak le Pathian thinhengnak an hrial theinak ding lamzin umsun cu thukam ih “lo pei [hlah uh]” timi an cin keng ringringnak hi a si lem lo ih, sia le tha thleidang thiam in, Bawipa ih rinumnak hi a si sawn a si. Himi Bawipa “kai hnget, kotu” (Daan 4:4) timi thotho hi nupi le pasal karlak neihawknak thutiam simfiangnak khal ih hman a si (Seem 2:24) asilole Naomi hnen ih Ruth a rinum zia relnak khal a si thotho (Ruth 1:1). Joshua ih thlirdan vek cun cuvek ih rinumnak cun Israel pawl cu “tuini tiang” hnam pakhat vekin a tarlang a si timi hi hminsin tlak zet a si. Vansiathlakzet in cuvek thil cu thuthentu cabu in riahsia zetih a phuang vekin, Israel pawl thuanthu neta ahcun a um nawn lo (Thut. 2:2, 7, 11; Thut. 3:7, 12; Thut. 4:1, tvk.)

`Joshua cun Israel mi pawl hnenah an Bawipa Pathian duhdawt dingin a fial rero (Josh. 23:11; zohtlang aw Daan. 6:5). Duhdawtnak cu hramhram ih ti hrim awknak lam a si lo, cuti locun a tumram ngaingai a thleh pang ding. Asicun duhdawtnak thupek cu ziangtin saw a si thei ding?`

Israel pawl cu thukam thlawsuahnak ih an um vivo theinak dingah Pathian ah rinum ih an um a tul. Hebru cun a rel uar hleice cuang: “na nunnak ruat in ralring zetin um aw” ti a si. Cule ’ahaba, “duhdawtnak,” timi tongfang cun minung duhdawtnak phun dangdang a sawhkhih thei, rualpi duhdawtnak, nunau mipatnak lam duhdawtnak, nui duhdawtnak, fala/tlangval duhdawtnak, le Pathian ih rinumnak tivek pawl khal a tel thluh. Pathian duhdawt timi cu sia le tha theihnak nei ih A hnenih pumpek awknak a si timi kan theihthiam ahcun a sinak pahbal loin nuam zetin kan um thei ding a si (zoh aw Johan 13:34). Pathian cun A thupek thluntu pawl cu amah thawn bulpak laicin awknak an neih ringring ding a tumtah a si (Suah. 19:4 [“kei cun . . . Ka hnenah ka lo hruai,” NKJV], Daan. 6:5, cu Mat. 22:37 thawn zoh aw) cui thil cu a duhdawtnak le zangfahnak nasa sungah an hrang a tuahsak mi ah a thum aw a si.

Pathian duhdawt dingih thupeknak cun a Pathian sinak tivek men duhdawtnak lampang a reltum lo ih, duhdawt awktonnak lam pang a rel sawn a si. Pathian ih duhzetmi cu A duhdawtnak theithiam tu mikip thawn bulpak laicin awknak hngetzet ih luhpi a si. Curuangah mi hmuahhmuah tlun ih A duhdawtnak leitlun huap cu kan pek awknak, kan duhdawt ton awknak langternak a si.

`Jesuh cun a dungthluntu pawl hnenah thupek thar a pe. Himi thupek hi a thar le a hlun a si kop thei dan? Siar aw: Johan 13:34, Johan 15:17, le 1 Johan 3:11; himi thawn zoh kop aw Puithiam. 19:18.`