---
title:  An cang suak thluh ding
date:   14/12/2025
---

`Joshua 21:43-45 ahkhan cabu cun Pathian hmuihmel ziangtin a tarlang? Ziangtin saw himi tongkam pawl cu Tiamcia Ram thuanthu lawng ih hman mi siloin kan Rundamnak ngaingai khal ih hman a si thiam (2 Tim. 2:11–13)?`

Himi bungcang pawl cun cabu netkharnak le Pathian thu zirnak pawl tawi famkim in a rel thluh. Cabu pumpi ih thupi tumzet lakih pakhat a tar lang: Yahweh ih rinumnak thutiamkam a si, Anih cu A thutiamkam mi thei ringring tu le sia a sam mi famkimter tu a si. Himi thuhla tawi zet ahhin cabu pumhlum ih thupi pawl hmuahhmuah a khaikhawm thluh. Joshua 21: 43 ih ram thendarh awk thuhla a rel lai ah (Joshua bung 13–21), Joshua 21:44 ahcun doral pawl an neh ih ram an luah thei thu a rak sim(Joshua bung 1–12). Hi dunglam thu thlirsalnak pawl hmuahhmuah cu Pathian rinumnak mitthlam ih thlir mi a si. Pathian in a thupek parih rinumnak hmang lo in Israel pawl cun anmai cahnak in doral an neh thei lo ih, ram khal an luah thei lo timi hi an thei ringring ding a si.

Anih cun “ram hmuahhmuah” a pe (Josh. 21:43, NKJV, bet mi), “an doral pawl hmuahhmuah an kut ah” a pe (Josh. 21:44, NKJV, bet mi), cule “thu a kamcia mi pawl hmuahhmuah” vekin (Josh. 21:44, NKJV, bet mi) “a cang suak thluh ding” (Josh. 21:45, NKJV, betmi). Kol “hmuahhmuah” timi tongkam hi cang 3 ah vei 6 hmansal rero a si (Josh. 21:43-45), cumi cun ram cu Yahweh ih laksawng diktak a si timi a thupiter. Israel pawl cun an rak dong ruangah anmai cahnak ih lak theih mi tin an ruat ding a si lo. Ram “pe” dingih thutiam tu le an kut ih an ral pawl a “petu” cu Bawipa a si.

Israel ih hlawhtlinnak pawl hmuahhmuah cu Pathian hmainornak le rinumnak ruang lawngah a si ding. Himi cu kan rundamnak thuhla thawn khal in an milaw zet: “Zumnak thawng in zangfahnak ih rundam nan si. Himi cu nanmai tuahnak ruangah a si lo. Pathian ih thilpek a si, hnatuannak ih rahsuah mi a si lo, cuticun zohman an porh aw lo ding a si” (Efesa. 2:8, 9, ESV).

A ngaingai te cun Pathian rinumnak hi uar zet in Paul cun, “Hihi rintlak tongkam a si: Amah thawn kan thih ahcun, amah thawn kan nung ve ding: Kan tuar ahcun, amah thawn kan uk ve ding: amah kan hnong a si ahcun, anih khalin in hnong ve ding: Kan rinum lo hmanah, anih cu a rinum ringring: ziangahtile amah le amah a hnongaw thei lo a si” (2 Tim. 2:11–13, ESV).

`Ziangtin saw Pathian in a thutiam a tuah famkimnak lam ih a rinumnak cun hmailam caan ih a thutiam mi pakhat te hman a hlawhsam lo ding timi zum ngamnak in pek? (zoh awla 1 Kor. 10:13, 2 Kor. 1:18–20.)`