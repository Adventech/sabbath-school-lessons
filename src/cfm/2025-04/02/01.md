---
title:  Zangfahnak thawngin lungawinak
date:   04/10/2025
---

### Tuizarh sung zirlai hrang siar ding

Josh. 2:1–21, Mipum. 14:1–12, Heb. 11:31, Suah. 12:13, Joshua 9, Neh. 7:25.

> <p>Bible cangken</p>
> “Rinnak in hlawhhlang Rahab cu zumlotu pawl hnenah a hloral lo, thlingthlatu pawl daihnak thawn a rak cohlan lai ahkhan” (Hebru 11:31).

Ziangah himi ka tuah sal? Hivek tongkam pawl hi kan rel kirsal rero men thei. Ngaingai te cun san thuanthu hi amahte a kirsal rero men lo ih, minung nunnak ahhin kanmah rori khal kan kirsal theu a si. Kan tuahsual mi kan tuah sal leuhleuh theu.

Israel cun tiamcia ram luh theinak ding caantha veihnih an nei, himi cu Joshua in a ngai thupi tuk. A pakhatnak ahcun an tonmi hi fiangzet ih an theihtiam a tul. Ram thuhla ih theih ding tha thu man neizet pawl run keng thei dingin thlingthlatu pahnih a thlah: An kilkhawi awkdan, ralkap timlam awkdan, tidai a tamdan, ralkap run beitu pawl hmai ih mipi thinlung putdan pawl thei dingin a si.

Mi pakhat cun Pathian in tiamcia ram pe dingih thu a tiam ruangah Israel pawl hrangah zianghman rak tuan ve ciamco a tul zik lo tin a ruat men thei. Asinan Pathian bomnak rinsan tlak zet cun minung tuanvo zianghman siarsak lo in a um riai lo. Israel pawl cu Kanaan ram kulhpi kiang ahcun veihnihnak an ding kirsal. Ruahsannak sangzet an nei, asinan hivek ciah in Israel pawl ramri naih ih an va um netabik ahkhan nasa zetih hlawhsamnak an rak tong zo.

Tuizarh ahcun Joshua cabu ih thuanthu ngai nuam zet pahnih kan hliakhlai ding ih, tuisan ih kan zumnak thawn an pehzom awknak kan hmu ngah ding. Pathian zangfahnak cun kan mangbang theinak ding cemni nei lo thil a nei ringring a si.