---
title:  Bangawk lonak
date:   08/10/2025
---

`Siar ding: Joshua 9:1-20. Rahab thuanthu le Gibeon mi pawl ih thuanthu karlak danglamnak le bangawknak pawl kha ziangsaw an si? Ziangah annih pawl hi an thupi?`

Himi Joshua cabu ih bung cu Israel fale dokalh in Kanaan ram pawl ih ramthen fate uktu siangpahrang pangan an komkhawmawknak thu thawngin hram a thok. Cumi thawn kalh aw ciah in Gibeon ih umtu pawl cun Israel thawn thukamnak tuah dingin thutluknak an tuah.

Israel fale thawn thukamnak an tuah theinak dingah Gibeon mi pawl cu ramdang ihsin palai vek ciah in an feh. Daanpeksalnak 20:10-18 ih umdan vek asile Pathian cun Kanaan mi pawl le tiamcia ram lenglam ih a umtu pawl karlak ah danglamnak a tuah.

“Hrokhrawl” asilole “depdetnak” tiih letmi tongkam cu sullam tha zet khal in hman a theih, fimkhurnak le fimnak a khih hmuh (Thuf. 1:4; Thuf. 8:5, 12), asilole a sia lam zawng cun thiltha lo tuahtumnak lam a khihhmuh a si (Suah. 21:14, 1 Sam. 23:22, Saam. 83:3). Gibeon mi pawl buainak ahcun an thil tuahmi bumawknak ahkhan mah le mah siatsuah aw lo dingih humhimnak ding tumruhnak a um a si.

Gibeon mi pawl ih thurelmi cu Rahab ih thurelmi thawn an bangawknak a langfiang zet. An pahnih cun Israel pawl Pathian ih huham an pawm ih, Israel pawl ih hlawhtlinnak cu minung menmen ih titheih rual a si lo timi khal an pawm veve a si. Kanaan midang pawl thawn bangaw lo zetin annih cun Yahweh in Israel mi pawl hnenih a pek ding ram thu ih A khawkhannak an rak dokalh ve lo, Bawipa Amah rori in Israel hmaika ihsin hivek miphun pawl a doisuak thluh ding timi hi an pawm zawng tak a si. Izipt ihsin hruaisuaknak thuthang le Sihon le Og tlun ih ralnehnak cun Rahab le Gibeon mi pawl in Israel mi pawl thawn rualremnak hawl dingin a bawm a si. Asinan Rahab vekin Israel Pathian hnen ih pumpek awk ngaingainak cu Gibeon pawl cun an nei lo ih, bumnak ah an hmang sawn riangri.

Moses daan bu ahcun hivek buainak ahhin Pathian duhzawng zirnak ih hman ding a si (Mipum. 27:16–21). Joshua cun Bawipa ih duhdan a zirfiang ding ih, Gibeon mi pawl ih bumnak a hrial ding a si.

Pathian duhdan ih ramuk hnatuan hruaitu le ziangvek Khristian hruaitu khal in thupibik ih an ret ding mi cu Pathian duhdan hawl hmu ding hi a si (1 San. 28:9, 2 San15:2, 2 San. 18:4, 2 San. 20:4). Himi cu Israel mi pawl in an ngaihthah ruangah ram an laknak ding hrangih an daan neih mi an buar ding maw, asilole a thupi zet mi Bawipa hmin ih thu an tiam mi an dokalh ding timi hi an parih a thleng dingmi cu a si.

`Bible thu rualrem awk lonak vekih a langmi pahnih karlak thubuai ahhin vei ziangzat saw nangmah ten na talbuai?`