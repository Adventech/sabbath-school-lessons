---
title:  Mangbangza zangfahnak
date:   09/10/2025
---

`Siar ding: Joshua 9:21-27. Joshua ih a relfeldan ahhin ziangtin saw zangfahnak le duhdawtnak a um khawm thei?`

Israel mipawl in Gibeon mi pawl do duh zet hman sehla, mipi hruaitu pawl ih siasam thukamnak ruangah do thei an si lo. Israel hruaitu pawl cun an thukamnak vekin an cangvai, cui thil cu thil diklo tuahnak asilole thiltha lo tuahnak tivek a tel lo phawt cun (Thut 11:29-40) bulpak in tuar phah ding khal sehla an kai hnget ringring thotho.

Thukam hlun ahkhan sia sam thukam hlan ih fimkhur zetih um, le thukam ngaihsak zet hi biaknak lam ih mitha tiih hmuh an si (Saam. 15:4; Saam. 24:4; Thus. 5:2, 6). Siasam thukamnak cu Israel ih Pathian, Bawipa hmin ih tuah mi a si ruangah hruaitu pawl cun an thleng thei lo.

Israel hruaitu pawl in siasam thukamnak thawngin Gibeon mi pawl ih hmailam thawn pehtlaih awknak an nei lo. Ngaingai te cun annih pawl cu Pathian inn hrang ih thingtantu le tidai khaitu (Joshua 9:23) an si ruangah Israel pawl ih Pathian biaknak ah Gibeon pawl cu an tel. Joshua ih letnak cu Israel hruaitu pawl ih thuthensak mi, “mipi pawl hmuahhmuah” (Josh. 9:21, NKJV) sal si dingih thusuah mi thawn kalh aw zet in, camsiatnak cu Gibeon mi pawl hrangah thlawsuahnak ah a thleng (zohtlang aw. 2 Sam. 6:11).

Gibeon mi pawl ih thuanthu um vivo mi ahcun khawpi ah nuam zetin biaknak lamah dinhmun sangin an um ih, Pathian minung pawl hnen khalah an rinum zet timi a langfiang. Israel ih thukam a tuah mi cu san tinkim ah a um ringring, cuticun Babilon mi pawl ih sal kaihnak ihsin Israel pawl an ra kirsal ih, Jerusalem an saknak khalah anmah pawl bomtu lakah Gibeon pawl an tel ve a si (Neh 7:25). Pathian ih zangfahnak lawng in an thiltuahmi pawl cun kumkhua in rahtha a nei ding a si.

Rahab vek ciah in Gibeon pawl in an sinak phuangsuak in zangfahnak dil bangta sehla, ziangthil a thleng ding? Zianghman kan thei lo, asinan Pathian ih duhzawng ronkhawm awknak cun Gibeon mi pawl cu siatralnak ihsin luatter an si timi cu kan hlon thei lo ding. Pathian ih tumtah bikmi cu misual pawl hrem a si lo ih, sualsirnak an neih lai hmuh le, A zangfahnak pek hi a si (Zir tlang aw Ezek. 18:23 ; Ezek. 33:11). Gibeon mi pawl ih bumnak cu Pathian hnen ih zangfah dilnak, A hngilneihnak le A ziaza thei ngah dingih dilnak vek ciah in ruat ding a si. Kanaan mi pawl ih sualsir duh lonak le Pathian tumtah mi an rak ngaihsak lonak cun anmai hloralnak an tuah a si (Semtirnak 15:16). Gibeon pawl in dokalhnak hnakin daihnak an duhnak le milem biaknak bansan in, Pathian dik umsun biak an duh sawnnak pawl cu Pathian in a zahsak zet.