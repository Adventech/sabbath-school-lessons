---
title:  Ruahsannak umlonak hmunih thatnak
date:   06/10/2025
---

`Siar ding: Joshua 2:2-1, Hebru 11:31, le Jeim 2:25. Himi bungcang cun Rahab thuhla ziangsaw in sim?`

Rahab ih thuanthu laimu bik cu thlingthlatu humhimnak ding hrangih thuphan a relmi hi a si. A thuphan relmi pawl kan ruah tikah nunphung sualral zet umnak khawtlang nun ah a tel a si timi kan theifiang a tul, cumi cun cuvek mipi pawl thumhen dingin Pathian thutluknak a tuah. (Seem. 15:16, Daan. 9:5, Pui. 18:25–28). Thukam thar ah a zumnak cu uar zetin an thangthat timi cu thudik a si. Asinan Thukam Thar ih a cangvaihdan felfai zetih kan zoh tikah Rahab thuhla ah zohman in ziangkim an nemhnget lo ih, thuphan a relmi khal an dinpi lo ti a fiang.

Hebru 11:31 ahkhan nunphung sualral zet kaihhnget hnakin thlingthlatu pawl thawn rualrem dingih a duhhrilnak cun a zumnak a nemhnget. James 2:25 ahkhan Israel thlingthlatu pawl hnenih riahnak ding a pek ih, himdamten an kir theisalnak ding lamzin a khihhmuh ruangah porh in a um. Nunphung sia zet, sualral zet nunphung, Rahab nun sual zet karlak ah Pathian cun a zangfahnak sungah a runhim theinak ding zumnak meitek a hmu. Rahab ih thatnak kha Pathian cun a hmang – cumi cu Amah Pathian le A minung pawl lakih tel ve dingih duhhrilnak a tuahmi ihsin a zumnak phuanglang a si – Asinan a thiltuahmi ziangkim hi porh le lawm a hlawh cuang lo. Pathian cun Rahab ih ralthatnak danglam zet, ngamhuai zet a zumnak, rundamnak ih palai a sinak le Israel Pathian a hrilnak ruangah a ngai thupi zet.

Thil a hung ummi a hmuh ngah tikah, “Bawipa nan Pathian cu tlunlam van ah le hnuailam lei ah Pathian a si” (Joshua 2:11 NKJV) tiah a ti. Kanaan nunau nu in Yahweh cu Pathain umsun ih a pawm thu theih hi thil tha zet a si. A hleice in anih cu pathian nung bia lo, van ih um pathian pawl tiih an zummi hnen ih raithawi in, thlacamnak nei theutu an si.

Rahab ih phuangawknak cu Pathian biaknak diktak thuhla lawng ahhin a lang theu (Suah. 20:4, Daan. 4:39, Daan. 5:8). A tongkam cun Israel pawl ih Pathian lawng hi Pathian dik umsun a si timi a rak ruat cia ih, fimkhur zetin thutluknak a tuah a si timi a langfiang ter. A phuangawknak cun Pathian uknak le Jerikoh siatnak ding thuthennak karlak laicinawknak naizet cu a theithiam ti a langter.

Yahweh ih thuthennak eng ahhin a nun ih duhhrilnak cun thil pahnih lawng a suahpi thei: Amah Pathian dokalh vivo in, siatsuah theh in a um ding maw, asilole zumnak ah a pumpe aw sawn ding! Israel pawl ih Pathian a hril deuh ruangah Rahab cu Jerikoh ih a umtu pawl in Israel Pathian hnenah zangfah dil bangta sehla, an parah ziang a thleng ding timi zohthimnak ah a rung cang.

`Himi thuanthu cun Pathian in kan rinumnak netabik in pekmi thuhla ziangsaw in zirh?`