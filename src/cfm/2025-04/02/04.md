---
title:  Rinumnak thar
date:   07/10/2025
---

`Siar ding: Joshua 2:12-21 le Suahlannak 12:13, 22, 23. Ziangtin saw Suahlannak sungih thu um mi cun thlingthlatu pawl le ~Rahab karlak rualremnak theithiam dingin a lo bawm?`

Rahab ih duhdan cu a fiang zet: Nunnak ai-ah nunnak le thatnak ai ah thatnak ti hi a si. Chesed “thatnak in duhdawtnak” (Joshua 2:12) timi cun sullam dang lam zet, tongdang kam hnih khat vek men ih relfiang har zet mi thil a si. Cui thil cun rinumnak thukam lam a va rel tumnak a si ih, asinan rinumnak, zangfahnak, zangfah thiamnak le thatnak tivek pawl khal a kengtel thluh.

Rahab ih tongkam pawl cu Daanpeksalnak 7:12 ah theihtersal a si. Cutawk ahcun Yahweh Amah rori in Israel pawl hnenih A chesed mi ah rinum dingih siasam in, “hi thuthennak pawl hi nan ngai, nan kilkhawi ih nan thlun a si ahcun Bawipa nan Pathian in nan pupa pawl hnenih sia a sammi thukham le zangfahnak cu nan parah a kilkhawi ve ding a si” (Daanpeksalnak 7:12) tiah a ti.

Lunglut thlak zet thil ummi cu himi bung thotho ahhin Kanaan mi pawl tlun ih khapmi thil (cherem) simfiang in a um. Hitawk ahhin Rahab, khapmi thil hnuai ih a ummi Kanaan mi a um, asinan Israel fale pawl hnen ih pek zo mi thutiam cu a zumnak felzet hmangin ngah dingin a zuam ve a si. Cui thil ruangah anih cu runhim in a um.

Thlingthlitu pawl le Rahab biangbiak awknak thawn pehpar aw in kan thinlung ih ra lang hmaisabik cu Suahlannak ih lantakpuai kha a si. Cutawk ahcun Israel fale pawl kilhim an si theinak dingah anmai inn hlum te ih an um a tul ih hlei ah, raithawinak tuu thisen thawngin an inn sangka biangah hminsinnak an tuah a tul a si.

“Cun thisen cu nan hrangah nan umnak inn hminsinnak a si ding: thisen ka hmuh tikah ka lo kalkaan ding ih, Izipt ram ka hrem tikah nan parah a lo siatsuahtu ding natsia a thleng lo ding a si” (Suah. 12:13, cule himi khalah zoh aw, Suah. 12:22, 23).

“Thuawihnak hmangin mipi pawl cun an zumnak cu an nemhnget ding a si. Curuangah Khrih thisen thatnak hmangih rundam dingin ruahsannak neitu pawl hmuahhmuah cun an rundamnak a him theinak dingah anmah in ziang hman ti theih an nei lo timi an theifiang thei ding. Daanbuar hremnak ihsin Khrih lawngin in tlen thei a si, kannih cu sualnak ihsin thuawihnak nunnah kan kir ding. Minung cu tuahnak si loin zumnak thawngin rundam an si ding; Asinan a zumnak cu a hnatuan ihsin a lang ding a si”—Ellen G. White, Patriarchs and Prophets, p. 279.

Cumi thu ahcun thisen cu siatsuahtu Pathian vancungmi ihsin rundamnak hminsinnak a si. Izipt ram ih hremnak netabik a um tum ih Pathian in Israel pawl ih nunnak a zuahsak vek ciah in Jeriko siatsuahnak a um tikah Rahab le a sungkua pawl cu runhim ding an si.

`Himi thuanthu pahnih ahhin ziangmi thuthangtha thucah thilti theizet saw kan hmuh? Anmai hnen ihsin ziangmi zirlai thuthangtha saw kan zir thei ding?`