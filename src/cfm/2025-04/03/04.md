---
title:  Cing ringring aw
date:   14/10/2025
---

`Siar ding: Joshua 4. Ziangruangah saw Pathian in Israel pawl hnenah theih ringringnak tuah dingih a fial?`

Himi lungto ih hmuitin mi cu “hminsinnak” ah a hung cang. Hebru tong ih ’ot timi te cu “mangbangza” timi tongkam thawn nai aw ih pehawknak nei an si ih, Pathian in mangbangza a tuah mi (Mani sun ih zirlai ahkhan zoh aw), Izipt ram ih hremnak a tuah tivek pawl a va khih hmuh a si (Suah. 7:3, Daan. 4:34). Cule cui thil cun “hminsinnak” asilole “theihthiamnak” tivek khal in a sullam a suak thei thotho ih, cumi cun a ngaingai ih thil a thleng mi simaw, thuksawn ih hminsinnak a ummi tivek lam a hoi a si. Thimnak ah vangro khi thukam “hminsinnak” a si(Sem 9:12,13), Israel pawl umnak inn sangka biang ih thisen ummi khal “hminsinnak” tiih kawh a si (Suah 12:13), cule a thupibik cu Sabbath hi Sersiamnak le Pathian umpi thianghlimnak a si timi “hminsinnak” a si (Suah. 31:13, 17; Ezek. 20:12).

Hitawk ahhin hminsinnak cu theih ringringnak, tipi kannak mangbangza hi cithlah sawngawknak kip ih an theih ringring dingmi a si. Theih ringringnak (zikkaron) timi tongkam hman mi cu zakar “theih ringringnak ding” timi tongfang ihsin a ra mi a si. Cumi cun thil va theihsalnak lam ai hnakin thuk sawn in sullam a nei. Cumi cun thiltha lam ih cing ringringnak ding lam a khih hmuh (Daan. 5:15, Daan. 8:2). Theih ringringnak lungto phunmi(Sem. 28:18–22) le biaknak lam thusuhnak (Suah. 12:26, 27; Daan. 6:20–25) a ummi hi Thukam Hlun ahcun a um phahphah theu. Mangbangza simthan kirsal rero hnakin Pathian cun a hnatuan mangbangza theih ringringnak langtertu le thuletnak sullam nei zet langtertu cingkeng ringringnak lungphum a din a si. Curuangah cutawk ahcun hminsinnak cu “kumkhua” in a um ding a si. Cumi cun himi Bawipa ih mangbangza a tuah mi hi A mipi pawl ih theih ringringnak ah kumkhua ih kaihhnget a tul zia a langfiang ter a si.

Hmailam caan ih cithlah sawng rungum dingmi pawl ih thusuhnak an tuah mi cu bulpak thusuhnak lam a si rungah a thupi zet: “Himi lungto pawl hi nan hrang ziangsaw a si?” cithlah sawng rungum thar pawl cun anmah bulpak in himi lungto pawl ih sullam hi an sungnun ah an theithiam tengteng ding a si. Mangbangza tuahtu Pathian zumnak cu cithlah sawng tin in an hrang ih Yahweh cangvaihnak ropi zet ih thupitnak pawl anmahten an hmuh suah ngah lawngah a nung thei ringring ding a si. Cuvek zumnak cun Bible zirhdan vekih rinum zetih nun hmangtu le hnam nunphung, a hramthok ih thatnak le thungai thlak ih fehpinak pawl hlohthluh tu, cithlah sawnawknak ih nungdam sakhuanak thi (biaknak ngaihsak duh lo)pawl karlak ah danglamnak nasa zet a tuah a si. A netnak ahcun kan Bible ih thum aw zumnak cu kanmai hrangah kan tuah ding a si. Zohman in, a hleice in, in thlahtu pawl khal in kan hrangah zumnak an rak nei kop thei lo a si.

`Na hrangah Bawipa ih a lo tuahsak mi theih ringringnak hrekkhat pawl cu ziangsaw an si?`