---
title:  Zangfahnak hminsinnak
date:   11/10/2025
---

### Tuizarh zirlai hrang siar ding

Joshua 3, Mipum. 14:44, Luka 18:18–27, Joshua 4, Johan 14:26, Heb. 4:8–11.

> <p>Bible cangken</p>
> “Ziangahtile Bawipa nan Pathian in Tipi Sen kan tan kai ngah hlanlo kan hmaiah tidai a rak kanter bangin Bawipa nan Pathian in Jordan ti cu nan tan kai ngah hlanlo nan hmaiah a kangter a si: Cuticun leitlun pumpi in Bawipai’ kut cu a cak ti an theih ih, Bawipa nan Pathian cu kumkhua in nan tih theinak dingah a si, tiah a ti” (Joshua 4:23-24)

Palik pakhat cun a kut a zap. John cu a dingter. Palik cun mawtaw mawng theinak License a dil, cu laifang ah John cu a paisa bawm le mawtaw mawng theinak License khal an zungkhan ih a tan thu a vun thei suak. Curuangah John cun a theitawk in thil umtudan pawl hmuahhmuah cu palik hnenah a sim. Palik cun a hnatuan mi a sut tikah John cun professor a si thu a sim. Palik cun John hnenah ticket a pek ih tlun ah, paisa kuan tul vekih ruat lo dingin a sim.

“Himi cu na zir dingmi hrang ih pek mi a si. Mipi in ziang thil simaw zir an duh ahcun a man an pe theu. Himi khal hi mawtaw na mawng tikah license na theihhngilh lonak ding hrangih na zir mi man a si. Ni hman nuam aw, Professor!” tiah a ti.

Minung kan si vekin kan mit hmuh ih um ringring thei lo thil pawl cu kan theihngilh theu. Fawn(phone) kawh kirsal ding, Email cakuat kirsal ding, thingfa tidai tawih ding, suahcam lawmpinak pek ding le thildang pawl khal kan theihhngilh theu. Cuvek pawl cu an um vivo. Asinan thlarau lam ih tulsam mi kan hngilh ahcun paisa kuan kirsal vek men in a ngah lo, a ngaingai te cun kan kumkhaw nunnak thawn an pehtlai aw a si.

Hebru pawl in Jordan an kannak kan zir ding ih, an tonnun ihsin ziangmi kan zir thei timi khal kan zoh ding.