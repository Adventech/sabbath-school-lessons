---
title:  Jordan tiva ral ah
date:   16/10/2025
---

> <p></p>
> “Tifinriat kha lei ro ah a canter; Tiva cu an ke in an tán. Cuih hmun ah amah ah lungawi aipuangin kan um ding” (Sam 66:6)

Tipi Sen le Jordan tiva kannak cun Bible thuanthu ah santhar hrang hminsinnak a nei veve, an pahnih in duhsannei hminsinnak an keng tel veve( Saam. 66:6, Saam. 114:1–7, le 2 Siang 2:6–15). Thukam hlun ah tipi kannak hmun ih thilthleng pahnih pehzom awknak le a sullam theihfiangnak thu ngankhum mi a rak um zo, cumi cun a hramthok ihsin a khihhmuh a si. Saam 66:6 ahkhan Saam cangan tu cun Tipi Sen le Jordan tiva kannak ih tahthimnak hmangin (Saam. 66:16–19) a nun ih Pathian tlennak ruangah Pathian a thangthat.

Saam 114 khal ah thilthleng pahnih an um khawm, cumi pahnih karlak ih danglamnak kha cangantu ih a hmuh lo ruangah a si lo, himi tipi kannak pahnih cun Pathian thu lamih thupitnak a neih veve ruangah a si. Curuangah a pahnih in Israel nun thlengdanglam tu a si. Sal sinak ihsin zalennak ah a thlen phawt ih, cule mi vakvai ram neihlonak ihsin ram neitu sinak ah a thleng a si. Himi Saam ahhin tipi kannak pahnih ih tahthimnak cun cangantu ih nun neekrawknak, reitheihnak, bomtu neih lonak, le hmuhsuamnak ihsin himnak, thatnak, rundamnak le tihzah upatnak lam ah a thleng hai a si.

Elijah ih thlengawknak cu Joshua cabu sungih nganmi mangbangza thawn Jordan tiva kapah a um. Elijah hrang ahcun tipi kan cu a nun thlengtu ding thil thupizet a si. Elisha hrang khalah thlengawknak cu a thupi tuk: Profet bomtu (1 Siang 19:21) cu miphun profet ah a hung cang (2 Siang 2:22).

`Siar ding: Matthai 3:16,17 le Marka 1:9. Ziangtin saw Thukam thar ngantu pawl in Jordan tiva ih thlarau lam sullam le hminsinnak tivek zawng ih an rel?`

Hnatuan in Jesuh leitlun ih a um lai ahkhan, Israel mipi ai-awih tu a si vekin hlansan Israel pawl thuanthu vek in a feh. Jesuh cun, “Tipi Sen” le “Jordan” tonnun a hrutsuak ve. Thihnak thupek a suah hnuah Izipt ihsin a tlan suak (Matt 2:14-16), nelrawn ah ni 40 sung tikcu caan a hmang (Matt 4:2), himi cu Israel pawl in kum 40 sung an hman mi thawn bangawknak an nei, a bulpak nun ihsin vantlang ih Pathian hnatuannak ih a thlengawknak ahkhan Jordan tiva ah tihnimnak a nei (Matt. 3:16, 17; Marka 1:9).

Lehhnu ahcun Hebru 3-4 ah Jordan tipi kannak ih duhsannei hminsinnak cu theihfiang a si ih, Kanaan ram luhnak cu zumnak thawngin Khristian pawl ih luhnak “zangfah cawlhdamnak” zohtertu vek in tarlang a si.