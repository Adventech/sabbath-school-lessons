---
title:  Jordan tipi kannak
date:   12/10/2025
---

`Siar ding: Joshua 3:1–5 le Mipumsiarnak 14:41–44. Ziangruangah saw Pathian in Israel mipawl cu a ra thleng ding mi thil cang ding mi hrangah a hleice ih timlam dingin a fial hai?`

Himi cu Joshua cabu sungih thukam kuang a langnak hmaisabik a si. Himi thuhla a um hlan ahcun Thukam hlun ah thukam kuang cu biakbuk thuhla ah a lang (Suahlan 40:21), cumi cu Israel pawl Sinai ihsin khual an tlawng ih (Mipum 10:33-36); Kanaan ram neh tum khal sehla an hlawhsamnak ahkhan a si (Mipum siarnak 14:14). Cui thil cu Israel pawl biakbuk ih thil thupi thianghlim bik a si ih, thil pathum thupi zet a keng kel, pakhat ciar cun a hleice in Pathian le Israel pawl an laicin awknak thu a relfiang: (1) Lungphek ahcun Thukam 10 a um; (2) Puithiam sang Aaron ih kianghrol a um; (3) Manna bawm (Suahlannak 16:33; Heb 9:4) khal a um.

Jordan tiva kan dingih timlamnak le thukam kuang cun Israel pawl in Kanaan ram cu anmai thu le anmai tikcu te ah an lut lo timi in theihter a si. Pathian lamzin le Amai tikcu caan te hngak in an thlun lawngah ralneh hlawhtlinnak an nei fang ding a si. Pathian – Cherubim tlun ih totu cu thukam kuang khuhtu a si ih (Suahlannak 25:22, Mipumsiarnak 7:89), cule a cangvaihnak cu thukam kuang ih cangvaihnak vekih ruah mi a si – Israel pawl hmai ih Kanaan ram a luhnak hin anih cu nehnak hruaitu ding pakhat a si timi langternak a si.

“Ti thianghlim” (Joshua 3:5) asilole “Ap thianghlimmi” (ESV) ti ih lehlin mi cun hmun thianghlim (biakbuk) hnatuannak an thok hlan ih puithiam pawl ih an thlun mi (Suah. 28:41, Suah. 29:1) le Sinai tlang ih Pathian puangawknak hmai ih Israel pawl ih an thil tuah mi thianghlimnak lam a khih hmuh a si (Suahlannak 19:10,14). Himi apawk thianghlimnak ahcun sual hloral ter ih, biaknak lam thianghlim lo pawl hmuahhmuah hlonhlo thluhnak khal a tel cih a si. Hivek thupek ciah hi Mipumsiarnak 11:18 ah a lang, cumi cu Pathian ih mangbangza a ra um ding mi thawn pehtlaih awknak an nei a si. Cuvek ih timlam awknak cun raldo awknak ding khalah a thupi zet a si (Daan 23:14). Doawknak ah Israel hrangih Pathian in ral a dosak hlan ah, Israel pawl cun Pathian hnen ih an pumpek awkdan le thu petu ding bikah pawm in, an rinsannak pawl an langter ding a si.

Jordan tiva an kannak mangbangza cun Bawipa in Israel pawl hnenah hi ram ih um minung pawl dawitlan thluh dingih a rak tiamkam mi cu rintlak zet a si timi a langter ding a si. Jordan tiva fehnak ding kangter thluhtu cun ram thilpek pawl cu an hnenah a pe thei ding a si.

`Pathian cun Jordan tiva a then ve lo. A telvenak hi cuvek lawmmam in a langfiang ciamco lem dah lo. Ziangtin saw kan aiawh ih Pathian telvenak ton ngah le theihthiam thei dingin thlarau lam timlamnak ih kan thansoh theidan ding?`