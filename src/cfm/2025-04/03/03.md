---
title:  Mangbangza a nung Pathian
date:   13/10/2025
---

`Siar ding: Joshua 3:6-17. Jordan tiva kannak mangbangza cun kan rianmi Pathian sinak thuhla ziangsaw in sim?`

Jordan tiva kannak hi Joshua 3:5 ah Hebru tongkam niphla’ot, “Mangbangza, khawruah harza” tiin a rel ih, cumi cun a cakmi Pathian cangvaihnak mangbangza a tlangpi thu ih a relnak a si ih, cumi cun a hleice ih a danglamdan a rel fiang a si (Saam. 72:18, Saam. 86:10). Cumi hnuah Israel pawl cun hivek cangvaihnak pawl an ruat ih, cutin Bawipa an thangthat (Saam 9:1), cule miphun pawl hnenah an phuangsuak a si (Saam 96:3). Izipt ram ih hremnak (Suah. 3:20, Mic. 7:15), Tipi Sen kannak le Pathian in nelrawn ih a hruainak tivek pawl cu (Ps. 78:12–16) mangbangza tiih rel a si.

Bible ngantu pawl cun leitlun sersiamtu Pathian cu A thil sersiammi hmangin rikhiah nei simaw, nor hramhram mi tivek zianghman a um lo timi thudik cu an thei tuk. A hrang ahcun thil cangthei lo (Heb. “Mangbangza”)zianghman a um lo (Jer. 32:17). A hmin le A sinak cu mangbangza a si ih (Thut 13:18), Anih cu kan theihban thei lomi a si.

Cumi thawn kalh aw zetin ramdang pawl ih pathian pawl cun mi a runhim thei lo (Saam. 96:5, Isa. 44:8), Bible Pathian cu “A nung Pathian” cangvai thei le a nungmi a si ih, Amah thluntu pawl cun an ai-awh ih tel ve dingin an rinsan thei mi khal a si.

Profet Zekhariah khalin Babilon saltannak ihsin an suah hnuah Israel pawl hrang hmailam tikcu caan a vun ruat tikah himi tongkam (niphla’ot timi tong hram ihsin suak thotho a si) thotho hi a run hmang a si. Jerusalem cu sakthat sal a si ding ih, khawpi lamzin kap ah upa pawl to in, cutawk hmun ahcun nauhak mipa le nunau pawl an lek rero ding timi a rak hmu. Khawpi ih a umtu, siatsuahmi pawl a hmu ih, zum duhlonak nei tu pawl hnenah Zekhariah cun, “Ralkap pawlih Bawipa in hitiin a ti; Cui caan ahcun hi mipi lakih a tangsun pawlih mit ah cucu mangbangza a si hmanah, ka mit ahcun cucu mangbangza a si cuang ding maw si? ralkap pawlih Bawipa in a ti. Ralkap pawlih Bawipa in hitiin a ti; Ngaihnik, ka mi pawl cu nisuahnak lam ram ihsin, le nitlaknak lam ram ihsin ka run hai ding; Cun ka hruai hai ding ih, Jerusalem laifang ah an ceng ding: cun thutak le dingfelnak ah annih cu ka mi an si ding ih, kei cu an Pathian ka si ding” tiah a ti (Zekhariah 8:6-8).

`Siar ding: Luka 18:18-27. Ziangtin saw Jesuh in a dungthlun pawl hnenih a thuletnak in thil cangthei lo ih langmi khalah Pathian rinsan dingih thazang a lo pek?`