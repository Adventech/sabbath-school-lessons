---
title:  Bawipa in a lo dosak ding
date:   22/10/2025
---

`Suahlannak 14:13,14,25 ih a langdan vek asile Israel mipawl doawknak ih an tel ding thuhla ah Pathian ih tumtah hmaisabik le a famkim mi kha ziangsaw a si?`

Israel pawl cu harsatnak tongin dungsip thei lo, hmainor thei loih an um lai caan te ah “Moses in mipi pawl hnenah, tih hlah uh, daitein ding uhla, tuisun ih a lo hmuh dingmi Bawipa ih sanhimnak hi rak zoh uh: ziangahtile tuisun ih nan hmuhmi Izipt pawl hi kumkhua in nan hmusal nawn lo ding a si” tiah a ti (Suahlannak 14:13). Bible thuanthu ih umdan vek asile Izipt mi pawl hman in an parih thil thlengmi ngaingai cu theithiam in, “Izipt mi pawlin, Bawipa in an hrangah Izipt mi pawl a do a si hi, Israel pawl hmai ihsin tlan uhsi, an ti” (Suah. 14:25).

Bawmtu nei lo Israel mipawl, ralthiamnak lam zianghman thiam lo pawl hrangih Pathian ih mangbangza runsuahnak cu zohthim ding pakhat ah a hung cang. Suahlannak cu Israel ai-awh ih Pathian telvenak (cangvaihnak) zohthim ding pakhat a si. Hitawk ahhin Yahweh hmangin doawknak a um ih, Israel pawl cun rak do ve ding an si lo(Suah 14:14). Pathian cu raldotu a si, hmainornak cu Amaita a si. Anih cun khawkhannak a dinpi, a tumtahmi a simfiang, cule raldoawknak cu a kai hruai. Yahweh in Israel hrang a do lo asile, hlawhtlinnak an ngah thei lo ding a si.

Ellen. G. White cun Pathian in, “raldoawknak hmangin tiamcia ram ngah ding cu a tumtah mi a si lo ih, pekawknak le tlinglo ti aw zetih a thupek thlunnak thawngin a si” timi a simfiang”—Ellen G. White, The Signs of the Times, September 2, 1880. Cutin Izipt ihsin hruaisuah an si tikah Pathian cun an hrang ral a dosak. An tuah dingmi cu rak um men ih, Pathian cangvaihnak ropi zet rak phuangsuah hi a si.

`San thuanthu cun Israel pawl in Pathian rinsannak an neih phawt cun annih ih rak do a tul lo timi tarlang a si (Zoh aw, 2 Siang 19, 2 San 32, Isaiah 37).`

Pathian khawkhannak ahcun Israel pawl cun anmai hrangih an do hi a tul lo. Suahlannak a um hnu ah Pathian in Kanaan mipi pawl donak ih tel dingih a remtinak san cu an zum lonak ruangih a ra um mi a si. Israel pawl khan zum ngamnak rak nei bangta sehla Suahlannak a um lai ih Izipt mi pawl donak ah hriamnam pakhat te hman an hman a tul lo vek ciah in Kanaan nehnak ding ih an donak ah a tul ve lo ding.

`“Israel fate pawl khal Bawipa dokalh in phunzai lo bangta sehla, an ral pawl thawn do awk ih an tuar ding a rem ti lo ding”—Ellen G. White, The Story of Redemption, p. 134. Phunzai reronak hin tuisan kan nun hi ziangtluk in a siatsuah?`