---
title:  Bawipa cu raldotu a si
date:   21/10/2025
---

`Siar ding: Suahlannak 2:23–25; Suahlannak 12:12, 13; le Suahlannak 15:3–11. Pathian cu raldotu a si timi sullam cu ziangsaw a si?`

Izipt ram ih kum reizet an um lai ahkhan Israel pawl cun an pupa pawl ih Pathian dik ummi cu an theihhngilh. Nelrawn ramthing ih khual an tlawnnak ih an tontehmi tamzet ih a tarlang vekin Abraham, Isaak, le Jakob ih Pathian an theihnak cu an hloh ih, an biaknak ih an thil tuahtheu mi pawl khal zumlotu pathian dang bia mi thawn an cawkrawi thluh (zohtlang aw, Suah. 32:1–4). Izipt mi pawl ih hremnak ruangah Bawipa hnenah an au (Suah. 2:23–25), cumi lai fangah Bawipa cu anmah ai-awh in a rung cangvai a si.

Asinan Suahlannak 12 sungih um doawknak a rellang mi cu Moses le Faro karlak buainak huham menmen hnakin a nasa sawn. Hlanlai ih nisuahlam doawknak thlirdan ahcun, miphun pahnih karlak thubuai cu an pathian le an pathian karlak buainak vekih ruah an si theu. Suahlannak 12:12 ahcun Bawipa in thuthennak a umter thu a simfiang, cumi cu Faro par lawngah a si lo ih, Izipt ram kaihhruai awknak dik lo zet le thilti theinak huham hmang dik lo zet phen ih dingtu thiltitheinak nasa zet nei Izip pawl ih pathian pawl par khalah a si (Pui. 17:7, Daan. 32:17). A netnak ahcun Pathian in sual ral a do. Himi doawknak cu kumkhua in a zoh liam men lo ding (Saam. 24:8, Thup. 19:11, Thup. 20:1–4, 14). A tlusia mi vancungmi pawl le anmai duhhrilnak ruangih sualnak ih barhlut awtu pawl hmuahhmuah khal siatsuah thluh an si lai ding. Himi eng ahhin ramsung ih ummi pawl thawn doawknak cu himi doawknak ngaingai a um hlan ihsin a rak um daih zo timi kan pawm thiam a thupi zet, cui thil cu thinglamtah ah a net a thleng ding ih, netabik thuthennak ah Pathian diknak le duhdawtnak cu a dik ngai a si timi tarlang a si ding.

Himi Kanaan mi pawl hmuahhmuah siatsuah thluhnak cu Bible ih thlirnak hrampi ihsin theihthiam a tul zet, cumi ahcun Pathian cu leitlun sualnak langtertu vanlam buainak ahhin a tel ve a si. A netnak ih a thupibik mi cu Pathian hminthannak le A ziaza hi a si (Rom. 3:4, Thup. 15:3).

Leitlun ih sual a rung lu hnu cun a laifang ah zohman an ding thei lo. Mi pakhat cu Pathian lam tang asilole sualnak lamtang a si tengteng a tul, a karlak ih din a theih lo. Curuangah hivek hi thinlung ah um in Kanaan mi pawl siatsuah thluhnak khal thuthennak netabik hmaihruaitu vekih ruah ding a si.

`Doawknak ropi hi a ngaingai te cun thil pahnih lak ih pakhat sangsang ih um dingin rem a ti a si. Khuitawk lam deuh ahsaw na um ti hi na thei maw?`