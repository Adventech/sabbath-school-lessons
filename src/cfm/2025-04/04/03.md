---
title:  Van ih doawknak
date:   20/10/2025
---

`Joshua cun doawknak cu beihawknak tum zet a si timi a theitthiam. Amah Pathian rori a telnak doawknak thuhla ziangsaw kan theih mi? Siar aw :Thup. 12:7–9, Isa. 14:12–14, Ezek. 28:11–19, le Dan. 10:12–14.`

Pathian cun lei le van hi um thilnung pawl hmuahhmuah a tuah ih, duhhril theinak zalennak khal a pe, cuithil cu duhdawtnak an neih theinak ding ih thil thupi zet a si. Pathian duhdan vekin an feh ding maw, asilole an dokalh ding timi duh hril theinak an nei. Huham nasa zet nei vancungmi lakih pakhat Lucifer cun Pathian a dokalh in ral a tho ih, a rual in vancungmi tamzet khal a hruai.

Isaiah le Ezekiel cun doawknak thu an rak sim, asinan simfiangtu hrekkhat pawl cun Isaiah 14 le Ezekiel 28 cu Babilon siangpahrang le Tai-ar uktu thuhla nganmi men a si tiah an ti. Asinan Bible sung ahhin fiang zetin thil tha zet simfiangnak hi a um theu. Babilon siangpahrang cu Pathian Bawi tohkham umnak vancungram ih um vekin a rel ih (Isaiah 14:12,13), cule Tai-ar siangpahrang cu Pathian tlang thianghlim ah kilkhawi tu Cherub vekin Eden hmuan ih a um thu a rel ve thung (Ezekiel 28:12-15). Hivek pawl hmuahhmuah hi leitlun ih Babilon le Tai-ar siangpahrang thuhla ah a dik lo, a thleng riai lomi thil a si.

Leitlun siangpahrang pawl thuhla ah annih pawl cu mawh nei lo, “hminsinnak famkim” neitu an si tiih rel theih an si lo. Curuangah himi nuncan ziaza pawl cun leitlun ih Babilon le Tai-ar ram uknak ngaingai pawl a rel lo a si timi a fiang zet.

Isaiah cun “tahthimnak” (Heb. mashal) timi a run hmang, cumi cu a ngaingai ih thuanthu a ummi lenglam thu relnak a si. Himi thuhla ah Babilon siangpahrang cu doawknak, mah le mah zalen duh zettu le puarthaunak neitu rak khih hmuh tu ah a hung cang. Cuvek ciah in Ezekiel cun Tai-ar siangpahrang fapa (Ezek 28:2) le Tai-ar siangpahrang karlak danglamnak a run tuah (Ezek 28:11,12), cumi ahcun siangpahrang fapa cu leitlun ah nasa zetih hnatuantu a si ruangah vanlam ih nasa zetih cangvaitu duhsannei hminsinnak ah a hung cang.

Daniel 10:12-14 ih ummi vekin vanlam ih ralthohnak fehpi tu pawl cun leilung ih Pathian tumtah mi famkim ding cu an rak dawnkham a si. Himi lei le van karlak pehtlaihawknak eng ahhin Israel pawl ih doawknak cu Pathian ih siannak a si timi kan theihthiam a tul. Leitlun hi Pathian le Satan karlak, sia le tha karlak doawknak nasa zet vekin kan theihthiampi a tul – ziangkim hi a netnak ahcun a tlu sia zomi leitlun ah Pathian diknak le duhdawtnak tuahtharsalnak dingih tumtahnak hlir a si.

`Himi sia le tha karlak vanlam doawknak ngaingai pawl kan nun le ka kiangkap leitlun ih kan hmuh theidan lamzin pawl cu ziangsaw an si?`