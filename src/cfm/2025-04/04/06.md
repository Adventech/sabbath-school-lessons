---
title:  Hril ding Thazet pahnihnak
date:   23/10/2025
---

`Siar ding: Suahlannak 17:7–13 le Joshua 6:15–20. Himi doawknak pahnih karlak bangawknak ziangsaw na hmuh thei? Ziangsaw an danglamnak?`

Suahlannak a um hnu Israel pawl ih raldomi hmaisabik cu Suahlannak 17 ah a um, cutawk ahcun Israel fale pawl cu Amalek mi pawl lak ihsin an runhim aw. Israel pawl cun Pathian huham cahnak in Izipt mi pawl ih tuarnak le Israel mi pawl suahzalen ih a hruaidan pawl an tarlang. Israel mi pawl hrangih Pathian khawkhan tha zet ahhin midang an dokalh ding timi hi a tel lo ti kan hmu zo (Suah. 23:28, Suah. 33:2). Asinan Izipt ihsin an suah reilote ah Israel pawl cun lamzin an fehnak ah an phunzai thok ih (Suah. 17:3), an lakih Pathian umpinak a um le um lo thu ahkhan thusuhnak an neih phah. Himi tikcu ciah ahhin Amalek mi pawl cu Israel pawl do dingin an ra pawk. Himi hi thil a thleng pang mi a si lamlam lo. Pathian rinsan saal dingih an zir theinak dingah Pathian cun Amalek mi pawl in Israel an do ding kha rem a tisak.

A kaihhruainak bul thuhram pawl zianghman siatsuah cuang riai loin, Pathian cu a minung pawl umnak hmun ah a rungtum ih khawkhannak tha zet: Pathian cangvaihnak rinsan le pumpekawknak lam ih kirsal dingin a ko rero a si. A ngaingai te cun doawknak daan (Daan 20) cu Israel pawl ih zum lonak ruangah kum 40 sung nelrawn ih an vahvaih hnu ih pek mi a si. Thil umdan thar cun khawkhannak thar a um ding a duh, cuvek a si ruangah Pathian cun Israel pawl in Kanaan mi pawl siatsuah thluh ding in a fial hai (Daan. 20:16–18).

Doawknak cu Israel pawl hrangih thil tul zet mi ah a hung cang ih, cui thil cu Yahweh ih an rin um le um lo hniksaknak khalah a hung cang thotho. Pathian cun a thlauthla lo ih, Amah ih thum awk thluhnak tonnun ihsin A huham nasa zet an theih ding rem a tisak hai.

Ralnehnak ih Israel fate pawl an rak telvenak cu cabu netkharnak lam ih Joshua in thunetnak a tuahnak ihsin a langfiang zet. Hitawk ahhin Kanaan mi pawl cun Israel fate pawl an do nasa lutuk tiin rel a si (Josh. 24:11). Jeriko kulhpi a tluksiatnak kha Pathian ih mangbangza tuahnak ruangih um mi thil a si. Israel mi pawl cu doawknak ih an tel tengteng a tul ih, khawpi sung ih um mi pawlin lungruh zetih an dokalhnak cu an hmaiton thlang ding.

Israel mi in ralthuam doawknak ih an telnak cu Yahweh ih bomnak rinsan thei dingih mhansohter theinak lamzin a si. Asinan doawknak a um tikih a net kharnak cu Bawipai kut ah a um theu timi hi Israel pawl hnen ah theihter sal ringring a si (Joshua 7:12,13; Joshua 10:8), doawknak ih an hrang a rahsuak mi cu Bawipai thutiamkam mi an zumnak, asilole an zum lonak thawngin a thum aw theu. Duhhrilnak cu an mai hrang a si.