---
title:  Thukam pahbalnak
date:   02/11/2025
---

`Siar ding: Joshua 7. Ai khua ih um pawl in Israel pawl an nehnak sanbik pahnih kha ziang saw a si?`

Casiar tu pawl in a thok ihsin Yahweh ih thinhengnak san an theithluh tihi lunglut zet thil a si, cui hlei ah thiltisualtu ih hmin khal an thei. Curuangah Akhan ih sualnak thuanthu ummi cun casiartu pawl ih ruahdan le Joshua le Israel pawl ih ruahdan karlak ahhin elawknak a um. Thukam hlun ih bungdang tamzet vekin Joshua 7 khal in thubuai a nei ve. Himi ih laimubik cun Israel pawl in Ai khua an neihlonak san a simfiang a si.

Ai khawmi pawl in Israel pawl an nehnak san tumzet pahnih a um: Akhan ih sualnak le Israel pawl in anmai cahnak ih an thumawk tuk ruangah a si. Lehhnu ih a rahsuak mi cu Ai khua an do hlanah Bawipa ih duhdan an sut lo ruangah le an doral pawl ih cakzia an ngainepnak ruangah a si.

Joshua 7:1, 11-13 ih kan hmuh vekin dawnkhammi thil bahpalnak ruangih thil hung ummi ahkhan tuanvo la tu ding cu Akhan si khal sehla, ram pumpi in tuanvo a la ih, amai thil tuah mi ruangah ram pumpi in an tuar phah a si. Pathian cun Akhan ih sualnak cu nuamnai teten a phorhsuak sak vivo ih, cang 11 ahcun “tiang in” silole “hman in” (Heb. gam) timi a run hmang. A hmaisa ahcun sual timi relnak ih hman tam zet mi : “Khata” timi hman a si. Cule daan pahbal cangvaihnak cu gam timi ihsin a hleice ih sualnak a hung ummi thil pangan hmangih simfiang a si : (1) ‘abar, timi cu “tuah tlangnak, daan buarnak” tinak a si. (2) Siatthluh thluh dingih an ap mi (kherem) ihsin thil va lak (laqakh), (3) rukruknak (gnab), (4) bumnak (kakhash), le rukmi thil anmai bungrua retnak ih va ret tel venak(sim) tivek pawl tla an si.

Yahweh le Israel karlak ih thukam awknak ahcun bulpak le mi zapi khal a tel a si. Thukam eng ahcun Israel pawl cu Pathian hril miphun thenhran theih lo ih pumkhat mi an si; curuangah mi pakhat ih sualnak simaw, pakhat hnakih tam ih sualnak tivek pawl cun thukam tuahpi mi pawlkom sungtel pawl parah sualmawhnak a thlen thluh a si. Bawipa in, “Israel cu a sual ih, thu ka pekmi ka thukham khal an buar: ziangah tile camsiatmi thil rori hman an la ih an ru, an pheh ih anmai’ thilri lakah an ret a si” a rak ti (Joshua 7:11)

`Pawlkom awknak ah mi pakhat ih thil sual tuahnak ihsin pawlkom pumpi ih tuar phah mi pawl hi ziangsaw an si? Ziangmi tahthimnak saw na vun ruat thei ding, cule ziangtin kan nun tiang in a deng thei?`