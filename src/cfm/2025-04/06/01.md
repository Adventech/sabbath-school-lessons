---
title:  Sunglam doral
date:   01/11/2025
---

### Tuizarh zirlai hrang siar ding

1 Pit. 1:4, Joshua 7, Saam. 139:1–16, Ezra 10:11, Luka 12:15, Josh. 8:1–29.

> <p>Bible cangken</p>
> “Kei BAWIPA cun mikip an umdan vekin le an thiltuah mi ih rah vekih pe dingin thinlung ka hliakhlai ih, ruahnak ka hniksak a si” (Jeremiah 17:10, ESV).

Joshua 7 cu Israel mipi pawl in thukam thlun lo ruangih a rahsuak mi riahsiatza le cui thukam ih sullam ngainai thuk zetih an zirngah hmaisabiknak a si. Thukam ih simfiang mi an thlun ahcun hlawhtlinnak an ngah ding ih, asinan thukam cu zianghman ih an siar lo ahcun sunralnak a run thlen ve thung a si. Israel ralkap pawl ih thazang cak zet ih hlawhtlinnak an hmuh mi cu an mipum tam lam le ralrel an thiamnak ruangah simaw, raal dodaan an thiam ruang khalah a si lo ih, an hnen ih Raldotu Pathian a um ruangah a si sawn.

Tiamcia ram an lak tum ahkhan Israel pawl cun an doral tihnung um bik cu an riahbuk lenglam ih um pawl siloin anmai ralkap le an sunglam ihsin a si timi zirlai harsa zet an zir tengteng a tul. An hmaiih harsatnak tum zet ummi cu Kanaan khawpi kulh tha zet pawl a si lo ih, an hmaiton ding mi ralkap thiamnak nazet nei pawl khal a si cuang lo, anmai riakbuk sungah mai thu lawng duh ih, Bawipa ih thupek hnongtu an um hi a si.

Kan vanram roco ding kan hngak lai khalah (1 Pit. 1:4, Kol. 3:24), cuvek harsatnak cu kan tong a si. Tiamcia ram ri ih kan um lai ah kan zumnak cu hniksak in a um ih, Jesuh Khrih hnenih kan pekawk pumhlum lawngah nehnak kan co ding a si.