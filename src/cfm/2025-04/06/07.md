---
title:  Ruatbet ding
date:   07/11/2025
---

Siar ding, Ellen G. White, “The Fall of Jericho,” pp. 493–498, in Patriarchs and Prophets.

“Sual ih Akhan a hruai tu, thihnak sual cu duhamnak ihsin ra suak mi a si ih, sualnak hmuahhmuah ahcun tuah sual mi tlangpi le an ngai thupi vak lem lo mi a si….

“Akhan cun a mawhsualnak cu a thei, asinan a sual phuangawknak a tlai tuk zo ruangah a hrang zianghman hlawknak a um lo. Ai khua ihsin thin beidong le ralsung ih ra tlung Israel ralkap pawl a hmu ko nan, fehsuak tahrat in a sualnak a phuang cuang lo. Joshua le Israel hruaitu lu pawl cu leilung ah kun in riahsiatnak tongkam an tongsuak lai pawl khal a hmu. A sual phuang in, an ralsunnak san diktak kha sim ding a si. Asinan daiziar in a um men. Sual rapthlak zet tuah ngah a si timi an phuang lai le a sinak ngaingai relsuak dingin an tilai pawl khal a thei tuk, asinan a hmur a cip ringring lai. Cutin hliakhlainak fehpi a si. A hnam zawng in an thursuak ih, cumi ihsin innsang zawngin, cumi hnu ah sungkua zawng ih an vun ti cun a nun cu tihphannak in a khat thluh, asinan Pathian kutzung rori ih a kosuah hlan sung cu a sualnak zianghman a phuang duh lo. Cule a sualnak thuh a theih nawn lo tikah thudik a phuang. Hivek dinhmun ahhin sualnak hi phuang in a um theu. Kanmah le Pathian lawng ih theih mi sual phuang le mi in thudik an hawl hmuh ngah hnu lawngih thudik phuang timi cun sullam danglam zet a si. A thil tuahmi kha hmuhsuah si lo bangta sehla, Akhan kha an phuang aw lo ding, asinan hmuhsuak a si zo ruangah a tuar ding hremnak a nep deuh pangah timi beiseinak thawn sual a phuang a si. Asinan a phuangawknak cun hremnak a tuar dingmi hi a dik a si timi langternak men lawng hi a si. Sual a tuah ruangih sualsirnak ngaingai a um lo ih, nun thleng tumnak khal a um lo ih, thleng aw ding ih tumtahnak le sual tuah duh nawn lonak khal zianghman a um cuang lo”—Ellen G. White, Patriarchs and Prophets, pp. 496–498.

**Relkhawm ding thusuhnak pawl:**

`Tulai san ih leitlun nunphung ahhin thukam 10 (Suah 20:17) in ziangvek thupitnak saw a neih lai timi rel khawm tlang uh. Duhmi le tulmi hi ziangtin kan thleidang thiam ding, ziangah cumi thleidan thiam cu a thupit?`

`Daniel ih thlacamnak Daniel 9:4-19 ih um mi kha siar aw. Amah Daniel rori in sual a tuahnak zianghman ngan mi um lo khal sehla, Isreal pawl ih sual a phuannak ahkhan hivek thil sual pawl hmuahhmuah “kan” tuah tiah a timi kha, ziangah a thupi hleice?`

`Ninga ni zirlai cem zawngih thusutnak ummi thuhla kha ruat tha aw. Ziangruangah saw Israel pawl in “dan le thuthennak” pawl hmuahhmuah an thlun thluhnak cu theihpitu an sinak dingih a thupi? Ziangtin saw hivek thu bulhram thotho hi tuisan kan kawhhran ih kan hman theidan ding?Pathian ih in pekmi pawl hmuahhmuah kan thlun thluh ngaingai ahcun theihpitu kan sinak hi ziangtluk in kan hlawkpi ding?`