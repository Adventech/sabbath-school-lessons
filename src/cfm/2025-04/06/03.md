---
title:  Akhan ih sualnak
date:   03/11/2025
---

`Siar ding: Joshua 7:16-19. Hitawk ih thu ummi pawl hmuahhmuah in Pathian le Akhan thuhla ziangsaw in sim?`

Pathian cun daan buartu ih sinak tarlang hngal men lo in, A diknak le zangfahnak langter in thurel daan ding a fehpi. Israel pawl ih ral an sunnak san simfiangnak a um hnu le mipi pawl cu thianghlimnak nei dingin kawh an si hnuah (Joshua 7:13), thurel daan ding simfiangnak le cui thil hmandan ding karlak ah tikcu caan a pe, cumi cun Akhan cu ruatawknak, sualsirawknak le sual phuangnak ding tikcu caan a pe a si. Cuvek ciah in a innsang (Thil a cang mi an theih ahcun) pawl khal in Akhan ih sualnak thuphloh pi an duh maw, asilole an pa ih sualnak lamih an tang duh lo ruangih siatralnak hrialtu Korah ih fale pawl vekin Akhan ih sualnak lamah tang duh lo in thutluk tuah theinak tikcu caan tha an nei. (Zoh kop awla, Mipum. 16:23–33, Mipum. 26:11).

Harsatnak relfelnak cun Israel pawl ih ram an luhdan ding a buaiter thluh: mi zapi ih sualnak cu cemter a si ih, Israel hnam pumpi ihsin hnamkhat ah, hnam khat ihsin innsang ah, innsang ihsin sungkua ah, sungkua ihsin bulpak ah tiih cemter vivo a si. Sualmawhnak neitu a tarlang ih tlun ah mawhsualnak zianghman nei lo pawl khal a thiangfai ter thluh a si. Himi cu ciamciam te ih thu rel mi a si vekin thil thupi zet a si. Cui hmun ahcun Pathian Amah cu hmuh theihlo Akhan ih cangvaih thupnak pawl thu theihpi tu vekin a cangvai a si.

Ca siartu cun Pathian parih Akhan ih thinlung putzia an theithiam ko ding. Zohman ih hmuh lo in fehtlang thei dingih ruahsannak nei pa ih lungruh dan lawmmam hi zosaw mangbang lo ih um thei ding? Minung thinlung ih thuthup hman a thei tu (1 Sam. 16:7, Jer. 17:10, Thuf. 5:21) Bawipa ih mit ahcun zianghman hi thup theih a si lo (Saam. 139:1–16, 2 San. 16:9).

Joshua in Akhan hnenah : “Ka fapa” a timi te hi hminsin tlak thil thupi zet a si. Himi cun Joshua ih kum upat zat le hruaitu dinhmun a sinak lawng hi a langter lo ih, himi doawknak ropi zet ahhin dingfelnak a um zia a tarlang a si. Mawhsualnak neitu ih parah thuthennak hlensuak dingih kawh mi si khal sehla, A thinlung cu Akhan zangfahnak hlirin a khat thluh. Joshua cu, “Ziangtik hman ih puarthau dah lo, a tul lonak khal ih tong dah lo, a tul lo ih thinlung natnak pe dah lo tu….. Anih (Jesuh) cu ralthat zetin mi hrohrawl, zum duh lo, dik lonak mawhthluk tu, asinan nun a sim tikih a aw suak ih mitthli a tel theu tu” duhdawtnak le ngilneihnak a neimi pa zohter tu a rak si.”—Ellen G. White, The Desire of Ages, p. 353.

`Pathian in ziangkim, na thup mi tiangin a theihthluh timi theihthiamnak cun na nun ah ziangmi danglamnak a nei? Ziangtin saw na nunnak tiang a thamthei?`