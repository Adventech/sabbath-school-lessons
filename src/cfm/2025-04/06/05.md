---
title:  Ruahsannak sangka
date:   05/11/2025
---

`Siar ding: Joshua 8:1–29. Himi thuanthu cun kan hlawhsamnak pawl cu hlawhtlinnak ding ih caan remcang zetah Pathian in a thleng theidan thuhla ziangsaw in sim?`

Yahweh ih raldo khawkhannak cu Israel pawl ih ralnehnak ding ah a cang, curuangah Achor horkuam(Heb tongfang ih “buainak” timi a si) cu ruahsannak sangka ah a thleng (zoh awla, Hos 2:15). Ai khawmi pawl cun Israel mi pawl tlun ih nehnak an co hmaisabiknak ihsin anmah ten rinsan awknak nasa zet an neih ruangah cun dunglam ih kirsal in neh riai lo vekin langawter Israel pawl do kirsal dingin an raldo khawkhannak cu an hmang sal. Ai khaw ih ummi pawl cu an raalhruang ihsin hruaisuah an si veten, khawpi dunglam hla vak lo ih ding Israel ralkap 30,000 pawl cun (Josh. 8:40), khawpi ruak cu meisa urkangnak hmangin an la ding a si. Joshua 8:7 cun hlawhtlinnak run thlentu cu raaldo khawkhan thiamnak si loin, nehnak petu ding le Israel mipi pawl hnen ih Ai khawpi petu ding cu Bawipa Amah rori a si timi a fiangter. Cabu dang ih a ummi pawl ai hnakin ralkap ih uknak thuanthu ummi ahhin hlawhtlinak ngaingai cu Yahweh ih laksawng a si timi a tarlang a si.

Doawknak ih thupitnak bik cu Ai khawmi pawl in an khawpi an suahsan ih, Israel pawl ih an lak thok ahkhan a thleng famkim a si. Himi cu Pathian in Joshua 8:2 ih raldodan ding a pek hnu ih bungpumpi ih thu a rel veihnihnak a si. Pathian cun raldoawknak a zohdik a si timi a fiang zet. Hi tikcu a thlen hlan sung cu doawknak umdan ding kan rak thei lo. Himi ihsin thok in, cui thil cu Israel pawl ih hlawhtlinnak a si timi fiangternak ah a hung cang.

Joshua kut ih ummi ralthuam cu namsau si maw, fei khal siloin favah nam, asilole naam kuai hi a si. Joshua ih san ahcun rualthuam ngaingai ih hman mi a rak si lo men thei, asinan cui thil cu ram uknak ih cungnunnak rak zohtertu ah a hung cang. Cule raldo dingih theihternak a pek ih tlun ah, cui thil cun Ai khaw nehnak ih Pathian cungnungzia a tarlang a si. Ral nehnak pumhlun an neih hlan sung cu favah naam hman a si ih, Joshua cu Moses ih kaihruainak thawn in Tipi Sen kannak ah le (Suah. 14:16) Amalek mi pawl an donak(Suah. 17:11–13) ih kaihruai tu bik a sinak a lang.

A tui caan ahcun Pathian ih telvenak (cangvainak) mangbangza cu mit ih hmuh theih in a um lem lo, asinan Ai khaw laknak cu thlahsawng awknak sankhatnak ih Izipt mi pawl nehnak le a tu hnaite ih Jeriko ral nehnak ih Pathian bomnak an don hnak in a nep cuang hran lo. Hlawhtlinnak tawhfung cu Joshua in Bawipa ih thu a zum ih, a thlun ruangah a si. Himi thuanthu ih kan hmuh mi thu pawl cu tuisan ih Pathian minung pawl hrangah, khuitawk ah um khal sehla a thupi ringring a si.