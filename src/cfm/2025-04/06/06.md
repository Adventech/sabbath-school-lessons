---
title:  Pathian huham theihpinak
date:   06/11/2025
---

Kan zir zo vek in (zirlai 5 kha zoh aw), Pathian cun zumlotu pawl in Amai thuhla an theih ih, an tuahsualnak lamzin ihsin an kir theinak ding tikcu caan tha a pe. Asinan annih cun an rak hnong ih, a netnak ah Pathian thu thennak an tong.

`Siar ding: Joshua 7:6-9. Joshua khan an parih siatnak a thlen ahkhan ziangtin a rak um timi siar aw. A hleice in Joshua 7:9 khi zoh aw. Himi tongkam ahhin Pathian thu lam kaihhruai awknak ih thil thupi zet ziangsaw hmuh a si?`

A hmaisabik ahcun Joshua ih awsuak cu Izipt ram an suahsan hnu ih Israel fale pawl ih harsatnak an tuar au aw vek a si: “Sa beel kiangih kan to lai, le sang khopkham zetih kan rak ei lai ahkhan Izipt ram ah Bawipai’ kut in rak thi men nungna kan va ti em; ziangahtile, nannih in hi mipi burpi zate hi rilrawngih thiter dingah hi ramthing ah in hruai suak a si, an ti.’ “ (Suah. 16:3).

Hitawk ah Joshua ih au aw a um: “Ai maw, maw Bawipa Pathian, kannih hi Amor mi pawlih kut ah in pe dingin le in siatsuah dingin ziangah saw hi mipi pawl hi Jordan khatlam ralih in rak hruai? Jordan khatlam ral ahkhan lungkim zetih rak um men ding kan si naan!”(Josh. 7:7).

Asinan cumi hnu reilote ah himi ralneh lonak ihsin Pathian ih hminthannak le a hmin siatnak ding hrang a ruat zia a langter ih, “Ziangahtile Kanaan mi pawl le hi ram ih um minung zate’n an thei ding ih, in kulh ding ih, leitlun ihsin kan hmin an hlonhlo ding a si: a maksakmi na hmin hrangah ziang saw na tuah ding? a ti” (Josh. 7:9).

Himi cun Israel thawn Pathian ih tumtahmi laimubik le thupi zet pakhat a tarlang a si. An kiangkap ih um pathian nung bia lotu pawl in A thu awih zettu A minung pawl hrangih Pathian ih thil tuahmi ropi zet an hmuh ngah ih, Rahab vekin Pathian minung pawl ih ralnehnak ihsin Israel pawl ih Pathian thiltitheinak an zirh ngah ding a duh. Asinan khatlam zawng ah hitawk ih an thiltuah sual mi vekin, thil a fehsual zet ahcun miphun dang pawl cun Israel Pathian cak lonak le hmual nei lo tin an hmu ding ih (zoh ding, Mipum. 14:16, Daan. 9:28), Cumi cun Kanaan ih um pawl ih hmuhsuamnak a nasa ter sinsin ding a si.

Phundang in kan sim ding asile Hebru mi pawl in rampi an laknak hman ahhin thu harsat zetzet le thu bulhram pawl an um, Cumi ahcun Pathian hnen ih sunlawinak le Upatnak pek hi a tel a si, Anih cu zumlotu pawl hrang ih ruahsannak umsun a si, cuvek ciah in Israel hrang khalah ruahsannak um sun a si.

`Siar ding: Daanpeksalnak 4:5-9. Hitawk ahhin ziangvek lamzin in saw Israel miphun le leitlun ih an thutheihpi tu sinak le tuisan ih Seventh-day Adventist kan sinak vekih kan thu theihpinak karlak bangawk a um?`