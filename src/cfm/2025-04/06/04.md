---
title:  A harmi duhhrilnak
date:   04/11/2025
---

`Siar ding: Joshua 7:19–21. Joshua in Akhan hnen ah tuah dingih a fialmi kha ziangsaw a si?Cuvek ngenawknak cun ziangmi thupitnak a nei? A phuangawknak kha ziangtin saw kna theihthiam thei ding?`

Joshua in thil pahnih tuah dingin Akhan hnenah ngennak a nei: pakhatnak ah, Pathian hnenah sunlawinak pe dingin le Amah Pathian tihzah dingin, pahnihnak ah, thup riai loin a thil tuahmi pawl phuang thluh dingin! Akhan kha a thil tuah mi pawl phuang thluh in Pathian hnenah sunlawinak pe ding a si. Hitawk ih tongfang hman mi (todah) cun lungawi thusimnak lam a khihhmuh(Saam. 26:7, Isa. 51:3, Jer. 17:26), asinan sual phuangnak lam khal a reltum mi a si thotho (Ezra 10:11).

Van siat thlak zetin Bible cun Akhan in sualsirnak ngaingai a neih thu zianghman in sim nawn lo. A net tiangih thup awk ding a ruahsan a si. A lungruhnak cun sual tuahtu cu dinhmun sang zetah a um ter ih, cuvek tuahtu pawl cu Moses daan vekin remawk theinak zianghman a rak um lo(Zoh kop awla, Mipum. 15:27–31).

Joshua 7:21 ih um Akhan ih tongkam cun Adam le Evi sual ih an tluknak kha in va theihter sal a si. Evi cun thing cu hahio umza(khamad) tin a hmu(ra’ah) ih, a netnak ahcun cui thingrah cu a lak (laqakh) ih a ei (Sem 3:6). Akhan cun a phuang awknak ahkhan Sinar puan mawi zet, ngun shekel zahnih le sui tluan khat a hmuh(ra’ah) thu a rel. Cutin a ha-hio (khamad) ih, a lak (laqakh). Adam le Evi vek ciah in Akhan ih duhhrilnak cun ha-hio umza sualnak (hamtam sualnak)cu zumngam lo sualnak a si timi an langter. Pathian cu a sersiammi pawl hrangih a thabik a duh lotu le Pathian uknak sung lawngih um mi nomnak mawi zetzet cu an hnen ihsin a thup hlo thluhtu a si timi rinhlelnak a si.

Minung tluksiatnak hmaisa bik tarlang hnu ah Rahab ih lungput (zoh awla, Josh 2:1-13) le Akhan ih lungput danglamnak tarlang a si. Pakhat tu cun thlingthlatu pawl cu ralkap pawl lak ihsin a thup ih, inn luanglu lamah a um ter, a dang pakhat tu cun khap mi thil a la ih, Joshua lakah a thup. Pakhat tu cun Israel mi thlingthlatu pawl parah a ngilneihzia a tarlang ih, hlawhtlinnak an neih theinak dingah a bawm a si; a dang pakhat tu cun a duhamnak ruangah Israel parah buainak a thlen ih, ral an sun phah. Pakhat tu cun Israel mi pawl thawn thukam a tuah ih, a dang pakhat tu cun Yahweh thawn thukam tuahmi a balter. Rahab cun amah le a innsang pawl a humhim, cule annih cu Israel ram mi sinak zah um zet an nei. Akhan cun amah le a innsang cu thihnak ah a hnuk lut ih, ningzah mualphonak zohthim dingah a hung cang.

`Duhamnak (ha-hio umza thil) sual thuhla ruat hnik aw. Cuvek pawl rak nei in, rak nei lo khal sehla, ziangtin saw cui sual ih kan tluk lo theidan ding? (zoh thim ding Luka 12:15)`