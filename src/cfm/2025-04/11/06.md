---
title:  Doawknak relfeldan
date:   11/12/2025
---

`Siar ding: Joshua 22:30-34. Hitawk ih thil a thleng mi thubuai pawl hmuahhmuah cun thubuai relfeldan le kawhhran pumkhat awknak dan ding lamzin dangdang ah theihnak ziangtin saw in pek (zohthim phah aw, Saam 133; Johan 17:20â€“23; 1 Pit. 3:8, 9.)`

Joshua 22 ih um thuantu cun pawlkom awknak dingih thu bulram thupi zet tamzet a nei, cui thil pawl cu innsang ah, kawhhran ah le khawtlang ih laicin awknak minung ih a neih mi hmuahhmuah ah hman theih a si.

1. Thil a feh sual, lole feh sual dingih a lang mi a um caan ah cui thil a puakdarh hlan ih thil rak feh pi ciamco ai hnakin biakrem awk hi thil tha bik a si. Buainak um dingih a lang caan ah Pathian minung pawl cu thendarh aw lo ih an um hi thiltha zet a si. Jordan ral ih um phunhnam pawl khal biaktheng sak ding kha rak simcia hai sehla cu buainak an hrial thei ding.
2. An thuthennak thuhla cu mi pakhat in rak pompi zet hman sehla, thunet tuah ding man hlap ding a si lo. Nitlaknak lam ih um pawl cun an hna ih a thleng mi thu lengvak men kha an zum olsam tuk ih, Jordan nisuaknak lam ih um phunhnam pawl an fehsual zo tiin thudik lo in thunet kharnak an tuah.
3. Thunet kharnak na tuah hlanah thubuai cu pawm hnget awla, thu dik rel aw.
4. Pumkhat theinak dingah pekawknak tuah ding huam aw. Jordan nitlaknak lam ih um phunhnam pawl cun Jordan ral lehlam ih um hi an zumnak fehsualnak san a si ahcun an neihmi ram khal midang hnam pawl hnenah pek an huam mai.
5. Diklo zetih sualmawh puhnak cu thinhengnak daiter theitu tongkam neemte in thuletnak pe aw. Sual mawh puhtu cu sualmawh puhnak awka ih thulet a si ahcun daihnak a um thei dah zik lo. Theithiam tumnak na neih hlanah theihthiamnak nei aw.
6. Daihnak remthat a si tikah Pathian thangthat awla, lungawi in um aw. Hnam 2 le hrek pawl ih tuahtuan mi sullam ngaingai an zirh ngah tikah Israel mipi pawl ih lungawinak hmuh cu mangbangza lungawinak rori a si. An thuthennak diklo rel dingin porhawknak zianghman an nei lo. An dik lo ti an pawm a si.

Jordan nisuahnak lam ih um phunhnam pawl cu fehsual ngaingai bangta sehla, Israel mipi pawl cun thukam ih a ngen vekin an tuah ko ding. Pumkhat awknak cu thukam elawknak simaw, asilole Bible kaihhruainak bansannak tivek simaw a si lamlam dah lo. Asinan Pathian thu ah thum aw in rualremnak tuahtum mi a hlawhsam hnu ah Kawhhran kaihhruai awknak cu a(hmaisabik ah si loin) netabik ah a um ding mi a si. Himi kaihhruai awknak hi hmang ringring bangta sehla, kan kawhhran cu ziangtluk in a danglam ding!