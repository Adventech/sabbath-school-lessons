---
title:  Neemten thuletnak
date:   10/12/2025
---

`Siar ding: Joshua 22:21-29 cu Thufim 15:1 thuthawn zoh tlang aw. Nisuahnak lam pawl ih thuletnak ihsin ziangsaw kan zir thei ding?`

Thubuai tuahsak mi ih an thu rak letnak cu thil tithei zet le huham nei zet, a bung(bung 22) pumpi ih laimu bik a si. Tu tiangah phunhnam pawl cun sualpuh an sinak hi an let lo ih, asinan an tlun ih sualmawh puhtu pawl ih thurel mi cu daite in an rak ngai. Sualmawh an puhnak hi nasa zet hman sehla, thufim sullam diktak an lanter thei ruangah an thinsaunak cu zohthim tlak zet thil a si: “Neemtei’ thu lehnak cun thinhengnak a rehter: asinain tongkam hraang cun thinhengnak a coktho” (Thuf. 15:1).

Kilhim awknak ih tongkam hman hmaisabikmi cu Israel Pathian hnen ih rel mi, Pathian hmin pehzom aw: El, Elohim, Yahweh (Joshua 22:22) tihi a si. Israel ram ih tualsung doawknak thlen theitu ringhlelnak le sual mawhpuhnak a hloh theinak dingin le thutiam ropi zetih a can theinak dingah veihnih tuahsal a si. An dinhmun pawl cu Pathian in a theithiam ih, A thei famkim thluh timi an zum hnget zet, cule palai ra mi pawl khalin thunet kharnak bangrep an neih ve ding an ruahsan zet. Hnam hnih le hrek pawl khal in Bawipa hmaika ih an rak sual ngaingai a si ahcun Bawipa in an parih phulei sam dingin an ko suak ngam (zoh kop aw, Daan. 18:19, 1 Sam. 20:16).

Thuphuan lungawi um zet cun a run thlun, khatlam ahcun thubuai tuahsak mi cu a dik lo a si timi a lang ter (Biaktheng cu raithawinak ding lawng ah a si lo), a dang khatlam ahcun an thil tuahmi a diknak an phuang a si. Pathian phatsannak lam siloin Israel pawl thawn then awk an phangnak cu an thil tuahmi ih san le vang diktak cu a si. Curuangah biaktheng saknak cu fehsualnak nemhngetnak a si lo. Ngaingai te cun cui thil kalh zawng ciah a si: Jordan nitlaknak lam ih um phunhnam pawl ih tuahdan vek ciah in Pathian tihzahnak thawngin an tuah mi a si. Israel pawl ih pumkhatnak diktak cu leiram thu le roco thu lam ah siloin Bawipa ih fial mi parah thlarau lam ih an rinum ruangah a si sawn.

Nitlaknak lam ih um phunhnam pawl ih an ngaihven zet mi cu nisuaknak lam ih um phunhnam pawl in sualnak an nei lo ti an theih cian duhnak a si rualrual in an lungawinak thlentu khal a si. An unau pawl thawn elawknak hmangih sunralnak um loin, sualmawh an puhnak a rak dik lo ti an theih khan an lungawi sawn a si. Israel ram ih ramsung buainak ding cu hrial a si ih, phunhnam pumkhatnak cu kilhim a si.

`Sualmawh puhnak diklo hi ziangtin saw kan relfel thei ding? Na ruahnak a lo kaihruaitu thil ziangmaw rel aw. Thlarau thawkkhum cu Saam 37:3–6, 34, 37ah zoh aw.`