---
title:  Ruatbet ding
date:   12/12/2025
---

Siar ding: Ellen G. White, “The Division of Canaan,” pp. 517–520, in Patriarchs and Prophets.

“Sual thawn a ciahneh aw mi pawl rak hrial hi a thupit rualrual in thuthennak khrihkhan tak le sullam nei riai lo rinhlelnak hrial thei khal hi thil tha zet a si….

“Reuben fale pawl le an rualpi pawl ih an hman mi fimnak cu zohthim tlak zet an si. Biaknak dik ih thiltuah mi pawl thinlung thiangzet ih an hawl rero lai ah mawhthluk le dik lo tiih sualpuhnak an tong. Asinan daiten an rak um men. An thiamthu an rel hlanah an unau pawl ih sualmawh puhnak pawl cu thinsau zetin an rak ngaisak, cumi hnuah an tuahtuan mi pawl an simfiang ih, mawhsualnak nei lo an sizia khal an langter. Cutin thil tihnung um zet a ra thleng dingmi ah rualremnak an tuah thei a si…

“Dik lo zetih ih sual mawhpuhawknak hnuai ah thildik a tuahtu pawl cu nunnem zet le ngaihtuahnak fimzet hmangin an um thei. Pathian cun minung ih theihthiam lonak le simfiang sualnak pawl hmuahhmuah a thei thluh, cuvek thil hmuahhmuah cu a kut ah ret men sehla kan him bik ding. Akan ih sualnak a porhsuak vek thotho in Amah ah zumnak neitlat tu pawl cu thiamcoter an si thotho ding. Khrih thlarau ih cangvaihter mi pawl cun ngilneihnak, tuarfainak le mi bom duhnak in an khat ding.

“A minung pawl lakah pumkhat awknak le unau duhdawtnak a um ding hi Pathian ih duhdan cu a si. Khengbet a si hlante ih Khrih ih thlacamnak cu Pathian in A thlah a si timi leitlun ih a zum theinak dingah A pa thawn pumkhat an si vekin a dungthluntu pawl khal pumkhat an si theinak ding kha a si. Himi cu a tui kan san tiang hman ih rung um vivo mi mangbangza thlacamnak le thinlung tham zet thil a si, ziangahtile a tongkam ah, “Hi pawl hrang lawngah thla ka cam lo, an thu ruangih keimah i zumtu ding pawl hrang khalah a si” tiah a ti (Johan 17:20). Thudik pakhat lawngah kan tumtah mi kan thum ding a silo ih, pumkhat sinak ah kan thum ding a si.”—Ellen G. White, Patriarchs and Prophets, pp. 519, 520.

**Relkhawm ding thusuhnak pawl:**

`Ziangtin saw Paul in, “nanmah hnakin midang ngai thupi sawn uh” (Fili. 2:3, ESV) tiih a forhfialnak cun kan unau pawl parah thil tha lo ngaihtuah lo dingih in bawm thei ding?`

`A liamcia caan ih kan hlawhsamnak lole kan tisualmi pawl ruangah ziangruangah saw cumi dinhmun cu kan luarkai ter theu? Hivek pawl cu ziangtin kan hrial thei ding?`

`Midang pawl ih hmuhdan kha tha zetih ngai awla, relkhawm tlang uh. Ziangtin saw kan kawhhran thungai duhnak hi kan thansohter thei ding?(zoh thim aw Jeim 1:19.)`

`Kan hnatuannak, innsang tuanvo, kawhhran thawn pehpar aw ih pumpek awknak, le hnatuan dangdang pawl hi phurrit tuk vekih a langmi khawtlang ahhin nun hmang ih um mi kan si. Ziangtin saw Bawipa ih fialvek in thil ziangkim tuah thluhnak cun tuanvo neitu ah in tuah lawng hman siloin, thinlung daihnak thlentu ih in tuah thei?`