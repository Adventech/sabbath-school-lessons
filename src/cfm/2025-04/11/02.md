---
title:  Pumpek awknak
date:   07/12/2025
---

`Siar ding: Joshua 22:1-8. Himi bungcang pawl in Reuben thlah le Gad mi pawl le Manase hnam hrekkhat pawl ih pekawknak thuhla ziangsaw in sim?`

Joshua cun Jordan ral khatlam ih um phunhnam pawl cun amah le Moses ih tuah dingih an timi pawl cu an hlensuak famkim thluh timi a nemhnget, cumi cun Israel pawl ih thil an tuah dingmi ai-awh ih an tuahtuannak le pekawknak thupi zet tarlang a si. An unau pawl kiangah “ni tamzet” ral an do, a ngaingai te cun kum 6 ihsin kum 7 hrawng a si cek ding (zoh kop aw, Josh. 11:18, Josh. 14:10, Daan. 2:14). An nupi le fanau pawl cu Jordan nisuahnak lam an inn ah an tan ih, annih cu an unau pawl thawn rinum zet in tuarnak le thihnak ralram ah doawknak ih tel dingin thutluknak an tuah.

Himi bungcang cun miphun le ram pumkhat a thupitzia a tarlang. Cule lehhnu ih raldo thuanthu rung um dingmi hrang lamzin an rak timlam, cumi cu a netnak ih pumkhat awknak ding thuhla a si. Israel pawl cu an karlak ah Jordan tivapi in ramri dangawknak cakzet a tuah ruangah pumkhat te in an um thei ringring pei maw? Ram thuhla in an rammi sinak hminsinnak a tuah ding an rem ti kem, asilole hrilmi miphun an si vekin pumkhat aw tein le Pathian kaihhruainak hnuai ah Pathian pakhat lawng bia tlang dingin an pumkhat aw thei kem?

Jeshua cun cuvek ih rinum zetih an um theidan ding lamzin umsun a sim: annih pawl cun anmai Israel pi rian loin, an hnen ih hnatuan ding a petu Yahweh an rian ding a si.

Hivek deuh nawn hi Thukam Thar ah kan hmu thei. Tirhthlah Paul cu Khristian pawl cu mai minung pi hrangah siloin Pathian hrangih hnatuan dingin ngennak a rak nei (zoh aw Efesa. 6:7, Kol. 3:23, 1 Thess. 2:4). Van boruak ziangkim sersiamtu hrangih hnatuan ai hnakih kawhnak sang sawn ziangsaw um cuang?

Nitin nun ahhin harsatnak le buainak kan tong theu, cumi cun thanau dingin le beidong dingin in tuah theu a si. Cui thil cu olsam zetin a thleng theu. Asinan kan hnenah um dingih in tiamtu le in ngenmi tuah suak thei dingih in bawmtu Bawipa ih huham kan ko thei a si. In kawhnak sang zet kan cohlang ringring ahcun kan leitlun tluksiatnak ih rak tel ve mi, hrial theih riai lo ih lang harsatnak le beidonnak pawl um cing khal in hmainor thei dingin thazang in pe ding a si.

`Joshua 22:5,6 ahcun Joshua cun anmai co mi ram ih fehtu phunhnam pawl hnenah Bawipa ih rinum ringring dingin a ngen thu le thlawsuah a pek thu a um. A hlan ih kan rak tuah theu ai hnakin pakhat le pakhat thlacam sak awk tonnak hi nei bangta sehla, ziangtin saw kawhhran sungih kan laicin awknak hi a danglam thei ding?`