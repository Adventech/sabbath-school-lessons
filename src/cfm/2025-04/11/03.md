---
title:  Mawhpuhnak
date:   08/12/2025
---

`Joshua 22:9-20 ih um phunhnam pawl an rat kirsalnak kha siar aw. Jordan nitlaknak lam ih um miphun pawl in Jordan nisuaknak lam ih um pawl an mawhpuhnak kha ziang saw a si? Hi puhawknakpawl cu ziangmi ha an si?`

Cang 1nak ahcun nisuaknak lam phunhnam pawl cu an sinak vekin kawh an si(Ruben mi pawl, Gad mi pawl tivek),asinan cumi thawn kalh aw zet in hitawk ahcun tongkam danglam deuh hman a si: “Reuben faale pawl,” “Gad faale pawl,” le “Manaseh hrin hrekkhat” tiin. Cumi cu “Israel fale pawl” (Josh. 22:11, NASB) timi thawn an danglam aw zet, cumi cun thil danglam zet a khihhmuh a si.

Thuanthu ahcun “Israel mipi pawl hmuahhmuah” timi cun Jordan nitlaknak lam ih um hnam 9 le hrek pawl lawng a khih hmuh, cumi cun pawlkom pahnih karlak ih thubuai ummi a tarlang a si. A ngaingai te cun thuanthu hung um vivo dingmi ah thusuhnak suak thei mi cu tiva nisuaknak lam ih um pawl hi Israel faale tiih kawh theih an si kem tihi a si.

Thuanthu hi thazet in netkhar si thei sehla kan duh zet, asinan nisuahnak lam ihsin a ra mi pawl in Jordan tiva kiangih biaktheng an tuahnak thuhla cun phunhnam ah buainak a cokthok. Himi thu cun an tuahtuannak san pawl zianghman a rel lo ih, biaktheng simaw, cumi thawn pehpar aw ih thil ummi pawl khal zianghman a rel lang cuang lo. Himi biaktheng ih sullam thawn pehpar aw in bung 3 le 4 ih um Jordan tiva an kan hmaisanak pawl fiangzet ih kan vun zoh ahcun buainak a sang deuhdeuh, cutawk ahcun Kanaan ram an lut theinak dingah Jordan tiva kap ah an um thluh. Israel mi hrekkhat cu Jordan tiva khatlam ralah an rung thleng. Asinan tu cu tiva ral kan dingih ra mi an si.

Himi pahnih thu ahhin lungphum tuah a si. Pakhat cu theih ringringnak ah hman a si ding ih, a pahnihnak cun biaktheng cu thinlung ih um dingmi theihthiamnak dingah a si. Thinlung ah thusuhnak a run um dingmi cu: “Himi lungto pawl ih tican cu ziangsaw a si?” tihi a si(Joshua 4:6,22). Himi biaktheng cu raithawinak ding maw, asilole theih ringringnak ding men saw a si? Himi phunhnam dang pawl hi fehsualnak ah an rak tlu daiziar zo maw si?

Joshua, Eleazar lole hrinhnam hruaitu pawl thawn thuron awknak a um lo cun theihthiam awk lonak cun dodawknak rapthlak zet a thlen thei ding a si.

`Jesuh le Pual in midang thu va thennak hrial dingih nun in sim tikah ziangsaw an duhsan? Siar aw: Luka 6:37, Johan 7:24, 1 Kor. 4:5. Ziangruangah saw midang pawl ih thiltuah mi thuhla ah thutluknak dik lo tuah a olsam emem?`