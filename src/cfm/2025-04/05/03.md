---
title:  Thuthentu sangbik
date:   27/10/2025
---

`Siar ding: Suahlannak18:25; Saam 7:11; Saam 50:6; Saam 82:1; Saam 96:10; le 2 Timote 4:1, 8. Himi bungcang pawl in Pathian thatnak ziaza thuhla ziang an rel? Ziangtin saw leitlun thuthentu vekih Pathian tuanvo cun Pathian raldonak ih thusuhnak theithiam dingih in bawm?`

Pathian ziaza thianghlimnak cun sual hi a zoh liammen thei lo. Anih cu thinsau zet a si. Asinan sual cun a rah netabik a at ding, cumi cu thihnak a si (Rom 6:23). Yahweh cun sual cu Kanaan mi pawl lakah simaw, Israel pawl lak khalah hmuh a si phawt cun a dokalh a si. Israel pawl cu Yahweh thuthennak ih a hrilmi miphun an si lai hmanah raldoawknak thianghlim ih an tel ve ringawt ruangah hnamdang pawl hnakin an thianghlim ce cuang lo (Daan. 9:4, 5; Daan. 12:29, 30). Hlanlai nisuahnak ram nai zet pawl thawn danglam zet in Israel pawl cun doawknak thianghlim ih linglet zawngih um tonnun an nei, cumi cu Pathian in an hrangah ral dosak loin, anmah riangri a do ih, an ral pawl ih an neh ding khal rem a rak ti sak (zoh thim tlang aw, Joshua 7).

Doawknak thianghlim timi thu pomdan hmuahhmuah hi Pathian cu thuthentu asinak eng hnuai ih hmuhfiang lawng ahhin a theihthiam theih ding a si. Hivek zawng ih hmuh a si tikah Israel pawl ih ralnehnak cun ziaza danglam zet a nei a si. Hlanlai san ahcun (a tu kan san khalah) mai hrang hlawknak lawng ruatih midang ram va uktum ruangih raldoawknak cu a langsar zetmi thil a si, cumi thawn kalh aw ciah in Israel pawl raldonak cu anmai hrang sunlawinak ding siloin rampi ah Pathian diknak le daihnak dinnget a si theinak dingah a si. Curuangah a thianghlim doawknak ruatdan theihfiang thei ding ih thupi bik cu Pathian lairelnak le cungnungnak thu pomdan ahhin a thum aw, cumi cun Pathian cu siangpahrang lole thuthentu vekih an ruatvek ciah in Pathian cu raldotu a si tiih ruah ve ding a si.

Raldotu, le thuthentu a simi Yahweh cun daan ih kaihhruaidan a kilkhawi, hnget khohter ngaingai dingin a pumpe aw. Cumi cun A ziaza a langter ruangah a si. Pathian hmuihmel keng ih raldotu cu thuthentu le siangpahrang thawn an bangaw ih, cumi cun Yahweh khawkhannak dokalh ih raltho mi cu kumkhua in a zoh liammen lo ding timi a nem hnget. Curuangah mi pakhat cun Yahweh ih cangvaih tumtahnak cu raldoawknak asilole ralnehnak tivek lam a si lo ih, diknak le daihnak dinsal a duh ruangah a si timi a theithiam ding. Anetnak ahcun thuthen ding le doawknak asilole diknak peksuahnak pawl hi Pathian cu a cangvaitu bik a si ahcun an bangaw thluh a si.

Yahweh cu raldotu a si ih, thuthentu dinhmun ih thuneitu a si vekin, daan kaihhnget ding in le hngetkhoh ter dingih pumpe aw tu a si. Cumi cu A mizia langtertu a si. Pathian cu thuthentu le siangpahrang vek ciah in raldotu pakhat a si timi cun Yahweh in a thupek mi dokalh in ralthohnak cu kumkhua in a zohliam men lo ding timi a langter. Curuangah mi pakhat cun Yahweh ih cangvaih tumtahnak cu raldoawknak asilole ralnehnak tivek lam a si lo ih, diknak le daihnak dinsal a duh ruangah a si timi a theithiam ding. A netnak ahcun thuthennak raldoawknak asilole dingthluk lairelnak tivek pawl cu Pathian cangvaihnak a si ahcun an bangaw theh a si.

`Pathian cu nawhthuh pek theimi le tanbul nei lomi thuthentu dingfel a si ti ruat aw. Ziangtin saw sual, namnehnak, mawhsualnak nei lo pawl ih tuarnak le hremnak tuar pawl hmuhsuamnak tivek pawl kumkhua ih a um ding duhlotu Pathian cun ziangtin saw Thuthangtha ahhin a telh thei ding?`