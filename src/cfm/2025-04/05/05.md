---
title:  Duhhril thei zalennak
date:   29/10/2025
---

`Siar ding: Daanpeksalnak 20:10, 15–18; Daanpeksalnak 13:12–18; le Joshua 10:40. Daanpeksalnak ahkhan doawknak daan le Israel khaw sung ih milem bia pawl tlun ih hmalak dan ding pawl khal a sim. Ziangtin saw hivek daan pawl in Israel pawl doawknak ih an um lai khalah an siatsuah thei ding zat bikhiah sak an si timi theithiam dingin in bom?`

Hebru cangan mi cun doawknak ah mipi siatsuah thehnak ding ih a hmanmi tongfang danglam hleice a nei: Cumi cu cherem timi a si. Himi tongfang cu “dawnkham,” “siatsuah,” asilole “siatsuah theh dingih apnak” tinak a si. A tam sawn ahcun minung simaw, ramsa simaw, Pathian ukmi sung ih um nunnak nei lo tiangin parih thil thleng mi a relnak a si. Cumi pawl cu doawknak ih an tel tikah a tamsawn cu siatsuah in an um. Doawknak ih mipi siatsuah thluhnak ih hman mi Cherem timi pawmdan le hmannak hi sualnak thawn vanlam raltho mi Yahweh ih doawknak eng ahhin kan theihthiam a tul zet, cutawk ahcun Pathian ziaza le hminthannak pawl a lang a si.

Leitlun ih sual a runglut ihsin a laifang ih um a theih lo: Pathian lam ih um maw, asilole Amah dokalh ding tihi a si. Khalam ih tang cun kumkhaw nunnak ah mi a hruai dingih, lehlam ih tang cun kumkhaw thihnak ah mi a hruai ding a si.

Siatsuah thluhnak timi cun sual le sualnak dokalh in Pathian dingfel thuthennak a simfiang a si. Pathian cun A thuthennak dik zet hrekkhat cu a hril miphun, hlansan Israel pawl hnen ahkhan a langter. Siatsuah dingih pekawknak cu A ram uknak hnuai ih um a si ih, san thuanthu ih caan bikiah nei a si ih, hlansan Kanaan ram nehnak pawl ahkhan hmuh a theih. Mani sun zirlai ih kan hmuh vek in siatsuahnak dawnkhamnak hnuai ih um pawl cun Pathian tumtahnak an dokalh ih, ziangtik hmanah sualsirnak an nei lo. Curuangah anmah siatsuah dingih Pathian thutluknak cu midang zawn ruat loih cangvaihnak a si lo ih, hnam miphun ruangih cangvai khal a si hran cuang lo.

Cui hlei ah Israel pawl khal in Kanaan mi pawl ih nundan rapthlak zet vekih an nun ve ahcun cuvek ih siatsuah thluh an si ve ding (zoh tlang aw, Daanpeksalnak 13). Pathian ih raldonak ah Amai lam tang pawl ih hmailam hrang ding relcia in um khal sehla (Israel fale pawl cun ram an co ding ih, Kanaan mi pawl cu siatsuah an si ding), Rahab, Achan le Gibeonite miphun pawl thuhla ih kan hmuh vek in khatlam sawn ah tang dingih thawn awk theinak a um a si.

Mipi pawl cu tumtahnak zianghman nei loin, kilhim le hrem an si dah lo. Yahweh thawn laicin awknak neihnak ihsin hlawknak ngahtu pawl cun ralthohnak thawngin an sinak an hloh thei, dawnkhamnak hnuaiih umtu pawl cun Yahweh thuneihnak ah an tulut aw ih, cutin an nung ve thung.

`Kanaan mi pawl ih pathian an dokalhnak cun tuisan kan nun ahhin ziangmi thlarau lam zirlai saw kan zir thei ding? Cui thil cu zalen zetih kan duhhrilnak in kan bulpak nun hrang ziangmi saw rahsuah a neih mi?`