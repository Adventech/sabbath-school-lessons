---
title:  Kanaan mi pawl ih thatlonak
date:   26/10/2025
---

`Siar ding: Semtirnak 15:16, Puithiam hnatuan 18:24–30, Daanpeksalnak 18:9–14, le Ezra 9:11. Himi bungcang pawl ahhin Israel pawl hnen ih Kanaan ram hlan dingih Pathian khawkhannak nasazet thuhla ziangsaw in sim?`

Kanaan ram ih um miphun pawl that lonak timi sullam fiang zetih kan theihthiam theinak dingah Joshua ca-uk lenglam thu kan zoh a tul. Hi miphun pawl cun naute raithawinak, tinzoh thiam, dawithiamnak, pol biaknak fihnung umza pawl an tuah theu ih, thlarau lam thil a timi cun in theihfiang ter a si (Daan 18:9-12).

Hlanlai ih Ugaritic cangan (Ras Shamra ihsin lak mi a si) hmuhsuah mi ahcun Kanaan mi pawl ih biaknak le khawtlang nun thuhla a um, cumi ihsin himi nunphung pawl ih thiam lo coternak theihthiamnak a um ih tlun ah– Thukam hlun ih a relvek in an um ngaingai – timi fiangternak khal a si.

Kanaan mipawl ih biaknak cun leiram thatnak fiangtertu thil thleng mi hi pathian pawl le pathian nu pawl karlak ih nupa sinak hmangnak ihsin a ra ummi a si timi an zum. Curuangah anmah ih nupa sinak an hman vekin an pathian le pathian nu pawl in nupa sinak hmang ve dingin an vun mitthlam. Himi ih rahsuah mi cu hlawhlang “thianghlim” pawlkom din a ngah ih, cutawk ih zuri sabah pawl umnak hmun ahcun hlawhhlang nunau le mipa pawl khal an tel thluh, himi cu an biaknak ih an tuah theumi a si.

Miphun pakhat ih um minung pawl cun an biakmi pathian pawl hnakin sang ah an um thei lo. Cuvek ih an pathian pawl thuhla theihthiam thluh hnu cun Kanaan mi pawl ih biaknak ah naute raithawinak a um khal hi thil mak a si tuk lem lo, cui thil cu Bible ih a dokalh hleice mi a si.

Leilung boruak zirfiang tu pawl cun Kanaan ram ih um pawl khan an biakmi khawsia pathian pawl hnenah an fatir pawl kha raithawinak ah an hmang ringring theu timi an nemhnget. A kek-kuai mi bawm tumzet sungih ruh ruak fate hmuhsuak mi cun an biaknak le an fale parih an thil tuahmi a rapthlak zia a langfiang a si.

Curuangah Pathian in Kanaan mi pawl siatsuah thluh in an ram cu Israel pawl hnenah pe dingih thutluknak a tuah mi cu thutluknak zamrang zetih tuah mi a si lo. Kanaan ih um mipi pawl hnenah thleng awk theinak ding tikcu caan pek an si. Cui zangfahnak tikcu caan ahcun an lakih um pupa pawl hnen ihsin Pathian le a sinak (ziaza) hmuh suah ngah theinak tikcu caan an nei a si. Tikcu caan tha an nei ko, asinan an rak la duh lo. A netnak ah Bawipa ih a cawlhter thluh hlan tiang an thilsual timi rapthlak zet cu an tuah peh vivo lai.