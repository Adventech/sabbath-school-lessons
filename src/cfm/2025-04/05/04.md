---
title:  Ram laksaknak maw, siatsuah thehnak saw?
date:   28/10/2025
---

`Zohthim tlang ding: Suahlannak 23:28–30; Suahlannak 33:2; Suahlannak 34:11; Mipumsiarnak 33:52; le Daanpeksalnak 7:20 le Suahlannak 34:13; Daanpeksalnak 7:5; Daanpeksalnak 9:3; Daanpeksalnak 12:2, 3; le Daanpeksalnak 31:3, 4. Himi bungcang pawl in nehnak a umnak san le siatsuahnak a thlendan thuhla ziangsaw an langter?`

Kanaan mi pawl hrangih Pathian khawkhan mi cu siatsuah theh ding hi a si lo ih, ram laksak ih, ram ihsin dawisuah ding lam sawn hi a si. Israel pawl cu nehnak doawknak ih an telve a tulnak san zirfiangnak ahcun tiamcia ram luahtu pawl dokalh in ram an laksak dingih, cutawk hmun ihsin an suakter ding timi thuhla hi malte lawng a um. Siatsuah thehnak tongkam hmannak pahnihnak ahcun Israel pawl khan nunnak nei lo mi thil an siatsuahnak thu kha a si. Cumi ahcun pathian zumlotu pawl ih biaknak ih hman mi thilri pawl siatsuah thehnak lam a khih hmuh a si. A langdan ahcun biaknak hmun pawl le pathian nung bia lomi pawl ih biaktheng pawl cu Kanaan mi pawl biaknak ih thil thupi zet a si.

Doawknak thianghlim cu Kanaan nunphung le khawtlang diklonak pawl hlonhlo thehnak hi a si. Hivek borhbahnak pawl hrial thluh thei dingin Israel cun diklonak pawl hmuahhmuah cu a zaten siatsuah in a nawtreh thluh a tul. Asinan Kanaan ram ih umtu pawl hmuahhmuah le bulpak zet ih Pathian ralnehnak rak theithiamtu asilole ralneh awk laifang ih rak umtu pawl cu hmundang ah vai in a an tlan thei a si (Joshua. 2:9–14; himi cu Thut. 1:24–26 thawn zoh tlang aw). Kanaan mi siatsuah theh a tong ngahtu pawl cu an khawpi kulh rinsan lengleng tu le Israel mipi hrangih Pathian khawkhannak dokalh vivo in, an thinlung haktertu pawl kha an si (Josh. 11:19, 20).

Asinan himi cun thusuhnk a suahter: Kanaan ram nehnak ih tumtah mi bik cu anmah siatsuah theh ding siloin ramsung ih um mipi dawitlan ding lawng hi a si ngaingai ahcun ziangahsaw Israel mipi pawl khan minung tampi an thah?

Kanaan ram nehnak thawn pehpar aw mi Bible thungan mi pawl thlir kirsal tikah a hmaisabik ih khawkhannak cu Kanaan mipi pawl tlandarhter thluh ih nehnak co ding hi a si. Asinan Kanaan mipi tamzet cu Izipt ram ih faro vekin an thinlung an hakter ih, cuvek a si ruangah an nunphung siatsuahnak cun cui nunphung kainget tu anmah khal siatsuah lawlaw a tul tinak a si.

`Nangmai ziaza le na tuahtheu mi pawl pawl siatsuah thluh a tul mi kha ziangsaw an si?`