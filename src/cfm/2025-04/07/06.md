---
title:  A umpinak ngai in
date:   13/11/2025
---

`Siar ding: Joshua 18:1,2. Joshua in ramthen zemawk ding a buaiternak san kha ziangsaw a si?`

Jordan tiva ih nitlaknak lam ah hnam tumzet pahnih le Manase hnam hrekkhat pawl hnenih ram pekmi pawl relfiangnak a um thluh hnuah himi bungcang cun Shiloh ih mipi pumkhawm awknak a rel ih, cutawk ahcun ram a tanglai mi pawl cu hnam fate deuh pasarih a um lai mi pawl hnenah pek a si thu in sim.

Puanthlam sakmi “Ka biakbuk” timi cu Pathian in a mi pawl hnen ih um dingih a tiamkam mi hlensuaknak a si (Suah 25:8; Pui 26:22,12), cule Cabu ih thupi laimu bik khal a tarlang : Israel mi lakih Pathian a umnak cun ram la thei dingin a tuah ih, Israel pawl hrangah le anmah ihsin leitlun mi hmuahhmuah hrangih thlawsuahnak bulhram a si (Sem. 12:3). Pathian thangthat cibai buknak cu ram nehnak le ram thenawknak ai hnakin a thupi ih, nunnak laimu bik a si. Biakbuk hmun thianghlim umnak, lehhnu ih Biakinn umnak cun mipi pawl in an hnen ih Pathian a um zia thei dingin le thukam an thlun dingmi thei dingin a rak bawm a si.

`Siar ding: Hebru 6:19, 20; Hebru 9:11, 12; le Hebru 10:19–23. Kan lakih Pathian umnak tisa zetih langtertu lei biakbuk hmun thianghlim nei ve lo kannih Khristian pawl in Joshua hnen ihsin ziangsaw kan zir thei ding?`

Hmun thianghlim biakbuk a langnak cu mangbang hruak ding thil a si lo, ziangahtile hmunthianghlim biakbuk ih thupi pawl cu thukam kuang hmangin Joshua thuanthu ahkhan a um thluh zo. Cumi cu Hmun thianghlim bik laimu ih um mi a si. Cui thil cun ca-bu thuhlawm then 2: Tiva kannak le ralnehnak hminsinnak a tuah. Tu ahcun biakbuk umnak cu ramthen awknak hmunpi bik ah ret in a um ih, cumi ihsin Joshua cun Israel pawl ih nunnak zalam tluan cu hmun thianghlim kiangkap ah, leilung ih Yahweh umnak hmunpi ah a um timi a langfiangter.

Cumi cu kan hrangih thil thupi zet a si. Sualthenfainak ni ih nun hmang Khristian kan si vekin kan zumnak, ruahsannak, thlarau roconak pawl rak donkhamtu sual buainak thawn kan doawk rero lai caan ah vanlam hmun thianghlim cu kan mit in kan thlir ringring ding a si. Khrih in thinglamtah parih a hnatuan theh mi le van hmun thianghlim ih a hnatuan mi ih kan thum awk vek ciah in, A minung pawl hnen ih Pathian a rung um lehsalnak ding tikcu caan kha zumnak in kan thlir ding a si, asinan himi a thlen tikah cun kumkhua a daih ding a si. (zoh phah aw, Thup. 21:3.)