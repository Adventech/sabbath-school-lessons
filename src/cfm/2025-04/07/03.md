---
title:  Lantakpuai
date:   10/11/2025
---

`Tiamcia ram la dingih an buai laifang ahkhan Joshua in lantakpuai tuah dingih a hrilnak ih thupitnak kha ziangsaw a si? Siar ding: Josh. 5:10; Suah. 12:6; Pui. 23:5; Mipum. 28:16; Daan. 16:4, 6.`

Ralnehnak ding hrangih tuahtuannak thupi zet pahnihnak cu Lantakpuai tuah hi a si. Himi cui thlakhat ih ni 14 siim lam ah an tuah, Pathian ih thu pek vekin ralring zetih tuah a si. Lantakpuai ih thupitnak sullam nei zet cu a hleice in an ngai thupi zet: Joshua cabu ih thil thlengmi pawl cun suahlannak kha a rak zohter a si. Lantakpuai cun hremnak pahratnak a thlenzan a langter (Suahlannak 12), cuizan ahcun Bawipai’ vancungmi cun Izipt ram ih fatir suak hmuahhmuah a that thluh ih, asinan Israel fatir pawl cu a zuahsak a si. Cutin Izipt ihsin an suak thok ih, Tipi Sen kan in nelrawn an ra thleng a si.

Cumi thawn bangaw lo zetin thlahsawng awknak pahnihnak thuanthu cu nelrawn ihsin an fehsuak ih, Jordan tiva an kan ih, serhzimtannak le Lantakpuai hmannak khalah an tel, cui thil cun Israel doral, Kanaan ram ih um pawl dokalh in Pathian hnatuannak mangbangza um ding ruahsannak nei dingih tikcu caan remcang thupi zet ah a hruai hai. Hivek hnatuannak pawl hmuahhmuah thawn Lantakpuai hminsinnak cu Israel san thuanthu thar ih a hramthoknak a si.

Cule tuu fano raithawinak ih hminsinnak hmangin Lantakpuai cun a liamcia ih Izipt sal ihsin Israel tlennak rak zohtertu si khal sehla, hmailam caan ih Pathian Tuu Fano ih a run tuah hlawhtlinnak ding a rak khihhmuh thotho a si (Johan 1:29, 36; 1 Kor. 5:7; 1 Pit. 1:18, 19), Anih cu sual sal ihsin in tlentu a si. Bawipai’ zanriah einak ahkhan raithawinak netabik vekih a ap awk hlan ah, Jesuh cun Lantak puai cu a thihnak hminsinnak ah a cangter (Mat. 26:26–29, 1 Kor. 11:23–26).

Asinan Lantakpuai le Bawipai’ zanriah cun a ngaingai ih sunglawi sawn a rak khih hmuh: Cumi cu tlencia mipi pawl cu van Kanaan ram sungih an luhnak ding a si. Thuphuangtu Johan cun himi thilthleng danglam zet “kannak (tipi tannak)” timi cu mipum 144,000 ih cristal lungmankhung umnak tipi tannak, Pathian Bawi tohkham hmai ih (Thup. 4:6; Thup. 7:9, 10) Tipi Sen le Jordan tiva tannak le Lantaakpuai le Tuu Fano neihawknak ih Bawipai’ zanriah tuahnak puai vekin a rak simfiang (Mat. 26:29, Thup. 19:9).

`Bawipai’ zanriah kan hman lo caan ah ziangvek lamzin in saw kan hmaiih um Thinglamtah hi kan kilkhawi thei ding?`