---
title:  Thukam hmaisa
date:   09/11/2025
---

`Siar ding: Joshua 5:1–7. Himi ralnehnak a um vutvo laifang ah Israel thlah hnihnak pawl serhzim tan dingah ziangahsaw Pathian in Joshua hnenah thu pek?`

Ram an hliakhlai ih, thlingthlatu pawl ih simmi ihsin thazang ngah in, mangbangza in Jordan tiva an tan hnuah doral thawn doawknak zamrang zetin a um ding tihi kan ruahsan ko ding. Asinan ralnehnak ai hnakih thil thupi sawn a um: Israel mipi pawl in Pathian thawn thukam an tuah mi hi a si.

Santhar pawl in ram laknak hnatuan an thok hlanah, annih cun ram neitu Bik thawn laicinawknak hleice an neih a tul. Thukam tuah tharnak hi Pathian zangfahnak le mangbangza in Israel mi pawl hlawhtlin zetih Jordan tiva a kan pinak ihsin a suak mi lungawinak langternak a si.

Pathian thawn kan thukam cu kan hrangih in tuahsak zo mi ruangih kan lungawinak langternak si ringring hramseh. Lungawi thusimnak a si ringring ding. Amah ih in fial mi thlunnak thawngin hlawknak ziangmaw rak hmuh tumnak hi kan nei ding a si lo. (Himi ruahdan hi rinhlel ding zianghman um riai loin zentel mipa piangthar pawl cu an serzim an tan tengteng a tul tiih ruattu hrekkhat le Paul karlak ah nasa zeti el awknak a um mi ahkhan a fiang zet, cui thil cu Galati cakuat ahkhan kan hmu thei).

Israel cun san thuanthu ih raldoawknak ropi bik an hmaiton zik thlang, an ralkap hmuahhmuah cu an riahbuk lam ah raldoawk timtuahnak ah an buai thluh ding ti kan zum. An buai zet ko, asinan cuvek ih kan ruahdan vek lawmmam cun an si lo. An rang pawl tuaithar sal in, an hriamnam tat hriamnak ah tikcu caan hmang loin, nithum sung biaknak lam ih thiltuahnak ah tikcu caan an hmang ih, cumi cun ralkap thazang a derdai ter thluh.

Himi cu Izipt ihsin hruaisuak tu an Pathian thawn laicinawknak ih lungawinak an tuah theinak dingah a si. Ziangruangah saw? Ziangahtile doawknak hi Pathian ta a si timi an theih ngah ruangah a si. Anih cu ralnehnak le hlawhtlinnak pe theitu a si. Himi ciah hi Jesuh cun tongkam danglam deuh hmangin a run rel sal: “ Pathian uknak le a dingfelnak cu hawl hmaisa sawn uhla, hi thil hmuahhmuah hi pek beet nan si ding a si” (Mat. 6:33). A tam sawn ahcun nitin kan nun cu manhlap thlak zet thil tampi cun harsatnak in pe in a lang theu, curuangah kan nun ngaingai ih thil thupi bik : Nitin Khrih ih pekawk tharsalnak hi kan hngilh phah theu.

`Na nun ahhin thil “thupi zet” a um ruangih Pathian thawn tikcu caan hman dingmi na hnong caan pawl kha vun ruat aw. Ziangah hivek thil hi olsam zetih tuah a theih, cule ziangtin kan rak do let ding?`