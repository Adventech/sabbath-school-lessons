---
title:  Tuahthar salnak biaktheng
date:   11/11/2025
---

`Joshua in Bawipa hrangih biaktheng a tuahduhnak kha ziangsaw a si? Siar ding: Josh. 8:30, 31; himi thawn zohthim aw Daan. 11:26–30; Daan. 27:2–10.`

Pupapawl san laiah cun an khualtlawnnak lamzin ah biaktheng pawl a rak um ih, Pathian ih a tiamkam mi ram an co theinak dingah hmuhsaknak le langternak ah an hmang theu. Tu ahcun biaktheng dinnak thawngin Israel pawl cun an pupa pawl hnenih thutiam a thlen famkim zia an theihpi a si. Himi thu ahcun biaktheng dinnak cu Moses hnen ih pekmi thu famkimternak a si (Daan. 11:26–30, Daan. 27:2–10).

Joshua 8:30-35 ahhin cabu pumhlum ih Pathian thucah thupi zet dinhmun a luah. Tihnungza tharum thawhnak (ral doawknak) thuanthu ihsin thil ziangmaw danglam zet – thukam kaihngetnak (Pathian biaknak) lam ah – Joshua cun cabu pumhlum ih a thupi zet mi Pathian thucah lam ah in hruai kirsal: Joshua cun Israel mi pawl cu thukam thuawihnak nun ih lut kirsal ding in thu a pe (Joshua 1:7). Himi cu cabu netkharnak ih Joshua ih a tongsal mi khal a si (Joshua 24).

Doawknak le ralnehnak cu a thupit rualrual in, cu hnakih thil thupi deuh a um hrih lai: Pathian daan ih fialmi ih rinumnak hi a si. Ralnehnak cu Israel pawl hrang ih Pathian ih khawkhanmi famkimnak le minung pawl hmuahhmuah tuahthatsalnak karbak pakhat fang lawng a si hrih lai. Torah thupek pawl parih rinumnak cu minung pawl ih an covo ding thuhla ih thusuhnak netabik a si. Joshua cun daan cu lungto tumzet, var mawi zet, biaktheng lungto thawn danglam aw zet ahcun a ngan sawng (zoh awla, Daan 27:2-8). Curuangah Thupek 10 umnak lungto pawl cu biaktheng kiangah ret in, theih ringringnak a tuah ding, cui thukam cun Israel pawl ih tuanvo le an ngah dingmi pawl a theihter ringring ding a si.

Joshua cun Thukam Thar ih Jehoshua (Jesuh) a rak khihhmuh, Anih cun a hnatuan dang pawl hmuahhmuah lakih pakhat cu Pathian thu awih dingin mipi pawl a hruai kirsal ding a si. Himi hnatuan thehsuak a si theinak dingah khawsia huham thawn an doawk a tul. A netabik ih a tumtah mi cu kan ai-awih in thukam ih a ngenmi pawl hmuahhmuah hlensuah famkim hi a si: “Ziangahtile amah ih um Pathian thutiam hmuahhmuah cu, a si, an si ih, amah ahcun, Amen, a um, kanmah ihsin Pathian a sunlawinak dingah” (2 Kor. 1:20).

`Hlansan ih biaktheng an sak vek in a tu ahcun kan thlarau nunih kan tuah thei ding ziangsaw um?`