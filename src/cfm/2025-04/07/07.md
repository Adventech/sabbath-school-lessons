---
title:  Ruatbet ding
date:   14/11/2025
---

Siar ding: Ellen G. White, “The Blessings and the Curses,” pp. 499–503, in Patriarchs and Prophets.

“Moses ih a rak simvek bangtuk in, Ebal tlang ahcun theih ringringnak lungto ropi zet rem a si. Himi lung par ahhin a hlan ahcun daan cu ngan a si – Pathian thupek 10, lungpheng ih ngan mi, sinai tlang ih laksuah mi lawng kha a si lo ih, Moses hnen ih pek mi daan hmuahhmuah, cabu ih a ngan mi pawl khal a tel thluh. Himi theih ringringnak lung kiang ahhin lungto kher cop lomi a um ih, cutawk par ahcun Bawipai’ hnen ah raithawinak an nei theu. Biaktheng cu Ebal tlang parah tuah a si ih, cui tlang par ahcun camsiatnak ret a si, Pathian daan buarnak ruangah Israel pawl cun Pathian hremnak an dong ih, cui hremnak in a tlakbuak kirsal ding mi cu Khrih in an hrangih a hlan awknak cun rualremnak a tuah ih, cuvekih tuahsak an si lo ahcun cumi siatsuahnak cun a dawi man sal ding timi hminsinnak a si”—Ellen G. White, Patriarchs and Prophets, p. 500.

“Asinan Bawipai’ zanriah einak cu riahsiatnak ding tikcu caan a si lo. Cumi ih tumtah mi khal a si lo. Bawipai’ dungthluntu pawl cu A cabuai kiang ahcun an rung pumkhawm aw, tawntainak le tahnak pawl an thei ringring ding a si lo. An nun hlun ih biaknak lam ih an thil rak ton mi in an nun coktho thei thil tivek ah an um ringring hrih ding a si lo. Anmah le an unau karlak danglamnak tivek pawl khal an ruat buai ding a si lo. Himi hrangih timlam awknak cun hivek pawl hmuahhmuah a pawm thluh a si. Mah le mah zohfiah awknak, sual puannak, remawk lonak tivek pawl khal tuahfel thluh ding a si. Tu ahcun Khrih hmu dingin an ra. Thinglamtah phen ah an ding lo ih, a rundamnak eng ih ding dingsawn an si. Dingfelnak ninu ih a tlet theinak dingah an thinlung an ong aw sawn ding a si”—Ellen G. White, The Desire of Ages, p. 659.

**Relkhawm ding thusuhnak pawl:**

`Pathian ram hawl hmaisa ding timi sullam ziangsaw a si? Cui kaih hruai awknak cun ziangtin saw na nitin nun a lo kaihhruai?`

`Nun buaithlak zet lai caan ih Bawipa theihhngilh a olsam zia thuhla nilini zirlai ih thusuhnak na letnak kha vun zoh aw. Nan zirnak hmun ah ziangah cui thil cu a olsam emem tin relkhawm tlang uh. A relfeldan thu hrekkhat pawl kha ziangsaw an si?`

`Advensist kan si vekin van biakbuk ah Jesuh cun kan ai-awh in hna a tuan rero timi kan zum. Ziangtin saw himi thu pawmnak cu ruahsannak le thazang petu a si thei ding? Jesuh cun tlun van lamah kan hrang “diksak thlacamnak” (Heb 7:25) a nei timi va theihnak cun A hleice in a tu ahhin van biakbuk ih A hnatuannak thuthangtha cu ziang a si timi theithiam dingih in bawm?`