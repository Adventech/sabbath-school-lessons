---
title:  Riantuan ding ih zalennak
date:   23/12/2025
---

Hruaitu rinum le dik a si vekin Joshua cun a mipi pawl ih an duh hrilnak a zah sak ih, Israel pawl cun hranhram ih nor hrimnak tel loin zalen zetih an duhhrilnak rori in Bawipa an rian ding a duh zet. Cumi ciah cu “hril” (zoh aw, Joshua 24:22) timi ih a reltum mi cu a si. Hmundang(cang) ahcun bakhar “hril” timi cun Yahweh in Israel hnam a hrildan a rel (Daan. 7:6, 7; Daan. 10:15; Daan. 14:2). Pathian ih a hril hnuah Israel pawl cun “Aii, kan duh lo” tin rel thei dingin an zalen a si. Asinan cumi cu thil mawi hmang lo, le awm ang lo zet a si. Israel cun an nun vivo theinak dingah Pathian hnenah, “awle” tin an rel thei a si, asilole A hnen ihsin an tlan dingih, an hloral ta ding.

`Joshua ih ngennak cu Israel pawl in ziangtin an let? (Josh. 24:16–18). Ziangruangah saw Joshua khan an letdan vekin thil a tuah tiih na zumnak san? (Josh. 24:19–21).`

An thuletnak tha zet ahhin Israel pawl cun pipu pawl le an pupa pawl ih Pathian cu tu ahcun “kan Pathian” (Josh. 24:17, 18) tin an theithiam ve thlang. Cumi cun rinumnak thenhrang lo ih riantuan an duhnak a suahter a si. Rinhlelnak zianghman um riai loin an rinumnak an nemhnget hnuah Joshua hnen ihsin nemhngetnak le forhfialnak tongkam a um ding kan zum zet ko ding. Asinan cuvek zawng cun a um riai silo. Joshua le mipi karlak ih biakawknak cu thil danglam zet a thleng kual thluh ih, Joshua cu satan ih hnatuantu vek tla in a lang zik thei. A liamcia ih Pathian zangfahnak thuhla a relnak ihsin olsam zet ih rian theih riai lo Pathian thuhla sim in, a hringhro phah.

Joshua cun hivek ciah in Pathian thu thlun dingin tiamkamnak nei tu(Suah. 19:8, Suah. 24:3, Daan. 5:27), an hmur ih an tongkam um lai hman ih, an tiamkam mi theihhngilh tu thlah hmaisa (sankhatnak) pawl ih sinak kha a theifiang zet (Suahlannak 32). Curuangah Joshua cun remawknak hmangin Israel pawl cu thiltampi thehter a duh. A hmaisa ahcun Pathian rian dingih thutluknak tuah a thupi bikmi a si! Cui thil cu Pathian thuphuangdan vek in phunhnam hmuahhmuah in an tuah a tul ding. Cumi thlun in thlawsuhnak ngah dingmi cu a langfiang zet, asinan thuawih lonak ih rahsuak mi cu famkim ih theih thluh a tul. Sual ngaidamnak hi khawtlang ih um lo thei lomi thil siloin Pathian zangfahnak mangbangza sawn a si.

A pahnihnak ahcun Israel pawl in Pathian bia dingih thutluknak an tuahnak cu hruaitu pawl nornak lole Joshua ih nornak ruangih thil a hung cang mi si loin, anmai duhhrilnak rori a si a tul.

A pathumnak ahcun, minung in anmai cahnak in Pathian an rian thei lo timi hi Israel pawl in an theih tengteng a tul. Pathian rennak cu thukam thlun dingmi pawl thlunnak men ih tuahmi a si lo ih, rundamnak ah Bawipa thawn bulpak zomawknak in a si sawn (zoh kop aw, Suah. 20:1, 2; Daan. 5:6, 7).