---
title:  Thinlung tak le diktak in
date:   22/12/2025
---

`Joshua in ziangtuah dingin saw Israel pawl a ngen?(Josh. 24:14, 15). Thinlung tak le diktak in Bawipa rian ding timi sullam cu ziangsaw a si?`

Joshua ih ngennak cu Israel pawl cun anmah sersiamtu hnen ih rinumnak hmangin, an danglam hleicenak kaihnget in, ram sungah an um ding maw, asilole tumtah mi nei lo, hnatuan nei lo, anmai sinak khal felfai ih theihfiang thei lo, an kiangkap ih um milem bia pawl lakah an um ding timi thuthluknak an tuah thei zia fiangzetin a tarlang. Duhhrilnak cu anmai ta a si.

Joshua ih ngennak cu cihnih a si: Israel pawl cun Bawipa an tihzah dingih, “thinlung tak le diktak in” Amah an rian ding a si. Bawipa tih timi sullam cu kumkhua ih khur thlau thluahnak le thinlung him lo tiangih tihnak lam a rel tummi a si lo. Cumi cun Pathian ropitnak, thianghlimnak le tawp ni nei lo theihthiamnak ihsin a rak suak mi tihzahnak le upatnak lam a khihhmuh sawn a si, khatlam ahcun kan tetzia, misual kan si zia ziangkim a langter. Pathian tih cu A thil ngenmi theihsak ringringnak a si ih, Anih cu kan vanlam PA lawng a si lo ih, kan Pathian Siangpahrang khal a si timi theih ringringnak hi a si. Cuvek ih theihnak cun Pathian thuawihnak nun ah mi a hruai ding a si (Pui. 19:14, Pui. 25:17, Daan. 17:19, 2 Siang 17:34). “Tih” timi cun Israel fale pawl ih ziaza ih um ding sunglam lungput relnak a si ih, cumi cu Pathian hnatuannak an tihzahnak cu lenglam in an tarlang ding a si.

Israel mi pawl ih an tuah tengteng dingmi biaknak cu Hebru tongfang pahnih in simfiangnak an nei ih, “thinlung thiang in” tile “diktak in,” tiah an ti. A hmaisa ih hman mi tongkam (tamim) cu tilva raithawinak ih famkimnak relfiangnak ih hman mi a si. A pahnihnak ih hmanmi tongkam cun Israel biaknak cu “a dik” lole “rinum” (Heb. ’emet) tinak ih hman mi a si. Himi tongfang hmanmi cun an hnget zia le a fekzia a tarlang a si. Cumi cu a tlangpi thu in Pathian sawhkhih ih relnak a si, A ziaza cu A rinumnak ihsin a langsuak ih, cumi cu Israel pawl hnenah tarlang in a um theu.

Mi rinum mi pakhat cu thumawknak tlak le rinsan tlak mi pakhat a si. Joshua cun Israel pawl hnenah anmai san thuanthu ih Pathian in A minung pawl hnen ih a rinumnak a langvek ciah in Pathian lamah rinumnak tarlang ve dingin a ngen hai. Pathian ih ngennak hi lenglam lawng ih thlun zuahzo men si loin, thenthekawk lonak ihsin a luang suak mi sunglam thinlung lam khal in thlun ding a si. An nun ahhin Pathian in an hrangih thil a tuahsak mi ruangah lungawithu simnak an langter ding a si. Himi cu tulai kan nun khalah Jesuh thawn laicinawknak kan tuahdan ding a si.

`“Thinlung thiang in” le “diktak in” Bawipa rian ding timi in na hrang ziangmi sullam a nei? Na nun ah Pathian hnen ih pum pekawknak pumhlum lo nei ter lo tu hrekkhat pawl cu ziangsaw an si?`