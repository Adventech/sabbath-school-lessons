---
title:  Felfai zetih thehsuaknak
date:   25/12/2025
---

`Thlarau ih thawkkhummi ca ngantu hmangin Joshua cabu ih netkharnak tongkam hi siar aw (Joshua 24:29-33). Ziangtin saw himi tongkam pawl cun Joshua ih nun hlun lawng zoh loin, hmailam caan khal a rak zohter theidan?`

Joshua le Eleazar ih thihnak thu hmangin puithiam sang cun Joshua cabu a run khar. Joshua phumnak, Eleazar phumnak le Josep ruhro phumnak pawl rel khawm tlangin ca ngantu cun ram lenglam ih nun hman le ram sungih nun hman ih danglamnak a sersuak. Vakvai zet ih um a tul nawn lo. Leilung ih hruaitu a thi mi pawl khal hmun dangdang ah vakkual ih an phum awk a tul nawn lo. Pipu pawl cu an laicin naivai thlaan ah an vui liam aw (Sem. 23:13, 19; Sem. 25:9, 10), Shekhem leiram leinak khalah vuinak an nei (Sem. 33:19). Tu ahcun phunhnam pawl cun an hruaitu pawl cu anmai roco mi ram ah an vui thei, cumi cun kumkhua in anmai ta si lanta ding vekin an ruat phah thei a si. Pipu pawl hnen ih pek zo mi thutiam cu a famkim a si. Yahweh ih rinumnak cu Israel pawl ih thuanthu ah le, a tui dinhmun le hmailam khalah a um ringring ding a si.

Cabu net kharnak ih thuhlawm then cun thuanthu hmuahhmuah cu a liamcia thuanthu sau zet thawn an pehawk ter ih, hmailam hrang lamzin khal a onsak a si. Canterbury ih Bishop upabik rak si dah tu Lord George Cary cun Shrewsbury ih um Holy Trinity biakinn ih thu a relnak ah Anglican kawhhran cu “caan reilote(san khat) sung a hloral ding” tin a rak sim.

A ngaingai cun kawhhran cu hloralnak dingin sankhat a nei, cuvek ciah in Thukam Hlun ih Pathian minung pawl khal an si ve. Israel thuanthu ih bung thupi bik cu a cem thlang ding. An hmailam caan cu hmailam tikcu caan thawn pehpar aw ih thusuhnak ummi pawl ziangtin an let timi ah a thum aw a si. Hmailam caan ah Israel pawl hi Bawipa ah an rin um ringring kem maw? Ram pumpi zaten la thluh dingih an theh hrih lomi hnatuan an pehzom sal thei pei maw? Yahweh lamah um ringring in, milem biaknak lam an hnong lanta thei pei maw? Joshua ih kaihhruai san ahkhan Bawipa ah an rak rinum, asinan hruaitu ropi zet ih a rak zawh mi thlarau lamzin kha thlahthar (san thar) hung um ding pawl in an zawh peh thei pei maw? Pathian minung thlah sawng aw vivo pawl in himi Joshua cabu an siar tinten, himi thusuhnak pawl hi an hmaiton ve a tul. An hlawhtlinnak cu nitin nun ih thuletnak an pekmi le an roco mi thudik thawn pehpar aw mi ah a thum aw a si.

`Joshua cu Paul vekin, “doawknak tha a do” a si (2 Tim 4:7). Joshua ih hlawhtlinnak tawhfung kha ziangsaw a si? Rundamnak thutiam ngah dingih na theihawk fiang theinak dingah tuini ahhin ziangmi thutluknak saw na tuah tul mi?`