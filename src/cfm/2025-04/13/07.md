---
title:  Ruatbet ding
date:   26/12/2025
---

Siar ding: Ellen G. White, “The Last Words of Joshua,” pp. 522–524, in Patriarchs and Prophets.

“Izipt ram ihsin a suak mi miburpi lak ihsin milem biami tamzet an tel, cuvek thil tha lo cu a thupthiar te in an pehzom vivo ih, Kanaan ram ih an um hnget hnu khalah a um vivo hrih lai. Joshua cun Israel lak ih hivek thilsual a ummi a thei, cumi ih rahsuak ding mi tihnung um zet khal a theifiang zet. Hebru hruaitu pawl lak ahkhan tuahthat awknak a um ding hi a hmuh cak zet mi a si. Mipi pawl in an thinlung zatein Bawipa lam ih um dingin thutluknak an tuah lo ahcun Amah thawn an hla aw deuhdeuh ding a si… Hebru hruaitu hrekkhat pawl lawng hi thlarau mi diktak an si ih, midang tamzet pawl cu Pathian ngaihsak lo, an hnatuan khal ih thungai thlak ih tuan duh vak lo pawl an si. Hrekkhat le phei cu an thinlung in milem an bia ih, cuvek theih cu thil zahthlak zet a si”—Ellen G. White, Signs of the Times, May 19, 1881.

“Himi thukam ropi zet cu daan bu sungih ngan a si ih, tha zetin thianghlim zetih kilhim ding a si. Joshua cun Bawipa ih hmun thianghlim kiang ih um oak thingkung hnuaiah lung tumpi a phun. ‘Cun Joshua in mipi hmuahhmuah hnenah, Zohhnik uh, hi lungto hi kan hrangah theihpitu a si ding; ziangahtile Bawipa in kan hnenih a simmi thu hmuahnmuah cu hi lungto in a thei thluh: cuiruangah hi lungto hi nan hrangah theihpitu a si ding, cutilocun nan Pathian nan hnong pang ding, a ti’. Hitawk ahhin Joshua cun fiang zet in mipi hnen ih a thuzirh mi le ralringpeknak cu amai thusuak siloin Pathian thusuak a si thu fiangzet in a sim. Himi lungto tum zet cu hngilh lonak dingih dinmi a si ih, thil a thlengmi pawl cu a hnu ih thlah rungum pawl hnenah a theihter ding a si. Mipi in milem an biak kirsal a si ahcun himi cu theihpitu an si ding a si”—Ellen G. White, Signs of the Times, May 26, 1881.

**Relkhawm ding thusuhnak pawl:**

`“Anih (BAWIPA) cu a thianghlim mi Pathian a si. Anih cu Thik thusia Pathian a si” (Josh. 24:19, NKJV) timi thu ih sullam hi relkhawm uh. Ziangmi ahsaw Pathian cu thikthu sia Pathian a si?`

`Pathian kan duhdawtnak le Amah ih duhhril thei zalennak in pek mi hi ziangtin an pehzom aw? Zalennak ngaingai kan neih lo ahcun kan duhdawt ngaingai thei pei maw? Duhdawtnak diktak cun ti hrimternak a telh dah maw? Cuvek a um lo ahcun, ziangruangah saw a um men lo?`

`Tuisan ih kawhhran hruaitu pawl in thangthar pawl hnenah mei-salh (Pathian thu) an peh sawng theidan ding lamzin hrekkhat pawl kha ziangsaw an si?`

`Joshua ih nun le a nun sungah khan Israel pawl in Bawipa an rian tiih thunet kharnak a um mi kha ruat aw. Na nunnak thu ahhin mipi pawl in ziangvekih thunet kharnak an tuah ding saw na duh?`