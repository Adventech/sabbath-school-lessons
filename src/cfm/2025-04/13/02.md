---
title:  Cunah Nan Um!
date:   21/12/2025
---

“Cun Joshua in Israel hrin hmuahhmuah cu Shekhem ah a kokhawm ih Israel upa pawl, le an lubik pawl, le an thuthentu pawl le an bawi pawl cu a ko hai; cutikah Pathian hmaiah an ra suak” (Josh. 24:1).

Shekhem cu Abraham in a thlennak ram ih biaktheng a tuahnak hmun kha a si, cutawk ahcun Pathian in a hnenah tiamcia ram thu ah thukamnak a tuah hmaisabiknak hmun a si (Seem 12:7). Tu ahcun Abraham hnen ih thutiamkam mi cu a famkim zo, Israel cun thutiam hmaisabik peknak hmun rori ahhin Pathian thawn an thukam cu an tuahthar sal thluh. Joshua cun Job ih tongkam theisal in ngennak a nei ih, “nan lakih um pathian dang pawl kha hlon uh” tiah a ti (Josh. 24:23, NKJV; zohkop aw Seemtirnak. 35:2–4). Thil thlengmi ih khuakhannak cun Bawipai’ hnenah pumpekawknak langter dingin le “pathian dang pawl” hnong dingih kawhnak a langter.

`Siar ding: Joshua 24:2–13. Israel hnen ih Pathian thucah laimu bik kha ziangsaw a si?`

Pathian cu a liamcia thlir kirsalnak ih thupi bik a si: “Ka lak,” “ka pek,” “Ka thlah,” “Ka thukam,” “ka tuah” “Ka lo hruaisuak”, “Ka lo runsuak” tivek pawl an si. Israel cu thuanthu ih a cangtu bik siloin, a dongtu sawn an si. Israel tuahtu cu Pathian a si. Abraham nun ahkhan Pathian hnatuan um lo bangta sehla, annih pawl cun milem an bia ding. Miphun pakhat vekih Israel pawl an um theinak cu an pupa pawl ih thatnak ruangah siloin, Pathian zangfah hnatuannak a um ruangah sawn ah a si. Hiram ih Israel pawl an umnak cu porhawknak an neih duh ruangah siloin Pathian an rian duhnak an neih theinak ding ah a si sawn.

Bawipai’ thusimnak ahkhan “nangmah” le “anmah” (pupa pawl) timi karlak ahhin vei 5 rori thu a rel. Shekhem khua ih um pu le pa pawl le tuih san minung pawl cu pumkhat ih zoh an si. Joshua cun Daanpeksalnak 5:3 ih um, Moses ih a rak nemhnget mi cu tarlang a tum, Bawipa cun thukamnak cu pupa pawl thawn lawngin a tuah lo ih, Joshua ih thusimlai caan ih um vetu pawl hmuahhmuah thawn khal in a tuah thotho a si. Tu ahcun cutawk ih um minung tamzet cun suahlannak tonnun kha an rak nei lo. An “zate” in Horeb ah an um lo. Asinan Joshua cun cutawk hmun ah an um thluh thu a rel. A tawi zawng cun, a liamcia ih zirlai pawl cu santhar tinkim cun an hmang tangkai zet ding a si. A liamcia ih pipu pawl hnenih hnatuantu Pathian cun a tu ih santhar pawl ai-awh ih hnatuan dingin a tiaraw cia zo a si.

`Kawhhran ih um kan si vekin pawlkom tuanvo ih ruahnak tha sawn kan neih theidan ding lamzin cu ziangsaw a si, cumi ruahnak cun kawhhran sungih um mikip nun a tham ban kem?`