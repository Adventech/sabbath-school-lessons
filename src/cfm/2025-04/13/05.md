---
title:  Milem biakih tihnunnak
date:   24/12/2025
---

`Siar ding: Joshua 24:22-24. Ziangruangah saw Joshua in israel pawl in an milem pawl hlonhlo thluh dingin vei 2 lai ngennak a neih?`

Milem biaknak cu ruahnak men ih thil tihnung um zet a si lo. Moab phairawn ahkhan hivek thutluknak ciah hi moses cun tuah dingin a rak ngen dah zo (daan 30:19,20). A tui ih kan hmuh thei mi pathian pawl cu izipt ram asilole tiva ral lam ram ih ummi an si lo ih, cui pathian pawl cu “anmai lak ih” hmuh an si. Curuangah joshua cun a mipi pawl hnenah an thinlung bawipai’ lam hoi dingin a fial hai. Hitawk ih Hebru tong ih hman mi cu natah ti a si, cumi sullam cu “pharh” “kunter” tinak a si. Cumi cun pathian cu mipi thlacamnak ngai tu ding a si ti simfiang (2 Siang 19:16, Saam. 31:2, 3, Dan. 9:18), cuvek thotho in profet pawl khal in cuih lungput cu israel mi pawl in an tul timi an run phuang (Isa. 55:3, Jer. 7:24). Cumi cu Solomon ih thinlung ramdang pathian pawl lam ih a hoi tikah a fehsualnak relsuahnak ih hman mi a si (1 Siang 11:2, 4, 9). A sual mi minung thinlung cun pathian tongkam ngai dingin le a hnen lam ih kun ding duhnak a suah pi ve lo. Pathian duhzawng famkimternak ding lam hoi in kanmah sawn in sia le tha theihnak thinlung thawn thutluknak ralring zetin kan tuah ding a si.

Israel pawl ih letnak cu: “A aw kan ngai ding” ti hi a si. Hi cun thuawihnak ih pehtlaih awknak lam a ngai thupit zet. Israel pawl hi nunnak zianghman nei lo kaihhruai awknak daan thlun dingih fial mi an si lo. Thukam cu a nungmi bawipa thawn laicin awknak thuhla a si, cumi cu daan le dun vek men ih simfiang theih thluh ding rual a si lo. Israel biaknak cu daan vekih fehpi tum mi a si lo. A thianghlim mi le zangfahnak nei rundamtu thawn zumnak le duhdawtnak hmangin cat lo ih biakawknak sawn a si.

Mipi pawl in veithum rori pathian rian dingih an tiamkam hnuah an hnen ihsin ramdang pathian pawl hlonhlo thluh dingin joshua in thupek a suah hnu khalah a sim vekin an tuah ngaingai timi fiangternak zianghman a um lo. Cabu sung hmuahhmuah ahhin joshua ih thupek (lole Moses ih thupek pawl) hlawhtlinternak cu thuawihnak nun zohthim ding hrangih ngan mi a si. Cuvek thuawihnak nun a um lo ruangah cabu netkharnak lam khalah Joshua ih ngennak cu a um ringring lai. Bawipa rian dingin cabu ih a ngennak laimu bik cu Joshua ih san lawng ah siloin himi ca a siar ih, a theitu thlah thar hung um vivo ih Pathian minung pawl hmuahhmuah hrangah a si.

`Pathian hnenah thil tuah dingmi na tiamkam mi, asinan na tuah dah riai lo mi hi ziangsaw an um? Ziangruangah na tuah lo? Na thuletnak cun zangfahnak thuhla ziangsaw a lo sim?`