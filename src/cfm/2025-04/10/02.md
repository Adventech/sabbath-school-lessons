---
title:  Bible ih hmuhsakmi nei
date:   30/11/2025
---

`A hnuai ih Bible cangan mi pawl hi siar hnik awla, Bible ca thu pawl hi hmuhsaknak a rel mi cu ziang an si ti simfiang tum aw: Rom. 5:14, 1 Kor. 10:1–13, Heb. 8:5, le Heb. 9:23.`

Himi Bible cang pawl cun Thukam Thar ngantu in Thukam Hlun ih thungan mi simaw, lole thil a thleng mi simaw karlak ih laicin awknak a sullam simfiangnak ah “hmuhsakmi” (Grik - typos) asilo “hmuhsakmi famkimnak” (Grik- antitypos) timi an hmang.

Typology (khihhmuhtu) timi cun mi pakhat, thilthleng mi, lole Jesuh ih thuhla simfiangnak asilole thuthangtha sungih ummi thudik pawl a simfiang a si. Zohtertu cu khihhmuhmi famkimnak thawn an mil aw zet, a hram thokih hmuhsakmi ih a tumtah mi ngaingai famkim ternak a si. Curuangah Bible ih hmuhsakmi pawl hi Pathian khawkhandan vek hlirih um mi an si, asilole Pathian thinlung ah hnget zetin a um ih, cui thil cu hmailam caan ah hmuhsakmi famkimnak ah a hungcang ding a si.

Thukam Thar cangantu pawl in an cangan mi pawl sullam tha zet an neih theihnak dingah Thukam Hlun ih ummi hrekkhat pawl tawngpawng hman in an hmang men lo timi theih ding hi thil thupi zet a si. Thukam Hlun ih thil hmuhsakmi pawl cu Thukam Thar ih a thlen famkim hlan sung cu profet pawl ih cangan mi hi a dik ringring a si.

**Thukam Hlun ih David a langdan zoh awla, cule Thukam Thar ih a relfiangdan zoh aw. Himi tahthimnak ihsin zia khat neihdan thuhla ziangsaw kan zir ding?**

`a. David (Saam. 22:1,14–18)`

`b. David thar (Jer. 23:5; Isa. 9:5, 6; Isa. 11:1–5)`

`c. David hmuhsakmi famkimnak (Johan 19:24)`

Himi bungcang pawl kan zoh tikah Thukham Hlun hmangin Cathianghlim sungih cangan mi pawl hman dan ding tawhfung a um ti kan hmu thei. An ca thianghlim ih Thukam Hlun hmangtu Thukam Thar cangantu pawl cu, “tulai thudik” (2 Pit. 1:12), timi rel dingah Thukam Hlun hmang dingin Thlarau thianghlim ih khawkkhum mi an si. A hleice in Jesuh le A hnatuannak thuhla phuang dingah a si.