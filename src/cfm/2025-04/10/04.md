---
title:  Joshua, hmuhsak tu
date:   02/12/2025
---

`Bible ih zia khat nei eng ahhin Moses le Joshua nun karlak ih bangawknak tamzet pawl ih thupitnak kha ziangsaw a si? Exod. 3:1, 2; Josh. 1:1–3; Mipum. 13:1, 2; Josh. 2:1; Suah. 3:5; Josh. 5:15.`

Zarh hmaisa lam ih kan zir zo vek in Joshua cu Moses thar vekin a run tarlang, anih cu thlah hnihnak ih ummi a si ih, Izipt ihsin an suahnak karbak thupi zetzet pawl a run sim sal. Moses vek ciah in Bawipa thawn bulpak zetin tonawknak an nei. An pahnih ih kaihhruainak hnuai ah miphun dang pawl lakah Israel ih hminthannak cun tihnak a pe suak thluh. Moses cun Israel pawl cu Tipi Sen a kan pi, Joshua cun Israel pawl cu mangbang za in Jordan tiva a rak kanpi ve thung. An pahnih hnenah serhzim tan a tulzia le Lantakpuai ih thupitnak theihter an si. Moses um lai ah Mana a tla thok ih, Joshua ahkhan a tawp. An pahnih in an kedam pelh dingih thupek an si. An pahnih ih kut pharnak cun Israel hrangah nehnak a suah pi a si. Moses hnenah rampi thenawkdan ding pawl le beunak khawpi pawl din dingah thupek a si, cumi cu Joshua in a run hlen famkim thluh. An pahnih in miphun pawl hnenah thlahnak thu an rel veve ih, an hnatuan cawlhnak ding zawngah mipi pawl hnenah thukam tuahthar salnak an neih pi veve.

`Himi zir fiang aw: Daanpeksalnak 18:15–19, Daan Peksalnak 34:10–12, Johan 1:21, Tirhthlah 3:22–26, le Tirhthlah 7:37. Moses in amah vek profet a um ding simcianak a rel mi kha zo in a hlawhtlingter? Himi ahhin ziangahsaw Joshua hi a milbiknak san?`

Joshua nun cu Moses hmangih simcianak ummi famkimnak hrekkhat a si (Daan. 18:15, 18). Asinan Moses ih a neih mi simcianak cu a tawpkhawk ih famkimnak cu a si hrih lo. Himi a tawpkhawk ahcun simcianak cu Messiah lawngin a hlensuak (famkim) thei a si. Anih cun Pa cu a theifiang zet (Johan 1:14, 18); Anih cu a dik ih, Pathian diknak a tarlang (Luka 10:22, Johan 14:6, Matt. 22:16). Pathian cun a tongkam cu Messiah ka ah a ret (Johan 14:24). Curuangah Moses le Joshua ih nun cun a ra lai dingmi Messiah, Jesuh rak sawhkhih tu an si.

`Bawipa thawn nan fehtlannak ahhin Jesuh cu ziangtin a laimu bikah a um thei? Ziangruangah saw Jesuh le na hrangih a tuahmi pawl hi na Khristian tonnun hmuahhmuah ih thupibik a si thei?`