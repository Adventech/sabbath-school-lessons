---
title:  Joshua le kanmah
date:   04/12/2025
---

`Joshua cu zohthimnak a si vekin Jesuh Khrih ih hnatuannak lenglam khalah Kawhhran nun, Khrih taksa ih a famkim ding mi khal a rak khihhmuh thluh a si. Ziangvek lam in saw Joshua kaihhruai Israel raldonak cun kawhhran ih thlarau lam buainak a rak zohter? Ziangmi tluk in saw an danglam awk? Zoh aw, 1 Tim. 1:18; 2 Tim. 4:7; Efesa. 6:10–12; 2 Kor. 10:3–5; le Tirhthlah 20:32.`

Thukam Thar ngantu pawl cun Joshua zohternak hi (Joshua typology) hi kawhhran ih hlawhtlinnak a si timi an theithiam zet. Khrih ih taksa, kawhhran sungtel pawl cu sual hnatuan dokalh in thlarau lam raldonak ah an tel, cumi cing khal in Pathian zangfahnak (Heb. 4:9–11) le thlarau lam an roco mi thlawsuahnak an dong a si.

`Joshua in a rak zohtermi a thlen famkimnak netabik thuhla cu himi bungcang pawl in ziangsaw an rel? 1 Pit. 1:4, Kol. 3:24, Thup. 20:9, Thup. 21:3.`

Joshua ih khihhmunmi a thlen famkimnak le netabik cu Jesuh Khrih veihnih ratsalnak ahkhan a famkim thluh ding a si(thuphuan/ Jesuh khrih ratsalnak thlirdan)

Joshua nun cun Pathian ziaza a tarlang nasa ih, a nun hrekkhat cun Messiah hnatuan le ziaza rak zohtertu profet nun a nei a si.

Kan hrang ahcun tuini ah Messiah a ra zo. A hnatuan cu rak zohter cia a tul lem lo, asinan a ziaza tarlang theihnak tuanvo kan nei thotho – cui sunlawinak cu Khrih in a dungthluntu pawl hnenah pek a duh (Johan 17:22), cumi cu Khrih ziaza kan rak neihnak ihsin kanmai ta khal a si ve thei ding a si (2 Kor. 3:18). Jesuh kan thinlung ih a um tam poh le A ziaza mawinak kan langter tam vivo tinak a si. Himi ciah cu Khrih thawn kan nitin nunnak in ziang a suah pi ding timi tarlang tubik a si. Himi ruangah nitin Pathin thu ih tikcu caan hman hi a thupi tuk. Himi ruangah kannih khal Jesuh ih thuzirhnak le a ziaza la nunnak ah thum aw in, tikcu caan kan hmang ding a si. Himi kan tuah vivonak ihsin thleng danglamnak kan nei ding a si.

`Jesuh zohtertu Joshua cun Israel pawl hnenah, “Nan pale pawl ih Bawipa Pathian in a lo pek zomi ram cu va co dingah ziang can tiangsaw nan nuar hrih ding? tiah a sut (Josh. 18:3, NKJV). Ziangtin saw Jsuh cu Joshua ih rak khihhmuh mi a si theidan?`