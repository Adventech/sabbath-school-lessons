---
title:  A miat lole paisa hleifuan in thenhra thenkhat pek a tul maw?
date:   18/01/2023
---

Kan thenhra thenkhat pawl cu kan, “Sumlut” ihsin kan tuat ih, thlahlawh lole nahzi zirih hlawh in pek a si ahcun “A karhzai” ruangah ziangmaw thil kan pe. Culole kanmah ten hnatuan le hnatuannak kan nei a si ahcun a hlawk pawl cu kan co thluh. Ram tamzet ahcun, cozah tamzet pawl cun kan hnatuan ihsin mipi pawl hrangah siah in rak laksak theu, kilim hnatuan, lamzin le lilawn, hlawknak nei ciamco lemlo hnatuan tivek pawl hi an si tlangpi. A miat ih kan ngahmi sum pawl hi siah kan pek thluhhnu lole kan pek hlan ahhin sumlut thenhra thenkhat ahhin kan telh dingmaw telh lo ding timi thusuhnak a um. Mahte ih hnatuan tu pawl cun an bulpak siah an lak hlan ah an miat zat diktak an theihnak dingin pursum leilawnnak an fehpi man cu dikzetin an la thei a si.

Member tamzet ihsin zirsuak mi cu Seventh-day Adventist pawl ih thenhra thenkhat sumlut ihsin an pekmi pawl cu siah an pek hlan ah an pe tlangpi.

`Siar ding: 1 Siang 17:9-16. Elijah kha nuhmei nu hnen ih a fe hlan ah Nu hmeinu ih dinhmun kha ziangsaw a si? A fanu le amah ngaihsak aw dingih a ti hlanah Profet khan ziangthu saw a sim? Kan kut ih a ummi thusuhnak hi himi thuhla hmangin ziangtin saw kan zir suah thei ding?`

Zarephath ih nuhmei nui’ hnenah Pathian mi pakhat in a ra hmuh ding thu sim a si(1 Siang 17:9). Elijah a thlen tikah, nu hmei nu cun thil umtu dan ihsin a thlaphang dan thu a sim. Elijah cun tidai in ding a dil ih, cule hitin a ti, “Na thla phang hlah aw; va feh awla na sim vekin va tuah aw: asinain cumi thawn sang fate pakhat i tuahsak hmaisa awla ka hnenah rak keng aw, cui hnuah na hrang le na fapa hrangah tuah aw. Ziangahtile Israel Bawipa Pathian in hitiin a ti, Bawipa in leitlunih ruahpi a surter ni a ra thlen hlanlo beel ih sangvut cu a cem lo ding ih, thawl sungih hriak khal a cem fawn lo ding, tiin, tiah a ti. (1 Siang 17:13, 14, NKJV). 

A mai’ zawn ahhin a tirhfak maw si, lole nuhmei nu ih zumnak a fiah ha, a taktak ahcun a zumnak cangvai ter dingin a tuah a si mai lo maw? Thuletnak cu a tha viau ding.

Mahte ih sum laksuhnak an neih mi ahcun an duhdan vekih tuah dingin thutluknak nei haiseh. Kawhhran cun ziangtin kan tuah ding timi a rel fukfi lo. A netnak ahcun kanmai thutluknak hi a tul zet ih, ziang kan tuah khalah a danglam deuh ih rak tuah midang pawl kha an thu kan va then ding a si lo. Mitin, bulpak tin hin Pathian kan let ih, Pathian lawng kan hrilmi si hramseh. “Mikip hi anmah ruahnak petu an si thluh ih, an thinlung ih umdan vek ciah in pe ding an si.—Ellen G. White, Testimonies for the Church, vol. 4, p. 469.

`Thenhra thenkhat pe dah lo hnenah thenhra thenkhat pek ruangih thlawsuahnak a um zia ziangtin saw na simfiang ding? Cumi thlawsuahnak pawl cu ziangsaw an si ih, thenhra thenkhat na peknak in na zumnak ah ziangvek in thazang a lo pe?`