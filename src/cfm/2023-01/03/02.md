---
title:  Thenhra ih thenkhat cu a pahratnak thawn an bangaw
date:   15/01/2023
---

Diksonari cun thenhra thenkhat cu, “Thil ziangmaw pahra thenkhat ih pakhat” asilole “Zaa teek 10” tiah a simfiang. Himi simfiangnak cu Bible sung ihsin an lakmi a si tlangpi. Thenhra thenkhat cu kan sumlut lole pungthang ihsin zateek 10 cu Pathian hnen ih peksal ding tinak men khi a si. A pakhatnak ahcun ziangkim kan neih mi hi Amai ta thluh an si timi kan thei thiam. Sinai tlangih Israel pawl hnen ih thenhra thenkhat pek ding thuhla khan thenhra thenkhat cu a thianghlim ih Pathian ta si timi a sawhkhih(Mipum 27:30, 32). Pathian cun zateek 10 lawng hi Amai’ ta ah a pawm. Kan lungawinak thawhhlawm pawl cu kan thenhrang dingih thenhra thenkhat ah kan bet ding a si. Thenhra thenkhat cu a silobik ah kan Khristian nun pumpek awknak ah a si. Bible khui hmanah Pathian ih ta hi zateek 10 aiih a mal thu kan hmu lo ding.

`Siar ding: Semtirnak 14:18–20 le Hebrews 7:1–9. Melkhizadek thawn an hmuhawk tikah Abram in ziangtin saw a sawn let? Himi in a liamcia thuanthu ih an rak hmang theumi pawl ziangsaw in zirh?`

Bible sungih thenhra thenkhat a langnak hmaisabik cu Semtirnak 14 ah a si. Himi ahcun Melkhizadek le Abram ih thuhla kan hmu. Bible sungih thenhra thenkhat a langnak netabik khal cuvek thotho in hmuh a si. Asinan “Thenhra-nak” le “Thenhra thenkhat” timi tongkam a hmang ih, cumi cu thleng theihlomi thil a si(Heb. 7:1–9). Hebru thuanthu ahcun Melkhizadek siseh, Khrih siseh Levi cithlah an si lo, curuangah thenhra thenkhat peknak hin Levi cithlah pawl an danglam hleicenak a kawh hmuh a si. Thenhra thenkhat pek hi Judah pawl ih tuah theu dan a si lem cuang lo ih, Sinai ih um Hebru mi pawl hnen ihsin a hung suak mi khal a si lo.

`Siar ding: Semtirnak 28:13, 14, 20–22. Pathian in Jakob hrangah tuah dingmi thu a rak tiam zo mi cu ziangsaw a si, ziangtin saw Jakob in Pathian a let?`

Jakob cu inn suahsan in a unau pa Esau hnen ihsin a tlan tikah, zankhat cu lei le van karlak ih kailawn dawn aw cu a mangah a hmu. Cumi ahcun vancungmi cu an tum an kai rero. Cule a sannak bik ahcun Pathian a dingih, Jakob hnen ih um dingin le nikhat nini ah inn ih hruaitlung kirsal dingin thutiamnak a nei. Himi tlangval pa cun Pathian thawn an biakawknak tonteh nun a nei ih, cule, “Bawipa cu ka Pathian a si… i pek dingmi hmuahhmuah lak ihsin na hnenah thenhra ih thenkhat ka lo pe tengteng ding a si” tiah a ti(Semtirnak 28:21, 22).

`Ziangruangah saw Sabbath vekin Thenhra thenkhat pek hi hlanlai Israel daan si maw, Sakhua fehdan simaw ihsin a ra suak mi thil a si lo zia theihthiam a poimawhnak san? Himi thudik ihsin thinglamtah um thluh hnu ih a um pawl in ziangvek thucah saw kan lak ding?`