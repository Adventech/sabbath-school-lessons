---
title:  Thenhra thenkhat peknak thutiam
date:   14/01/2023
---

### Tuizarh sung siar ding
Semtirnak 14:18–20; Mal. 3:10; Daan. 12:5–14; Pui 27:30; 1 Siangpahrang 17:9–16; 1 Korin 4:1, 2.

> <p>Bible cangken</p>
> “Ka inn ih rawl a um theinak dingah thenhra ih thenkhat hmuahhmuah kha rawl-inn ah rak keng uhla, nan hrangah van sangkate pawl cu ong in, a rak donnak ding khaan khopkham hman um lo tiangin, malsawmnak ka lo burh ding le ding lo, tu ah himi hin i fiah hnik uh, ralkap pawlih Bawipa in a ti.” (Malachi 3:10)

Semtirnak 14 sungah Abram cun a tupa Lot le a sungkua pawl le Sodom khua ihsin sal ih an kaihmi pawl cu hlawhtling zetin a run suak ih a tlunpi hai. Sodom siangpahrang cu a lungawi tuk ih ral pawl hnen ihsin an lonsak mi ralthillon mi pawl hmuahmuah cu Abram hnen ah hlan thluh a tum. Cumi cu Abram in a rak cohlang sak duh lo lawng hman siloin a thilri neihmi ihsin thenhra ih thenkhat cu Melkhizadek hnen ah a pe sawn riangri. 

Thenhra thenkhat peknak tonteh nun Abram in a neih veten, Pathian cun, “Tih hlah, Abram, keimah hi na phaw le a nasa zetmi na lawmman ka si” a ti(Semtirnak 15:1 NKJV). Cumi ih a sawhkhih mi cu Bawipa in Abram hnen ah, “Tih aw hlah, keimah cu a lo humhim tu le a lo bawmtu ka si ding” a tinak a si. Cumi ihsin reizet hnu ah Moses cun Israel pawl Kanaan ram ih an luh zik ahkhan, “Kum tinte na lo ram ih a suahmi na thlaici rahsuak hmuahhmuah ih thenhra ih thenkhat cu na pe tengteng ding a si… cuticun Bawipa na Pathian tih ringringdan na zir thei ding a si(Daan 14:22, 23, NKJV). 

Ellen G. White cun, “Sakhuanak lamah Pathian hnenih thilpek pekding hi Moses hnen lawng ihsin a rungsuak mi a si loih, Adam san ihsin fialmi a si” tiah a ti.”—Testimonies for the Church, vol. 3, p. 393.

Tui’ kan san ah himi in ziang sullam saw a neih?