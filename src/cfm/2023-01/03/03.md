---
title:  Khuitawk ahsaw rawlinn a um?
date:   16/01/2023
---

`Siar ding: Malachi 3:10. Kan thenhra thenkhat a fehnak ding thuhla ah himi bungcang ihsin ziangtin kan zir thei ding?`

Bible sungah a fehnak ding hmun dikzet ih a simmi um lo khal sehla, Pathian mi pawl cun, “Rawlinn” tiih Pathian ih a relmi cu an theithiam thluh. Pathian cun, “Ka inn ih rawl a um theinak dingah” timi tongkam a run bet. A mi pawl cun Pathian ih inn cu puanthlam, Sinai tlang ah moses hnenih a pekmi vekin an sakmi Pathian umnak deuthlam kha a si timi an theithiam. Tiamcia ram ih Israel pawl an um hnu ah, an hmunpi bik cu hmaisabik ah Shiloh ah a si ih, cule Jerusalem ah nget zetin a um lanta.

`Siar ding: Daan 12:5–14. Himi bungcang cun Pathian fale pawl cun anmai’ palung in an duhnak hmun ah an thenhra thenkhat an pe ding timi a kawh hmuh lo. Tuini ah himi bungcang ihsin kanmah ten ziangvek zirlai saw kan zir thei ding?`

Pathian innsang ih a telmi kan si vekin, kan thenhra thenkhat hmandan dingah amai’ duhzawng tuah ih, kan theihthiam ding hi a thupi zet. Bible ah kumkhat voi 3 - Lantakpuai, penticost puai, puanthlam puan’ an neihnak ihsin kan zir suak thei (Suahlannak 23:14-17). Pathian minung pawl cu an thenhra thenkhat le thawhhlawm cu bulpak rori in kengin Jerusalem ah khualtlawng in an feh ih Pathian an biak a tul. Cule Levi miphun pawl cun thenhra thenkhat pawl cu Israel ram hmuntin ih um an unau pawl hnenah an pe kual ding a si. (Zoh aw: 2 Sansiarnak 31:11–21, Neh. 12:44–47, Neh. 13:8–14). Bible in himi innpi thuhla a relnak hmangin Seventh-day Adventist kawhhran cun leiltun ih kawhhran pi ai-awh in rawl innpi cu local conferences, missions, le Union ih um biakinn tamzet ah a nei a si. Cumi ihsin Pathian rawngbawltu pawl hlawhman a pe a si.

Kawhhran members’ pawl hnen ihsin thenhra thenkhat cu local biakinn ah ken a si ih, Pathian cibai an buknak langternak khal a si, mi hrekkhat pawlin online ihsin peknak an neih laiah members hrekkhat pawl cun thenhra thenkhat an kutin an rungkeng a si. Local kawhhran sumkiltu cun thenhra thenkhat pawl cu conference innpi ah a kuat thluh. Hivek ih thenhra thenkhat fehdan pawl hi Pathian ih lungkim dan a si ih, leitlun ih um Seventh-day Adventist kawhhran pawl ih hman dan khal a si.

`Adventist kawhhran khal telin, mikip in anduhnak poh ah an thenhra thenkhat pe dingin thutluknak rak tuah bang sehla tin thu vun ruat duak hnik. Kan kawhhran ah ziangthil a cang ding? Ziangruangah hitivek Bible kalhzawng ih ngaihtuahnak tha lo a umnak san?`