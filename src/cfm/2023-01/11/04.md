---
title:  Olsam zetih tuah ding caan?
date:   14/03/2023
---

Seventh-day Adventist Khristian pawl hin harsatnak an ton caan ah ziangtin an rak sawn let? Kan dam suak tentonak ahhin kan thazang a tlaniam tuk maw? Aii, a taktak ahcun, cumi kalh zawng ciah a si. Ziangahtile leitlun sancem ding caan le Khrih voihnihnak a ratsal ding caan a nai a si ti kan thei, Pathian in Amah a duhdawttu pawl hrangih a timlam sak mi thuthangtha pawl hmuahhmuah hi midang hnen ih sim dingin kan neihsiah hmang kan duh a si. Nikhat ni ahcun hi leitlun ih a um pawl hmuahhmuah hi an kangral thluh leh ding ti khal kan thei.

`Siar ding: 2 Piter 3:3–12. Himi tongkam pawl hmangin Piter in ziangsaw sim in duh?`

Pathian kamsuak thu ihsin kan thilri pawl hi van ih phur saw dingin Pathian cun motor a rung kuat lo ding timi kan theithiam. Jesuh kut ih hriamhma um mi hmasi ti lo cu sualnak le sualnak rahsuah mi pawl hmuahhmuah cu ni netabik ah urkang an si thluh dingih, kumkhua in an siatral lan ta ding. 

Curuangah kan hlawlthil neihmi pawl in ziangsaw kan tuah ding? “Tu ahcun kan unau pawl in an thil neihmi cu tuah pungthang loin an ti mal sawn ding a si. Ram tha deuh, vanram lam ah kan feh zik thlang zo. Cule hi leitlun ahhin um lo sehla, asinan a cang thei tawkin lamzin hruaidiknak dingah lut ter sawn uh si”.—Ellen G. White, Counsels on Stewardship, p. 59. 

Kum zabi pakhat lai liam zo hnu ih a nganmi tongkam pawl an si. Asinan kaihruaiawknak cu a hmun ringring lai: Tikcu cu a tawi thei tuk, ziangahtile kan nunnak hi a tawi tuk ruangah a si. Kum 60, lole kum 80 lole kum 100 (taksa cakvak le hriselnak tha na neih ahcun)cu kum khua thawn an thlauawknak ziang a um? Tuizarh zirlai na zir thluh hlan hmanah na nunnak a cem men thei, cule na run theih leh sal dingmi cu Jesuh voihnih rungtumnak ding a si. (wow, cumi cu a zamrang tuk, silo sawm?)

Seventh-day Adventist Khristians kan si vekin kumkhaw nunnak tleu sungah hringnun hmang ding kan si. Si e, a dik tuk, kanmai hrangah le kan sungkua hrangah taima zetin hna kan tuan ding. Lennak thawn thlawsuah ih kan um asile duham loin le mi tulsam pawl hrangih kan tirhsiang phawt ahcun tu ahhin cumi lennak kan cen cu zianghman a sualnak a um lo. Asinan hitawk ih kan thil khawl cia mi hmuahmuah cu zianghman tlaktlai lo, reilote lawng um mi an si, kan fimkhur lo cun, thlarau lam tiangih siatsuah theinak a nei timi kan theih a thupi zet. 

`Kum 10 sungah Jesuh a ra ding ti rak thei bangta awla, ziangtin saw na hringnun na thleng danglam ding? lole kum 5 ah teh? Kum 3 ah teh?`