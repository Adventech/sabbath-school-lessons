---
title:  Hmaisa sawn ih ret ding
date:   15/03/2023
---

Jesuh ih tahthimnak le zirhternak, Bible thuanthu ziaza le Ellen G. White ih thurawn pawl ahhin thil fiang zet a um mi cu Khrih hnen ih pumhrek lawng apawknak a um lo ti hi a si. Kan pumpi in Bawipai’ lamah kan tang dingmaw tang lo ding tilawng hi a si.

Khuimi thupek sawn thupibik tiih daan thiam pawl in Jesuh an sut tikah, Jesuh cun, “Cun Bawipa na Pathian cu na thinlung zate, le na nunnak zate, le na ruahnak zate, le na cahnak zatein na duhdawt pei: hihi thupek pakhatnak a si.” (Marka 12:30) tiah a rak let. Jesuh hnenih ziangkim kan pek thluh tikah, bawi dang hrangah zianghman a tang nawn lo. Cumi cu lamzin a si. Hivek hi a si dan ding ciah khal a si.

`Siar ding: Mathai 6:24. Himi tongkam ih thudik thawn pehpar aw in ziangvek hmuhtonnak na rak nei dah zo?`

Hminsin aw, Jesuh cun paisa le Pathian rian tlang hi thil harsa zet a si, asilole an pahnih ih na rian tikah na fimkhur a tul tin a sim dah lo. Cu aiah anih cun, khavek thil a cang thei lo thu a sim sawn. Himi ngaihtuahnak in tihnak le kan thlarau khur ding ko in a tuah ding a si. (Phil. 2:12).

`Siar ding: 1 Johan 2:15–17. Himi pathum in kan leitlun ah ziangmi an langter, cule ziang ruangah saw an langsuah termi tihnungnak cu a cang ah kan theihthiam thei lo dingih an um?`

Paul in, “Leitlun thil ah si loin, tlunlam thil ah nan thinlung ret uh” (Kol. 3:2) tiih a rel mi khal hi mangbangza a si lem lo. Diktak cun cui thil cu rel men ai-hman in tuahsuak hi a olsawn, ziangahtile leitlun thilri pawl cu nitin ten kan hmaiah an um ringring. “Leitlun ih mihipnak” cu a cak tuk. Zamrang zetih lungawinak cu a um ringring ih, kan hna sungah a rung awn ih, kan angki khalin in dir ciamco. Khristian-nak ih mi rinum zet pawl khal in ziangmaw cin ahcun, “Leitlun thilri”ngainatnak cu an nei theu si lo sawm? Nikhat ni ah a ziamral thluh leh ding timi thei cingin cui thil cu ngah kan duh ringring, kan duh ko lo sawm? Ziangkhal sehla thuthangtha cu himi hi a si Bawipa hnen ihsin in hruaihloh ding hi kan siang ding a si hrimhrim lo.

`Siar ding: 2 Piter 3:10–14. Kan neihsiah hmangin kan tuah tuan mi khal telin, Hitawk ih a thurel mi hin ziangtin kan hringnun a run tham thei ding?`