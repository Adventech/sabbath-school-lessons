---
title:  Pathian pakhatnak ih retnak
date:   12/03/2023
---

`Siar ding: 2 Sansiarnak 20:1–22. Kanmai hrangah himi thuanthu ihsin ziangvek harsatnak tong khal sehla, ziangvek thlarau lam kaihruai awknak thupi zet saw kan zir thei ding?`

Jehosphaphat ih ram uknak a netnak lam ah Judah ram cu do in an um. Jehoshaphat cu raltha le ngam huai zet minung a si. Kum tam zet cu a ralkap pawl le an khawpi kulh pawl cu a cak ter zet. Ziangvek doral khal bei dingin a timlam cia ringring. Cucing in a rinsan awknak cu amai cahnak ah a thum aw lo ih, Pathian huham cahnak ah a thum aw sawn a si. Bawipa hawl hmaisa dingin amah ten thu a thencat ih, Judah ram pum ah rawlul thlacamnak nei dingin thu a than. Tihnung um zet an tong caan ah Solomon in thlacamnak a rak neih zo bangin Biakinn tual sungah mipi pawl cu an pungkhawm aw theu. Judah ram ih pacang tha pawl cu an nupi le an fanau pawl thawn Bawipai’ hmaiah an ding theu. A hmin sunlawih a si theinak dingah Pathian in an doral pawl cu lungbuai ter thluh dingin thlacamnak an nei theu. “Ziangah tile kanmah do dingih ra hi miburpi do theinak thazang kan nei lo a si; ziang tuah ding khal kan thei lo: asinain kan mit cun nangmah a lo thlir a si, a ti.” (2 Sansiarnak 20:12, NKJV).

Hitivek ih anmah le anmah Pathian hnenih an ap-awk hnu ah, Bawipa ih thlarau cu Pathian mi pakhat hnenah a rung thleng ih, cumi cun hitin a ti, “Hi mipi tam zet ruangah tih hlah uhla, zaam fawn hlah uh; ziangahtile raldonak cu nan ta a si lo, Pathian ih ta sawn a si…Hi raldonak hi nan do a tul lo ding: nan tan remh uhla, daite’n ding uh, cun nan hnenih Bawipai’sanhimnak cu zoh uh” (2 Sansiarnak 20:15-17, NKJV). 

Curuangah, a thaiziang zingpit ah Siangpahrang cun mipi pawl a kokhawm ih, Levi miphun hla hruai tu pawl cu a hmailam ah dingter in, Pathian thangthatnak an nei. Cule Mipi pawl hnen ahcun, “Bawipa nan Pathian cu zum uhla din hnget nan si ding; a profet pawl hi zum uhla nan lam a tluang ding, a ti.” (2 Sansiarnak 20:20, NKJV). Cule hlarem tu pawl cun hla an sak thok ih, an ral pawl cu anmah ten an thah aw ciamco ih, “zohman an luat lo” (2 Sansiarnak 20:24). Judah ram ih mipa pawl cun doral thilri laknak ah nithum sung rori caan an hmang, a nilitnak ah Jerusalem ah an rung kirsal ih, an feh phah ah thangthatnak hla an sak. 

Si e, anmah rundam suaktu Pathian cu kan duhdawt ih cibai kan buk mi Pathian thotho hi a si, a huham cu a hlan vekin tuini khalah a cak thotho. Kan hrangih sawm ngiarnak cu amah zum ih a hruainak ih thlun ding hi a si. 

`Siar ding: 2 Sansiarnak 20:20. Seventh-day Adventists hrangah himi Bible cang hin ziangvek ih thupi hleicenak saw a neih?`