---
title:  Zohman ih an lei le zuar theih lo tikah
date:   16/03/2023
---

Bible cun Jesuh voihnihnak a runtum hlan ih leitlun ih thil um ding pawl cu fiang zetin a tarlang. Daniel cun, “Cun miphun a um thok ihsin cui caan tiang a rak um dah kel lomi harsatnak caan a thleng ding”(Daniel 12:1) tiah a ti. Tikcu liamzo mi ih harsatnak vun ngaihtuah ahcun, hitawk ih a rel tum mi cu ziangtluk ih rapthlak si kei maw.

Thuphuan cabu khalah Jesuh rungtum hlanah harsatnak thleng ding mi cu a rel ve.

`Siar ding: Thuphuan 13:11-17. Ni neta lamih hremnak le paisa lam thu hi ziangtin saw a mil awk thei ding? `

Na lei in na zuar thei lo maw si? Ziangmi tluk in tuisan ah lei le zuarnak hi tikcu kan hman rero? Kan hnatuan cu khatlam ahcun kan tikcu, kan thiamnak le kan thilri tha a leiduhtu pawl hnenah kan zuar rero hi a si. Lei le zuar thei lo pawl cu khawtlang ah hnatuan zianghman nei lo pawl an si. Cuvek tikcu ahcun rinum ringring pawl tlun ah hranhram ih tihrimnak a nasa deuhdeuh ding. Cumi hlei ah, paisa na neih tam asile, hi leitlun ah khawlmi na nei tam ding tinak a si ih, asilobik in hlawnthil neih lam khalah, na neih mal vio khal le rualrem aw dingih ti hrimnak cu a cak sinsin ding a si.

Ziangtin saw kan rak timlam awk cia ding? Pathian ih zangfahnak ruangah hi leitlun thilri a si mi paisa ih sal kan silo timi hmangin Tu ah timlam aw uh si. Cui thil cu tu ahhin kan kai nget lo a si cun, rinum dingih kan duh tikcu caan ah kan rinum thei lo ding a si. 

`Daan 14:22 le cang 23 natnak kha siar aw. Pathian minung pawl in kumtin ten an rawl thar an ngah mi lole a pungthang ih an tuah mi cu ziangtin saw an ti? Ziangah saw Pathian in hitivek ih tuah dingin a fial?`

Pathian cun Moses fehtlang in thenhra ih thenkhat a tuahsaknak sullam pakhat cu, “Cuticun Bawipa na Pathian tih ringring dan na zir thei ding” (Daan 14:23)ti mi hi a si. Saam 31:19 ih nganmi ah tihnak hi rinnak thawn an milaw timi kan hmu. “Nangmah a lo tihzahtu pawl hrangih na khawlsakmi na thatnak cu a va nasa em; minung fapa pawl hmaiih a lo rinsantu pawl hrangih na tuahsakmi cu!”

Himi a pehaw mi catlang cun Bawipa tih cu amah rinsan hi a si ti a langter. Curuangah duhamnak ihsin in kilhim dingin le kan tulsam mi in pe dingah amah rinsan dingih in forhfialnak ah Pathian cun thenhra thenkhat pek dan pawl cu a dinmi a si timi kan thei thiam. Thenhra thenkhat ih rinum hi ni neta bik ah rinum in an um ringring ding tinak cu a si cuang lem lo, thenhra thenkhat ih rinum lo zet pawl cu anmah ten harsatnak an tuah aw cop rero a si.