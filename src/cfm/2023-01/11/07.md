---
title:  Ruatbet ding
date:   17/03/2023
---

Bible ahhin lennak thawn pehpar aw in ralring peknak ziangman a um lo ih, lennak cu thlarau lam ih thilpek karhter tu a si lam khal zianghman a rel cuang lo. A taktak ahcun, cumi kalh zawngih um cu a tihnung um lala: “Paisa ngainat, len duhtuk cu Satan thawn pehtlaih awknak sui cikcin a si”—Ellen G. White, Steps to Christ, p. 44. 

A taktak ahcun, Khristiannak an hmuhsuah ihsin tuisan ih ram tam zetih kawhhran tampi nuam le lian zetih an um vek khan kawhhran pakhat te hman an rak um dah ve lo. Thusuhnak cu: Ziangtluk a man khung? tihi a si. Cuvekih lennak cun kan thlarau lam ah thilpoi zet a va thleng ter ding ih, cumi cu thiltha khal a si lem cuang lo. Ziangtin cumi cu a cang thei ding? Ziangtik ihsin saw lennak le hlawlthil tam zet cun mah le mah phatsan awknak le mah le mah hlan awknak Khristian mizia tha zetzet pawl cu a rak neih phah thei? Kan ei theih mi aiih tam zet retnak kuang(zi-khe-thet-ta) ah inn thlen tikah ei ding tam zet a um, motor pahnih lole pakhat, kumtin ten colh la thei ringring, online khalin bazar kai thei ih, inn lamah computer hmangin le phone tha zetzet hmang phah in leitlun le a thilri pawl ngainat lo ding cu a va har aw ve? Kan kawhhran member tam zet cun nun nuam zetin hitivek thil man khung an hmang thei lo ih, a hmang khal an um ko, annih pawl cu anmai thlarau hlohralnak an tuah a si. Tu ahcun himi cu milian zetzet le a lehhnu ih rungum mi lian zetzet pawl vekin “lennak” thuhla relnak a si lo.Asilo bikin an lenlam an thei aw ih, Bible in ralring dingih thurawn a pekmi cu an ngaihsak thei a si. Kan rel mi sawn cu mi zaran thuhla an si, phone tha zet, iMacs, air-conditionar, le SUVs nei pawl cu Mi zaraan maimai an si timi theithiam in, an thil neihmi khan an thlarau lam nun ah tihnungnak a thlen thei timi an theih fiang a tul. Curuangah thenhra thenkhat pek hi thildang si lo khal sehla, lennak tihnung um lak ihsin thlarau lam sii thazet a si thei, a hleice in “mi lian lo” pawl hrang khalah a si thei. 

**Relkhawm ding**: 

`Leitlun thlir daan ah neinung lo khal sehla, paisa le lennak lamah kan thinlung put dan ahhin ziangruangah saw kan ralring a tul emem?`

`Thenhran thenkhat lo thildang ah langngan ih kan tuah thei mi, asinan leitlun thilri ih kan buai tuk lo dingmi pawl ziang an si?`

`“Pathian ih thupek pawl le Jesuh ih rinnak a kilkhwitu” (Thuphuan 14:12, NKJV) lakih na tel ve ruangah rinlopi in thaizing ihsin lei le zuar thei nawn lo ding dinhmun ding pang awla ziangtin saw na um ding? Na zumnak cu ziangvek ciah in saw a um ding?`