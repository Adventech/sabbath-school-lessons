---
title:  Na neihsiah siloin Pathian rinsan aw
date:   13/03/2023
---

Siangpahrang David cun a theifiang sawn zet ding. Pathian thawn pehtlai aw dingin thukamnak na neih tikah, minung malte na neih le neih lo ah a thum aw lo ih, Pathian cun nehnak a lo pe thei thotho ding timi thu ahcun Siangpahrang David cun A rualpi thabik Jonathan hnen ihsin thil tamzet a thei fiang sawn ding. 1 Samuel 14:1-23 ah, Bible cun Pathian bomnak thawngin Saul ih fapa Jonathan le a ralthuam kengtu pawl cun Filistine mi tamzet an neh thuhla pawl a um. Asinan hivek hmuhton mi nei cing khal in Pathian minung tamzet pawl ih thuanthu a um khalah Siangpahrang David hnenih harsatnak a ra thlen tikah, amah le a cahnak rinsan aw dingin satan ih thlemnak um ding cu a rak siansak a si. 

`Siar ding: 1 Sansiarnak 21:1–14. Ziangruangah saw David khan Israel mipum zat le a ralkap mipum zat siar dingih thutluknak a tuah? Himi thuhla ah lungkim lonak nei in a ralkap hotu Joab cun ziangruangah thurawnnak a pek?`

Ralkap mipum zat siar dinghi Satan ih ngaihtuahnak a si. Anih cun David kha Pathian ah thum aw lo in amai cahnak ih thum aw sawn le rinsan aw sawn dingin a thlem a si. Joab, Israel ralkap hruaitu cun Israel pawl ai-awh ih Pathian hnatuannak a hmuh tikah David hnenah Israel mipum siar lo dingin a lem rero, asinan David cun mipum siarnak cu a fehpi thotho. Bible bungcang ih a lang vekin a thil tuahmi cun an ramah vansiatnak a thlen a si.

Zohman in Pathian hi a lak men in an rinsan dah kel lo. Bawipai’ hrangih raldonak na neih piangin, nangmah ten timlam aw theu aw. Tha zetin timlamnak nei aw. British hruatu pakhat Oliver Cromwell (1599-1658) ih tongkam mawi zet cu raldo awk hlan te ih a ralkap pawl hnenih a tongmi a si, “Ka tlangval rual pawl, Pathian ah nan rinnak ret uh, Nan powder kha ro ter ringring uh(Cumi powder cu meithal mu a si)” tiah a ti. Tongdang ih kan sim cun, hlawhtlingnak na ngah theinak ding a si ahcun na tuah theizat in tuah ko aw, asinan a netnak ahcun, Pathian lawngin nehnak a lo pe thei timi thei hngilh hlah.

Kanmai dinhmun thlir cun a cozah lole bank ih rinsannak nei dingin thlem kan si theu, asinan Bible sungih harsatnak a tarlang mi pawl ah mipi in Pathian a rinsan tikah, an rinsannak cu a ngaihsak ih, Anih cun a cawm theu a si. 

Tu ahhin leiba nei nawn loin, le thilpek kan si ruangih kan neihmi pawl midang hnenih siangzet ih a pe theitu si dingin Pathian thawn rualremnak caan kan hman a tul. Pathian thangthatnak hla ahkhan, “Bawipa hi kan rak mamawh zo a si ahcun, tu ahhin kan mamawh sinsin” timi tongkam a um.

`Ziangtin saw paisa lamah rinum ih um dingin le cumi lakah ziangkim ah Pathian rinsan phah tho si in kan um thiam thei ding?`