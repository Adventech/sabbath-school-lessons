---
title:  Peknak ih forhfialawknak
date:   22/01/2023
---

Pathian kan duhdawt ziangahtile amah in in duhdawt hmaisat ruangah a si. Mangbangza thilpek a simi, Jesuh in pek ruangah lungawinak langter in thilpek kan pe. A taktak ahcun, hitin sim kan si, “Pathian cun kan thilpek hi a mamawh lo. Thilpek hmangin kan lianter thei cuang lo. Saam cangan tu cun, ‘ Ziangkim hi na hnen ihsin a ra mi an si ih, Na hnen ih kan pekmi khal nangmai ta a si’ tiah a ti. Cucingin pumpekaw zetih midang hnenih that suahnak hmangin Pathian ih zangfahnak langter dingah Pathian in tikcu caan in pe a si. Himi hi Pathian kan duhdawtnak le lungawinak kan langternak ding lamzin um sun a si. Cumi lo ah bomnak a pe dah lo a si.”—Ellen G. White, Counsels on Stewardship, p. 18.

Jesuh hnenih “Kan” paisa kan hlan thluh ahcun, cumi cu amah kan duhdawtnak le midang kan va duhdawtnak dingih kan thazang a si. Curuangah Paisa cu thiltha tuahnak ding hrangih huham neitu ah a suak thei. Jesuh khan thudang tamzet ai hmanin paisa le lennak thuhla hi a reltam deuh. Mathai, Mark le Luke cabu sungih cangruk ihsin pakhat zel cu paisa thuhla a si. Thuthangtha ih um thuthang pawl hi Pathian in paisa ngainatnak le hmangsualnak lak ihsin in rundam thu hi a si. 

`Siar ding: Mathai 6:31–34 le Daanpeksalnak 28:1–14. Amai thu kan ngai ahcun ziangvek in tuahsak dingin Pathian in thu in tiam? Pathian thutiam ah kan tuah ding a tel ruangah a tirhfak tuk ruangah a si thei pei maw?`

Kan thawhhlawm thilhlan pawl cu Pathian hrangih pumpek awk duhnak kan langternak a si. Cumi pawl cu thlarau lam ih tohtehnak, Pathian cu kan Bawipa a si vekin kan nunnak pumphum cu a hnenah kan ap a si timi langtertu an si. Kan hrang ah Mirang tongthimnak cun, “ Kan hmurka umnak ah kan paisa kan ret” a rak ti. Pathian ka duhdawt na titla si men thei, asinan siangzetih pekmi thlawhlawm cun cumi duhdawtnak langter dingin a bawm a si. 

Thilpek(thawhhlawm) pawl cu Thil ziangkim thabik ih a hmutu, kan tulsam a theiih in petu Pathian, bulpak takin Pathian a rinsan tu thinlung ihsin a ra mi a si. Kan thilhlan mi pawl cu Jesuh ah rundamnak a um timi kan va hmuhnak hmunah a um a si. Cumi pawl cu Lungkimlonak lole Pathian ih pomsak ding lam an hawl lo ih, Cu-ai ah kan thilhlan mi(thawhhlawm) cu Zumnak thawng lawngin Jesuh kan pawmnak thinlung ihsin a luangsuak mi an si. Cumi cu Zangfahnak le tlennak hrangah a tawk emem mi an si.

`Siar ding: 2 Korin 9:6, 7. Hitawk ah Bawipa in kan hnenih a relmi ziangsaw a si? “A thinlung sungih a tumtah vekin” a timi te ih sullam hi ziangsaw a si ding. Lungawi zetih kan pek thei dan ding ziangtin kan zir ding?`