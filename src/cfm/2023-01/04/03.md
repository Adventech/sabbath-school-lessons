---
title:  Thilhlan hrangih thenhrek cu ziangsaw a si?
date:   23/01/2023
---

`Siar ding: Daan 16:17. Zateek lo deuh in, Pathian in kan thilhlan zatih thumawknak dingah ziang tehfung cu a hman?`

Kan thilhlan pawl cu Pathian in kan hrangih nunnak, tlennak, umpinak le thlawsuah dangdang cawl loih in pek ringring mi ah lungawinak kan langternak a si. Curuangah, a tlun cahmai ih kan hminsin vekin, Kan thilhlan ding zat cu thlawsuah kan dawng zat ah a thum aw a si.“Tampi pek a si mi cu, a hnen ihsin tam deuh dil a si ding” (Luke 12:48, NKJV).

`Siar ding: Saam 116:12–14. Cang 12 ih thusuhnak hi ziangtin saw kan sawnlet ding? Himi sawnletnak dingah kan paisa thawn ziangtin a milaw thei ding?`

Ka hnenih a thlawsuah pawl hmuahhmuah hi ziangtin Pathian hnenah kan rul thei ding? Himi thusuhnak sawnlet dingih olsam bik hi kan tuahdah mi a si lo. Kan thil tuah theimi thabik cu Pathian hnatuannak dingah le kan milai pi bomnak ah siangzetih kan peknak hi a si. Jesuh in a dungthluntu pawl kha Pathian thuthangtha sim dingih a thlah tikah an hnen ah, “A lakin nan ngah ih, alak in pe duh”(Matt 10:8) tiah a ti. Khrih mizia ih thanglian theinak dingah thilhlan (thawhhlawm) kan pe. Curuangah mai’ hmaikhua sialnak ihsin duhdawtnak ah thleng danglamin kan um ih, Khrih vekin Pathian hrangah le midang hrang ngaihtuah ding kan si. 

Himi hi cin keng ringring uh si, “Pathian cun a duhdawttuk…Anih cun a pe” Johan 3:16, NKJV). Thimnak ah- Sun cun zan a thlun vek ciah in kanmai’ hrangih kan khawl mi a tam khin kan thinlung ah hamtamnak a pung ding ih, kan thinlung a rethei ding a si.

Zianghmuah laksawng kan dong ding tile zianghmuah kan pe ding timi cu kanmai thenthennak a si. Asinan Bawipai’ hrangih thilhlan ken cu Khristian pawl cun an thlarau lam le nunzia za thanak dingah an tuah ding hrimhrim an tuanvo cu a si. Himi kan hnong ahcun kan theihlo sung ah kan thlarau lam a rak siat thluh ding a si.

`Na thawhhlawm le midang hnenih na pekmi na thinlung cun Pathian thawn nan zomawknak thuhla ziangtin a sim?`