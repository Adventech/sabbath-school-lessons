---
title:  Thilhlan le cibai buknak
date:   24/01/2023
---

Cibai buknak ding ih hman ding thu ah Bible cun zianghman in sim lo. Asinan Thil pa 4 cu cibai buknak ih hmang tengteng ding vekin a lang. Thukam thar ahcun mihi pawl an tel, Pathian thuzir ding/ thuthangtha phuang, thlacam, awnmawi le thenhra thenkhat le thawhhlawm pawl an si. 

Kumkhat ah voitum rori Israel Mipa (innsang) pawl cu Jerusalem ah Pathian hmaiah an rungsuak theu. Cule, “Kut lawngin Bawipa’hmai ah rungsuak hlahseh (Daan 16:16, NKJV). Tongdang ih kan sim asile, Cibai buknak ih a telmi cu thenhra thenkhat le thawhhlawm pek hi a si. Lantak puai, pentikos puai le Puanthlam puai tuahnak ah Pathian fale pawl cun an thenhra thenkhat le thawhhlawm(thilhlan) an rak keng theu. Hivek buai ah kut lawngih rak feh ding cu ngaihtuah um zet an si ding. 

Tongdang ih kan sim asile hlanlai Israel pawl in thenhra thenkhat an pek kirsal mi cu an Pathian cibai an buknak ih a thupibik mi a si. Pathian cibai buknak diktak cu tongkaa le hlasak, lungawithu simnak thawn thlacamnak kan neih mi le Pathian hnen ih lungawi thu kan simmi lawng a si lo. Asinan Bawipai’ inn ih kan thenhra thenkhat le thawhhlawmg kan rak kengnak thawngin Pathian hnenah lungawi thusim in kan lungawinak kan langternak sawn hi a si. Annih cun Temple ah an rak keng, kannih cun Sabbath ni ah Biakinn ah kan keng(Kan thenhra thenkhat le thawhhlawm kan pek kirsal dan lamzin cu a si), cumi cu Cibai kan buknak rori cu a si. 

`Siar ding:1 Sansiarnak 16:29; Saam 96:8, 9; le Saam 116:16–18. Hitawk ih kaihhruai awkdan vekin Kanmah ten Pathian cibai kan buknak ah ziangtin kan hmang ve thei ding?`

Pathian fale kan si vekin leitlun ah Pathian hnatuan tawlrelawknak lamih tuanvo a nei tu pawl cu mi tikcu remcang zet neitu, mi van tha zet kan si ruangah kan thawhhlawm pawl keng ding cu kan tuanvo a si. Pathian in amai hrangih kaihhruai dingmi fale in pek a si ahcun, anmah pawl thawn Sabbath sikul le Biakinn khawmnak ah lungawi zetin thenhra thenkhat le thawhhlawm kan keng ding a si. Hmun hrekkhat ahcun, an thenhra thenkhat cu Online fehtlang in an pe, asilole thildang in an pe. Ziangkhal sehla, kan tuah a si cun thawhhlawm le kan thenhra thenkhat kan pek kirsal mi cu Pathian cibai buknak sungtel thotho a si.

`Thenhra thenkhat na pek kirsalnak in le thawhhlawm na peknak ihsin Pathian cibai na buknak ih nangmai tonteh zo mi ziangsaw um? Himi tuahnak cun Pathian thawn nan pehzom awknak ah ziangtin hmual a nei?`