---
title:  Pathian innsang hrang neihsiah ummi
date:   03/01/2023
---

Pathian in a fale hrangih laksawng a pekmi ropi bik cu sual ngaidamnak, le daihnak run kengtu, nitin nunnak ih zangfahnak langtertu, thlarau lam thansohnak le kumkaw nunnak ih beiseinak in petu Jesuh Khrih hi a si. 

“Pathian in leitlun a duhdawt tuk ruangah a Fapa mal neihsun a pek, cuticun zokhal amah a zumtu pohpoh cu hloral loin kumkhaw nunnak an neih theinak dingah” (Johan 3:16, NKJV). “Asinain amah a pomtu, A hmin a zumtu hmuahhmuah cu an hnenah Pathian fa si theinak a pe:” (John 1:12).

Rundamnak cu thilpek ih bulhram a si, ziangahtile himi thilpek tel loin Pathian hnen ihsin ziangsaw kan ngah ding ih ziangtin saw kan um ding? Ziangkim hitawk ih kan neih theimi pawl hi nikhat ni ah kan thi leh ding ih an hloral thluh ding, cule in thei theutu pawl khal an hlo ding ih, ziangvek ih thiltha kan tuah khal le hngilh in kan um thotho ding. A pakhatnak le a thupibik cu Thuthangtha thilpek kan cingkeng ringring ding hi a si. Cumi cu Khirh le Khenbetmi Pa(1 Korin 2:2)a si. Amah cu kan ngaihtuahnak ih laili bik ah um hramseh.

Culawng hman siloin himi Rundamnak ahhin Pathian in thil tamzet in pe bet. Ei-in ding le hruk ding hnipuan ih thlaphang pawl hrangah Jesuh cun hnemnak a nei ih, “Pathian uknak le a dingfelnak cu hawl hmaisa sawn uhla, hi thil hmuahhmuah hi pek beet nan si ding a si”(Matt. 6:33, NKJV).

`Siar ding: Saam 23:1, Saam 37:25, le Filipi 4:19. Himi bungcang pawl cun kan nitin tulmi Pathian ih in pek ding thu ziangvek in in sim?`

Cule Jesuh in a fehsuak ding thu a dungthluntu pawl hnenih a sim tikah, an hnen ahcun anmah hnemtu dingah Thlarau thianghlim thilpek a um dingthu a tiamkam a si. “Thil ziang khal ka hmin in nan dil a si ahcun ka tuah ding a si. In duhdaw asile, ka thupek pawl hi thlun uh. Cun Pa ka ngen ding ih, anih in nan hnenih kumkhua um dingin Hnemtu dang a lo pe ding; Cucu thutak Thlarau a si; Anih cu leiltun in a hmu lo ih, a theih lo ruangah a pom thei lo: asinain nannih cun nan thei; ziangahtile anih cu nan hnenah a um ih, nan sungah a um fawn ding” (Johan 14:15–17). “Anih cun thutak hmuahhmuah ah a lo hruai ding”(Johan 16:13).

Cule thlarau thianghmin cun Pathian fale pawl hnenah mangbangza thlarau thilpek a pe hai a si (Zoh aw, 1 Kor. 12:4–11.) 

A tawi zawngin, Pathian ahcun, “kan nung, kan cangvai ih, kan sinak a um” (Tirh 17:28), Nunnak in pe, rundamnak thu in tiam, Neihsiah thilri ah thlawsuah in pe, midang hrangih thlawsuah kan va si theinak dingah thlarau thilpek in pe. Cule ziangvek hlawn thil kan nei, ziangvek thilpek le thiamnak, thlawsuahnak kan va dong a si hmanah in petu le thilpek pawl a hmandan in simtu hnenah leiba(Lungawinak) kan nei ringring a si.