---
title:  Pathian innsang ih telnak
date:   31/12/2022
---

### Bible siar ding
Gal. 3:26, 29; Saam. 50:10–12; 1 Sansiarnak. 29:13, 14; Fili. 4:19; 1 Johan 5:3; Matthai. 6:19–21.

> <p>Bible cangken</p>
> “Pathian ih fa tiih kawh ding khop in kan hnenih a thlenter mi Pa ih duhdawtnak maksakzia hi zohhnik uh” (1 John 3:1).

Khristian kan sivek in, Pathian thawn kan zomawknak ah mangbangza thil a si mi cu Anih cun leitlun ih a neihmi thilri kilkhawi dingin in rinsan ngam hi a si. Milai hungum thokdan pawl kan zoh asile Pathian cun Adam le Eve cu a thil sersiam mi pawl bulpak zetih kilkhawi dingah a thlah (zoh aw, Semtirnak 2:7-9, 15). Ramsa hmin a phuahternak ihsin thok in Eden hmuan a kilkhawi ter ih, leitlun ah fanau tam zet nei dingah thu a suah. Pathian cun hi leitlun ahhin Amah ai-awh ih hnatuan tu ding kan si timi in theihter a si.

Anih cun neihsiah thilri thawn thlawsuah in pe ih, asinan cumi pawl kilkhawi thluh dingin a rinsan zet mi kan si. Paisa lakdan, zohfel dan le thiamnak hmangih paisa kuat awkdan, budget tuah dan asilole Sabbath zingah Biakinn ih thenhra thenkhat le thawhhlawm kan rak keng dan pawl khalah a mi rinsan zetmi kan si. Anih cun thlawsuah in pekmi pawl cu kanmai tulhai ah siseh, midang tulhainak ah le A hnatuannak ih a tulhainak pawl ah hmang dingin thazang peknak in nei theu a si. Zum umlo zetin Anih cun a fale pawl an thansoh theinak ding, biakinn a um that theinak ding le santiluan ih fimzirnak a hlawhtling vivo theinak ding hrangah kannih pawl hi A rinsan zet mi kan si. 

Tuizarh kan zirding mi ahcun, caantha kan ngahmi le Pathian innsang sungtel kan sinak vekih kan tuanvo pawl phorhsuak in kan zir ding a si.