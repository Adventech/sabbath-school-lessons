---
title:  Pathian cu ziangkim neitu a si
date:   02/01/2023
---

`Siar ding: Saam 50:10–12; Saam 24:1; 1 Sansiar 29:13, 14; le Haggai 2:8. Hitawk ih thucah pawl le hi thudik hi kan hrangah ziangsaw a si ih, kan neihmi thilri pawl thawn ziang pehtlaihawknak a nei?`

1 Sansiarnak ih bung 17 ihsin thokin Siangpahrang David in Pathian hrangih inn a sak duh thu kan hmu thei. A duhthu sam pawl cu Profet Nathan hnenah a sim, hitin a rak let, “Na thinlung ih ummi hmuahhmuah cu tuah ko aw; ziangahtile Pathian in a lo umpi a si” (1 San 17:2 NJKV). Asinan cumi zan ahkhan Pathian thu cu Nathan hnenah a rung thleng ih Siangpahrang hnen ahcun raldonak ih thisen a suahtam tuk ruangah Pathian inn a sak thei lo ding thu sim dingah a fial. Amah ai-ah a fapa in a sak ding a si. David cun biakinn saknak ding hrangih a tulmi pawl cu timlam cia thluh a duhthu a sim ih, a dil, a dilnak cu pomsak a si hnu ah a nun sung hmuahhmuah cu lungto tha zet, Sidar thingkung, thir, sui, ngun le daar pawl cu huham nei zet ih, “zianghman tah ciami um lo” in a khawl khawm ciamco. Biakinn saknak dingih a tulmi thilri pawl hmuahhmuah a timlam thluh tikah biakinn saknak ding hmun ahcun a ret ih, David cun Israel hruaitu pawl hmuahhmuah cu ko khawm in Pathian thangthatnak le lungawi thusimnak an nei.

1 Sansiarnak 29:13, 14 ih a ummi David in vantlang ih a thlacamnak ah amah le a mipi pawl in tikcu cem le paisa tamzet cem ih an timlam mi biakinn saknak ding thilri pawl hmuahhmuah a suahnak taktak kha ziangtin saw a rel? Si tuk e, anih cun, “A hleice in himi thilri pawl hmuahhmuah ruangah hminthatnak kan co ngam lo, ziangahtile nangmah ih ta cu na hnenah kan run lo pesal men hi a si” tiah a ti. 

Himi te hi milian khal mi farah khal(Asinan a hleice in milian pawl), kan zate hrangah a thupi tuk. Ziangahtile Pathian cun ziangkim hi a hramthok ahkhan a tuah thluh(Zoh aw, Sem. 1:1; Johan 1:3; Saam. 33:6, 9), Ziangkim a ummi hmuahmuah neitu cu amah a si, kan thil neihmi pawl khal tel in, ziangtluk in kan tuanbang in hnatuan kan zuam khalle kan neih mi pawl hmuahhmuah hi amai’ ta an si thluh. Cuti silo sehla Pathian hrangah le a duhdawtnak ruangih kan pek dingmi zianghman a um lo ding. Zianghman kan si lo ding. Thudik tak cu, kanmah khal hi leitlun ah kan um zik lo. Cuvek thei dingin kan nung ih, anetnak ahcun ziangkim hi Pathian ta an si ih, kan parih a thatnak ruangah lungawi thu sim in Amah thangthat ding kan si. Himi thudik thupi zet hi kan cinkeng ringring theinak dingah kan hmai ah pholang in a um. 

`“Hitivekin siang zetih hlan theitu si dingin, kei hi zo saw ka si ih ka mi pawl hi teh ziang saw an si?” (1 San. 29:14, NKJV). Ziangtluk a mawimi kaihhruaiawknak tongkam le Kan thinlung in Pathian kan neih theinak ding ah ziangvek lungput nei ding kan si?`