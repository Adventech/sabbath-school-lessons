---
title:  Kannih cu Pathian innsang sungtel kan si
date:   01/01/2023
---

`“Hi thu ruangah kan Bawipa Jesuh Khrih ih Pa hnenah ka khuk ka bil, Van le leilung ih um sungkua hmuahhmuah cu amai’ hmin sakmi an si,” (Efi. 3:14, 15). Himi bungcang cun ziangruahnak in nei ter? Cumi ahcun ziangvek beiseinak saw kan hmuh?`

Jesuh cun hnatuan a thok pek ahkhan hitin a ti, “Cuiruangah hitiin thla cam uh: Vancung ih um kan Pa, na hmin thianghlim seh”(Matt. 6:9). Lehhnu ah bulpak zetin dungthluntu pawl hnenah a run hmang sal, Amai’ pa rori cu, “Vancung um kan Pa” tih ko dingin in sim. Jesuh a thawhsal hnu ih Mary thawn an hmuh awk tikha Mary cun va pawm a duh zet. “Jesuh in a hnenah, I dai aw hlah; ziangahtile ka Pai’ hnenah ka kai so hrih lo: ka unau pawl hnenah va feh sawn awla, Ka Pa, le nan Pa, ka Pathian le nan Pathian hnenah ka kai so ding a ti, tiin va sim hai aw, a ti. (Johan 20:17). Jesuh thawn Pa kan neih mi a bangawk ruangah, Anih cu kan unau pa a siih, kannih pawl cu Bawipa ah unau nu le unau pa kan si thluh. Jesuh cu leitlun ih innsang sungtel a si zo ruangah kannih khal vanlam innsang sungtel ah kan cang thei. “Leitlun ih sungkua za le vanlam sungkua za cu pakhat an si” Ellen G. White, The Desire of Ages, p. 832.

`Siar ding: Suah 3:10; Suah 5:1; le Galiti 3:26, 29. Himi bungcang pawl in Pathian ih in pehtlaih dan ziangtin an rel? Ziangah thazang pekawk a tulnak san?`

Sersiamnak lam vun thlir tikah khawdai tuah dan, le daan pangai kan hrang ih a um mi pawl kan hmu thei ih, Ca thianghlim in Pathian a um thu lawng hi in zirh lo ih, in duhdawtnak thu le cuvek ih duhdawtnak sungkua ih kan tel thu pawl le Pathian thawn kan laicinawknak thu pawl khal in sim a si.Jesuh in Israel pawl cu, “Ka mi pawl” asilole kannih cu, “Pathian fale pawl” asilole Pathian cu, “ Kan pa” tin a ko khalah a bitum bik mi cu an bangaw thotho: Innsang sungkua pakhat ih a cengtu pawl cu an duhdawtawk tengteng a tul vek ciah in Pathian cun in duhdawt a si. Huatawknak le relsiatawknak ih khat leitlun ahhin ziangvek thuthangtha a um! 

`Leitlun ahhin innsang khat vekin mikip hi ngaihsak aw thluh dingin vun ngaihtuah hnik. Milai hmuahhmuah hi unau vek ciahih pehtlaih awknak tha um thei dingin ziangtin kan zir thei ding?`