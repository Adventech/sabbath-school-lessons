### Bawipai’ hrang kilkhawinak - A ratsal hlan tiang

Tlolak le leitlun a tuahtu in hringmi pawl thawn pehtlaihawk a duh dan pawl hi kan hrang ahcun fiahfelfai zetih theih ding cu thil harsazet a si.(Mangbang za rori a si). “Pathian ih fa tiih kawh ding khop in kan hnenih a thlenter mi Pa ih duhdawtnak maksakzia hi zohhnik uh” 1 Johan 3:1. Cumi lokhal Ellen G White cun, “Milai ih ropitnak thawn an bang aw maw? Pathian fale tiih kawh ai ih ropitnak hi ziangsaw um cuang?... Leitlun daan in hivek tlukih sunglawi a um kem? – Ellen G. White, Mangbangza Pathian zangfahnak, p- 341. Leitlun sualnak khawthim hin Jesuh hnenih in pekmi lungawinak taktak hmu fiang thei lo dingin in rak tuah. Cucing in kan ralring lo a si ahcun leitlun ih thlemnak le lei thilri pawl cun Jesuh hnen ihsin in thenhrang ding a si. Satan ih thlemnak pawl hmuahmuah hi Pathian ih kamsuak thu cun in rak sim cia thluh zo. “Asinain len a duhtu pawl cu thlemnak ah, le thang ah, le siatralnak le hlohralnak ih mi hnuk thlatu atthlak le mi siatsuah thei cakhiarnak tampi ah an tlu theu. Ziangahtile tangka ngainat cu sual hmuahhmuah ih bulhram a si: cucu daw in mi hrekkhat in rinnak an pialsan ih, thinharnak tampi thawn anmah le anmah an sun tlangaw theu” (1 Timote 6:9-10).

Ziangkhal sehla Bawipa cun paisa ngah dan ding le fimvar zet ih hman dan ding in zirh ih, Paul ih ralringnak a pekmi, “siatsuahnak le cemralnak” a timi ih hruailut aw lo dingin kan ralring thiam a tul. Bible cang 2,000 lenglo pawl cun Paisa thawn a pehpar aw mi kan thinlung um dan thuhla a sim ih, Pathian cun hringnun ih paisa hman dan ding le rinum zetih tawlrel awk dan ding pawl khal in zirh thluh. Tu himi kuata ahhin Pathian amah thawn kan zomawknak ih a duh dan le Kan zuar, kan lei thei nawn lo(Thup 13:17) caan khal ih rinum zetin amah zumnak lam ih kan thanso thei dan ding pawl kan zir ding a si. Asinan hivek zumnak pawl cu zankhat thilthu ih ra um thut pawl an si lo ih, Pathian ih in pekmi ah rinum zetih tawlrel dan kan thiam theinak ihsin a si sawn a si. Tu rori hmanah kan hmai lam ih a ra dingmi hrangah kan timlam aw thei. 

Pathian cu thilri ngah zet pakhat a si ih, amah thawn hna kan tuan tlang ahcun, anih cun a thilri pawl cu kan kut ah a ret ding a si. Milai pawl hi an thianhlim ih, thiangfai zetin Amah bomtu kut an si dinghi rundamtu ih tumtah mi pakhat a si. Himi tikcu remcang zet a um ruangah a hnen ah lungawi thu sim uh si, “Anih cun thim ih thiltitheinak ihsin in runsuak ih, a duhdawt mi a Fapa ih uknak ram ah in ret: Amah ahcun a thisen ih zarah sual ngaidamnak tlennak kan ngah” Kolose 1:13-14 (NKJV)

Pathian cun a fale pawl cu mifim Solomon hmangin thurawn a rak pek, “Bawipa cu na thilri le na thil karhzaimi hmuahhmuah ih thlaithar thawn upat aw: Thufim 3:9 (NKJV). Himi thurawn hi a mawi zet, ziangahtile, “Maw Bawipa, nang cu sunlawinak le upatnak le huham co tlak na si: ziangahtile thil ziangkim na sersiam ih, nangmai’ duhnak ruangih ra um le sersiam mi an si, (Thuphuan 4:11). Leitlun hmuhdan menmen ahcun kannih cu sawmngiarnak le thinbangnak tikcu caan ih tlangleng mi men kan si. Ziangkhalsehla Khristian pawlih thlirnak cun zumawknak, Jesuh ih in rak sim cia mi leitlun minung san thuanthu a rung um dan ding pawl le voihnih Khirh a ratsalnak ding a nai zo ih, sangka hram ah a um zo tivek pawl khal beiseinak thawn kan hmu a si. Himi tonteh zirlai pawl hin na zumnak a thuk sinsin theinak dingah le Pathian ah na zumnak um tahrat in, Amai hrangih rinumzet tawlrel thiamtu ih na suah theinak ding hrangah thlaza kan cam a si.

_G. Edward Reid hi M.Div. (Andrews University), MPH (Loma Linda University), JD (Georgia State University) pawl ihsin tlawngtheh tu a si ih hlei ah ordained minister le licensed attorney si phah tho in, kum tamzet North American Division ah director of Stewardship Ministries hna rak tuantu a si._