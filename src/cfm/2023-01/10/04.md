---
title:  Bulpak tulmi in hramthok
date:   07/03/2023
---

Thukam hlun ah Israel fate tam zet cu tuukhal le lothlo mi an si. Pathian in thlawsuahnak thutiam a tuah mi cu lothlo pawl hrang khal a tel. Thimnak ah, Thufim 3:9,10 ah Pathian parah rinum zetih kan um ahcun kan “Cuam cu a khat liam ding” thu Pathian cun a rel. Tuisan ahcun Khristian tam zet cun cuaminn(Faang inn) kan nei lo. Curuangah Pathian duhdan thlun ih a thu kan ngai ahcun kan hnatuannak ah Pathian in thlaw in suah ding a si timi kan theithiam. 

`Siar ding: Thufim 27:23–27. Tuisan Khristian pawl hrangah “Na tuurual ih umdan thei dingin taima awla” a timi hi ziangin saw na simfiang ding?`

Bible cun milian pawl in mi rethei pawl palbet lo dingin asilole an lennak cu duhamnak ih hmang lo dingin ralringnak nasa zet a pe. Midang zahlonak le palbetnak ih an hmang lo ahcun Lennak le miin lenduhnak an neih hi Bible cun a demhran lo. A taktak ah, Thufim cabu cun tuisan minung pawl hrangah kanmah le kan sungkua pawl kan cawm theinak dingah sumpai lam ih kan zuam zet a tultin in rak sim. “ Me hnawi cu khopkham in na rawl dingah, na innsang rawl dingah, le na hnen um nunau pawl cawmnak dingah na nei ding” (Thufim 27:27, NKJV).

Ziangtin saw khami thu kha tuisan ahhin kan relfiang ding? Hitin thurawn kan pe men thei, “Na sumpai cazin zoh sal aw, cule na hnatuan ding kha thencat aw” asilole “Sumpai kha zohfel aw, cule na leiba cu felfai zetin theithiam aw”. Sankhat hnu sankhat na hnatuan hlawh na ngah lai ihsin, na thutiam asilole a dang pawl zohtha kirsal le a tuldan vekih rem that vivo hi thil tha zet a si.Ca poimawh zetih um mi thutiam le hnatuan tivek cu khawkhannak hmaisabik ah ret sehla, cumi cu a tikcu te ah thihnak ihsin kilhim awknak a si theinak dingah asilole hrisel lonak ruangah na thil neihmi pawl an fehnak ding hmun ih an feh thei lo caan ah a tha ding. Himi ngaihtuahnak cu na thilneih mi pawl nangmai ta an si nawn lo hnu ah ziangthil a thleng timi khawkhan cianak a si. 

A tawi zawngin kan rel asile, Pathian in kan kilkhawi dingih thlawsuah in pek mi cu kan dam lai lawng silole kan um nawn lo hnu khal ah a si… ziangahtile Bawipa in kan nunsung ih in peklet sal lo a si hmanah, nikhat ni ah hlawhthil nei cingin kan thi dingih a tam khal le malte a si khalah kan lehhnu ah an tang ding a si. Curuangah thlawsuahnak kan dong mi cu midang hrangih thlawsuahnak a si theinak dingah le hmailam caan ih Pathian hnatuahnak hrangah kan tuah duh le duh lo cu kanmai thuthu a si.

`“Lennak cu kumkhaw hrang a si lo” (Prov. 27:24, NKJV). Himi theih hi ziangah saw kan hrangih a thupitnak san?`