---
title:  Peksalnak
date:   04/03/2023
---

### Tuizarh sung siar ding
Luke 12:16–21, Thusimtu. 2:18–22, Thufim. 27:23–27, 2 Kor. 4:18, Thusimtu 5:10, Kol. 1:15–17.

> <p>Bible cangken</p>
> “Cun van ihsin aw pakhat in ka hnenah, Ngan aw, A tu ihsi thokin Bawipa ih a thimi mithi pawl cu hualvantha an si, i ti ka thei: Thlarau in, A si, an tuan retheihnak cu an colhsan thlang ding ih, an hna-tuan pawlin a thlun hai ding, a ti.” (Thuphuan 14:13).

Kan hnatuan hlawk zet kum a netnak a thleng thlang, kan nunnak ne-lam ah kan sumpai cu a hawi ruairo thlang. Hnatuannak ihsin colhnak tikcu caan a hun lerliam caan hi hmuhton ding nuam lo zet caan a si. Kan paisa lam ahhin ziangtin hmai kan nor thei ding? 

Minung hi a hung upat tikah, an hmailam caan ding hrang ah khawruah har in an um theu. Mi tam sawn ih an khawruah har thinphang mi tlangpi cu: Thih tuan tuk(Sungkua kilkhawi man lo in); Dam rei lutuk(An thil neihmi lole an paisa khawlmi pawl aiih dam rei sawn); Natnak dam thei lo tihnung um(Voi le khat ah kan hlawnthil a cem thluh kei); Thinlung lam lole taksa cak lo tuk(Zosaw in kilkhawi tu ding?). 

Hivek thuhla pawl thawn pehpar aw in Ellen G. White cun, “Hivek tihphangnak pawl cu Satan ihsin thok an si… Pathian in a hnenih a pekmi dinhmun ih an din thiam ahcun an nun netnak lam cu nuam an ti zet ding… Khawruah harnak le phurrit pawl cu hnong in cumi ai-ah an tikcu pawl cu an theih tawk in nuam zetin an hmang ding ih, vanram hrangah pitling zet an si ding a si.”—Testimonies for the Church, vol. 1, p. 424.

Tuizarh ah ni neta hrangih Pathian thurawn pawl kan zohsal ding. Ziangvek pawl kan tuah ding, ziangvek pawl kan hnong ding ih, ziangvek kaihruai awknak pawl kan thlun ding?