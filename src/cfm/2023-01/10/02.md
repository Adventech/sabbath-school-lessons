---
title:  A lianmi mi Aa
date:   05/03/2023
---

`Siar ding: Luke 12:16-21. Hitawk ah kan hnenah ziangvek thucah saw a rel? Mi Aa hnen ahkhan Bawipa in ziangvek ih nasa in saw nun a sim, cu mi cun kanmai thilneih mi tlunah kan thinliung put thuhla pawl cu ziangsaw a rel?`

Thucah mi cu himi ai hmanin kau sawn khal sehla, Jesuh in hnatuannak ihsin colh ngah zo pawl ih an tuah lo dingmi a relmi thuanthu a si tiah mi pakhat cun a rel tengteng ding. Cutivek ciah in mi pakhat cu hnatuan cawl in a ngahmi paisa pawl hmuahhmuah cu amah ten a hman duh asile, himi a ralring zet a tul ih, a thinlung in himi thuanthu hi a theih tengteng a tul. Buainak bik cu hnatuan taima le lennak lam a si cuang lo, mi pakhat a upat a si le, lole milian a rak sile tinak men fang a si. Buainak cu thil neihmi lamih thinlung retnak hi a si sawn. Amai tongkam- “cawl huahhni aw, ei, in awla, nuam zetin um aw(Luke 12:19)- himi hi buainak taktak cu a si. 

“Himi pa ih tumtah mi cu a hloral mi sahrang pawl ih tumtahmi hnakin a sang cuang lo. Pathian um lo, vanram um lo le hmailam hrang nunnak ding zianghman nei lo vekin a nung, ziangkim a neihmi hi amai ta vekin le Pathian ah le minung hnen khalah zianghman tuah ding nei lo vekin hringnun a hmang”.—Ellen G. White, Christ’s Object Lessons, pp. 257, 258.

Hi hringnun hman lai ahhin, kanmai hrang lawng kan ruat ih, Pathian le midang ih tulsam mi pawl cu kan hnong men theu, kannih khal hi a lianmi mi-Aa pa vek kan si. Jesuh tahthimnak ih milian pa thuhla ahkhan milian pa cu a zangzel thu le mi zah um lo zet a si thu zianghman kan hmu lo. Buainak bik cu Pathian in rinsan zetih a pekmi pawl ziangtin a hmang timi ah a si sawn. Kan thih ding ni kan theih lo ruangah kan hringnun duhnak ah le duhamnak lam ah siloin Pathian duhzawng ih hringnun hmang dingih kan tiarcia ringring a tul.

Bible in tluangtlam zetin thu in sim mi cu mi pakhat in hna a tuan dingih a ngah mi cu a dam sungin a ei ding tihi a si. A taktak ahcun, ngaihtuah ding um zet cu simcianak ropi zet Daniel le Thuphuan cabu ngantu pawl kha mi tam zet cun kum 80 an kim hrawng ah an hnatuan mi an theh tiah an zum. Himi caan cu a tlangpi thu in kum 50 hrawng hi thihcaan a si laifang a si. Ellen G. White cun a cabu suahmi lakih duhbik le thabik ih theih mi ‘The Desire of Ages’ timi kha kum 70 a kim hnu ih a ngan mi a si. Kan hrilsel that phawt cun kum tam zet khal sehla kan hnatuan cu kan cawl ding ih, a cang thei tawk in thiltha kan tuah ding tivek lam a si lem lo. 

Jesuh cun voihnihnak a rungtum ding rak hngak ringring tu pawl cu ralring zetih um men dingin thurawn a pe lo ih, hnatuah sunzom vivo dingin a fial sawn a si.(Matt. 24:44–46). 

`Kum ziangzat va si khal sehla, paisa ziangzat khal nei khal sehla, hivek ih mi pakhat in atuah vek ciah in thang sungah ziangtin si kan tluk lo dan ding? Nangmah ten sut aw hnik, “Zianghrang ih nungdam saw kan si?”`