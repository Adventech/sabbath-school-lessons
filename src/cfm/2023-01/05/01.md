---
title:  Leiba cinfel dan
date:   28/01/2023
---

### Tuizarh sung siar ding
Daan 28:1, 2, 12; Matt. 6:24; 1 Johan 2:15; Thuf 22:7; Thuf. 6:1–5; Daan. 15:1–5.

> <p>Bible cangken</p>
> “Milian in mizonzai a uk ih, cawi tu cu cawihtu ih siahhlawh a si.” (Thufim 22:7, NKJV).

Leiba timi simfiangnak pakhat cun, “ Hmailam caan ih hlawknak ngah ding beiseinak thawn tuini nun na hman hi a si” tiah a ti. Tuini ahcun leiba cu nunnak lamzin vek tla a bang, asinan Khristian hrang ahcun cuvek ih tahthim ding khal a si lo. Bible cun leiba neih hi a duh lo. Cathianghlim sungah leiba thuhla relnak asilo bikin hmun 26 ah a um, an zaten a thatlonak lam hlir an si. Cumi cun paisa cawi hi sual a si a tinak asilo ih, asinan cuvek a tuahtu pawl hnenah lehhnu ah siatnak a um theu thu a simnak a si. Paisa thuhla thawn pehpar aw in Paul cun, “Cuiruangah an zatein an ngah dingmi cu pe uh: siah pek ding mi hnenah siah pe uh; ngunkhuai pek ding mi hnenah ngunkhuai pe uh; tihzah ding mi cu tihzah uh; upat ding mi cu upat uh. Pakhat le pakhat duhdawtawk ding siarlo ah zo hnen hmanah thil ziang khal leiba nei hlah uh: ziangahtile midang a duhdawttu cun daan a famkimter a si.” (Rom. 13:7, 8).

Ziangruangah saw leiba hi ramtin, bulpak le mi zapi le a zocah tiangin an neih thluhnak san? Pawlkom tin, mipi vantlang pawl khal in leiba zateek malte tal cu an nei thluh theu. Asinan tuini ah mi tamsawn a hrekkhat cun leiba an nei thluh ih, cumi cu an hrangah zianghman hlawknak a um lem lo mi thil a si. 

Tuizarh ah leiba kan neihnak san le ziangtin cinfel ding timi kan ngaihtuah ding. Leiba na rak nei lo tla a si men thei. Asinan himi thil hlawkthlak zet ihsin hlawknak rak ngah theitu ding na sungkua le na rualpi pawl hnenah na hlawm thei ding a si.