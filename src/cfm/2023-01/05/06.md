---
title:  Bi-khiah nei ih paisa cawinak
date:   02/02/2023
---

`Siar ding: Daan 15:1-5. Himi bungcang ih a langdan vek asile Pathian in a mi pawl a ngennak cu ziangsaw a si?`

Rualrem awknak daan cu kum 7-nak ah a um (Suah 21:2; Pui 25:3,4), sal, siahhlawh pawl le loram pawl cu daan vekin neih leh sal lawng hman siloin, a cawitu zalennak kum khal a si. Cawitu in leiba kha zianghman a ngaidam duhlo ruangah zokhal in kum 7 reizet a hngak ding a si. Himi bungcang ihsin ziang zirlai saw kan lak thei hrih ding, Bawipa cun hitivek lawman in paisa lamih buainak hi a ngaihsak a si timi an langter, a hleice in Israel fate pawl in buainak an ton caan ah a si. Himi bungcang pawl cun Bawipa in leiba cu ziangtlukin a nasat hmanah a theihpi a si timi a langfiangter a si. Cuvek leiba lak ihsin a cang theitawk ih thiar fihlim awk ding khal hi a ngai thupi zet. 

Tuisan ah tiamkam awknak thawngin leitlun hmun tam zetih mipi tam zet cun an inn leinak ding hrangah kum 30 le 40 sungih rulsal dingin paisa an cawi theu. Inn man a khung tuknak san pakhat khal paisa cawi cop ih lei a theih ruangah a si. 

Cumi cing khalin mipi tam zet, nu/pa tam zet le tlawngta tam zet pawl cun an fimzirnak ding hrangah paisa cawi ding thuhla ah an khawruah a har ciamco theu. Diktak cun, mi pakhat a hringnun hrangih a sumlak luh ihsin lungawinak a neih theinak dingah College degree a ngah hi a tawk tuk zo. Mi tam zet cun an fimzirnak hrangah paisa tla an rak cawi men thei, asinan himi pawl cu an thinlung ah a um ringring. Na peklet sal a tul hrimhrim a si. Paisa ngah dingin le bomnak ngah dingin na thei tawk in zuam aw. Hnatuan awla, tlawngkainak ding hrangah paisa khawl aw. Hnatuannak hrangih na hman tangkai pi ding lawng ca zir aw. Nu le pa ih bomnak khal na tul. Bible san ahcun, nu le pa pawl cun an fale pawl an nun khawsak theinak dingah leiram an pe. Tuini ahcun, “Roconak” timi cu fimzirnak tluk a si ih, cumi an ngah cun tleirawl zalennak an ngah a si. 

Duhthusamnak leitlun ahcun, leiba le paisa cawi tivek um lo sehla ti hi a si. Asinan duhthusam leitlun ih kan um lo ruangah, paisa cawi a tul caan te cu a um thotho ding. A cang theitawk in tawlreldan thiam awla, paisa cawimi cu a pungthang a malbik thei dingin ngaihtuah aw. Cule na tulzat milin a mal thei bikin cawi tum awla, cun a rang thei bikin rulhsal tum hram aw. Zirtir awknak cu ziang a si khal le, minung kan si vekin a cang theitawk in leiba hi hrial uh si. Nitin kan nunnak ah Bible in paisa thuhla lamih in zirhmi pawl cu thlun in, tulsam lo tukah leiba neih hi hrial hramhram ding kan si. Ziangahtile kanmah le kan innsang ahhin buainak rapthlak zet a um thei ruangah a si.

`Midang paisa rak cawi bangta awla, ziangtluk ih felfai, ngilnei zetin saw anmah thawn na um tlang thei ding? Himi pawl na cinfel tikah Pathian hmaiah ziangtin saw na lan ngam ding? (Thusimtu 12:14.)`