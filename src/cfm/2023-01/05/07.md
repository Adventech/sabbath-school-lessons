---
title:  Ruatbet ding
date:   03/02/2023
---

Leiba hloter dan karbak pathum hi a taktak ahcun Ellen G. White ih cangan ah kan hmu thei. Thupi ter deuh dingin bet men mi an si.

“ Leiba dang nei lo dingin thuruatfel aw uh. Leiba neih ding hnak cun nangmah le nangmah kha voi 1000 lai hnong aw sawn mai aw. Leiba neihnak in na hringnun a camsia rero zo a si. A cang theitawk in hrial tum aw.

“Pathian ih thlawsuahnak thawn nan leiba na rulh theisalnak ihsin Pathian thawn a thupi mi thutiam tuah uh si. Cule cencerh le sang ih na nun thei a si ahcun milai zo hnen hmanah leiba nei hlah, thinphang hlah, lungngai zetin um hlah, kir khal kirsal hlah. Thaw na timi, nuam na timi pawl khal hrial thluh awla, na paisa kha khawl in na leiba pawl rul aw” 

“Na ti theitawk ih rang in tuah aw. Mi zalen zet ih na um thei sal tikah le zohman leiba na neih nawn lo tikah, nehnak ropi zet na dong ngah ding a si.”—Counsels on Stewardship, p. 257.

Leiba ihsin zalennak dang na tul a si le, himi pawl hi tuah sin aw: 

_Budget tuah aw:_ Thlathum sung rori ih na sum lakluhmi le na thil leimi, na hmang suakmi pawl cu hminsin thluh awla, budget tuah taktak aw. Mi tampi cun tul lo deuhin paisa an hman mi pawl an vun theihsuak sal tikah mak an ti thluh a si. 

_Credit card siat ter aw:_ Credit card hi sungkua za ih leiba neihnak bulhram pi pakhat a si ve. Hman a nuam zet ih, asinan pek sal a har zet. Thlatin na hmanmi pawl asilole na lei lo dingmi leinak ih na hman pangmi pawl hmuahmuah thawn na card in a pe thluh thei lo timi na theih a tul, na credit card cu ti siat men aw, amah sawn in nangmah le na sungkua nan pahnih ih a lo siat suah hlan ah na siatsuah a tul.

_Sum lakluh dan ngaihtuah aw:_ A can ah fimvar zetih kan thil leimi pawl hmangin thlatin ih kan paisa kan lakluh mi pawl cu zianghmuah an si timi kan ngaih tuah lem lo.

**Relkhawm ding**:

`Hnam tamzet, bulpak tin khal in siseh leiba an neih mi pawl cu a maksak lutuk. Leiba thuhla ah le leiba in nangmah le midang hrangih harsatnak a tuah mi thuhla ah nangmah rori in ziangvek tontehnak na rak nei dah?`

`Paisa lamih buainak asilole leiba tawlrel dan zirnak ahhin tualsung kawhhran cun ziangtin saw a member pawl a bom theu?`

`Leitlun thlemnak le duhamnak in kan hrangah paisa tihnung um lak ihsin kilhim awk thei dan ding tiih na rel theimi Bible thutiam hrekkhat pawl cu ziangsaw an si?`