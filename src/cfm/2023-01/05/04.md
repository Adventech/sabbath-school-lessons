---
title:  Leiba ihsin ziangtin kan luat ding
date:   31/01/2023
---

`Siar ding: Thufim 22:7. Ziangah saw sal le leiba hnuai ih kan umnak cu?`

Hi thil vansiatnak lak ihsin tlansuak dingin ziangsaw kan tuah tul mi um? Leiba na nei a si ahcun, a hnuai ih ummi pawl cun leiba ti hloter dan cu a lo bawm ding a si. Khawkhannak cu thil olsam te a si. Cumi cu ruahnak tha le thlun ding karbak pathum lai a um.

Ruahnak thazet cu Pathian hnenah pumpe aw in A thlawsuah le fimnak kan co ve theinak dingah rinum zetin a thianghlim mi a thenhra thenkhat kan va pek kirsalnak hi a si.

_Karbak pakhatnak_ cu leiba rulh thei lo mi cinfel: Leiba tanglai mi um nawn lo ding. Paisa na cawi lo a si ahcun, leiba na nei lo ding tinak a si. Paisa na cawi dah nawn lo asile hmailam khalah leiba na nei nawn lo ding tinak a si mai. 

_Karbak pahnihnak_ cu Pathian hnenah thuthiamnak tuahin thlawsuah a lo pek vekin a cang theitawk in na leiba kha rul sal lohli aw. Pathian in paisa lamah thlawsuahnak a lo pek tikah, cumi paisa cu na leiba peknak ah hmang aw, thilri leibetnak ahkhan rak hmang nawn hlah. Himi karbak cu thil thupi zet a si. Mipi tam zet cun rin lo piin paisa an donmi a um a sile an hmang ral men theu. Cuvekih na hman ding ai-ah leiba malternak ahkhan hmang sawn aw.

_Karbak a pathumnak_ cu Kutsung um mi a si. Na leiba cazin pawl cu zoh fel aw, a tambik ihsin a malbik tiangin, a sangsang ten zoh aw. Sungkua tamzet pawl hrang ahcun inn luahman cu a tlunta bik ah an ret, bulpak leiba tivek cu a hnuaibik ah an ret theu. Thlatin in na leiba pakhat teten, a malbik tal rul thei dingin zuam thok aw. Cule lehhnu ahcun na ti thei tawkin cazin na tuahmi a hnuai tabik ihsin na leiba rulh ding cu a let hnih in simaw tipung awla cutin pe theu aw. Leiba tenau deuh pawl na pek thluh dan pawl na hmuh tik ahcun na mangbang lamlam ding. Cule na cazin hnuai tabik ih ummi leiba na pekmi paisa cu hmang awla, na leiba cazin tlunlam ih na kaiso ter vivo-nak ahcun vun hmang aw. Na leiba tenau pawl na cemralter thei vekin leiba pitling pawl pek dingmi paisa tamzet cu na suah zalen thei ding a si.

Pathian in leiba neihter in duhlo timi cu thufiang zet a si. Thutiamnak voikhat tuah a si tikah, sungkua tam zet cun Pathian in beisei lo zetih thlawsuah a pek dan pawl an hmu ih, an zumnak ai hmanin leiba cu a cemral olzet ti khal an theithiam. Himi karbak pathum thlunnak ihsin, sungkua tam zet cu leiba ihsin zalennak an ngah a si. Nangkhal na ngah ve thei sokhaw! Pathian pakhatnak ih na retnak ihsin, Pathian in na hnenah rinsan zetih tawlrel dingmi thil a lo peknak ruangah a fimnak le a thlawsuah cu na congah ding a si.

“Nan umtlandan cu hamtamnak tel lomi si seh; nan neihmi thil ah nan lungkim uh: ziangahtile anih in, Ka lo tanta lo ding ih, ka lo tlansan dah fawn lo ding, a ti a si.” (Heb. 13:5, NKJV). Himi tongkam pawl hmangin ziangtin saw mipi in leiba neihnak hi an hrial thei ding?