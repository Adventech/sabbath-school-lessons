---
title:  Tiamkamnak le zamrang zetih neihnung ding khawkhannak
date:   01/02/2023
---

Bible ahcun Pathian in a fale pawl cu midang hnenih leiba va neih ding hi a duhmi a si lamlam lo timi cu a fiangtuk. Thufim cabu sungah, Pathian cun ralring thutiamnak in pe…cumi cu midang hrangih tiamkamtu tinak a si.

`Siar ding: Thufim 6:1–5, Thufim 17:18, le Thufim 22:26. Hitawk ih thucah cu ziangsaw a si?`

Mi pakhat leiba cawi tumtu, asinan rulhnak ding nei lo ding khawpih rethei a um tikah tiamkamnak timi hi a um theu. Leiba cawihtu ih hotu bik cun leiba cawi dingih tlinnak zianghman neilotu hnen ahcun cunu/cupa ih rualpi, paisa neitam tu hnenah theihpinak hminkhan ngan ding ah hmang dingin a sim ih, cule bank lam cun an paisa cawi ding cu an ti hlawhtlingsak ih, Paisa cawi tu in rak pe kirsal thei lo in, rak hlawhtling lo pang khal sehla, theihpi tu ih hmin rak khentu cun tuanvo a la ding a si.

A can ahcun, kawhhran members pakhat cu na hnen ah ra in theihpi tu si dingah hminkhen ngan dingin a lo fial ding. Nangin hitin na rak sawn let ding: “Bible cun hitivek ih ka tuah lo ding thu in sim” tiin. Bible in tlasam pawl bawm dingin in forhfialnak cu kan theih a tul, asinan an leiba ah tuanvo la tu ih va um ding cu kan si lamlam lo.

Nu le pa khal a can ahcun an motor lei ding hmaisabik ah an fale pawl cu theihpi tu dingah hminkhen ngan dingin an fial mai theu. Asilole Upa deuh pawl cun an hnatuannak hrangah paisa cawi an duh ih an nu le pa cu anmah theihpi tu si dingah hminkhan ngan dingin an fial theu. Cutivek cun an tuah tlangpi. Cumi cu a mamawh taktak tu pawl hrangah bom awknak remcang zet a si. Asinan midang ih leiba hrang thu tiamkam saktu si hram hlah. Zirnak ih a langdan ahcun tiamkam saknak hminkhen ngantu pawl zateek 75 cun anmah in paisa an kuan phah ti hi a si.

`Siar ding: Thufim 28:20 le 1 Timote 6:9, 10. Hinah ziang ralringnak pekmi saw um?`

Zamrang zetih neihnung ding khawkhannak cu paisa lamih thang pakhat a si. Cumi pawl lakih hnuaihnih aw tu pawl hrang ahcun paisa lam ah harsatnak a thleng tengteng ding. Tha zet ding vekih a theih ahcun a tha zet ko ding. Mi tampi cun thinlung le paisa lamah hriamhma an ngah. Himi khawkhannak thalo riahsiat thlakzet ruanghmanak lamzin dik lo zet pakhat cu, cui zindik lo sungih lut hmaisabik tu si duh ah mi tamzet cun anmai bulpak in paisa an cawi a tul hi a si. Mi tamzet hringnun le sungkua tam zet cu zamrang zetih neihnung ding khawkhannak cun an nun a ti sia thluh ih, a netnak ahcun a buaipi tu pawl lawng an neinung ih, an thangih tlu pawl cu an tisiat thluh men a si. Rualpi, asilole na duhdawt zetmi mi pakhat in hivek khawkhannak ih hruailuh a lo tum ahcun tlansan aw. Feh san men loin, tlansan aw, na tlancak thei tawkin tlan aw.