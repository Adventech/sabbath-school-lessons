---
title:  Leiba buainak
date:   29/01/2023
---

`Siar ding: Daan 28:1, 2, 12. Leiba thawn pehpar aw in Pathian in a fale pawl hrangih a duhthusam cu ziangsaw a si? Himi duhthusam ziangtin a thleng thei ding? Himi bungcang pawl hi kan hrangah a mil emem lo mi si hman sehla, Himi bungcang ihsin ziang kaihhruai awknak kan zir thei dingih, a tu ah kan nun ah ziangtin kan hmang thei ding?`

Zirfiangnak ih a landan ahcun mipi in paisa lamih harsatnak an tonnak san pathum in a lang. Cumi pawl cu hitawk ah a thupit dan ih zirin a sangsang ten ngan a si.

A pakhatnak cu zianghman theihlo ruangah: Mi tamzet, zirsang tamzet khal paisa lam ahcun thiammi zianghman nei lo an si. Bible lam ihsin le lenglam Paisa tawlrel dan pawl khal an zir dah lo. Ziangkhal sehla, beisei ding cu a um hrih lai, Hi zirlai cun hi thil kaihhruai awkdan le ziangtin hringnun ah hman ding a si timi a langter ding a si.

A pahnihnak ih paisa lam harsatnak cu duhamnak, mai’ hmaikhua lawng ruatnak a si. Bulpak thil duhnak le hminlang duhnak men ruangah mipi tam zet cun an nundan ding diktak in nun an hmang lo theu. An lei theimi angki hruh in, an um theinak hmun hmanah an um duh riai lo. Hivek ih nun hmang mi tamzet cun thenhra thenkhat peknak dingah rethei zetin an thei aw theu. Cumi ihsin lehhnu ih thil a thleng mi cu Pathian thutiam fimnak le thlawsuahnak(Mal. 3:10, 11; Matt. 6:33) tel loin nun an hmang tinak a si. Hivek ih nunhmang mipi pawl hrang khalah beisei ding a um thotho. Asinan cumi cun thinlung thlengawknak a beisei ih, cule thlarau ih lungkimpinak a tul.

Mipi in paisa lamih harsatnak an ton theu a san pathumnak cu bulpak vansiatnak a si. Damlonak thu ah zianghman retkhawl cia awknak nei loin nasazet ih damlonak tonteh mi nei pawl tla an si thei. Neihawknak ah tlaram zetnak thawn hnon ih um mipawl tla an si thei. Vantlang vansiatnak ruangah an thilri neihmi pawl hmuahhmuah an rak hlo fai thluh tla si men thei. Asilole retheihnak hmun kawmker ah suakin an pitling tla si men thei. Hivek a tongtu pawl hrang khalah beisei ding a um ve thotho. An hringnun zalam tluan cu a harsa cuang khal sehla, an buainak cu nehsak in a um ding. Khristian rualpi pawl ih bomnak ruangah danglamnak a thleng tla a si thei; Pathian ngaihsak ih thurawn petu pawl ih forhfialnak le bomnak, hnatuan taimaknak le zirnak tha neihnak, cule Pathian thlawsuahnak le tumtahnak pawl khal a keng tel thluh ding a si.

Asan le vang cu ziangvek a va si khal le mi pakhat amai’ sualnak ruangah va si khal sehla, leiba cu a zia um deuh thotho ding. Ziangkhal sehla, leiba neitu cun an nun ah, an sumpai hman dan ah le an sum le pai lamih an thil ngai thupi bikmi cu ti danglamnak ziangmaw ti tal cun an tuah a tul ding. 

`Siar ding: 1 Timote 6:6–9. Kan ngaihsak a tul zetmi Paul in hitawk ih a relmi hi ziangsaw a si? Himi tongkam pawl cu na hrangah ziang sullam a nei ih, Hitawk ih in zirhmi tongkam pawl hi ziangtin tha deuh in na thlun thei ding?`