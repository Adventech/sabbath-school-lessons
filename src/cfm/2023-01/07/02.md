---
title:  Jesuh ih hrinnun le rongbawlnak
date:   12/02/2023
---

Jesuh in vantlang ih hnatuannak a thok tir ahkhan Galilee ram sung Nazareth khua ah a feh. Himi hi a umnak hmun cu a si, tualsung mipi pawl cun A hnatuan le mangbangza a tuahmi pawl cu an rak thei thluh zo. A ti theu dan vekin Sinakok ah Sabbath ni ah a khawm. Jesuh hi Rabbi (zirhtu) tiih pawm hnget mi si lo khal sehla, an khawmnak ahcun Isaiah cabu pek a siih, siar dingih fial a si. Jesuh cun Isaiah 61:1,2-nak a siar. 

`Siar ding: Luke 4:16-19 le Isaiah 61:1,2 tahthim aw(zoh aw: Luke 7:19-23). Jesuh in himi cathianghlim kherkher a hrilnak san cu ziangruangah saw a si na zum? Ziangtin saw himi Isaiah bungcang hi Massiah thuhla a si thei? Himi pawl in Messiah ih hnatuan ziangmi an langter?`

Sakhua hruaitu pawl in Messiah ih tuarnak simcianak ngaihsak in, cumi pawl cu Jesuh veihnih rungtumnak ding vekih an ngaih ruangah(Himi cun ziangtlukin simcianak thuhla theih fiang dinghi a thupi timi in theihter sal a si) mi tampi cun Messiah ih hnatuan ding cu Roman pawl nehin Israel pawl suah zalen ding hi a si timi zumnak diklo zet an nei thluh. Messiah ih hnatuan ding cu Isaiah 61:1,2 ihsin a ra mi a si tiah an ruat, cumi cu thil mak zet a si.

Mi rethei pawl cu a takram in siah thu ah siseh, sum hawlnak thu ah siseh, anmai inn hnen pawl rori hnen hmanah nekrawknak an tuar theu. Farahnak cu Pathian ih camsiatnak a si timi cu mikip ih zum dan a si, anmai thilsual tuah ruangah an parih thil a thlengmi ah an ruat thluh. Himi ruahnak nei, mimalte pawl lawngin mi farah ih harsatnak le an thinlung a nuam theilonak pawl an theithiam.

Asinan Jesuh in farah pawl a duhdawtnak hi Messiah hnatuan langternak ropi zet pakhat a si. Jesuh in Messiah a sinak zawnih Amai thuhla ah tipil petu Johan ih thusuhnak a rak sawnletnak ihsin hmuh a theih (Zoh aw: Matt 11:1-6). “Tipil petu Johan cun Rundamtui’ dungthluntu pawl vekin Khrih ih lalram cu a theithiam ve celo. David ih tokham ih to ding in Jesuh kha a beisei zet, cule caan a hungher ih, rundamtu cun siangpahrang vekih thuneihnak rengreng zianghman neih a tum lo, Johan cu mangbang le vangsang in a um.”—Ellen G. White, The Desire of Ages, p. 215. 

`“Sakhaw thianghlim, Pathian le Pai’ hmai ih borhhlawh lo cu hihi a si, Nuhmei le pa nei lo pawl an harsat caan ih veh, le khawvel ihsin borhhlawh kai lo ih kilkhawi awk hi.” (James 1:27, NKJV). Himi bungcangin kan sakhuanak ahhin ziangtin saw in bawm thei ding?`