---
title:  Uktu tleirawl milian pa
date:   14/02/2023
---

Hi tleirawl milian pa hi, tleirawl a si tile uktu a si ih, milian zet a si tibak lo cu zianghman a thuhla kan thei tam lo. Thlarau lam tivek ahhin a lunglut zet ih, Jesuh hnen khalah a ra a si kha(Mark 10:17). Kumkhaw nunnak thuhla zir ding cu a cak zetmi a si. Himi thuanthu hi a thupi zet ih, thuthangtha cabu a bangaw zetmi pathum ah ngan khum in a um thluh : Mathai 19:16–22, Mark 10:17–22, le Luke 18:18–23.

`Siar ding: Mathai 19:16-22. Jesuh in a hnenah,“ Mifamkim si na duh asile, va feh awla, na neihmi thil va zuar in, mifarah pawl va pe aw, cule vancung ah hlawnthil na nei ding a si: cun ra awla, i ra thlun aw” a timi hi ziang a relduhnak saw?(Mat 19:21).`

Jesuh cun kan neihmi hmuahhmuah zuar thluh in rethei pawl hnen ih paisa pek dinghi in fial thluh lo. Asinan paisa hi cu tleirawl pa ih pathian a si rori ding, Jesuh ih a sawnletnak cu na zet vekin lang khal sehla, himi hi tleirawl pa hrangih rundamnak beisei ding umsun a si ti Jesuh cun a thei a si.

Bible ih a rel dan ahcun anih cu riahsia zetin hla zetah a tlan, ziangahtile milian zet a si a ti, Himi cun a paisa a biak zia cu a lang fiangter zet. Anih cu kumkhaw nunnak le Jesuh sungih hmunram coter dingih peek a si(“In thlun aw”- Dungthluntu 12 kawh an si ahkhan hivek tongkam thotho hi Jesuh cun a hmang). Cucing khalin hi milian hnen ihsin thuhla zianghman kan thei nawn lo. Kumkhaw nunnak cu leitlun ih a thil neihmi in a thleng a si. 

Ziangvek ih hlawnthil thlengawknak rapthak saw a si, asilo sawm? “Tlai hnu ih lungawinak” timi tahthimnak thlun lo hi ziangvek riahsiatnak saw a si(Zoh aw: Dung zarh zirlai). Hi tleirawl pai’ tuahvekih duhhril cu bumnak a si, ziangahtile tu ahcun ziangvek leitlun lennak thilri khal nei hman sehla, a reihlan ah lole a lehhnu khalah kan zaten kan thi thluh leh dingih, kumkhaw nunnak cu kan tong thluh ding. Cutin milian tam zet pawl cun an lennak in an beisei vekin daihnak le lungawinak a pe thei lo timi an thei suak ding. Diktak te cun, thil tamzet cu a kalh aw zawng hlirin thil a thleng thluh tla a bang zet. Cangan thiam tam zet pawl cun milian zet pawl ih hringnun rakthlak zet an ton mi pawl cu an ngan theu. A taktak ahcun san thuanthu ngan mi hmuahhmuah lakah lennak cu thil taktak ih phemthlam men a si zia langtertu thabik lakih pakhat cu thuthentu cabu hi a si. Cumi ihsin ziangvek zirlai laksuah mi um khal sehla, thil pakhat cu fiangzet in a run ti lang: Paisa cun lungawinak le daihnak a lei thei lo tihi a si. 

`“Ziangahtile zokhal a nunnak hum a duhtu cun a hloh ding; asinain zokhal keimai’ ruangah le thuthangtha ruangih a nunnak a hlohtu cun a hum ngah ding a si. Ziangahtile mi pakhat in leitlun pumpi hi nei in, a nunnak hloh sehla, cucu a hrangah ziang a thahnem? Asilole mi pakhat in a nunnak aiah ziang saw a pek ding?” (Marka 8:35-37). “Thuthangtha ruangih nunnak a hloh tu cun” a timi hin ziangvek sullam saw a neih?`