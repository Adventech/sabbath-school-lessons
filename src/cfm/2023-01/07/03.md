---
title:  Mi rethei pawl hrang Pathian khawkhannak
date:   13/02/2023
---

An cangannak ah, Bible cangan tu pawl cun Pathian in mi farah, mikhual pawl, nuhmei pawl, le pa neilo pawl hrangih Pathian khawkhannak hi an ngan tel thluh. Sinai tlang ihsin hi thuhla pawl ngan mi kan hmu thei. “Cun kum ruk sung na leiram ah thlaici na cing ding ih, a rah na khawm ding: Asinain a kum sarihnak ah na lo cu na cawlter ding ih na ummenter ding; cule na mi pawl lakih misiatha pawl in an ei ding ih an hlahmi cu ramlak ih ramsa in an ei ding. Cutivek thothoin na sabit hmuan le na olif hmuan khal na tuah ding.” (Suahlannak 23:10-11)

`Siar ding: Mipum siarnak 23:22 le Daanpeksalnak 15:11. Himi Bungcang hi tuisan thawn ziangvek in thlauawknak an nei, himi bungcang ihsin ziang zirlai saw kan zir thei ding?`

Hitawk ih “Unau” a timi hi Israel fale le zumtu pawl an si timi cu zapi theih a si. Kannih khalin annih pawl cu mi rethei asilole “Ka unau mitenau bik pawl” vekin kan hmu ve. Saam Cabu cun mi tlasam pawl kan zoh dan ding fiangzetin in sim. “Misiatha le mifarah cu hum uh: harsat a tuarmi le mitlasam parah diknak tuah uh. Misiatha le mitlasam cu run uh:misualral kut ihsin luatter uh” (Saam. 82:3, 4, NKJV). Himi cahmai cun midang ei ding va pek lawng siloin lamzin dangdang khalin tel dingin a tarlang a si.

Mizonzai pawl bawmtu hrangah thutiam a um. “ Mi zonzai thil a petu cu a tlasam lo ding”(Thuf 28:27). “Rinum zetih mizonzai thu a thensaktu siangpahrang cu kumkhua in a laltohkham dinhnget a si ding” (Thuf 29:14). Cule David siangpahrang cun, “Mizonzai pawl zawn a ruahsaktu cu mithlawsuak a si: Bawipa in harsat caan ah a runhim ding” (Saam 41:1) tiah a rak ti. Hivek pawl hi hlanlai Israel ram ahcun a tikcu lai ahkhan hmuh theih lo rak si hman sehla, ngai thupit zetmi a si ringring. 

Cumi thuhla thawn kalh aw ciah in, tuisan ah, a hleice in England ram ih, “Social Darwinism” tiih theihmi zirhtirawknak hnuai ih um mi tamzet cun mi zonzai pawl bomnak ding san zianghman a um lo an ti ih, diktak cun hivek bom ding a si lo tiah an ruat. Cumi ai hmanin mi caklo zet pawl hmang tangtai in micak pawl cun hna an tuan thei timi thu hnu thlurh in, “Social Darwinist” zumtu pawl cun farah bom, damlo bawm tivek pawl cu khawtlang hrang ah siatnak a suak phah thei tiah an zum, ziangahtile an pung vivo ahcun ram pumpi in bawm an tul zikih, ram hrangah siatnak a suak thei an ti. Ziangkhal sehla hivek zumnak cu dothlengnak thinlung nei zumnak le hivek zumnak diklo zet nganmi ca ihsin an theihmi a si.

`Ziangtin saw thuthangtha, mikip hrangih Jesuh a thihnak thu le mikip kan zoh dan le zovek minung kan si timi hi pholang a si thei ding?`