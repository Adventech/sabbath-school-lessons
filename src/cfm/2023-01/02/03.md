---
title:  Thahnem ngai zetin
date:   09/01/2023
---

Daanpeksalnak cabu hi Moses in kum 40 sung rori nelrawl ram ih a hruaimi Israel fate san hnihnak ih um pawl hrangih thucah netabik a si. Himi thucah pawl hi Jerikho nisuaknak lam ih um Moab phairawn ih pekmi an si. Daanpeksalnak cabu cu, “Cin keng ringringnak cabu” tin ko sehla a milbik ko ding. 

Himi cabu ahhin Moses in Israel parih Pathian rinum dan thu pawl a rellang mi tamzet a um. Sinai tlang ihsin Kadesh Barnea ih tiamcia ram an pannak zalam tluan le, kum 40 sung rori nelrawn ram car ih an um dan pawl le Pathian lakih an rak sual zia pawl khal an run ngan thluh. Thukham 10, thenhra thenkhat le rawlinn thuhla pawl khal a run nganter thluhsal. Asinan Daanpeksalnak cabu ih a bitumbik mi cu Pathian thu thlun dingin le a thlawsuahnak dong dingih forhfialnak thurawn a si. Moses cun Pathian cu thil ti thei zet, a mipi pawl ngaihsak zettu a si timi a fiangter.

`Siar ding: Daan 28:1–14. Ziangvek thlawsuahnak saw mipi hnen ih thu a tiam?Asinan Cubang pawl ngah dingin ziangsaw an tuah a tulmi?`

Moses cun mipi pawl in Pathian ih mangbangza a tuah mi, an hrangih thlawsuahnak a si zia pawl hi theifiang hai dingin a duhsak zet. A tongkam khalah, “Thahnem ngai zet” timi a hmang. Himi ahhin kumkhua ih an nunnak ding a um timi theihter a duh zet. Ziangvek lawman in langngan ih duhhril theinak zalennak saw a si! Annih pawl cu a hrilcia mi miphun, thlawsuahnak ropi ngahtu ding le thutiam thupi zet dongtu ding an si. Asinan cumi thuthiam le thlawsuah pawl cu lo theih lo ih pek ding timi zianghman a um cuang lo. An rak cohlang a tul, an rak ngah a tul ih, cumi tlun ah tuahtuan mi an neih a tul.

Zianghman an hrang harsami tuah dingin Pathian cun a fial dah lo. “ Ziangahtile tui ni ih thu ka lo pekmi, hi thupek hi na hnen ihsin thuh a si lo ih hlapi ih um khal a si lo. Cucu kan theih ih kan thlun theinak dingah zo saw kan hrangah van ah hung kaiin, in hung laksak ding? tiih na ti dingin cucu van ih um a si lo. Cucu kan theih ih kan thlun theinak dingah zo saw kan hrangah tifinriat ralah feh in, in va laksak ding? tiih na ti dingin cucu tifinriat ralih um a si fawn lo. Cui thu cu na thlun theinak dingah na kiang naite ah, na kaa sungah, le na thinlung sungah a um sawn a si (Daan. 30:11–14).

Si tuk e, thlawsuahnak tlun ahhin camsiatnak ding ralring peknak a um, thu an ngai lo a si ahcun ziangsaw an parah thleng ding (Daan. 28:15–68), kha mi ciah si, an sualnak le Pathian dodalnak ih a run keng dingmi cu! 

`Tuini ahhin, “Thahnem ngai zetin” timi in ziang sullam saw a neih ih Pathian in ziang saw tuah dingin in fial?`