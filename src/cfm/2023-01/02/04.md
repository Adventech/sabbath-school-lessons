---
title:  Bawipa upat aw
date:   10/01/2023
---

Thufim cabu ahhin fimnak le at-nak a um tluk in thiltha le tha lo hi a um tuk lem lo. A cabu zaten kan siar thluh tikah fimnak ih man a neihzia le at-nak ih thang pawl hmuh a theih.

`Siar ding:Thufim 3:1–10. Hitawk ahhin ziangvek thutiam mangbangza saw pek ih a um? Cule, “Na thil karhzai mi hmuahhmuah ih thlaithar thawn” timi ih sullam ziangsaw a si?`

Pathian cun amah cu ziangkim neitu a si ti kan theih theinak dingah le amah kan zum ruangih ziangkim in petu a si timi langternak ah Amah cu a pakhatnak ih ret dingin in fial a si. Cumi lawng a si lo, Anih cun Amah cu a pakhatnak ih kan ret a si ahcun, a tangmi pawl thawn thlawsuahnak in pek ding thu a reltel. Kan hrang ahcun hi thil hi kan tuah a tulmi a si. Pakhatnak ih Amah kan ret tikah kanmai’ theihthiamnak siloin kan thinlung zaten Pathian kan rinsan, kan ring ngam timi cu zumnak thawn kan langter tinak a si(Hihi thil thupi zet a si, ziangahtile kan thil theihthiam thei lomi, a sullam kan theih lomi thil tampi a um)

Pathian duhdawtnak le Thinglamtah ih A duhdawtnak a pholang mi tlun ahhin ziangvek siatnak hman in kan parah thu a nei thei lo. Jesuh ah bulpak tin ih laksawng kan ngah mi kan theihfiang tikah Jesuh cu in sersiamtu (Johan 1:1-4) le kan ziangkim in tuahsak tu(Heb 1:3) asinak ah siloin in tlentu(Thup 5:9) asinak zawn ah kan neihmi kan thlaithar hi a hnen ah kan pek a tul ih, asilobik in kan tuahthei mi umsun cu kan tuah a tul. 

“Bawipa cun thenhra thenkhat hi amai ta ih a ret lawng hman siloin kan hnenah Amai’ hrangah a hrente ih ret dingin in fial. Anih cun, “Bawipa cu na thilri le na thil karhzaimi hmuahhmuah ih thlaithar thawn upat aw” tiah a ti. Himi cun kan tulhainak ah kan hmang dingih a tangsun cu Bawipa hnenah kan keng ding timi in zirh termi a si lo. Himi cu zahum zetih pek dingmi thenhra thenkhat a si. Kan neih hmaisabik mi cu Pathian hrangah ret uh si.”—Ellen G. White, Counsels on Stewardship, p. 81.

Pathian cun a pakhatnak ih Amah kan ret ahcun, Kan “Cuam cu an khat liam ding”(NKJV) thu in sim. Asinan himi cu mangbangza in a thleng lamlam lo ding; Nikhat nini ahcun na tho vukvi dingih, na cuam inn cu a khat thluh in na hmu dah lo ding tinak a si cu!

Bible cu thazet ih kilkhawi awkdan, felfai zetih ruanghmannak tuah, le paisa lam ih tuanvo neih thuhla pawl hlir in a khat ih, cumi pawl lakah Pathian ih in kawhnak ah rinum zetih um cu kan tuanvo le kan tuah dingmi hmaisabik le thupibik a si. 

`Rinumnak lamzin kan hawl laiah, paisa lamah harsatnak tongin kan cuam inn cu khat lo bangta sehla, hitivek caan ah Pathian le a thuthiam mi pawl cu rinsan ngam dingin ziangtin saw kan zir thei ding?`