---
title:  Kan hnen ih Pathian thukam
date:   07/01/2023
---

### Tuizarh sung siarding
Matt. 10:22, Johan 6:29, Daan. 28:1–14, Thuf. 3:1–10, Mal. 3:7-11, Matt. 6:25–33.

> <p>Bible cangken</p>
> “Cun hiti hi a si ding, tui ni ih thu ka lo pekmi a thupek hmuahhmuah thlun dingin, le tuah dingin Bawipa na Pathian ih aw cu thungai thlakin na ngai a si ahcun, Bawipa na Pathian in leitlun miphun hmuahhmuah hnakih sang sawnah a lo ret ding:Cun Bawipa na Pathian ih aw cu na ngai a si ahcun hi malsawmnak zatein na parah an ra thleng ding ih an lo thlun vivo ding.” (Daanpeksalnak 28:1, 2).

Pathian in kanmah pawl thawn tiamkam awknak(lole thukam) a tuah hi mangbang za rori a si. Hivek ahcun kaphnih rem tinak a um theu, cumi sullam cu an pahnih(Pathian le Milai) in thiltuah ding an nei veve tinak a si. Tahthimnak ah kaphnih thukamnak timi cu, “Himi na tuah asile, khami ka tuah ding” asilole “khami na tuah asile himi ka tuah ding” tivek khi a si. 

A dangleh thukam cu mai’ lam lawng thukam timi a um. Cumi cu, “Na duh khal ah, duh lo khalah himi ka tuah ding” timi hi a si. Pathian in milai hnenah thukam a neihmi mal sawn cu mai’ lam lawng thukam hi a si. Thimnak ah, Anih cun mitha le mithalo tlunah a ni a suahter ih, midik le midik lo tlunah ruah a surter a si (Matthai 5:45). Ziangkim kan tuah, asilole kan tuah lo khalah Pathian ih ruahsur le nisat ter cu kan zoh theu. Tilik thuhla ahkhan, Pathian in milai pawl hnen ah le “Leitlun ih um ramsa pawl hnenah” thutiam a neih mi cu a dang tilik in leitlun a khuh thluh nawn lo ding timi hi a si(Zoh aw, Sem 9:9–16), Kan tuanve mi hi zianghman a ruatbuai ve lo. Anih cun himi tla in tiamkam, “Leilung a um sung cu tuh caan le ah caan siseh, daih caan le hlum caan siseh, thal le thlatang siseh, sun le zan siseh, a cem nawn lo ding a si, a ti”( Sem 8:22). Kan tuahmi ziangkhal tel loin tikcu pawl cu an um in an hlo sal rero ding a si.

Tuizarh ahcun kaphnih thutiamnak Pathian le a minung pawl ih thukam thupit dan pawl kan zoh ding a si. Pathian zangfahnak zarih, “Tiamkamnak kan kai hnget” theinak dingah thlacamnak nei uh si.