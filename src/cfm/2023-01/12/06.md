---
title:  Lawman thlirin
date:   23/03/2023
---

Paul a pianthar hnu ah, Khrih ah ziangkim a tuhlut aw thluh. A fimzirnak le a thluakthatnak ruangah leitlun hmuhdan ahcun mi hlawhtling zet a si thei ding. Moses vekin Paul cun Khrih ruangah le mi rinum zet Pathian fale pawl thawn harsa tuar ding cu a hril sawn. 2 Korin 11:24-33 ih kan hmuh vekin anih cun vuak, lungih den, sorfung ih vuak, rilrawng, khawdai tivek pawl a tuar. Ziangtin saw a tuar suak thei thluh?

`Siar ding: Rome 8:16-18. A rinumnak in Pathian fa a si lam ziangtin theih a theih?`

Paul in rinum pawl ih laksawng manmual cu Khrih hrangih a tuarnak ruangah a si timi a langter. Thawnginn sung ihsin hitin a ngan: “U le nau tla, ka kai ngah zo tiah ka ruataw lo: asinain hi thil pakhat hi ka tuah, dunglam ih thil pawl cu hngilh in, hmailam ih thil pawl cu ka dawi, Khrih Jesuh ah Pathian ih tlunlam kawhnak lawmman ngah dingin hmuitinmi lam cu pan in ka nor a si”(Filipi 3:13, 14, NKJV).

`Siar ding: 1 Timote 6:6–12, Kan rak thlir rero zo mi cu nasa zetin a ra kirsal. A hleice in Khristian kan sivekin himi bung cang ih thucah thupi zet cu ziangaw a si?`

Bible ihsin kan zoh tikah, lennak cu na tulsam mi na neih khi a si. Himi cu thilri khawngkhawm mi a si lo. Lennak cu Filipi 4:19-nak ih Pathian thutiam va co duhnak khal khi a si thotho: “Asinain ka Pathian cu sunlawinak ih a len bangin, Khrih Jesuh zarah, nan tlaksam mi zatein a lo somdawl ding a si”.A netnak ahcun, lennak cu Bawipa hnen ihsin na neihmi ah lungawi tawk in na neihmi pawl hmuahhmuah ah amah na rinsannak khi a si. 

Pathian cun a fale pawl hnenah leitlun thilri pawl hmuahhmuah thawn lianzet ih um dingin thu a tiam lo. A taktak ahcun, Pathian duhdan vekih a nungtu pawl cu hremnak an tuar ding tin a sim sawn a si. Kan hrangih a thilpek cu leitlun lennak hnakin a tha sawn. Anih cun, “ Na tulsam mi pawl ka lo pe ding, cule na fehnak kipah ka lo umpi ding” tiah a ti. Cule a netnak ahcun Amah ih rinum pawl hnenah neihnungnak taktak le tuanvo le kumkhaw nunnak a pe ding a si. Ziangtluk ih laksawng tha saw a si ding.

A nunak a cem zik zawng tiangah Paul cun hitin a rel thei lai, “Ziangahtile kei cu tu ah hlan dingah ka tiarcia zo ih, ka fehsuak caan a nai zo a si. Raldonak tha ka do zo, ka tlan zuamnak ka theh zo ih, rinnak ka kilkhawi ngah zo: Tuisi thokin ka hrangah ding-felnak lallukhum cu ret a si zo, cucu thuthentu dik Bawipa in ka hnen lawngah si loin, a rung langnak a beiseitu hmuahhmuah hnen khal ah cui ni ahcun in pe ding a si”(2 Timote 4:6-8). Pathian zangfahnak zarah kannih khal hitivek in kan rel thei ve ding, nunnak tiamkamnak khal kan nei ve ding a si.