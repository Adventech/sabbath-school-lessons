---
title:  Paisa khawlnak ih thumawknak
date:   22/03/2023
---

Jesuh ih rongbawlnak a netnak lam ahkhan, A dungthluntu pawl cu fianfial in a hnenah an ra ih thu an sut, “Cui thil pawl cu ziangtik ahsaw a ra thlen ding? Na ratsalnak le leitlun cemnetnak hmuhsaknak cu ziangsaw a si” (Matt. 24:3)tiah an ti. Cule Jesuh cun mihi thusuhnak sawnlet dingin Bung pahnih a rel. Mathai 24 ahcun kan kiangkap ih hmuhsaknak pawl, raldoawknak, vansiatnak tivek pawl tla an si. Cule Mathai 25 ahcun Jesuh a ratsal hlan ih kawhhran dinhmun ding a sim. Himi dinhmun thuhla pawl cu tahthimnak thuanthu pathum pawl hmangin a rel, cumi lakih pakhat cu Talent tahthimnak a si. Cumi cun Pathian in a minung pawl hnenih a pekmi laksawng ziangtivek in an hmang timi thuhla a si.

`Siar ding: Mathai 25:14-19. Hmunhla zetih khualtlawng ih fehtu kha zosaw a si? A thilri pawl kha rinsannak thawn zoi hnen ah a pek? “Paisa khawlnak” timi ih sullam cu ziangsaw a si?(Zohaw: Matt. 25:19, NKJV)?`

A can ahcun talent cu thilpek pangai zet, hlasak thiamnak, thusim thiamnak tivek men ahkhin kan ruat theu. Asinan Luke 19:12-14 ih paisa laksak sal thuanthu ahkhan, paisa le a kilkhawi dan ding cu fiangzet in hmuh a theih. Ellen G. White cun hitin a rak sim, “Talent tahthimnak cu famkim zetih theih a si lo timi hmuh ter in ka um. Himi zirlai thupi zet dungtluntu pawl hnenih pekmi cu ni neta ih damlai Khristian pawl ih hlawknak a si. Himi talent cun thuphuang theinak menmen hi a kawh hmuh lo ih, Pathian ih kamsuak thu ihsin zir ding a pe sawn a si. Tahthimnak cun Pathian in rinsannak thawn a minung pawl hnenih thilri a peknak thuhla a simduhnak a si.”—Testimonies for the Church, vol. 1, p. 197.

`Siar ding: Mathai 25:20-23. Pathian in amai hnatuannak ah bomnak pe ih paisa lam ih rinum zet pawl hnenah ziangsaw a rel? “Na bawipai’ lungawinak ah lut aw” (Matt. 25:23, NKJV) a timi sullam cu ziangsaw a si?`

Kan neihmi ai ih tamdeuh talent neitu cu Pathian ah a tuanvo a nasa sawn ding tin kan rak ruat ko ding. Ziangkhal sehla, himi thuanthu ahhin, talent pakhat lawng neitu, paisa nei malbik tu cun a rinum lonak a langter ih, lalram cu a hloh ta riai a si. Midang pawl ih tuanvo va ngaihtuah ciamco hnak cun, Pathian in rinsannak thawn thilri kawl dingih in pek mi le ziangtin a sunlawinak hrangah kan hmang timi khi kan thlir sawn dingmi cu a si.

`Na hnen ah Pathian in “Paisa khawl ding” a lo pek tikah ziangtin na tuah ding?`