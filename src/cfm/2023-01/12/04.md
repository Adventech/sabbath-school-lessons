---
title:  Jerusalem thar
date:   21/03/2023
---

Bible in Jerusalem thar tiih simfiang mi cu zumnak thawngin Abraham ih a rak hmuh mi kha si. “Ziangahtile lungphum nei khawpi cu a hawl, a saktu le a tuahtu cu Pathian a si.”(Heb 11:10). Jerusalem thar cu Pathian ih kutsuak, Amah a duhdawttu le a thupek a thluntu pawl hrangih sakmi a si. Jerusalem thar cu kum 1000 uknak a um laiih mi rinum zet, Pathian fale pawl ih umnak ding vanram inn pi a si ding. Cumi thluh hnu ah kumkhaw hrang ding ah leithar ah a um ding. Hmundang dang ih cer le bungrua buaipi paih lo pawl hrang ahcun thuthangtha a si. Pathian cun ziangkim a ngaihtuah ding. Johan cun khawpi a hmuh thu a rel. “Cun khawpi thianghlim Jerusalem thar cu a pasal hrangih ceimawiaw mo vekih timtuah aw cia in Pathian hnen van ihsin a rung tum lai keimah Johan in ka hmu.” (Thuphuan. 21:2, NKJV).

`Siar ding: Thuphuan 21. Kan thutiam ve mi ziangthil dang saw um?`

Kan thinlung ih kan theihthiam theilo mi thil tampi an um hrih lai, sualnak ruangih a tuahsiat thluh mi, sualnak leitlun ih theih ding thil a um. Asinan kan theihthiam mi cu beiseinak nasa zet kan neihmi hi a si. 

A hmaisa in, Jesuh kha tisa ih a rat tum ahkhan sualnak ih khat leitlun ah kan lak ih a ceng vekin, leitlun tharah kan lakah a ceng ve ding a si. Bulpak le nai zet ih Jesuh a rak hmu theu tu pawl hrangah ziangtluk in saw a man hlat ding! Cutivek caan tha cu kan nei ve thei ding a si, tu ih kan hmuhmi sualnak pawl cu hmuh theih loin an hlo thluhsal lai ding.

Mithli tlaknak, riahsiatnak, tahnak le natnak lawng a theithiamtu kanmai hrangih a ropi zetmi Bible ih thutiam: “Cun Pathian in an mit ih mitthli hmuahhmuah cu a hnul-faisak ding; cuticun thihnak a um nawn lo ding,riahsiatnak siseh, tahnak siseh, natnak siseh, a um nawn lo ding: ziangahtile thil hmaisa pawl cu an hlo thluh zo a si”(Thuphuan 21:4) timi cu ziangtin kan theithiam thei ding? An zaten “thil hmaisa pawl” an hloral thluh ding, hitawk ih a rak um dah lomi sawn cu a um thok ding a si.

Cule, Pathian Bawi tokham ihsin a luangmi a thianghlim zet nunnak tiva a um, a khatlam ah nunnak thing a um. Cutawk ah Pathian Bawi tokham cu a um ding, cule “Pathian hmel an hmu ding”(Thuphuan 22:4). Cule, tlencia fa pawl cu Pathian thawn nai zetah an um ding, cumi cu tu ih kan neih lo mi a si. 

`Siar ding: Thuphuan 21:8 cun voihnih thihnak a tongtu ding pawl thuhla a ngan. Jesuh ih a rak ngaidam thei lo mi cu cipciar zetin ziangvek sualnak tu sawn saw a si? Cu asile ziangah saw, hivek sualnak a tuahtu midang pawlin rundamnak an ngah laiah annih cu ngah ve lo ih an umnak san? Himi phuat(Group) 2 ih danglamnak thupi zet cu ziangsaw a si?`