---
title:  Rinum pawl hrang laksawng
date:   19/03/2023
---

`Siar ding: Hebru 11:6. Himi cang hi kan hrangah ziang a si? Himi a relmi hi ziangtin kan sawn let ding? zoh aw Thup. 22:12, Isa. 40:10, and Isa. 62:11. Himi cang pawl hin ziangsi in zirh?`

Amah ih rinum tu a fale pawl hnenih a pekmi Pathian hnen ihsin a ra mi laksawng cu a danglam zet, thlarau lam thildang vek thotho in, kan theihthiam ban lo tiang a si ding: “Miding pawl ih an comi laksawng cu minung tongkam ih relthiam theih rual a si lo. A ngahtu lawngin an theifiang fing. Pathian paradise ih sunlawinak cu minung thluak ih theihthiam ding rual a si lo”—Ellen G. White, The Great Controversy, p. 674.

Tlangpar thuthangtha simnak ahkhan Jesuh cun tongkam mawi zet a hmang, “Keimai’ ruangah mi in an lo hmuhsuam, an lo hrem ih, thilthalo tintian an lo puh tikah hualvantha nan si. Lungawi uhla, nasa zetin aipuang uh: ziangahtile vancung ah nan lawmman cu a nasa a si: ziangahtile nan hlanih profet pawl khal cutivekin an rak hrem zo a si.” (Matt. 5:11, 12, NKJV). Hebru 11 ih mipi pawlih zumnak a ngan thluh hnu ah, cumi bung theh ciah ah cangan tu cun Jesuh in thinglamtah ih thih a duhnak san simfiangnak in a thok. 

“Cuiruangah kannih khal theihpitu suumzing, cutlukih maksak in in kulh pit thluh ruangah, thil rit hmuahhmuah le olte ih in ciimpittu sual cu hlip thla in, kan hmaiih retmi tlan zuamawknak ah tuartheinak thawn tlan uhsi, Kan rinnak hram a thoktu le a famkimtertu Jesuh cu zoh uhsi; anih cun a hmaiih ret mi lungawinak ruangah ningzahnak cu zianghman ah siar loin thinglamtah ah a tuar ih, Pathian laltohkham vorhlamah a to.”(Hebru 12:1-2)

Ziangkhal sehla mi rinum pawl laksawng peknak cu tuahtuannak ihsin rundamnak thawn an bangaw cuang lo. Zosaw kan lakah asilole Bible sungih hringnun a hmangtu pawl lak khalah siseh, hnatuan that ruangih Pathian hmaiih thiamco um dah? Zo hman an um lo, a dik tuk. Cumi hmuahhmuah cu thinglamtah ih bitum bik mi cu a si. Kan hnatuannak hmangih rundam kan si ahcun, Jesuh kha thinglamtah ih thih a tul lo ding. Zangfahnak ruangah a si tengteng a tul. “Zangfahnak ruangah a si ahcun, tuannak ruangah a si nawn lo ding: culocun zangfahnak cu zangfahnak a si nawn lo ding a si. Asinain tuannak ruangah a si ahcun, zangfahnak a si nawn lo ding: culocun tuannak cu tuannak a si nawn lo ding a si” (Rom. 11:6, NKJV). Laksawng pawl cu Pathian in kan hrangah le ka hnen ih a ruat cia mi an si.

`Ziangtin saw zangfahnak ruangih rundam le hnatuan zirih laksawng ih danglamnak cu kan theihthiam thei ding? Na thulehnak cu Sabbath ni ah zirlai zirnak ah rak keng tel aw.`