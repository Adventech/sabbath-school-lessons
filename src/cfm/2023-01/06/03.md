---
title:  Abraham, rinum pawl ih Pa
date:   06/02/2023
---

Pathian in Abram cu a inn hmun le a laicin pawl suahsan in, ram a hmuh dingmi ih feh dingin a ko. Himi ihsin Messiah ih thisen zomnak a thok cih hngal. A fehnak ding cipciar zetih pek asilo nan, Abram cun a suahnak ram a tlansan a tul thlang. Taktak cun a olsam zetmi thutluknak cu a si lo viau ding, leitlun nomnak le thil tuahduh mi pawl hmuahhmuah a tlansan thluh timi ringhlel ding zianghman a um lo.

`Siar ding: Semtirnak 12:1-3. Hitawk ih thutiamnak le cohlangnak ih rah, “Leitlun ih innsang zaten thlawsuah an si ding” a timi hi ziangtin a cang suak thei ding?`

Himi cu Abram le a sungkua hrangih hringnun thleng danglamnak ropi zet a si. “Rinnak in Abraham cun lehhnu ih a roco dingmi hmun ah feh dingih kawh a si tikah thu a awih; cun a fehnak ding hman thei loin a pok” (Hebru 11:8). “Abraham in zianghman thusuhnak tuah loin thuawih zetih a umnak cu Bible pumhlum ih zumnak larzet fiangtertu pakhat a si.”—Ellen G. White, Patriarchs and Prophets, p. 126.

Mi tamzet cun kan umnak le kan rualpi pawl, kan sungkua members pawl suahsan ding cu ka cak lo viau ding. Asinan Abraham cun a tuah suak thei. Pathian in Abram ih umnak ding hmun ih a duh mi ahcun Abram cu a lungawi tawk zet. A mak zet thil cu, Abram, Isaac, le Jakob in an nun sungah khami ram kha an co ngah dah lo. Cumi cingin ziangti lam khalin Pathian hnenah rinum zetin an um. 

`Siar ding: Hebru 11:8-13. Hitawk ah kan hrangah ziang thucah saw a rel rore mi?`

Abram cu a kiangkap ih um pawl cun siangpahrang fapa tin an thei. Anih cu tirhsiang zet, raltha le khual thiam zet, cungnung bik Pathian ih siahhlawh a si. Pathian hrangih theihpitu a sinak cu cawn tlak zet a si. Pathian ih zangfahnak ruangah Abraham thawn ro cotu kan si ve. “Abraham in Pathian a zum ih, cucu a dingfelnak ah ruatsak a si. Cuiruangah rinnak neitu pawl cu Abraham ih faate an si ti thei uh. (Galatia 3:6-7). “Cun Khrih ih ta nan si ahcun, Abraham ih cithlah nan si ih, thutiam vekin rocotu nan si fawn.” (Galatia 3:29) 

Noah vekin Abraham hringnun khalah Pathian thu awih ruangih thutluknak tuah in nunthleng danglamnak ropi kan hmu thei.

`Siar ding: 2 Korin 4:18. Himi bungcang ih ummi thucah pawl cu thlarau lam ih thutluknak kan tuahnak ah ziangtin an khawng aw thei? Cuvek kaihrhuai awknak cu ziangtin saw Moses le Abraham cun an rak thlun thei?`