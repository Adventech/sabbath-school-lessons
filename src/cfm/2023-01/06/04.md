---
title:  Lot ih thutlunak tha lo
date:   07/02/2023
---

Abram in Pathian kawhnak thlun in an inn a suahsan tikah a fehnak ih tel ve dingin a tupa lot cun duhhrilnak a nei. Semtirnak 13 ah Pathian cun Abram cu thlaw a suah ih, “tilva ah(an nunphung ah neinung ih an tehnak a si), ngun ah, le sui ah a lian ngaingai” (Semtirnak 13:2). Lot khal in, “tuurual, cawrual, le puan inn tla a nei ve” (Semtirnak 13:5). An pahnih cun an lian tuk ih an neihmi rannung tam zet ruangah nai zet ah an um tlang thei lo. An ramsa karlak buainak an hrial theinak dingah Abram cun Lot hnenah a um duhnak hril dingin a ti. Si e, Lot khan amah ai hman ih upa Abram cu kian sawn ding a si. Ziangahtile an pehzom awknak hmanah kuan ding tampi a nei. Ziangkhal sehla anih cun zianghman thatnak a hmuh lo ih, a duham tuk ruangah ram thabik dingih a ruah mi cu a hril hngal men. 

`Siar ding: Semtirnak 13:10-12. Ziangmi sia le tha theihnak in saw Lot khan a tuahmi thutluknak tuah dingih hruai a si?`

Ziangkhal sehla Lot cun a hrilmi khawpi lam ih um ding cu a duh zet, cutawk ah a hrangah boruak a thatuk lem lo, Abram in a tlunih thil a thlengmi a theih tikah, anih cun, “A va tha lo ve, Lot. Na tuhrah na seng a si hi” a ti riai lo. A va feh ih, a va runhim sawn a si kha (Semtirnak14).

A can ahcun kan zirlai zir thei lo ding khawpin thusuh ding tampi kan nei theu. Lot cu Sodom ah a kir lehsal. Asinan Pathian in a zangfahnak hmangin Lot le a sungkua pawl cu ralringnak thucah a sim. Himi khawpi pawl siatsuah thluh ih a um ding thu an rak sim cia thluh. 

`Siar ding: Semtirnak 18:20-33. Pathian in Abram hnen ah leitlun ih a ratnak san kha ziangtin saw a sim? Pathian in sualih khat khawpi pawl siatsuah thluh dingin tumtahnak a neih mi thuthang ah Abram ih rak sawnlet dan kha ziangtin saw a si kha?`

Abram in Lot le a sungkua pawl a ngaihtuah tuk ruangah Khawpi pawl ah mi dingfel an um pang asile tiin Pathian thawn an dawr aw ih, an neep aw rero. Sawm nga ihsin a thok ih 10 tiang a dawr. Abram in Pathian hnen ih a dilmi a colh lai hlanlo Pathian cun a duhdawtnak langter in a dilvek cun a lungkim pi sak vivo. Pathian le vancungmi pahnih cun Lot, a nupi le a fanu pahnih cu an runsuak a si. Asinan a nupi cu lehlam a hoisal ih cithuam ah a cang. Sodom ahkhan Lot cu neinung zetin a lut ih, zianghman neihmi nei lo in a suak. Kan thutluknak tuahmi ahhin kan fimkhur a va tul nasa ve, a hleice in thil thupi zet hrangah tiamkamnak olsam zetih tuah hi a si.(zoh aw: Mark 8:36, 37).