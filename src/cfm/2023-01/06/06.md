---
title:  Ezipt ah Moses
date:   09/02/2023
---

Moses mizia cun thuanthu thianghlim zet, kum hmaisa lam ih mi pawl cu a uk thluh thei. Pathian kilkhawinak hnuaiah hringnun a hmang ih, anih cu nu taima zet le ngaihsak thiam zet unau nu hmangin hna a tuan theu. Faro fanu in bawmte sungih um naute Moses a hmuh tikah a nu Hebrew mi cu kilkhawi dingin a ngen ih, cumi ding hrang khal paisa a pe. Sal ih rak um zo, sal a si rero laimi nunau hrang ahcun ziang tlukih thlawsuah sawm ngiarnak saw a si. Jokhebed cun a naute cuthlacam dan, Pathian rinsan le upat dan ding, hringnun rawngbawlnak ding hrangih nuncan a zirhnak dingah kum 12 sung lawng caan a nei. Kum tampi sung cu Ezipt ramih thiamnak pawl hmuahhmuah a zir thluh. “Cule Moses cu Izipt mi pawlih fimnak hmuahhmuah zirh thluh a si ih, tongkam ah le thiltuahnak ah mi nasa a si”(Tirhthlah 7:22). Moses cu mipa diktak vekih a hung pitling tik ahcun a hringnun le thuanthu thleng danglam dingin thutluknak a tuah. 

`Siar ding: Hebru 11:24–29. Moses in a tanta mi le cumi aiih a tonmi pawl kha ngaihtuah aw. A duhmi a hril hlan ih a dinhmun kha vun zoh hnik. Ziangmi saw a tanta, cule suahsan ngam ding khawpih duhhrilnak a neihmi cu ziangsaw a si?`

Ezipt ram cu amai tikcu lai ahcun leitlun ih thil titheinak ngah bik lakih pakhat a si. Nile tiva ti cun Ezipt ram cu ramtha le leirawl suahnak tha le lennak, thil tithei zet rampi ah a suah, Amah Moses khal himi rampi ih lu bikih um ding khal a si. Leitlun ih mi a hip thei zia hi a mak khawp mai, Ezipt khawvel le a hlawnthil pawl hmuahhmuah cu a nun hmaisa lam ahkhan amai ta thluh ding a rak si. A taktak ahcun hminthatnak, nunnomnak, lehnak ziangkim ngah thluh ding a si. Zianghman pheh ding um loin, sal pawl lakih va um hnakcun hminthatnak ngah duh sawn sehla, olsam zetin angah thei nghal ding. 

Asinan, ziangthil si thleng? Cathianghlim ih a reldan vekin anih cun, “Rei lote sung sual nawmnak ceen ih um hnakin, Pathian mi pawl thawn zonzaihnak tuar a hril sawn (Heb. 11:25, NKJV). Cule zonzaih tuarnak thuhla ziang a sim? Suahlannak cabu ih a relmi bik cu tiamcia ram(zoh aw, Mipum 20:12) thleng thei lo, fiahnak le buainak pawl hmuahhmuah paltlang thluhtu Moses ih thuhla a si. Hmansehla a netnak ah Moses khan thildik a hril sawn a si, atik cu lai ahcun amah rori hman in hiti vekih a um hi a mangbang zet ko ding. 

`Leitlun dan ih vun thlir ahcun Moses kha Ezipt ram ih um ding a si. Ziangkhal sehla, Khristian kan si vekin leitlun lenglam thil men lawng silo ih, thil um taktak mi hmuh ter kan si thluh. Leitlun hlawnthil ih thlem in kan um, kan hmailam ih thil ropi a um ringring mi lak ihsin ziangtin kan thiar fimhlim aw thei ding? Cuvek ih kan tuah cu ziang ruangah saw a thupit?`