---
title:  Bumtu ihsin Siangpahrang fapa ah
date:   08/02/2023
---

Tleirawl a si vekin Pathian duhdawt le tihzah zettu Jakob cun a nu Rebeka ih tumtahnak fel zet, a pa bum ih thlawsuah ngah ding cu a el riai lo. Lehhnu ahcun, a hung pitling ih lamzin diklo ah a feh, tlansuak ding asilo ahcun tuan deuh in thihnak tong ding mi a si. Rebeka cun Jakob hnenah, “Laban hnenah va tlan aw….Cun na u ih thinhengnak a reh hlanlo, a hnenah ni malte sung va caam aw;… mi ka rak thlah ding ih, ka lo hruai ding” tiah a ti(Semtirnak 27:43-45). Jakob cu kum 20 sung rori a va hlo, a nui’ hmel khal a hmu nawn ta lo.

`Siar ding: Semtirnak 32:22-31. Hitawk ah Jakob ziang a cang, cule thutluknak diklo kan tuah caan khalah himi thuanthu ihsin Pathian ih zangfahnak cu ziangtin saw thlarau lam ah kan zir thei ding?`

“Ngaitlawm awknak le sirawknak le mah le mah pumpek awknak hin himi thi thei, sual le thil diklo ti theu tu in, cungnung bik cu a neh theu a si. Pathian thutiam a ngah mi cu khur phah cingte in a pawm hnget ringring ih, a cem thei lomi duhdawtnak neitu cun misual ih ngennak cu a hnong thei lo. Jakob sual ih hruaitu diklonak, bumnak ih fatir sinak laksak mai tu cu a hmaiah fiang emem in a tarlang aw a si. Pathian thutiam pawl ah thum aw loin, Pathian in lamzin le tikcu caan tuah phah in a ti pitling ding cu amai caknak in tuah a tum… Jakob cun a thlarau in a duh zet theumi thlawsuah cu a dong ih, A sualnak, luahlantu le bumhmang a sinak cu ngaidamsak in a um.”—Ellen G. White, Patriarchs and Prophets, pp. 197, 198.

`Siar ding: Semtirnak 49:29-33. Jakob in Canaan ah zianghman neihmi nei nawn lo khal sehla, amah phumnak ding thuhla thawn pehpar aw in a fale pawl hnenah ziangvek thucah saw a sim? Khami lungkua ah zosaw midang an phum tel ve? Jakob in hivek ih a tuahternak san hi ziangruang saw na zum?`

Bible cun pupa pathum le an nupi pawl cu lungkua ah an phum tlang thluh thu in sim. Jakob in Pathian a rinsannak cu a nasa zet, amah ten ramdang mi le leitlun ih khualtlawng men a si tin a ruat aw(Zoh aw: Heb. 11:13). Thil ti sual cing khal in, zianghman keng loin inn a suahsan ih, lian zetin Kanaan ah a ra kir leh sal.

`Thil kan ti sual cing khal in, Pathian cun thlawsuah in pe theu thotho. A thok ihsin thil diklo hrial hi ziangtluk in saw a that! A tu ah ziangvek duh hrilnak saw na ton, a diklomi pakhat cu ziangtin saw na hrial ding?`