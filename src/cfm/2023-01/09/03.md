---
title:  Zirlai
date:   27/02/2023
---
Riahbuk ih camsiatnak

Himi cu Israel san thuanthu ahcun el thei rual khal a si lo. Kum 40 sung rori nelrawn ah an vakvai ih, a netnak ahcun tiamcia ram cu an thleng thei. Mangbang za in Israel fate pawl cun Jordan tiva pi, tidai tam zet cu an fehtlang thei ih, leiro parah an feh a si kha! Himi leiro parih an feh tlang thuhla cun zumlotu Canaan ram siangpahrang pawl ih thinlung a tiral ter thluh ih, do ngamnak hrimhrim an nei lo (Josh. 5:1).

Jerikoh khawpi an do tikah an khawpi kulhnak pawl cu an hrangih sawmngiarnak hmaisabik a si. Zohman in Jerikhoh khawpi neh thei dan ding an thei lo, amah Joshua khalin a thei ve ce lo. Joshua ih thlacamnak cu cohlang in Pathian cun Khawpi siatsuah dan ding khawkhannak pawl cu a run phuang ih, cumi cu annih cun an rak thlun. Asinan cumi ahcun thil danglam zet a thlengaw mi a um. 

`Siar ding: Joshua 7. Jerikoh khawpi an neih veten ziangthil a thleng, kanmai hrangah hivek thuanthu ihsin ziang thucah kan ngah thei ding?`

Tumkhat rori a ton zo hnu ahcun Akan cun a thiltuah sual mi cu pheh loin a pawm ih, cumi thilri pawl cu a “duh” ruangah timi a phuang suak. Cumi ih “duh” tiih an lehlin mi Hebru tong ih chmd tihi Bible hmun dang ahcun a tha theibik ih an hmannak khal a um thotho. Cumi tonghram thotho cu Daniel 9:23 ah a rung lang ih, Gabriel cun Daniel cu “na sazet ih duhdawt” mi a si thu a sim.

Ziangkhal sehla, himi thu ahcun hitawk ih chmd hi a sia lam in a feh. An neh mi ram ihsin anmah te thu in zianghman tuah lo dingin thupek a suak (Josh. 6:18, 19), Akan cun amah te thu in a rak tuah ih, an hnam pumpi ah siatnak a thleng a si kha! Taktak te cun Ai khua an neh thluh hnu ah, Joshua cun a tih tuk ih, “Kanaan mi pawl le hi ram ih um minung zate’n an thei ding ih, in kulh ding ih, leitlun ihsin kan hmin an hlonhlo ding a si: a maksakmi na hmin hrangah ziang saw na tuah ding? a ti.” (Josh. 7:9, NKJV). Tongdang ih kan sim asile Pathian cun nehnak ropi zet coter in a thil ti theidan le a mi pawl a umpi zia hi khawpi kiangkap ih um miphun hmuahhmuah pawl ih an theih ding hi a duh mi a si. An ralnehnak cu miphun dang pawl hnenahYahweh ih huham theipi tu a sinak ding ah a si. A taktak ahcun Ai khua an neh hnu ahcun, hringmi nunnak hloh cu rello, cui thil a theihpitu pawl cun remnak an tuahpi thluh. 

`Akan khan a thil tuah mi ah olsam zetin thiamcoter a theih thu kha vun ngaih tuah aw: A dangih ralnehmi pawl hmuahhmuah thawn vun tahthim cun a mal tham lutuk. Zo hman in an thei zik lo dingih, ziangtin saw a natter hai ding? Cuihlei ah, kan sungkua cun paisa kan tul zet. Hivek ih thil tihnung um zetzet lak ihsin ziangtin saw kanmah ten kan kilhim awk thei ding?`