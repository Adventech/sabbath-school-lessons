---
title:  Duhamnak doneh dan
date:   02/03/2023
---

Duhamnak cu thinlung lam thawn a pehtlai aw ih, uangawknak, tanghmaisialnak, a can ahcun kan rak mang hngilh theu mi pawl tla an um hnuaihni, cumi pawl cun bumawknak ah a tlater thluh theu. Sualnak neh har zetzet pawl cu: Bumawknak, uiretnak, ruknak, milem biaknak le Sabbath dan pahbalnak pawl hi an si. Asinan hi bang pawl cu hmuh theih lenglam cangvaihnak pawl an si, kan tuah hlan ih kan ngaihtuah ta mi deuh hlir an si. Asinan ngaihtuahnak tha lo um ding kha ziangtin kan do neh thei ding? Thil harsa zet a si.

`Siar ding: 1 Korin 10:13. Ziangvek thutiamnak saw hitawk ih in pek mi?Himi thuhla ih duhamnak hi ziangtluk lawman in saw kan theih dingih a thupit?`

Asicun ziangtin saw, Pathian thuneihnak in, hivek tihnung um bumnak sual doneh dingin kan kilhim awk thei ding?

1\. Pathian rian dingin le amai’ parah thum aw in, a innsang sungkua ih tel dingin thutluknak tuah aw. “Tuini ah zo nan rian ding ti hril uh;… Asinan Kei le ka innsang cun Bawipa kan rian sawn ding”(Josh. 24:15).

2\. Nitin thlacamnak nei in, Mathai 6:13 khal tel in, “Thlemnak ah in hruai loin, thilthalo lakah in hum aw: uknak le huham le sunlawinak cu a kumkhua in nangmai’ ta a si.” Nei thei lo dingih na ruahmi na duh zet mi thil a um asile Pathian hnenah thlacam aw, Hlawhtlingnak nei dingin Bible ih a um mi thutiam cu co ngah tum aw(1 Corinthians 10:13). 

3\. Bible zirnak nei ringring aw. “Na parih ka sual lonak dingah na thu cu ka thinlung sungah ka thup” (Saam. 119:11, NKJV).

Jesuh cun milai ih buainak cu a theifiang zet. Thlem kan sivek in anih khalin thlemnak a tong ve ko. Cumi huham a doneh theinak dingah zanvar ten thlacamnak neiin a pa thawn an bia aw. Jesuh cun zohthim ding tanta loin le mikip in zumnak le thuawihnak ah amah vek an si thluh theinak ding hrang thutiamnak nei ta loin leitlun hi a suahsan lo. 

“Hmuh a theih laiah Bawipa cu hawl uhla, naite ih a um laiah amah cu ko uh: Misualral cun a lamzin tlansan sehla, midingfel lo cun a ruahnak pawl tlansan seh: cule Bawipai’ hnenah ra kirsal sehla, anih in a parah lainatnak a nei ding a si; kan Pathian hnenah ra kirsal seh, anih cun nasa zetin a ngaidam ding a si.” (Isa. 55:6, 7, NKJV).

`Asile nangmai hringnun ahkhan duhamnak ruangih a rah suak mi ziangtal a um maw? Ziangvek zirlai saw na zirsuah? Cumi ihsin ziangvek zirlai saw zir tulmi na neih bet lai?`