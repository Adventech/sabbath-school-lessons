---
title:  Ruatbet ding
date:   03/03/2023
---

Jerikoh an lak tum ih Israel riahbuk ih sui le dar la tu kha Akan lawng a si lo. Joshua cun a minung pawl hnenah sui le dar le hlawnthil pawl cu Bawipai’ inn ih ret dingin a ti(Joshua 6:19,24). A tang laimi pawl hmuahhmuah cu urkang thluh ding an si. Ziangkhal sehla mai bulpak hrangih rak la tu cu Akan lawng hi a si. “Israel fate mi thawng tampi lakah raldonak ih nehnak an co le thuthennak pawl hmuahhmuah lakah Pathian thupek pahbal ngamtu mi pakhat lawng a um. Shinar ih puan cun Akan ih mit a la tuk ih, duhamnak ah a hruai lut, thihnak hmaikaa ih a ding hman ah, “Babylon hnipuan tha zet” tiah a rak ti thei thotho. Sualnak pakhat cun sualnak dang ah mi a hruai ih, Bawipai’ paisa retnak ih sui le dar pawl an hlan mi cu a la ih, Kanaan ram ih Bawipai’ thlaithar hmaisabik cu a ruksak a si.”—Ellen G. White, Patriarchs and Prophets, p. 496.

Paul cun caan neta pawl hrangah hmuhsaknak a rak tuah ih, a hmaisa pahnih ahcun kan paisa le neihsiah lam ih kan thinlung thuhla a ngan. “Ni neta ahcun caan khrihkhan a ra thleng ding: Minung pawl cu anmah le anmah an duhdaw aw ding ih, paisa an ngaina ding (2 Tim. 3:1, 2, NKJV). Mai tanghmaisialnak le paisa duh tuk hi ni neta hrang, kan tuilai caan hrangih milai nunphung simfiangnak a si.

**Reltlang ding**: 

`Siar ding: 1 Timote 6:6–10: “Asinain lungkimnak thawn Pathian ngaihsak cu hlawknak maksak a si. Ziangahtile hi leitlun ah ziang hman kan keng lut lo ih, ziang hman kan keng suak thei lo ding ti khal a fiang. Cun rawl le hnipuan kan neihmi ahhin lungkim cio uhsi. Asinain len a duhtu pawl cu thlemnak ah, le thang ah, le siatralnak le hlohralnak ih mi hnuk thlatu atthlak le mi siatsuah thei cakhiarnak tampi ah an tlu theu. Ziangahtile tangka ngainat cu sual hmuahhmuah ih bulhram a si: cucu daw in mi hrekkhat in rinnak an pialsan ih, thinharnak tampi thawn anmah le anmah an sun tlangaw theu.” (NKJV). Zirlai zirnak ahkhan paisa ngainat tuk ruangih “thinharnak tampi thawn anmah le anmah sun tlang aw tu” pawl ih thuhla tahthimnak kha relpi aw. Rel ding a tam tuk ti? A tamtuk lo sawm? Paisa tampi kan tul zet, asinan hitawk ah Paulin ralringnak in pekmi thangsung ih kan tla lo ti hi ziangtin saw kan hmuh awk fiang thei ding?`

`Paisa lo, thildang ah teh ziang mipawl saw duhamnak kan neih thei lai?`

`Thil ziang si maw duh taktaknak le duhamnak ih danglamnak cu ziangsaw a si?Ziangtik ahsaw thil kan duh taktak mi cu duhamnak ih a can theih?`