---
title:  Ananias le Sapphira
date:   01/03/2023
---

Kawhhran ih sungtel si ve ding cu thil lungawi um zet a si. Pentikos ni ah thlarau thianghlim burh in an um ih, dungthluntu pawl cun huham nei zetin thuthangtha an phuang ih, mi thawng tam zet cu kawhhran ah an rung lut. 

“Cutin thla an cam theh tikah, an tonkhawmawknak hmun cu a hnin; cule an zate’n Thlarau Thianghlim in an khat ih, Pathian thu cu raltha zetin an sim. Cun a zumtu mipi pawl cu lung khat pu in, le ruahnak hmun khat nei in an um: an lakih zokhalin a neihmi thil cu ka ta tiih ham loin thil ziangkim an hlawm aw sawn a si”(Tirhthlah 4:31, 32). 

Annanias le Sapphira tei’ pahnih hrangah kawhhran hmaisa ih tel cu ziangtluk caantha sunglawi saw a si. A thansoh dan pawl an hmu ih, kha tluk in thlarau thianghlim phuangawknak pawl khal an hmu thluh. “An lakah zohman tlasam an um lo: ziangahtile leiram siseh, inn siseh, a neitu hmuahhmuah in an zuar ih, an zuarmi thilri man cu an rak keng, Cun tirhthlah pawlih ke hram ah an rak ret: cun mikip hnenah an tuldan ih zirin an zem hai.” (Tirhthlah 4:34, 35, NKJV). 

Himi ahhin Ananias le Sapphira cun thil a thlengmi pawl ruangah an lakih tel ve an duh ih, an thil neihmi hrekkhat zuarin kawhhran thansoh theinak ding hrangah pek an duh ve. Cumi tiang cu thil tha zet a si. 

`Siar ding: Tirhthlah 5:1–11. Paisa hrekkhat lak le bumawknak hi ziangtluk ih thiltha lo in saw na ruah? Ziangah khavek hremnak an tuar si pei?`

A hmaisa in, hnatuannak dingih an pek duhzat an pekmi ahcun feltak vek in an lang. Ziangkhal sehla, “Cumi thluh hnu ah, Ananias le Sapphira cun an duhamnak ruangah thlarau thianghlim riah an siater. An thutiam ahcun an sir aw thok ih, reilote ah Khrih ih tumtahmi hrangih thil thupi zet tuah duhnak thawn an thinlung tuah hlum thertho tu thlawsuahnak thlum zet cu an hloh ta riai.”—Ellen G. White, The Acts of the Apostles, p. 72.Tondang ih kan sim ahcun, Thil tha zet tuah in an thei aw nan, an duhamnak cun an duhdan vek ciah in zianghman tuah thei lo dingin a hruai a si.

`“Cun kawhhran hmuahhmuah parah le hi thu a rak theitu zate parah tihnak maksak a thleng.”(Tirhthlah 5:11, NKJV). Himi thil a thleng hnu ah Mipi pawl cun an thenhra thenkhat peksal thuhla ah fimkhur zetih an um ding khal a zum um zet. Asinan himi riahsiatthlak zet thu hi Bible in thenhra thenkhat rinum zetih pek kirsalnak dingih ralringnak ah a hmang lo. Cule duhamnak in khuitawk ah in hruai thei timi ah ziangsi in zirhmi a um?`