---
title:  Pathian mi thuron hawlnak
date:   23/02/2023
---

Paisa kilkhawi tawlrelnak lamah lenglam ihsin zirhaw knak tamzet hmuh ding a um, Asinan Pathian cun a neihsiah pawl cu rinsannak thawn kan hnenah kilkhawi dingih a retmi thuhla thawn pehpar aw in cuvek minung pawl hnen ih thuron va la lo dingin ralringnak in pek. “Misuaksual pawlih khawkhannak a thlun lo ih, misual pawlih lamzin khal ah a ding lotu, le mi hmuhsuamtu pawl tohkham ih a to lotu cu mithlawsuak a si. Bawipai’ daan thlun hi a lungawi zawng a si sawn; a daan cu a sun a zan in a ngaihtuah. Anih cu tiva kiangih phunmi, a tikcute ih a rah theu mi thingkung vek a si ding; a hnah khal a vuai dah lo ding ih, a tuahmi kip ah a hlawhtling ding” (Saam 1:1–3). 

Cuticun Pathian daan ih a lungawi tu(Hitawk ih daan a timi hi a tlangpi thu in Pathian kamsuak thu a si) cu thlawsuah in a um ding. Ziangtluk ih olsam saw a si? Cule anih cu a neinung dingih, a hlawhtling ding. 

`Siar ding: Thufim 3:5–8. Paisa lamih kan buainak ahhin ziangvek in saw himi zirhawknak hi kan hmang ding?`

Bible sung hmuahhmuah ah paisa tawlrel kilkhawi dan ding pawl a rel mi cu a hnuailam vekin an si. Cumi lakih pa 7 cu zoh tlang uh si. 

_1. Pawlkom tuah:_ Paisa hmandan dingah thansoh(Thufim 27:23, 24). Innsang tam zet cu paisa an pe aw men thei. Sum lakluhnak, hmannak le khawl dan ding khawkhannak zianghman a um lo cun, nun cu hrehumnak men a si ding.

_2. Na hlawh zat hnakin hmang mal aw:_ Neih tawk ih nungdan thiam aw(Thufim 15:16). Western ram pawl ahcun sungkua tam zet cun an lakluh ai hmanin an hmanmi a tam sawn theu. Himi cu Credit le debit card a um ruangah a si. Mi tam zet cun leiba an neih ruangah an buai theu. 

_3. Hlawh pekmi ihsin a hrek tluk ret tha (Thufim. 6:6–8)._ Hmailam caan hrangih thil tam deuh kan lei theinak ding in le tum lo deuh ih thleng, cangsualnak lole damlonak tivek hrangah paisa kan khawl. A dang khawlmi pawl cu upat hnu, hnatuan thei nawn lo hnu ih hman dingah tumtahnak nei in kan khawl theu. 

_4. Covid – 19 vekin leiba hrial aw (Prov. 22:7)._ Ngaihruatnak hi paisa cem loih na nunpi theimi pakhat a si. Mi pakhat lole sungkua pakhat leiba nei ih hringnun hmang- cumi cu leiba cawi cop ih hringnun hmang pawl cun hmailam caan ih an ngah dingmi paisa beisei ih tuisun ih hringnun hmang pawl an si. Hringnun thlengawknak pakhat sangsang a um pang ahcun, paisa lamah hnaihoknak a thleng thei ding a si.

_5. Taima zetih hnatuan tu:_ “Mize ih nunnak cun thil a duh na’n zianghman a nei lo: asinain mitaima ih nunnak cu lenter a si ding.” (Thufim 13:4).

_6. Paisa lamah Pathian parah rinum zetin(Daan 28:1-14)._ Pathian thlawsuahnak tel loin zovek innsang hman an um thei lo.

_7. Hi leitlun hi kan inn a silo timi thei ringring aw._ Kan kaihhruaiawknak cun kan thil thupit ter ding cu nasa zetin in sim(zoh aw: Matt. 25:14–21).