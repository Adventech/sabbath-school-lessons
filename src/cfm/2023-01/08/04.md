---
title:  Sumlut kum pawl
date:   21/02/2023
---

Kan hmuh vekin Pathian ih tumtah mi cu minung pawl in hna an tuan ding hi a si. Himi kan hringnun ih peng pakhat(Hnatuan kum pawl) cu kum 40 hrawng an si tlangpi. Mi tamzet hrang ahcun himi tikcu hi an fale pawl an pitling ih fimthiamnak nei in, inn le a dang, a tulmi pawl an lei tikcu caan a si tlangpi. Hi tikcu caan cu nasa zetih Paisa hman a tul caan khal a si. Himi caan hi a thupi zet mi tikcu caan khal a si, ziangahtile sungkua pawl cu hmunhlom ih hnatuan an zir ding caan a si. Innsang zaten an hringnun hrang hnatuan dingin an tiamkam awknak caan khal a si. Hivek caan te ahhin paisa lamih harsatnak cun neihawknak khal a siatsuah thluh thei, lehhnu ahcun a siatsuah taktak theu. Bible zirhdan vekih thlun le Khristian diktak ih pumpe aw tu sungkua pawl cu an zia um ngaingai.

`Siar ding: 1 Timote 5:8; Thufim 14:23; le Kol 3:23, 24. Inn lamih paisa buainak thuhla ah himi Bible cang ihsin ziangvek zirlai thupi kan la thei ding?`

Thildang tam zet ah nupa in tangrual zet ih hna an tuan tlang a si hmanah, pasal tu sawn cu sungkua ih paisa hawltu ding bik a si. Beisei lo deuh in – natnak, pursum leilawn tlaksiatnak, ziangziang si maw a thleng thei ih, cuvek pawl cun harsatnak tam zet mi a pe theu. Cule mipi in an mamawh caan ah tuahrem awkdan a um theu.

Hivek ih hringnun hman laiih leitlun ih nauhak rung suak pawl cu, “Bawipai’ ro an si”. (Saam 127:3) tiih kawh an si. Nauhak pawl cun tuanvo danglam zet an run kengtel a si timi kan theih ringring a tul. Khristian nu le pa pawl ih tumtah mi cu an nauhak pawl cu tui’ hringnun ah pitling in zalen ih an um theinak dingah le a ra lai dingmi hringnun khal ih an telve theinak dingih zirhnak neih ding hi a si. Hitawk ah nu le pa pawl hrangih bawmtu tha zet pathum a um: 

_1. Khristian sungkua boruak tuahsak:_ Himi ahhin dikzetin sungkhawmnak neih ringring, Sabbath sikul zir le biakinn ih khawm ringring, rinum zetih thenhra thenkhat le thawhhlawm pek pawl khal a tel thluh a si. Hivek ih tuah theumi thil ropi zet cun nauhak lai hringnun a tuah tha a si. 

_2. Hnatuan duh dingin le an hnatuan miih lungawi thiam dingin zirh aw:_ Nauhak pawl cun taima le rinum zetih hnatuannak pawl ah midang ih lungawipinak le hlawhman pawl cu an ngah ding a si. Midang hrangih thil thupi zetzet hnatuan sak ruangih kan tikcu caan kan peknak ihsin paisa hi kan ngahmi a si timi an zirsuak ding a si.

_3. Fimzirnak tha ngah dingin bawm aw:_ Tuisan ah fimzirnak hi a man khung tuk zo- A hleice in bulpak Khristian fimzirnak tlawng tivek ahkhin a khung cuang. Asinan tui hringnun lawng siloin a ralai dingmi hringnun hrang khalah fale pawl hrangih khawkhannak neitu nu le pa hrang ahcun cu mi man cu a khung zet a si. 

`Diktak cun, ziangthil khal tuah khal sehla, an fale pawl an fehnak ding lamzin thuhla ah zohman in thutiam an nei thei lo. Ziangruangah saw an fale upa deuh pawl in thil diklo an hril tikah an nu le pa pawl cu anmah le anmah an dem awk lo hi a thutpinak san?`