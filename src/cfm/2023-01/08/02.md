---
title:  Thil hmaisabik
date:   19/02/2023
---

`Siar ding: Thusimtu 12:1. Hitawk ah kan hrang thucah ziangsaw a si?`

Mino pawl cu pitling an hung si tikah an tulsammi tlangpi: ei-in, hruh ding hnipuan, le umnak ding cu an ngaihtuahnak ah a hung suak theu. Jesuh amah rori in kan tulsam mi thuhla ah hitin in rak sim: “Pathian uknak le a dingfelnak cu hawl hmaisa sawn uhla, hi thil hmuahhmuah hi pek beet nan si ding a si.” (Matt. 6:33). A taktak ahcun, kum upa zet zo, an nauhak tet lai ih Jesuh thlun dingih duh hrilnak a tuah lo tu pawl hrang khalah neihsiah kilkhawi ding thawn pehpar aw in thutluknak tuah dingin a tlai hrih lamlam lo.

Semtirnak 28: 20-22 ih kan hmuh vek in, Jakob cun a hringnun ih duhhril ding thupi zet a rak hril zo: Thlarau lam le paisa lam a si. Larawknak ah Pathian cun Jakob hnenah Amah le Amah hitin a phuang aw, “Abraham ih Bawipa Pathian le Isaak ih Pathian ka si”(Semtirnak 28:13). Cule Pathian hnen ah Jakob cun hitin thutiam a tuah, “Bawipa cu ka Pathian a si ding”(Semtirnak 28:21).

`Siar ding: Semtirnak 29:9–20. Jakob nun ah himi thil thleng ih a thupitnak cu ziangsaw a si?`

Jakob in a thlarau lam le sum le pai lamah Pathian hnenih a apawk thluh hnu ah Bawipa cun tikhur ah Rachel thawn a hmuhawkter a si kha(Semtirnak 29:9-20). Neihawk hlan ah hna na tuannak ding le na thlarau nun pawl a hnget khoh theinak dingih na apawk ding cu thil tha zet a si: Na koppi ding cun “Khuivek dinhmun ah an um” timi thei seh. Himi hi Khristian ih ap aw taktak a si maw? Ziangvek hnatuan saw a tuan? Himi hi zirhtu, sayamah, daan thiam, hnatuan , ziangvek hna khal a tuan theitu a si pei maw? Neihawk hlanih a dang thusuhnak sawnlet ding pawl cu: Zirnak lamah ziangmi tluk saw a thlen zo? Neihawknak ah leiba ziangzat saw um ding? Ka tuanvo pengkhat si dingin hivek dinhmun hi kan pawm taktak kem?

`Siar ding: 2 Kor 6:14,15. Ziangruangah saw himi kaihhruaiawknak hi hringnun koppi hawlnak ding hrangih a thupitnak san? Neihawknak thazet a sinak ding hrangih thutiam si lo khal sehla, ziangtin saw neihawknak a that deuhnak ding hrangih bawmtu tha zet a si theinak san?`