---
title:  Dikzet ih hnatuannak
date:   22/02/2023
---

Hringnun, “Hlawhtlingnak” dang pakhat, a netabik cu nun nuambik ih ret theinak nei in, vansiatnak ziang thil simaw thleng loin hringnun hmaisa lam ih thutluknak fimvar zet ih an tuah ahcun nun nomnak a thleng thei a si. Dinhmun tha zet ahcun nu le pa pawl cun an fale pawl cu pitlingin zalen zet ih um thei ding in an cawm ih, inn luahman khal an pe ih, an fehduhnak ah feh ter in, an hmuh duhmi an hmu ih, leiba khal zianghman an nei lo ih, sungkua ih tul mamawh zet mi pawl leinak ding sumluh tha zet khal an todelh aw thluh. 

Pathian cun a fale pawl cu hnatuan sang le hringnun tha zetih um dingin a ko hai a si. Cumi dinhmun cu kan thinlung ih ngan mi Pathian daan(zoh aw, Jeremiah 31:33) le kan mizia tarlangnak a si. Khawtlang nun sia zel in, Khristian zirawknak a tla sia ih, a mal vivo ahcun Khristian bulpak tin cun nung dam dingin le nasa zetih hnatuan dinghi thil thupi zetah a suak ding a si. Bible cun hitin a ti, “Hmin thatnak cu milianzet si hnakin hril sawn ding a si ih, duhdawt zangfahnak cu sui le ngun hnakin hril sawn ding a si.” (Thufim. 22:1, NKJV).

Bible cun Pathian hna an tuan ruangih thlawsuah ih an um lam a thei aw tu hnatuan tu pawl cu a hminsin a si. Jakob in a pu Laban suahsan in amai inn ih kirsal a duh tikah Laban cun suah mai lo dingin a dil ih, “Na mithmai ka hmu a si ahcun zangfahtein um hrih aw: ziangah tile nangmai’ ruangah Bawipa in mal i sawm ti cu ka hmuhtonmi ihsin ka thei suak zo a si, a ti.” (Semtirnak 30:27). Cule Josef kha Izipt ram ih zuar a si ahkhan a bawipa, Potifar cun Josef ih hnatuan cu a hliakhlai ih cule a hnatuan vekin laksawng a pek.

`Siar ding: Semtirnak 39:2–5. Himi bungcang hi kan hnen ih sim mi silo khal sehla, Josep in amai parih a pu lungawi ding khawp in ziangvek hnasaw a tuan timi na ngaihtuah dah maw?`

“Cuiruangah nan ei ah siseh, nan in ah siseh, nan tuahmi kip ah siseh, ziangkim Pathian sunlawinak ah tuah uh” (1 Kor. 10:31, NKJV). Curuangah kan hnatuan le paisa lam kan tawlrelawknak le ziang kan tuah khalah Pathian sunlawinak ding hrangah kan tuah ding a si. Fimnak le hringnun ih hlawhtlingnak in petu umsun cu Amah Pathian lawng a si.

“Maw Bawipa, ropitnak, le huham,le sunlawinak, le nehnak, le cungnungnak cu nangmai’ ta a si: ziangahtile van le lei ih a um mi hmuahhmuah cu nangmah ih ta an si; maw Bawipa, lalram cu nangmai’ ta a si ih, nang cu ziang tinkim tlunah lubik ih cawisan na si. Lennak le upatnak cu na hnen ihsin a ra mi an si ih, nangmah in ziangkim na uk; na kut ah huham le cahnak a um; mi hmuahhmuah ropiter ding le cahnak pek ding cu nangmah ih kut ah a um.” (1 Sansiarnak 29:11, 12, NKJV).

`Hnatuan lawngah siloin hringnun hrimhrim ah khuimi kaih hruaiawknak saw na thlun deuh? Ziangvek thlengawknak saw tuah dingih na tul mi?`