---
title:  Saam ih leitlun
date:   04/01/2024
---

`Siar ding: Saam 16:8; Saam 44:8; Saam 46:1; Saam 47:1, 7; Saam 57:2; Saam 62:8; Saam 82:8; le Saam 121:7. Hla phuahtu pawl nunram ahhin Pathian in ziang hmunram saw a luah?`

Saam ih leitlun cu Pathian ih umpinak laimu bik a si. Cumi cun thlacamnak in le thangthatnak in hringnun ih tonteh mi hmuahhmuah Pathian hnenih ap thluh dingin a hawl. Pathian cu Sersiamtu, Siangpahrang le leitlun hmuahhmuah ih thuthentu a si. A fale hrangah ziangkim a pe thluh. Curuangah anih cu ziangtik lai khal ih rinsan ngam dingmi a si. Pathian minung pawl hlawhsam dingih an lang caan ah Pathian minung pawl ih doral pawl hman in hitin an sut, “ Khuitawk ahsaw nan Pathian a um?” tin(Saam 42:10). Bawipa cu a mi pawl hrangih um ringring le hlawhsam dah lo Pathian a si vekin Pathian minung pawl cun an hmai lam ih um ringring tu Pathian an nei. Anetnak ahcun mi hmuahhmuah le sersiammi hmuahhmuah in Pathian cibai an buk ding tikcu caan cu Saam cabu hin a rak hmu cia(Saam 47:1, Saam 64:9).

Nunnak ding hrangih Pathian thupit ruangah cumi cun cibai buknak hmunpi a hringsuak a si. Saam ih a hmanmi cibai buknak cu tuisan ih mi tampi ih an theihthiam mi cibai buknak thawn an danglam aw tuk. Ziangahtile Bible nunphung ih cibai buknak cu khawtlang nun pumpi tuahthatnak le tawhawknak um lo hringnun pawlkom awknak hmunpi a si ruangah a si. Curuangah Pathian minung pawl hringnun ih thil a thleng mi hmuahhmuah, a sia siseh, a tha siseh, zianghman pumpelh loin cibai buknak ah a langsuak a si. Pathian cun hla phuahtu ih auaw cu a thei, khuitawk ih a um khalah a famkim mi Amai tikcu caan te ah a let theu (Saam. 3:4, Saam. 18:6, Saam. 20:6).

Hla puahtu cun Pathian umnak hmun cu vanram a si lam a thei, asinan cuti rual in, Pathian cu Zoin ah, a mi pawl lakah biakbuk ah a um. Cuti rualin Pathian cu hla zetah le nai zetah, khuitawk hmun khalah a um, a Biakinn(Saam 11:4) ah, relhnak hmun ah(Saam 10:1) le phuansuahnak pawl ah a um(Saam 41:12). Saam cabu ahhin himi Pathian mizia dangdai zetih langmi pawl hi hmunkhat ah an um thluh. Saam hla phuahtu cun a hla ih ummi le a nai ih ummi cu Pathian thutak sungah tekdarh ter a theih lo timi a theithiam (Saam 24:7-10). Saam hla phuahtu cun himi thlarau lam buainak hi an theithiam tuk. Ziangvek hmuhtonnak an neih rero lai khalah Pathian thatnak le umpinak an theihnak cu ziangti zawng khalin, ziangvek caan khalah Pathian an hnenah tel ve dingih an rak hngah lai ih an beiseinak ticak tu a si.

`Ziangtin saw Saam cabu hin Pathian cu kan umnak peng pakhat lawngah kan muangcang ter thei lo zia theithiam dingin in bom ding? Bawipa cu hmun hla ah ret dingih na hawl reronak na hringnun peng pawl cu ziangsaw a si?`