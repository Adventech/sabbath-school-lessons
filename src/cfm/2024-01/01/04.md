---
title:  Tikcu pi tinkim hrang Hla pakhat
date:   02/01/2024
---

`Siar ding: Saam 3, Saam 33:1-3, le Saam 109:6-15. Himi Saam pawl in minung thilton mi phun dangdangpawl ziangtin saw a sim vivo?`

Saam hlabu cun zumtu pawlkom pawl cu minung ih hmuhton mi dangdang a theihter thluh ih, zumtu pawl in ziangvek tikcu caan khalah Pathian cibai an buk thei timi an tar lang. Cumi lakah a hnuai mi pawl hi kan hmu thei: -

(1) Hla cun Pathian ropinak, le sersiamnak ih thiltitheinak, a siangpahrang daan, thuthennak le a rinumnak pawl an langter. (2) A cem theilo mi Pathian thlawsuahnak ruangah Saam cun lungawinak a pholang. (3) Harsatnak ihsin runsuah in an um ruangah thinlung takten Pathian hnenah au aw a um. (4) Fimnak hla cun dingfel pawl nundan ding kaihhruainak a pek. (5) Lalnak Hla cun siangpahrang le Pathian minung pawl runsuahtu Khrih a khihhmuh. (6) San thuanthu hla cun Israel tikcu liamcia a theihter ih, Pathian rinumnak pholang in, rinum lo Israel pawl cu a ralai dingmi san ah an pupa pawl tuahsual mi vek tuah sal lo in, Pathian le a thukham ih rinum dingin a zirh.

Saam hla bezai pawl cun ca siartu pawl ih ngaihven hlawh thei ding thiltitheinak danglamzet a tarlang. Himi Bezai ngantu pawl ih hmanrua hrekkhat pawl hi lehlinnak ah hlo hmansehla, kanmai’ suahpi tong vekin tamzet cu kan la lut thei thotho.

1\. Bangawknak tampi hi tongfang, catlangtluan le ngaihtuahnak ahhin a um theu. Bangawknak tamzet cun catlang tluan ih sullam in theihter a si. Thimnak ah, “Maw ka nunnak, Bawipa cu thangthat aw: ka sungih um mi hmuahhmuah tla, a hmin thianghlim cu thangthat uh”(Saam 103:1). Himi bangawknak ah, “Ka nunnak” timi cu, “Ka sungih um mi hmuahhmuah” ti a si ih, cumi cu Pakhat lawng relnak a si.

2\. Mitthlam cun Casiar tu pawl ih taksa lam theihnak cu nasa zetih ngennak a neih theinak dingah zohtertu tongkam a hmang(thimnak ah, Pathian humhimnak cu, “A thlazar phenthlam” tin a rel (Saam 17:8))

3\. Pehzom aw mi tongthimnak cun danglamnak pahnih a langter. “Na hmai ah a sun a zan in ka au” tin cawl loih a au thu a run tarlang(Saam 88: 1)

4\. Tongkam hmandan pawl cun tongfang aw tluk pawl a tuahtha ih, thlarau lam thucah thupi a kengtel. Saam 96:4, 5 ih um Hebru tong, “elohim, “pathian pawl” tile ‘elihim, “milem” timi tongkam cun phunhnam pawl ih pathian cu, ‘elohim, “pathian pawl” vek lawng in an lang ko nan, ‘elihim “milem” men an si timi thucah a tarlang.

A netnak ahcun, “selah” timi tongkam cun caan reilote sung thumawknak lam a khihhmuh ih, cumi cu thangthatnak hla bu hrekkhat thucah cu cawlhsan in, ngaituah dingih kawhnak simaw, awnmawi a thlun aw mi tuah danglam dingih kawhnak simaw a si thei(Saam 61:4)