---
title:  Thinlung thozet thlacamnak
date:   03/01/2024
---

`Siar ding: 2 samuel 23:1,2 le Rom 8:26, 27. Himi bungcang pawl in thlacam thuhla ziang in zirh?`

Saam cabu hi thlacamnak le Israel pawl ih thangthatnak in a luahkhat thluh, cun Saam ahhin Pathian ih aw cu a mi pawl thawn an um tlang a si. Saam cabu ahhin Pathian thawn umtlang theinak a um ti fiangzetin a lang. Saam cangan tu cun Pathian cu bulpak zetin, “Ka Pathian,” “Aw BAWIPA,” tile “Ka siangpahrang” tin a ko (Saam. 5:2, Saam. 84:3). Saam cangan tu cun Pathian cu “In ngai aw”(Saam 5:1), “Ka thlacamnak ngai aw”(Saam 39:12), “Run zoh aw”(Saam 25:18), “I sawn hram aw”(Saam 102:2), “I run aw”(Saam 6:4) tin ngennak a nei theu. Himi pawl cu mi pakhat in Pathian hnenih a thlacamnak langternak a si ti a fiang zet.

Thlacamnak le thangthatnak vek ih a danglam zetmi saam hlabu ih mawinak le mi hip theinak ahhin Saam hi Sakhua mi zet zumtu pawl ih thangthatnak le thlacamnak sungih um Pathian kamsuak thu a si. Curuangah Saam cu Pathian fate pawl nelawk tlang theinak a pe ih, cuvek cu Rom 8:26, 27 a relfiang: “Cuvek thothoin Thlarau khal in kan cah lonak pawl in bawm mheu: ziangahtile kan thlacam ding awm cu ziangvek a si ti kan thei lo: asinain Thlarau amah rori in mongih sim theih lo khop ih hruum in in dilsak. Cun Pathian ihduhzawng in mithianghlim pawl hrangah a dilsak mheu ruangah thinlung a zohtu cun Thlarau ih thinlung cu a thei a si.”

Jesuh khal in Saam cabu ta a lak suah mi Luka 20:42, 43 ah a um. Himi hi Saam 110:1 ihsin a lakmi a si: “David amah rori in Saam cabu sungah, Bawipa in ka Bawipai’ hnenah, Ka kut vorhlam ah to aw, Na ral pawl cu na ke paldam ih ka tuah lai hlanlo, a ti”. Saam hrekkhat cu santhuanthu thil thleng mi le hla phuahtu pawl ih hmuhton mi ihsin ra suak mi le Israel hnam ram ih hmuhtonnak ihsin ra suakmi si khal sehla, Saam cabu cun thlarau lam thuk zet hringnun dinhmun dangdang a rel suak ih, nunphung dangdang, sakhuanak, hnam thleidannak, le mipa nunau thleidannak ramri pawl khal a paltlang thluh. Tongdang ih kan sim asile, Saam cabu na siar tikah, beiseinak, thangthatnak, tihphannak, thinhengnak, riahsiatnak, le lungawi lonak, tivek pawl hi khuitawk hmun khalah, kumtin, ziangvek dinhmun a si khalah an tong theu mi thil pawl an phuangsuaknak a si ti na hmu ding. Kanmai bulpak hmuhton mi tongkam hmangin kan zaten in bia a si.

`Jesuh ih a hmanmi Saam hin kanmai bulpak hmuhton mi zumnak thawng kan hmang thei ding mi thil thupi zet ziangsaw in sim?`