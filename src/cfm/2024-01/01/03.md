---
title:  Saam ngantu pawl hmuhnak
date:   01/01/2024
---

Saam hlabu ih a hmin langtam zet tu David siangpahrang hi Israel pawl in Pathian cibai an buknak ih cangvai tamzet tu a si. Anih cu, “Israel ih hla mawi zetzet phuahtu pa” tiih kawh a si(2 Sam. 23:1). Thukam thar cun David hi Saam hla phunphun ngantu a si zia a nemhnget (Matt. 22:43–45; Tirh 2:25–29, 34, 35; Tirh 4:25; Rom. 4:6–8). Saam hla tamzet hi Biakinn ih awn mawi kai tu, levi miphun pawl ih phuah mi an si. Thimnak ah, Saam 50 le Saam 73-83 hi Asaph ih phuah mi, Saam 42, Saam 44-49, Saam 84"85, le Saam 87"88 hi Korah fapa pawl ih phuah mi a si ih, Saam 88 khal hi Ezrahite mi Heman ih phuah mi a si. Cule Saam 89 hi Ezrahite mi Ethan ih phuah mi a si. Cumi lenglam khal ah Solomon (Saam 72, Saam 127) le Moses (Saam 90) khal in saam hlabu hrekkhat cu an ngan ve.

`Siar ding: Saam 25:1–5; Saam 42:1; Saam 75:1; Saam 77:1; Saam 84:1, 2; Saam 88:1–3; le Saam 89:1. Himi Saam pawl in a ngantu pawl ih tonteh mi ziangvek in saw a pholang?`

Thiang thlarau cun hla ngantu pawl a thawkkhum ih, an thiamnak cu Pathian riannak ah le zumnak ih an pawlkomnak ah a hmang. Hla phuahtu pawl hi pumpekawknak dik le zumnak thukzet neitu pawl an si ih, cucing khal in kanmah vek ciah in beidonnak le thlemnak tongtu pawl an si. Kum tampi liamzo ih ngan mi sikhal sehla, Saam hla cun tuisan ih kan thilton mi hrekkhat pawl cu a tarlang tengteng ding.

“Ka thlacamnak cu na hmaiah thleng hram seh: ka au aw lamah na hna thong hram aw; Ziangahtile ka nunnak cu harsatnak in a khat ih, ka nunnak in thlan a naih a si” (Saam 88:2-3). Himi au aw hi kum 3,000 liamzo ih mi pakhat ih au-aw a si vek ciah in tui kum zabi 21-nak ih nunnak au-aw khal a si thotho. Saam hlabu hrekkhat cun harsatnak lam an rel ih; a hrekkhat pawl cun lungawinak lam an bitum ve thung. Saam cangan tu pawl cun Pathian hnenah bomnak an dil ih, phulo duhsaknak an dong. Pathian cu a rinumnak le duhdawtnak ruangah an sunloih ih, A hrangah cau loih pumpe aw ringring dingin an tiamkam. Saam hlabu pawl cu Pathian tlennak theihternak le Pathian ih zangfahnak le beiseinak hminsinnak a si. Saam hlabu cun zumnak hmangin Pathian ngaidamnak laksawng le nunthar thilpek a pawm tu hmuahhmuah hnenah Pathian thutiam a thlen a si. Cucing khal in cuvek a um lai hman ah a tlusia mi leitlun ih harsatnak le tuarnak cu khuh hloh simaw, thuh simaw, tiniam deuh tumnak khal zianghman an nei lo.

`Tu ih kan tonvek harsatnak ih mi rinum zet saam cangan tu pawl khal in an rak tong ve dah timi kan theihnak hin ziangtin saw beiseinak le hnemh awknak kan sersuak thei ding?`