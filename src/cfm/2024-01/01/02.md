---
title:  Hlanlai Israel pawl biakinn ah Saam hlabu
date:   31/12/2023
---

`Siar ding: 1 San 16:7, Nehemiah 12:8, Saam 18:1, Saam 30:1, Saam 92:1, Saam 95:2, Saam 105:2, Kolosa 3:16, le James 5:13. Saam hlabu hrekkhat ngan dingih umter mi pawl kha ziangsaw an si? Ziangtik ahsaw Pathian minung pawl in saam hlabu an hman thok?`

Saam hlabu hi bulpak ih hman ding ah le khawmnak ih hman dingah kan hrang ih phuah mi an si. Khawmnak hmun ah awnmawi lam(Saam 61:1), a on theimi(Saam 9:1) le awnmawi kaihruai(Saam 8:1) pawl tarlan a si vekin an kaihhruainak thawn hlasak a si theu. Hebru Bible ahcun Saam hlabu ih a thuhlu tehilim “Thangthatnak” timi cun a tumtah bik mi, Pathian thangthatnak a khih hmuh. Saam cabu Mirang ih um mi hi Grik tong psalmoi ihsin lak suah mi a si ih, cumi cu Septuagint ah hmuh a si. Cui thil cu Hebru Bible Grik tongih an lehlin hmaisabik mi a si(Kum zabi 2 le 3 BC hrawng ih lehmi a si).

Saam hlabu hi Israel pawl khawmnak ih telh lo theih lo mi cabu a si. Thimnak ah Biakinn apnak neih caan, sakhua puai neih caan, lamzawh caan le Jerusalem ih thukham kuang an retlai caan tivek ah an hmang theu. “Kaisohnak hla” (Saam 120-134), khualtlawnnak hla tiih theih mi cu kumtin puai tumzet pathum hmang dingin nunphung daan vekin Jerusalem ih an feh lai ih an hmanmi hla pawl a si(Suah 23:14-17). “Iziptpawl Hallel”(Saam 113-118) le “Ropi Halle”(Saam 136) pawl cu kumtin hman mi puaipi tumzet pathum le thla thar puai le Biakinn apnak tivek ah an sak theu. Izipt pawl ih Hallel cun lantaak puai tuahnak ah hmunram thupi zet a rak co ve. Saam 113-114 cu lantaak puai rawlei thoknak ah an sak ih, Saam 115-118 cu an theh zawngah an sak(Matt 26:30). “Nitin Hallel”(Saam 145-150) timi cu Sinakok ih zingtin thlacamnak an neihnak ah an sak theu.

Saam hlabu cun mipi pawl ih Pathian cibai bukdan a thlun lo ih, Biakinn sungih cibaibuknak an neihdan ding a khihhmuh sawn a si. Jesuh cun Saam 22 ih ummi tongkam hmangin thla a cam(Matt 27:46). Kawhhran hmaisa pawl hringnun khalah Saam hlabu cun hmun thupi zet a luah ban a si(Kol. 3:16, Efesa. 5:19).

`Kannih cu Leilung puanthlam vek biakinn ah Pathian cibai buk lo khal sehla, bulpak in simaw, asilole mipi umkhawmnak hmun ah simaw, ziangtin saw Saam hlabu hi Pathian cibai kan buknak hmunah kan hmang thei ding?`