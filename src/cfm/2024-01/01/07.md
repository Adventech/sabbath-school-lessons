---
title:  Ruahbet ding
date:   05/01/2024
---

Siar aw: Ellen G. White cangan mi Profet pawl le pupa pawl timi sungih “Biakinn le cumi apnak” pp. 35–50; Mino hnen ih thucah timi sungih “Awnmawi hlawknak,” pp. 291, 292.

Saam hlabu ahhin 150 tiang a um, cumi pawl cu bu 5 ah thenfel an si: Bu khatnak (Saam 1-41), Bu hnihnak(Saam 42-74), bu thumnak(Saam 73-89) Bu linak(Saam 90-106), le Bu nganak(Saam 107-150). Saam bu panga ih then hi Judah hnam rak tuahdan a si ih, Pentateuch (Semtirnak ihsin Daan peksalnak)hmun nga ih an then thawn an bangaw ciah.

Saam cabu cu saam hla khawngkhawm ih rak um cia zo mi a si timi langternak a si: Korahite ih khawnmi(Saam 42-49,84,85,87,88), Asaphit pawl khawnmi (Saam 73-83), tlunkai hla pawl(Saam 120-134), le Halleluijah hla(Saam 111-118,146-150). Saam 72: 20 cun David ih saam khawnkhawm mi mallai a um timi a theihpi ve.

Saam cabu hi Siangpahrang David le siangpahrang hmaisabik (Kum Zabi 10 BC) thawn zomawknak an rak nei deuh lai khalah Saam hlabu khawnkhawm mi pawl cu a hnuai ih kum zali pawl khal ah an pung vivo lai: Siangpahrang hmaisabik thenawknak, saltannak, le saltan hnu khalah a pung vivo. Biakinn thar sak dingih hna an tuan laiah Ezra ih kaih hruainak thawn in Hebru cangan thiam pawl hnuai ah saam hlabu fate cu khawngkhawm in tuah a si. Cangan thiam pawl in Saam hlabu an ti hnget deuhdeuhnak in Pathian thawkkhum a sinak a la hlo lo. Hla phuahthiam tu pawl vekin cangan thiam pawl cun Pathian an rian. An hnatuan cu Pathian thawn zomawknak an nei(Ezra 7:6,10). Saam ih Pathian le minung sinak hi tisa ih rung cang Bawipa Jesuh Pathian le minung pumkhat awknak thawn tahthim theih a si. “ Asinan Bible, minung tongih langtermi Pathian pekmi thutak cu Pathian le minung zomawknak ih pek mi a si. Cumi zomawknak cu Pathian fapa le minung fapa a si mi Khrih sinak ah a um. Curuangah himi cu Bible thudik a si, Khrih cu, “Thu cu tisa ah a rung cang, kan hnenah a ceng” tu kha a si.”—Ellen G. White, The Great Controversy, p. 8.

**Relkhawm ding thusuhnak pawl**

`Saam cu Pathian le minung karlak thlacamnak le hla a si timi ih sullam ziangsaw a si? Ziantisaw himi ruahnak hi theihthiam har zet si khal sehla, Pathian in a minung pawl thawn nai zetih um ding ih in duhdan hmu thiam dingih in bawm ding? Cumi cu ziangtin saw amai lamzin te ah minung pawl thawn kan naih awk zia le kanmah bulpak cio ahhin Pathian kan naih timi a lang ding?`

`Zirnak ahkhan, Saam hlabu in nangmai dinhmun a run relmi thil ziangmaw tal si maw na hmuhsuah caan thuhla rel aw. Ziangmi hnemhawknak le beiseinak saw cutawk ah na hmuh?`