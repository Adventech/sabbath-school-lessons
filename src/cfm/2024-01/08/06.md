---
title:  A nung mi dingfelnak ih thlawsuah
date:   22/02/2024
---

`Siar ding: Saam 1:1-3, Saam 112:1-9, le Saam 128. Bawipa upattu hrangah ziangvek thlawsuahnak tiamkam saw um?`

Bawipa upattu pawl hnen ih thlawsuahnak thutiam kam tamzet ah hnangamnak hi a ropibik a si men thei. Saam 1 cun mifel pawl cu cerhti kiangih a ummi thingkung, a tikcu caan ih rahsuah theu le a hnah hnawng dah lo mi vekin a tahthim (Saam. 1:3; Jer. 17:7, 8; Ezek. 47:12). Himi tahthimnak cun thlawsuahnak hmuahhmuah bulhram a tarlang ih, cumi cu Pathian hmaiah a hmun thianghlim ih um ringring le hrokhrawlnak zianghman um lo in nuam zetih nun hman ih Pathian thawn duhdawtawknak ih pehtlaihnak hi a si. Fanghi vekih hngetkhoh lo, umnak ding, hmailam tikcu caan khal nei cuanglo misual pawl vek siloin miding fel pawl cu a hrambun tha mi thingkung rah nei, Pathian kiang ih um le kumkhaw nunnak vekin a tahthim. Saam 128:2,3 cun Messiah ramuk thlawsuahnak a run tarlang, cutawk ahcun mai sabit kung le theipi kung hnuaiah an to ding timi cu daihnak le neihnunnak lam hmuhsaknak a si (Mik 4:4). Jerusalem tlun ih daihnak thlawsuahnak in Messiah cun sualnak a netter ding ih, leitlun hi daihnak ah a tuah tha sal ding timi ruahsannak a pholang a si.

“Bible sungah rundammi ih roco cu, “Ram” tiah kawh a si. Hebru 11:14-16. Van lam tuu khaltu cun a tu pawl cu nunnak tiva bulhram ah a hruai hai. Nunnak thing cun a rah cu thlatin a suah, thing ih a hnah cu miphun pawl damnak a si. Cule Crystal vekih thianghlim a luangmi vati khal a um, cumi kiangah an Bawipa hrang lamzin sial in lamzin tlun parih thingkung zap aw rero mi phen thlam khal a um. Cutawk ahcun tlang rawnmawi zet pawl cu tlangsang mawizet ah an cang ih, Pathian tlang cun cui tlangsang pawl cu an cawisang a si. Cui tlangrawn zet ahcun, a kiangah nunnak cerhti a um, Pathian minung pawl caan reipi thuthangtha simih khuatlawng le riangvai pawl cun umnak inn an hawl hmu ding a si.”—Ellen G. White, The Great Controversy, p. 675.

Thukam thar cun cui beiseinak tikcu caan thlen famkim ding cu Khrih veihnih a rungtumsalnak a si ding, leitlun tuahthar mi ah a um ding tiah a tarlang(Matt 26:29, Thup 21). Curuangah tui nun ahhin miding fel pawl in thlawsuahnak tamzet an don lai ah, sancem caan ih Pathian in ziangkim famkim zetih tuah in a uknak a din tikah an hrang Pathian duhsaknak famkim in a hngak lai a si.

`Ziangruangah saw thinglamtah a um, cutawk hmun ah ziangthil a thleng, Kan hrang Pathian ih a retmi thukam thar ih thutiam cu ziangsaw an si? Ziangtin saw tu ahhin cumi thutiamnak ihsin hnangamnak kan ngah thei ding?`