---
title:  Na tongkam ka thinlung ah ka thup
date:   18/02/2024
---

`Siar ding: Saam 119:1-16, 161-168. Ziangtin saw Pathian thukham kan thlun ding, cule cuvek tuahnak ihsin ziangvek thlawsuahnak a ra?`

Bible cun nitin ih zumnak ih nun cu Pathian thawn dingfelnak lamzin ih khualtlawng(“Vak”) vek a si thu a rel lang. Zumnak ih nun cu “Bawipa ih daan” (Saam. 119:1, NKJV) le “Na hmel eng” (Saam. 89:15, NKJV)ih fehnak ihsin kaihhnget a theih. Himi pahnih hi ziangvek khal in lamzin dangdang ah an pial thei lo. Pathian hmel eng ih feh cu Pathian daan thlunnak a khih hmuh. Cumi thawn bangaw in “Bawipa ih daan sungah” feh timi ahkhin thinlung zaten Pathian hawlnak lam a tel a si (Saam. 119:1, 2, 10).

“Lamzin borhbah lo” timi hi Saam in midingfel nun a reldan lamzin dang a si(Saam 119:1). “Borhbah lo” timi cun Pathian pom mi, “Relsiat ding um lo” raithawinak a rel duhnak a si(Suah 12:5). Cuvek ciah in, midingfel ih bulpak nun, cui a nung ih raithawimi (Rom 12:5) cu sual duhdawtnak in a ti borhbah lo ding mi a si. Pathian hrang ih pekawknak nun cu, “lamzin famkim” a si, cumi sullam cu mi pakhat in Pathian duhzawng lamzin dik a zawh tinak a si (Saam. 101:2, 6; zoh aw, Saam. 18:32).

Pathian thukham thlun hi Pathian daan pawl, daan vekih ulh men thawn hin an bangaw lo. Cumi kalh ciah in, cui thil ah thil dik le dik lo, tha le tha lo karlak ih a bangaw lomi “theihthiamnak tha” khal a tel ve, (Saam. 111:10; 1 San. 22:12) cule a lenglam cangvaihnak men siloin sunglam minung rori a tel. “Borhbah lo” nun hi Pathian thukham thlunnak le thinlung zaten Pathian hawlnak, thendarh theih lo nun ih um thinlung put a si.

Pathian thukham cu Pathian in leitlun hrangih a duhzawng phuangsuahnak a si. Annih cun minung pawl cu ziangtin mifim ah an suak thei ding timi le ziangtin zalen le hnangam zetin an nung thei ding timi an zirh a si(Saam. 119:7–11, 133). Hla phuahtu cu daan ah a lungawi zet, ziangahtile daan in Pathian rinumnak a fiangter a si. (Saam. 119:77, 174).

“Na daan a ngainatu pawl cun hnangamnak nasazet an nei ih, zianghman in a tlubahter lo ding”(Saam 119:156). Tlukbahnak hin nun hlawhsamnak a zoh ter. Hla phuahtu ke ih meiin vekin(Saam 119:105) Pathian tongkam cun thlemnak lak ihsin in kilhim a si(Saam 119:110).

`Khirh in a nunnak ah Pathian thu ih thiltitheinak ziangtin saw a pholang(Matt 4:1-11)? Himi in thinlung ihsin a suakmi thiltitheinak cu Pathian daan thlunnak ah a thum aw timi thuhla ah ziangsi in sim duh mi?`