---
title:  Kan damsung ni siardan in zirh aw
date:   19/02/2024
---

`Siar ding: Saam 90, Saam 102:11, le Saam 103:14–16. Minung ih nuamlo an ti zetmi cu ziangsaw a si?`

A tlusia zo minung umnak cu zianghman a si lo, kumkhaw eng sung ahcun tikhu vekfang a si. Pathian lam ih kum thawngkhat cu, “Zan ih caankhat vek” men a si, cumi cun nazi pathum lole pali hrawng fang lawng a daih (Saam. 90:4, NKJV). Pathian tikcu caan thawn vun tahthim cun minung damsung cu a hlovai men a si(Saam. 90:10). Minung lakih mi cakbik cu thingkung lakih tawmtai bik thawn an bangaw a si (Saam. 90:5, 6; Saam. 103:15, 16). Cu cingin, cui nunnak tawi zet cu hnatuannak le riahsiatnak thawn an khat thluh lailai (Saam. 90:10). Pathian zumlotu leitlun mi pawl khal nunnak tawituk ruangah an riahsia ih, an tap, a hleice in a leng ih um, an theih cia zo mi le kumkhaw rak umcia thawn an bangawk lo dan vun tahthim tikah cuvek pawl um loin thil a um vivo dingmi cun tihphannak a suahter.

Saam 90 cun Pathian in minung pawl ih an harsatnak cu anmah sersiamtu a si vekin a ngaihsak thu a tarlang. Bawipa cu a mipawl san tinkim ih an ceennak hmun a si (Saam. 90:1, 2). Hebru tong ma’on “Ceennak hmun” timi cun Bawipa cu a mi pawl ih beunak le umnak a si zia a pholang (Saam. 91:9). Bawipa cun a dikzetih a thihhengnak cu a kaihnget ih, a zangfahnak thar cu kau zetin a tuah. Saam hla phuahtu cun lungawi zetin, “Na thinhnengnak huham cu zo in a thei?”(Saam 90:11) tiah a ti. Cumi cun sual do in Pathian thinhnengnak hmual zohman in an thei ngaingai lo timi a khihhmuh a si, Curuangah mipi pawl hrangah sualsir dingin le dikzetih nung dingin fimnak ngah dingah beiseina a um a si.

Bible sungih fimnak timi cu thiltheihtheinak vek men si loin Pathian tihzahnak tarlangnak a si. Fimnak nei dingih kan tul zetmi cu “kan damsung ni siardan” theihthiam hi a si(Saam 90:12). Kan damsung ni siardan kan thiam ahcun kan damsung ni cu a mal tinak a si ih, a mal timi kan thei tinak khal a si. Fimzet ih nun hmang timi cu thuawihnak le zumnak tiang thlenpi theitu nun tawizet hman thiam hi a si. Himi fimnak cu sualsirnak (Saam 90:8,12) le lainatnak le zangfahnak le Pathian ih thilpek sual ngaidamnak thawn lawng ih ngah theih thil a si (Saam. 90:13, 14).

Kan harsatnak bulhram bik cu minung ih sersiam kan sinak ihsin suak mi a si lo ih, Sual in kan leitlun ih a run luhpi mi ihsin suak an si. Cumi ih siatsuah mi cu hmuntin le bulpak tin ah hmuh a theih. Ziangkhal sisehla Jesuh hnen ah lungawi thu sim uh, minung harsatnak ihsin luat theinak ding kan hrang lamzin in sial sak a si( Johan 1:29, Johan 3:14–21). Cuti silo sehla, beiseinak zianghman kan nei zik lo.

`Kan nun hi ziangtluk in a fehcak khalah, Jesuh ah ziang thutiam mi saw na neih? (Zoh aw John 3:16.) Amah tel loin ziangmi beiseinak saw kan neih?`