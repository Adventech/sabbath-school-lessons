---
title:  Bawipai’ fiahnak
date:   20/02/2024
---

`Siar ding: Saam 81:7, 8; Saam 95:7–11; le Saam 105:17–22. Pathian hniksak in himi thungan mi pawl ahhin ziangmi saw a kentel?`

Meribah timi hmun cu Israel pawl in Pathian ih rinumnak le an tulsammi pe dingih an hniksaknak hmun a si (Suahlannak. 17:1"7; Saam. 95:8, 9). Saam 81 ah thu ngainuam theihcak umzet a um, cule Pathian in Israel a hniksak tikcu caan pawl vek simfiangnak khal a um(Saam 81:7). Cule an thu awihlonak le an rinsannak a maltuk ruangah (Saam 81:11), mipi pawl cu Pathian ih a hniksaknak ah an hlawhsam. Meribah rel tikah thucah pahnih simcia mi a um. Pakhatnak, Pathian minung pawl cun san tinkim ih an tuah sual mi an tuahsal ding a si lo. Cumi ai ah, Pathian rinsan in a lamzin ih feh ding an si sawn (Saam 81:13). Pahnihnak ah, hniksaknak ah hlawhsam khal sehla, harsatnak an ton caan ah Pathian cu anmah runsuak tu a si(Saam 81:7). A liamcia ih Pathian zangfah rundamnak cun a ra lai dingmi san tinkim ah Pathian zangfahnak a um ding timi fiangternak a pe a si.

Saam 105 cun hniksaknak pawl cu Josef in a hmailam thuhla ah Pathian tongkam ummi cu a rinsan maw timi Pathian ih hniksaknak a si(Sem 37:5-10, Saam 105:19). Hebru tongih Tsarap, “Hniksaknak” timi cang 19 ih ummi cu, “tithianghlim” “A baal thiangter” asilole “Thianghlimter” timi sullam a phuangsuak a si. Curuangah Pathian in Josef ih zumnak a hniksaknak san cu Pathian thutiam ah ziangvek rinhlelnak khal hlawnhlo in, Pathian kaihhruainak ih Josef zumnak fekter ding hi a si.

Josef thuhla ih tahthimnak a um vekin Pathian kaihhruainak ih a tumtah mi bik cu Pathian fale pawl cakzetih an um theinak dingin le a thutiam thlenfamkim theinak ding hrangih timlamnak an neihnak dingah a si(Saam 105:20-22). Ziangkhal sisehla, Pathian kaihhruainak hnongnak in lungruhnak le thinlung ruh sinsinnak a suahpi a si.

“ Pathian cun a daan cu thusuhnak um loih thlun ding in a duh; Asinan milai cu Satan pa ih bumnak ah an itthat asilole zengnat an nei, anih cun ngaithiam awknak le bumnak hmangin hmundum sungah Even hnen ah, “Na thi ngaingai lo ding” a ti vek ciah khan an thinlung a nehsak. Thuawih lonak cu misual pakhat ih thinlung haknak le sia le tha theihnak lawng hi a si loih midang pawl ih zumnak khal a siatsuah thei a si. An hrangah a hmaisabik ih thil diklo vekih langmi cu nuamnai teten an hmai ah a um vivo ih, a netnak ahcun sual a si ngaingai maw timi thusuhnak an tuah, theih lo sungah cuvek thawn bangaw diklonak ah an tlalut theu a si.”—Ellen G. White, Testimonies for the Church, vol. 4, p. 146.

`Sualnak in na thin a lo khauhter dan nangmah in ziangvek hmuhtonnak na rak nei zo? Cuvek ruahnak cun ziangahsaw thinglamtah in hruaithleng, thu ngainak ih huham cu khuitawk ah kan hmu thei ding?`