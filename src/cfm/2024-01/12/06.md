---
title:  Raithawinak ih Pathian lungawi lo caan
date:   21/03/2024
---

`Siar ding: Saam 40:6–8, Saam 50:7–23, le Saam 51:16–19. Himi pawl in ziangvek thil thupi zet saw an rel? Ziangruangah saw Pathian in a thu ih a relmi thawinak ahkhan lungawinak a neih lo(Suah. 20:24)?`

Profet pawl vekin Saam hla phuahtu pawl cun biaknak fehpidan dik lo phun dangdang pawl hi an relsia ve nasa. Himi pawl a thupi bik cu Pathian in Israel pawl ih raithawinak le puai pawl a duh lo thu a si lo ih, a duh lonak san le vang pawl cu : Biaknak le thlarau lam karlak a hlatawk tuk ruang sawn ah a si. Pathian cun a minung pawl cu an raithawinak le mei-ur thawinak ruangah a kawk lo ih, an bulpak hringnun ih an rak tuah mi diklonak le an sualralnak ruangah a kawk sawn a si (Saam. 50:8, 17–21). Saam cun raithawinak le biaknak a dokalh thu a sim lo ih, sullam nei lo ih raithawinak le kawlawngpi biaknak pawl a dokalh ih, biaknak neitu pawl ih diklonak pawl a pholang sawn a si.

Pathian biaknak ih lenglam landan le sunglam ih biaknak dikzet ti phur tertu karlak pumkhat awknak a siat a si ahcun Pathian lam ih naih sinsinnak a ngaingai ih ton nun hnakin anmah ten cibai bukdan ih thupit awkternak ah a cang ding. Biakdan pawl cu khihhmuh tum le langtertumnak ah Pathian dokalh ih an um ruangah an cibai buknak cu anmah in an netter a si.

`Siar ding: Johan 4:23,24. Jesuh in hitawk ih a relmi, tuisan hrang Saam in ralringnak a pek mi thuhla thawn bangaw cekci cu ziangsaw a si?`

Raithawinak lawng hi a tawk lo. Raithawinak nei pawl ih thinlung cu sualsirnak, zumnak le sual hrang riahsiatnak ih khat mi a silo ahcun hivek raithawinak in ziangthat hnemnak saw a neih? Sualsirnak le lungawi thusimnak thawng lawngin cawtawi ih raithawinak cu “mi dingfel ih raithawinak” ti a si vekin Pathian lung a awiter(Saam. 51:19, Saam. 50:14). Jesuh cun Isaiah thurel mi la suak in, hitin a phuang: “Hi pawl hin an kaa in in naih ih, an hmur in in cawimawi; asinain an thinlung cun in hlat zet a si” tiah a ti(Matt. 15:8, NKJV). Hla phuahtu ih a hmuh mi buainak pawl cu Jesuh in mi hrekkhat a tonmi pawl ih buainak vek thotho kha a si, a hleice in leitlun ih hna a tuanlai ih hruaitu pawl kha an si.

`Adventist kan si vekin hivek Eng le theihnak pawl hmuahhmuah thawn thudik theihnak menmen le biakdan theinak menmen hi a tawk tuk timi ruatnak thangah kan tlu lo ding timi ziangtin kan theithei?`