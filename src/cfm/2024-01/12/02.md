---
title:  Biakbuk ah na kut thlir aw
date:   17/03/2024
---

`Siar ding: Saam 134. Hitawk ahhin khuitawk ahsaw Pathian cibai buknak hlan a si? Bawipa cibai buknak ih ra suak mi cu ziangsaw a si?`

Saam 134 cun Mipum 6:24-26(Saam 67:1) ih um mi puithiam Aaron ih thlawsuahnak pawl a kosuak ih, Pathian le Israel karlak ih laicin awknak ihsin ra suak mi kaihhruai awknak thlawsuah pawl khal a run rel. Mipi pawl cun biakbuk ah Pathian an sunloih, cule Pathian cun Zion ihsin thlawsuahnak a pe. Bawipa cu lei le van sersiamtu a si ruangah thlawsuahnak cun nunnak hmuahhmuah fangkual thluh. Zion hi Pathian thlawsuah hleice mi vek ih rel tikah Pathian in a mi pawl thawn thukamnak an tuah mi a hnget a si timi a langfiangter. Cumi cu zangfahnak thukam sungah Israel pawl in Bawipa thangthatnak ah an hmang ih, a hnen ihsin thlawsuahnak khal an dong a si

`Siar ding: Saam 18:1, Saam 36:1; Saam 113:1; Saam 134:1, 2; le Saam 135:1, 2. Hitawk ih cibai buktu pawl in ziangsaw an langter?`

Saam cun cibai buktu pawl cu Bawipa ih siahhlawh vekin a rel theu. “Zan ih Bawipai inn ih a dingtu” (Saam. 134:1, NKJV) cu zan ih kilhim hnatuan tuantu Levi miphun(1 San. 9:23"27) asilole Levi pawl in Pathian hnenih sun le zan raithawinak an neihnak ih thangthatnak vek in rel a si theu (1 San. 9:33). Isreal fate pawl in hmuh theih lo Pathian, ziangvek milem ruangam vek khal ih um lo Pathian an biak ruangah Bawipai’ sunlawinak a lang theinak dingah biakinn hnatuannak tuah a si ih, cumi an siangpahrang thianghlim an va naih theinak dingah misual pawl hrang kimvel humhimnak a tuah a si. Himi cu Bawipa amah rori in bulhram a thok ih, a daan le a thupek hmang ih kilkhawi mi a si.

“ Minung in rak hnong ngaingai hman hai sehla Pathian ih hrilmi le a hrangih mankhung, cupai’ hnen ahcun nan ra ih, Nannih khal a nungmi lung vekin thlarau lam inn ah remh soh in nan um, puithiam thiang-hlim, Jesuh Khrih ih zarah Pathian ih cosan tlak thlarau lam thawinak hlantu ding nan si” (1 Pet. 2:4, 5, NKJV). Hitawk ah Piter ih a tongkam kan hmuh mi cu thukam thar cun himi saam vek thotho in ruahnak a nei timi hi a si, cumi cu Pathian minung, a tu ih puithiam thianghlim le an Bawipa Jesuh Khrih, anmah sersiamtu le tlentu ih hnen ah lungawi thusimnak le thangthatnak an hlan ih, an hrangih a thil tuah thatmi pawl hmuahhmuah ruangah an thangthat.

`Tukamthar zumtu kan si vekin kannih khal leitlun ih a thuthangtha phuang ding ah palai dinhmun ah um dingih kawh kan sinak ahhin puithiam tuanvo kan nei ve. Cuvek hnatuan dingin ziangvek lamzin saw tha bik ding?`