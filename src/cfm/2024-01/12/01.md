---
title:  Cuaidah lo cibai buknak
date:   16/03/2024
---

### Tuizarh sung siar ding
Saam 134; Isa. 42:10–12; Thup. 14:3; Saam 15; Saam. 101:1–3; Saam 96; Thup. 14:6–12; Johan 4:23, 24.

> <p>Bible cangken</p>
> “Ka nun sung hmuahhmuah Bawipai’ hnenah hla ka sak ding: ka dam sung hmuahhmuah in ka Pathian hnenah thangmhatnak hla ka sak ding” (Saam 104:33).

Pathian zangfahnak le thiltitheinak a thansoh zia tonnun kan neih vekin hla phuahtu thawn hivek thusuhnak nei dingin khaisan kan si: “Ka parih a mhatnak hmuahhmuah ruangah Bawipa cu ziang saw ka pek ve ding? (Saam. 116:12, NKJV). A letnak cu Pathian ih rinumnak nun nei dingih pumpek awknak hi a si.

Saam sungah Israel pawl cu miphun pakhat menmen an si lo ih, “pawlkom tum zet” an si (Saam. 22:22, 25, NKJV; Saam. 35:18). Himi cun Israel cu Pathian thangthat dingin le miphun dang hnenih a thuhla theihpi tu si dingih kawh hmaisami an si timi a langter, ziangahtile Pathian in cibai buknak ah a minung pawl thawn um khawm dingin leitlun pumpi hi a duh a si. Pathian minung pawl cu midingfel, Bawipa cibai buk le a duhdawtnak le amah ih beiseinak neitu pawl tiih theih mi pawl an si.

Pungkhawm awknak ih Bawipa thangthat hi cibai bukdan dik a si ti ih theihthiam a si. Himi cun Israel sung ah bulpak zetih thlacamnak le thangthatnak phun hnih a um tinak lam a si lo. Cumi kalh ciah in bulpak zetih Pathian cibai buknak cun mipi pumkhawmnak ih thangthatnak ah thilthar a suah pi (Saam. 22:22, 25), cuti rual in bulpak ih Pathian cibai buknak cun khawtlang nun khalah laicin awknak tha a sersuak a si. Pumkhawm aw ih Pathian cibai buknak cu, “miding pawl umkhawmnak” tiih theih a si (Saam. 111:1). Miding cun Pathian a thei (Saam. 36:10) ih annih cu Pathian theih mi an si (Saam. 37:18), cule himi tonnun cun an umnak kip a luah khat thluh.