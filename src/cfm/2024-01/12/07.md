---
title:  Ruahbet ding
date:   22/03/2024
---

Siar ding: Ellen G. White, “Thlacam dan” pp. 39–42, A Call to Stand Apart timi ah siar ding.

Cibai buknak ih laimi bik cu sualsirnak tulsam zet, sualsirnak diktak hi a si: Sualsirnak ahhin sualnak ruangih riahsiatnak le cumi ihsin feh hlo sannak hi a tel. Sual timi cu sualnak kan hmuh lo ahcun phatsan theih a si lo ih, kan thinlung in an tlansan hlan sung cu nunnak ahhin thlengawknak ngaingai a um thei zik lo.

“Sualsirnak dik zet theithiam lo mi tampi an um. Mi tampi cu an sualnak ruangah an riahsia ih, an sual khal an phuang thluh, ziangahtile an thilsual tuah mi ih kengtel dingmi an parih harsatnak um ding an tih ruangah a si. Asinan hivek hi Bible in sualsirnak tiih a relmi a si lo. Sualnak aiin an tuarnak kha an tah a si. Khavek cu Esau in fatir sinak kumkhua ih a hloh ruangih a riahsiatnak vek a si. Balaam, a lamzin ah vancungmi nam zuk cia ih ding miin tihphannak a pek, a nunnak a hloh ding a phang ruangah a sualnak a pawm; Asinan sualnak ruangih sualsirnak a um lo, tumtah thleng danglamnak a um cuang lo ih, sual huatnak a nei cuang lo. Judas Iskariot, a Bawipa a phatsan hnu ah hitin a au, “Mawh nei lo thisen kan zuar hi ka sir aw a si” tin’ Mattai 27:4.”—Ellen G. White, Steps to Christ, pp. 22, 23.

“Pathian cu kut thawn sak mi biakinn ah a um lo, cucingin a mi pawl ih khawmnak hmun cu a umnak hmun in cawimawi a si. A mah hawl dingin, an sualnak thei dingin le pakhat le pakhat thlacamsak awknak nei dingin an pumkhawm awk tikah Anih cun a Thiang thlarau hmangin anmah thawn a hmuh ding thu a tiam a si. Asinan Pathian cibai buk tu ding pawl thawn sualnak pawl hmuahhmuah an hlonthluh a tul. Thudik le thlarau le thianghlimnak ih mawinak thawn cibai buk dingih an rat lo ahcun an pumkhawm awknak cu a lak men a si ding. Cumi ah Bawipa cun a relfiang zet, “Hi pawl hin an kaa in in naih ih, an hmur in in cawimawi; asinain an thinlung cun in hlat zet a si” Matthai 15:8, 9. Pathian cibai buktu pawl cun amah cu, ‘thlarau le thutak in : Pa cun cuvek ih cibai buktu cu a hawl a si” Johan 4:23 —Ellen G. White, Prophets and Kings, p. 50.

**Relkhawm ding thusuhnak pawl**

`Cibai buktu pawl in Pathian hnen ih a ropi zetmi thawinak an hlanmi kha ziangsaw a si(Saam. 40:6–10; Rom. 12:1, 2)?`

`Bulpak le khawtlang ih Pathian cibai buknak hi ziangtin saw an pehtlaih awk? Ziangahsaw a pahnih ih kan tul? Ziangtin saw pakhat in a dang pakhat hi caknak a pek?`

`Mi tampi cun cibai buknak ah thlacamnak, hlasaknak le Bible zirnak le thlarau lam cazirnak pawl lawng hi an tel tiah an ti. Cuvek thil pawl cu Pathian cibai buknak hrang ih thil thupi zet cangvaihnak si khal sehla, biaknak cu anmah ah ramri bikhiah a nei maw?`

`Ellen G. White cun: “A hnatuannak cu thinlung riahsiatnak, lungngaithlak zet cangvaihnak ah a zoh aw ding a si lo. Bawipa biak le a hnatuannak ih a telve ruangah a lungawi sawn ding a si” —Steps to Christ, p. 103. Ziangtin saw Bawipa cibai buk hi thinnomnak ih a suah thei ding?`