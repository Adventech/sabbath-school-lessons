---
title:  Bawipa hnenah hlathar sak aw
date:   18/03/2024
---

`Siar aw: Saam 33:3, Saam 40:3, Saam 96:1, Saam 98:1, Saam 144:9, le Saam 149:1. Himi pawl ih a rel tlangpi mi hi ziangsaw an si?`

Saam cun mipi in “hla” sak dingin a ngen a si. Hitawk ih “hlathar” hi ziangsaw a si? “Hlathar” a umnak san cu Bawipa ih sunlawi zia le leitlun ih a cungnung zia le leitlun thuthentu le sersiamtu a si vekin rundamnak le a mi ngaihsaknak mizia theih ringringnak thar a um theinak ding ah a si. Doral ihsin le thihnak ihsin runsuahnak le a hleice in Israel tlun ih Pathian zangfahnak pawl cu “Hlathar” sak dingih bulpak cangvaitertu hrekkhat pawl an si. Hla dang khal Bawipa ih duhdawt velneihnak le mangbangza a tuahmi ih an thangthatnak hla a si thotho nan, “hlathar” timi cu hla hleice a si ih, lungawi kirsal, Pathian hnen ah pumpe aw thar kirsal dingih tiamkamnak a si. Pathian runsuahnak tonhmuh thar mi cun mipi pawl in Bawipa cu anmah sersiamtu le an Siangpahrang a silam an theih theinak dingah thazang a pe zet a si. Saam cabu ih zaran thupi pawl cun “hlathar” cu Pathian ah rinsannak nei ih, a hnatuan mangbangza ah amah thangthat in, harsatnak le thildang ihsin runsuahnak thupawl an si tiah in sim.

`Siar ding: Isaiah 42:10-12, Thuphuan 5:9, le Thuphuan 14:3. Himi Bible cang pawl ihsin “hlathar” thuhla ziangtin kan theithei ding?`

Pathian minung Israel pawl cu duhdawtnak thu in, “Amai(Pathian) kiangih um mipi”(Saam 148:14) tiih tarlang a si, cumi cun sersiam mi hmuahhmuah ah Israel cu mi hleice, Pathian thangthat dingih tuanvo nei hleice an si timi a langfiangter. Bible cun zumtu mipi pawl hmuahhmuah hnenah an tlentu thangthat in hlathar sak ding ah thazang peknak a nei, Cumi cun Tuu fano thinsen ih rundamnak thuhla ah an theihpinak danglam zet a kengtel a si. “Hlathar” cu zohman ih an rak theihdah mi hlathar hlam zet, mi nun ih Pathian zangfahnak tonun fiangzet theih ringringnak hla a si. “Hlathar” cun beiseinak a relsuak ih, cui hlathar hlam zet cun hmailam caan ih Pathian sunlawizia a hlan ih rak um dah kello tonteh mi danglamzet a pholang. Cibai buknak ngaingai cu raithawinak le hlanawknak lenglam thil a si, cumi cun Pathian thawn laicinawknak nung a tuah ih, cumi cu a tharhlam ringring a si. Lehlam ah mi pakhat cun “hlathar” cu Pathian in kan hrang a tuah mi ah lungawithu simnak le kan duhdawtnak nitin kan langternak a si tiah a ti ko ding.

`Na nunnak ah Pathian thlawsuahnak sungah um aw. Hlathar sak ding bangta awla, ziangvek hla saw a si ding?`