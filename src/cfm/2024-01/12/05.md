---
title:  Miphun pawl hnenah a sunlawizia phuang aw
date:   20/03/2024
---

`Siar ding: Saam 96. Himi saam ahhin cibai bukdan phunphun relsuak mi ziangpawl an si?`

Pathian biaknak ahhin Bawipa hnen ih hlasaknak(Saam 96:1,2), a hmin thangthatnak(Saam 96:2), A thatnak le ropitnak phuansuah(Saam 96:3,4) le A biakinn sungih thilpek kennak pawl khal a tel thluh(Saam 96:8). Himi biakdan thawn bangaw zet tampi lakah Saam 96 cun biaknak lampang thildang hminthang lo zet pakhat a run phorh suak… cumi cun miphun dang pawl hnenah Bawipai uknak thuthangtha simnak lam ih Pathian hnatuannak pawl a tarlang (Saam. 96:2, 3, 10).

Cucing in hlasak, thangthat, lawmman keng, thuthangtha phuang tivek ih cangvaihnak pawl thenhrannak lam a si loih biaknak relfiangnak dangdang a si. Miphun kip hnenih Pathian rundamnak thu phuannak cun thangthatnak ah thil dangdang a pe suak ih, biaknak khalah thil thupi zet a kengtel. Pathian biaknak san le vang le miphun dang hnenih thucah phuangnak ih a milawknak pawl hminsin aw: “Bawipa cu a ropi ruangah” (Saam 96:4), “Minung pawl ih pathian hmuahhmuah cu milem an si, asinan Pathian cun van pawl a tuah” (Saam 96:5 NKJV), “ ‘Bawipa cun a uk’ “( Saam 96:10 NKJV), cule “Anih cu leitlun thuthen dingin a ra ding”( Saam 96:13 NKJV). Curuangah Pathian hnatuannak ih bitumbik mi cu Pathian minung pawl le miphun dang pawl hmunkhawm ih an um theinak ding le a netnak ah sersiammi pawl hmuahhmuah Pathian biaknak ah pumkhat thluh dingih tuah hi a si (Saam. 96:11–13).

Cibai buknak hi Bawipa cu sersiamtu, siangpahrang le thuthentu a si timi theihnak ihsin a rung luangsuak mi a si (Saam. 96:5, 10, 13). Cibai buknak ahhin Pathian ih a rak cangvaih(sersiamnak)nak, tu ih mangbangza a tuah mi ah lungawinak(Pathian cun leitlun le a uknak a kilkhawi) theih ringringnak pawl le hmailam tikcu caan ih a thiltuah dingmi(Sancem caan thuthennak le leithar le vanthar ih nunnak thar) rak thlir cianak pawl khal an tel.

Saam ih thuthennak timi sullam cu tu lai ih diklonak le tuarnak ih phurrit leitlun ahhin daihnak, diknak le thatzet ih nun theinak dingih Pathian duhdan pawl tuahthatnak a si. Curuangah leitlun pumpi cu Pathian thuthennak beisei in lungawi zetin an um (Saam. 96:10–13, Saam. 98:4–9). Bawipa cu thuthenthu dingfel zet a si timi thudik cun thianghlimnak le “khur” phah in amah bia dingin mipi thazang a pe a si. Cule Biaknak cu olsam le lolam zetih lak ding a si lo timi ralring peknak khal a si (Saam. 96:9). Cibai uknak ah lungawinak le rinsan awknak (Saam. 96:1, 2, 11"13) le thianghlimnak le tihzah upatnak pawl a tel a si(Saam. 96:4, 9).

Sersiamtu le thuthentu cibai buk dingih saam 96 ih ngennak cu Leitlun hrang Pathian thuthangtha netabik phuang ding mi, vancungmi pathum thucah ahkhan a lang a si. Thuphuan14:6–12. Himi saam hi lamzin tam zetin caan cemnak thucah thawn an pahtlai aw zetin a lang: Sersiamnak, rundamnak(“kumkhaw thuthangtha”), cibai buknak, thuthennak tivek pawl hi a um thluh.

Himi saam hi vancungmi pathum thucah tahthim aw(Thup 14:6-12). Himi leitlun caancemnak thuphuang kan phuang dingmi vek thudik hi ziangvek lamzin in saw in rak zirh.