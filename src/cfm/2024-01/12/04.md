---
title:  Bawipa, zosaw na biakbuk ah um ringring ding?
date:   19/03/2024
---

`Siar ding: Saam 15. Pathian hmaiah cibai buk dingih a tling pawl zo saw an si?`

Himi saam ih letnak pekmi cu Pathian daan le profet pawl hnen ih pek zo mi ngennak khaikhawmnak a si: An cangvaihnak(“dingfel zetih hnatuan”) le mizia(“thinlun ah”)(zoh aw, Daan 6:5, Mik 6:6-8) pawl cu Pathian rak khihhmuh tu an si. Biakbuk cu a thianghlimnak hmun a si, a sung um hmuahhmuah, puithiam pawl khal tel in thianghlimter an si. Curuangah thianghlimnak cu Pathian umnak ih luttu ding hrang a tul zetmi ngennak a si. Israel thianghlimnak cu a huap kau zet ding ih, cibai buknak cu pumkhat aw in, nunnak ah hman ding mi a si. Daan cu Pathian mi pawl in an hnatuan ding mi an tuah famkim theinak ding- Puithiam siangpahrang vekih an nun theinak ding hrangih pek mi a si. Siangpahrang hrin puithiam khalah Pathian hmai ih thianghlimnak nun le miphun dang hnenih thukam thlawsuahnak thlen tu sinak khal a tel a si.

`Siar ding: Saam 24:3-6 le Saam 101:1-3. Thianghlim ding timi sullam ziangsaw a si?`

“Thinlung famkim” timi cu cibai buktu pawl in Pathian hmai ih a ropi zetmi mizia a si. Hebru tong ih, tamim, “famkim” timi cun “Kimternak” le “himnak” timi a rel fiang. A “famkim” sabitti cu a him, a siat lo ih, a hrahdam (Eze 15:5). Raithawinak ramsa pawl cu tamim asilole relsiat ding um lo mi an si a tul (Pui 22:21-24). “Famkim” timi tongkam hi a dik ringring(Job 36:4). “Thinlung famkim” cu “ thinlung thianghlim” (Saam. 24:4) asilole a dikmi thinlung(Saam. 15:2) tinak a si. Cumi cun Pathian a hawl (Saam. 24:6)cule Pathian ngaidamnak in tuahthar sal in a um (Saam. 51:2–10). Soisel ding umlo nunnak cu Pathian zangfahnak le a dingfelnak theihthiamnak ihsin a luangsuak mi a si. Pathian zangfahnak cun Pathian siahhlawh pawl cu Bawipa tihnak thawn nun hmang dingin a forhfial hai, cumi sullam cu Pathian thawn pawlkom awknak ah a dodal zawngih nung loin a thu ih pe aw ding tinak a si. Pekawknak le Pathian ngaihsak nun cun mah le mah thangthat awknak siloin Pathian thangthatnak ah mi a hruai a i. Saam 15 ih a ngen bikmi cu a sia zawng ih pek mi an si ti thei aw. Himi cu Pathian zangfahnak hlawhsuahnak lam a si lo ih, Pathian thawn kan thenawknak thilri pawl hrial thuhla sawn a si

`Pathian hnen ihsin hlaral ih in umter tu thilri hnong thei dingin duhhrilnak ziangtin kan tuah ding? Hivek pawl hi ziangsaw an si, ziangtin saw kan hril thei ding?`