---
title:  Zion – Miphun hmuahhmuah ih Inn
date:   12/03/2024
---

`Siar ding: Saam 87:1,2. Ziangin saw Zion hi upatnak sangzet dinhmun ih rettu?`

Saam 87 hi Zion khawpi cu a hleice ih Pathian hrilmi le duhdawt mi khawpi a si ruangih lungawinak hla a si. Pathian biakinn hrambumnak cu Zion tlang a si (Saam. 2:6, Saam. 15:1). Caan netnak ah, Zion cu tlang pawl hmuahhmuah tlun ah a um ding, cumi cun Bawipai’ thuneihnak cu leitlun pumpi ih a umzia a tarlang ding (Saam. 99:2, Isa. 2:2, Mik. 4:1). Saam 87 cun Zion cu a ropitnak tilang ter dingah “tlang” ti in a rel (Saam. 133:3). “Jakob ih umnak hmuahhmuah hnakin” (Saam. 87:2, NKJV) Pathian cun Zion kulh sangka pi cu a duh deuh. Cumi cun Zion tlang cu Israel ram ih um tlang pawl hmuahhmuah, tikcu liamzo ih Pathian minung pawl rak um khawmnak, Shiloh le Bethel tivek hnakin a thupi cuang timi a tarlang a si. Curuangah Pathian cibai buknak ngaingai cu a hmunram hrilmi ah le a lamzin relnak hmun ah a um tihi Saam cun a nemhnget zet.

`Siar ding: Saam 87:3-7. Zion ih rel zo mi thil sunglawi zet pawl kha ziangsaw an si?`

Zion sunlawinak cun miphun kip cu Pathian lamah a hruai hai ih, cuticun Pathian uknak ramri pawl cu leitlun pumpi ah karhzai ter vivo a si. Bawipa cu anmah rundamtu ih a pawmtu hmuahhmuah ih thlarau lam ra suahnak hmun pi vekin Zion hi tarlang khal sehla Pathian cun miphun dang pawl hi ramdang mi vekin a zoh dah lo timi hminsin aw.

Bulpak hmin ngan luh hi cu an suahnak hmun ih zirin a si theu (Neh. 7:5, Luke 2:1–3). Saam cun vei 3 rori miphun hnam pawl cu Zion ah an suah thu a rel, a sullam cu Bawipa cun sinak thar a pe hai ih, Zion ih a suak mi fale pawl vekin an covo pawl khal a pe ve tinak a si (Saam. 87:4–6).

Saam 87 cun Judah le Gentile pawl rundamnak le Khirh ih tlennak Pathian hnatuannak thawng in Kawhhran pakhat ih an pumkhatnak a tarlang (Rom. 3:22; Rom. 10:12; Gal. 3:28, 29; Kol. 3:11). Saam cun Zion ih neihnunnnak cu Daniel langnak ih Pathian uknak, leitlun luahkhat thluh ih a thanglian mi tlang tamzet theihternak (Dan. 2:34, 35, 44, 45) le Pathian uknak cu thingtum zet a hung thang ih, boruak ih um vate pawl an riak theu timi thuhla Jesuh ih tahthimnak (Matt. 13:32) a rel mi pawl cu a run pholang thluh a si.

`Mi phunkip hnenah thuthangtha phuang dingih kawhhran hnen ih thupekmi ropi zet a famkimnak ding cu mi hmuahhmuah hnenah somdawl dingih Zion ih a ralring zia hi ziangtin saw hmuh a si(Matt 28:18-20)? Ziangtin saw himi ruahnak hi vancungmi pathum thucah phuang dingih kawh kan sinak thawn an milawk dan?`