---
title:  Jerusalem daihnak hrang thlacamnak
date:   11/03/2024
---

`Siar ding: Saam 122:1-5. Jerusalem an thlen veten Pathian cibai buktu pawl ih thinlung put cu ziangvek saw a si? Jerusalem ah ziang hmuh ding saw an beisei?`

Saam 122 cun Jerusalem an thlen hnu ih Pathian bia duhih khualtlawng pawl hi an phurnak a run tarlang. Jerusalem ih khualtlawn hi Pathian minung pawl in a liamcia tikcu caan le a tuicaan ah an parih Pathian thatnak theih ringringnak ding ah kumkhat vei 3 an hmuh khawm awknak tikcu caan hlim um zet a si (Daan. 16:16). Jerusalem cu ram nunphung ih a laimu bik a si, ziangahtile cutawk ahcun, “Israel pawl thu theihternak” (Saam. 122:4, NKJV) le thuthennak bawi tohkham a um a si (Saam. 122:5). “Israel pawl thutheihternak” timi cun biakbuk a rel duhnak a si ih, culai san ahcun, “Thutheihternak biakbuk” tiih kawh a rak si (Mipum. 1:50, NKJV) cumi ah, “thutheihternak kuang” khal a um (Suah. 25:22, NKJV). Thuthennak dingah bawi tohkham ret a sinak cun Jerusalem ih thuthennak lamzin fehdan a tarlang a si (2 Sam. 8:15). Curuangah Pathian bia dingih khuatlawnnak cu mi pakhat in diknak a hawl theihnak hmun a si. Pathian ah rinumnak le midang hnenih thuthennak dik pek cu ziangtik hmanah an then aw dah zik lo.

`Siar ding: Saam 122:6-9. Pathian minung pawl ih thlacam mi bik ziangsaw a si?`

Jerusalem ih daihnak hrang thlacamnak cun khawpi le a sungih umtu pawl tlun ih Pathian thlawsuahnak cu a dil ih, Pathian cibai buktu pawl cu pumkhat ah a tuah ih, an lakah daihnak cu a karhzai a si (Saam. 122:8). Pathian le a minung pawl karlak ih daihnak a um phawt cun Jerusalem cu daihnak khawpi a si thei ih, anmah Pathian fale lak hmanah daihnak a um ding a si. Curuangah Jerusalem diahnak ding hrang thlacamnak cun Pathian minung pawl cu Pathian thawn daihnak an neih ih, pakhat le pakhat khal rem aw ih um dingin a ngen a si. Jerusalem daihnak ahcun minung pawl cu an neinung ding a si (Saam. 147:12–14).

Saam cun khawtlang nunthatnak ding hrang zumnak ih thlacamnak cu Pathian fale pawl ih thlacamnak thupi bik si hramseh tiah in zirh a si. Ziangahtile Pathian ih minung pawl cak zetih an um lawngah Pathian daihnak le rundamnak thuthangtha hi leitlun ah phuan a theih ding a si (Johan 13:34, 35).

Jerusalem ih daihnak hrang thlacamnak cu zumtu pawl ih tuanvo le tuah dingmi a si ringring lai, ziangahtile cumi cun caan netabik lam ih Pathian daihnak ram a ra thleng dingmi beiseinak a nung ter ringring ih, cuithil cu Jerusalem khawpi lawng siloin leitlun pumpi a huap tel a si (Isa. 52:7; Isa. 66:12, 13; Thuphuan 21-22).

`A tu ih a nungmi kan si vekin kan lakah remdaihnak a um theinak dingih kan tuah thei dingmi lamzin pawl cu ziangvek saw an si?`