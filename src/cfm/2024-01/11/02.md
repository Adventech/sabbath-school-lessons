---
title:  Na thuthennak ih nikhat um cu kum thawngtelnak in a tha sawn
date:   10/03/2024
---

`Siar ding: Saam 84:1-4. Ziangah saw hla phuahtu pawl in biakbuk ih um hi an duh?`

Hla phuahtu cun kumtluan ih a um theinak dingah biakbuk cu a “duh” ih a “cauh” phah, cuticun kumkhua in Pathian naih in a um thei ding a si(Saam 84:1,2). A nungmi Pathian umpinak(Saam 84:2) cun biakbuk hmun hi hmun serh hleice ah a tuah. Biakbuk sung ih Pathian cibai buktu pawl cun, “Bawipa ih mawinak an hmu thei” (Saam. 27:4, NKJV; zoh aw Saam. 63:2) ih cule “Na inn thatnak ah an lungawi” (Saam. 65:4, NKJV). Saam 84 ah Pathian thawn laicinawknak ah tahthim theih lo lungawinak a um, cumi cu Amah thangthatnak (Saam. 84:4), Amah ih cahnak hmuh (Saam. 84:5), le Amah rinsan(Saam. 84:12) pawl hi an si. Biakbuk cu Pathian cibai buknak le mai’ zumpi pawl thawn pawlkomnak ihsin laicinawknak a umnak hmun a si. Biakbuk ih Pathian nung umnak cun cibai buktu pawl cun Pathian uknak ropitzia an hmu thei ih, kumkhaw nunnak khal an tep phah thei a si.

`Siar ding: Saam 84:5-12. Biakbuk ihsin zoin saw thlawsuahnak dong thei lai ding?`

Pathian thlawsuahnak cu Biakbuk ihsin rung engsuak vekih rel a si, a hmaisa bik ahcun biakbuk ih hnatuantu hnenah pek a si (Saam. 84:4), cule biakbuk lam pan ih khualtlawn pawl hnenah a si ih (Saam. 84:5–10), cule a netabik ahcun leilung deng ah a thleng. Biakbuk ih Pathian hmuding ih beiseinak cun khualtlawnnak ih zumnak a cakter a si (Saam. 84:7). Khualtlawng pangai pawl cu an khualtlawnnak ih phurrit ruangah an cau ih, asinan biakbuk lam pan ih khualtlawng tu pawl cu biakbuk lam an neih tikah an cahnak a pung sinsin.

Taksa lamin Biakbuk ihsin laksuah a si khalah, Pathian minung pawl cun nun tlamtlingzet thawn Pathian biakbuk hminsinnak an nei peh thotho ding a si (Saam. 84:11), cumi cu Bawipai biakbuk ih a luttu mi dingfel pawl ih mizia a si(Saam. 15:1, 2). Bawipa cu “Ni” tiih kawh a si, cumi cun nitleu in leitlun deng tiang a tlet thluh vek ciah in Biakbuk ihsin thlawsuahnak a rung timi hmuhsaknak a si (Saam. 84:11). Curuangah zumnak thawn Pathian hnenih a um ringring tu pawl cu khuitawk hmu khalah um khal sehla a zangfahnak an dong theu a si.

`Siar ding: Thuphuan 21:3. Hitawk ah kan hnenah lei biakbuk in ziangvek beiseinak saw a rak langter? Hivek hmuhton pawl ziangvek an si ding timi tu ahhin ziangtin saw kan ruah thokdan?`