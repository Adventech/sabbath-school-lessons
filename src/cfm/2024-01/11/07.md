---
title:  Ruahbet ding
date:   15/03/2024
---

Isaiah 40 le Isaiah 51:1-16 ih thucah hi thukzetin ngaihtuah aw.

Zion hla cun Zion ih thinlung um ringring dingin, le cutawk ih um nungcungbik Pathian ah beiseinak nung nei dingin pumpek awknak a tuah. Pathian biakbuk thlawsuahnak tam zet cu tui nunnak ah tontehnak a um lai ah, Zion ih lungawinak le nunnak famkim beiseinak cu hmailam caan hrang a si lai. Pathian fale tam zet cun mithli thawn van Zion an thlir a si (Saam. 137:1). Zion theih ringringnak hi ruahnak men a si lo, thinlung zaten le cinken ringringnak nung nei dingih thutluknak tuahnak a si (Suah. 13:3, Suah. 20:8).

Curuangah Zion hla saknak cun leilung thar ih Pathian uknak tuahthat sal ding beiseinak thawn nun hmannak khal a kengtel a si (Thup. 21:1–5). “Cutawk ahcun thinlung thithei lo pawl cun sersiam theihnak danglam zet, duhdawtnak tlennak thuthup cu lungawinak cem thei loin a ruat ding. Nunsiatnak zianghman a um lo ih, Pathian theihhngilh dingih thlemnak ding ral bumnak khal a um lo. Hnatuan pawl hmuahhmuah cu an thangso ding ih, dinhmun hmuahhmuah khal an thangso thluh ding. Thil theihtheinak khalin thinlung a mangbangter lo ding ih, thazang cau tivek khal a um lo ding. Cutawk ahcun thilthupi zet pawl khal pholang an si ding ih, tuahduhmi a sangzet mi khal ah thlen a theih ding, thu duhsam sangzet khal theihter a si ding ih, thildonehnak thar, mangbangza uar umnak thar, thudik theihnak thar le taksa, thinlung, thlarau lam ih thilti theinak ih kawhnak tharhlam zet pawl khal a um ding”—Ellen G. White, The Great Controversy, p. 677.

Zion hngilh lo dingih pumpekawknak cu Bawipai’ lamzin ih um dingih kawhnak a si, cumi cu annih cun hi leitlun hi an inn ah an ruatdah lo ding ih, lei thar le vanthar an hngak sawn ding a si. Curuangah Zion saam cu san tinkim ih um zumtu, Jerusalem thar ih um duhtu pawl hmuahhmuah ih an sak dingmi a si (Thup. 3:12). Zion hla cun leitlun thar cu beiseinak thawn dingnget dingin thazang in pe a si, asinan annih cun himi leitlun ih kan um lai ah Pathian zangfahnak ih thucah kengtu Palai vekih um ding khal in in duh a si.

**Relkhawm ding thusuhnak pawl**

`Pathian minung pawl cu a tak ih Jerusalem ih um, Zion ih Pathian fale pawl umkhawmnak cu thlarau lam le Pathian thu zirnak ih kaihhruai awknak ah ziangtin kan la thei ding, cule kawhhran le cui kawhhran in leitlun ih a hnatuannak ah ziangtin saw kan hman thei ding?`

`Tuisan ah zumtu pawl in Pathian biakbuk ah ziangtin kan um ringring thei ding? (Johan 1:14–18, Heb. 12:22–24).`

`Saam 87 ih hmuh a si vekin ziangtin saw Zion hi miphun hmuahhmuah ih khawpi ah a suak thei ding?(Rom. 5:10, Efe. 2:11–16, Kol. 1:19–23).`

`Hi leitlun ah “mitha” tamzet in harsatnak an tuar lai ah misual zet pawl cu an neinung zet timi thudik cu mi pakhat in lo sim sehla ziangtin saw na let ding? A tu ahhin thil ziangkim hi felfai zet in kan theikim thluh thei lo timi va theih hi ziangruangah saw a thupit?`