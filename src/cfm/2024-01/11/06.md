---
title:  Zion tlang vekih thawn thei loin
date:   14/03/2024
---

`Siar ding: Saam 125: 1,2. Hitawk ih Pathian rinum pawl ziangtin a pholang?`

Bawipa a rinsan tu pawl cu fekzet le cakzet ih um Zion tlang vekih tahthim an si. Tlang ihsin zoh kual tikah Jerusalem khawpi in a kulh thluh ih, cumi cun Saam hla phuahtu cun Pathian kilhimnak a um a si timi theifiang dingin a bawm zet (Saam. 5:12, Saam. 32:7, 10). Misual pawl ih an ukmi tlang, tifinriat ih thawn hloh mi pawl vek siloin(Saam 46:2), Jerusalem umnak tlang, reidaih le hngetkoh zet cu rinsannak thawn dinmi a si. Pathian kilhim rinsannak cu misual in siatsuah an duhnak pawl tiang khuh hlo thluh tu ah a rungcang. Cucingin sualnak karlak hmanah Pathian minung pawl cun beiseinak an nei lai thotho.

`Siar ding: Saam 125:3-5. Midingfel pawl ziangtin thlem an si? Kan hrang zirlai ziangsaw a si?`

Pathian fale pawl cu misual pawl ih hlawhtlinnak ruangah an riah sia thei, cupawl lamzin thlun dingin thlem an si men thei (Saam. 73:2–13, Saam. 94:3). A hnget khoh zetmi Zion tlang cu Bawipai’ hnen ihsin a suak tu pawl kilhimnak a si lo. Mipi pawl cu “diklonak lam ih kut suah” (Saam 125:3)dingin le “An lamzin kelkawi lam ihsin pial”(Saam 125:5) dingin zalennak pek an si lai thotho. Bawipa cu a dik ih, misual an sualnak siraw duh lo tu pawl thawn a um tlang mi le dodalnak ih a um ringringtu pawl ih bulpak nun khal thu a then ding a si.

Zion tlang cu an hrangih thawn theih lo beunak a si vek ciah in Pathian minung pawl cu thawn theih lo zumnak le Bawipa rinsannak ih um ringring dingih kawh an si. Cumi cu thil kan theihthiam lo caan hmanah Pathian thatnak kan rinsan thei lai thotho tinak a si.

“Leitlun ih sual a rungluhnak, Khrih a rungsuahnak, santhar um salnak, thawhsalnak, le Bible ih a ummi thildang tampi pawl hi minung thinlung ih simfiang dingah asilole theithiam thluh dingih thuk zet pawl an si. Asinan Pathian kamsuak thu pawl hi rinhlelnak ding zianghman san le vang kan nei cuang lo, ziangahtile a kilkhawinak mangbangza pawl hman kan theithiam thei lo…. Hmunkip hi kan theihnak lenglam mangbangza hlir an si. Thlarau lam leitlun khal ah kan theihthiam thei lo ding khawp ih thuthuk zet mangbangza a um thotho timi kan hmuhsuahnak pawl cun in mangbangter thei kem? Thazang mal le minung thinlung bizet ahcun theithiam thei lo thilharsa an si. Pathian cun Bible sungah Pathian mizia theithei ding khawp in kan hnenah in rak pe, cule a tongkam cu kan ringhlel hrimhrim lo, ziangahtile a kilkhawinak mangbangza pawl hmuahhmuah kan theihthiam thluh lo ruangah a si.”—Ellen G. White, Steps to Christ, pp. 106, 107.