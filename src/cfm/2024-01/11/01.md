---
title:  Zion ih Pathian duhthusam
date:   09/03/2024
---

### Tuizarh sung siar ding
Saam 84; Thup. 21:3; Saam 122; Saam 87; Gal. 3:28, 29; Matt. 28:18–20; Saam 46; Saam 125.

> <p>Bible cangken</p>
> “A si, ka nunnak in Bawipai’ biakbuk tual a ngai duahdo ih a cauh phah: ka thinlung le ka taksa cu a nungmi Pathian ko in a au”(Saam 84:2, NKJV).

Zion hla pawl hi Zion mawinak le A tlang thianghlim ihsin ram uktu Bawipa ih ramuknak relfiangnak hlafing duhum zet a si. Himi Saam cun Bawipai’ inn thatnak a thangthat ih, saam dang khal ih hmuh theih hmun thianghlim duhdawtnak khal an langter. Himi saam tamzet cu Korah fapa pawl ih phuahmi an si. Annih pawl cu Biakinn ih awnmawi kaitu (1 San 6:31-38) le biakinn kulh kiltu (1 San 9: 19)an sivek in Bawipai’ inn ih lungawinak hmuhton nei hmaisabik tu pawl an si.

Ziangthil in saw Zion cu beiseinak le lungawinak ih tuahtu? Zoin cun Pathian cu a minung pawl lakah a um timi a rak khihhmuh. Israel mipi pawl hi Pathian hril mi an si vekin(Daan 7:6), Zion khal Pathian hrilmi tlang a si (Saam. 78:68, Saam. 87:2). Pathian cun Zion ihsin ram a uk ih (Saam. 99:1, 2), Zion ah a biakinn khal a hung(Saam. 87:1). Curuangah Zion cu Pathian ih thlawsuahnak le beunak hmuh a si. Zion hi hlanlai leitlun hrang Pathian rundamnak hnatuan ih a laimu bik a si mi Biakbuk le Jerusalem thawn an mil aw zet, asilole cumi thleng awknak vekih rellang a si theu.

Zoin ih thlawsuahnak cu leitlun cemtiang a luangsuak a si, Ziangahtile Pathian mizia le a zangfahnak cu ziangvek hmunthianghlim ramri pawl khalah a thleng thluh thei a si. Zion cu leitlun hmuahhmuah ih lungawinak a si (Saam. 48:2), cumi cun leitlun pumpi hi Pathian ta a si timi a nemhnget.