---
title:  Keimah ah thiangmi thinlung tuah aw
date:   12/02/2024
---

`Siar ding: Saam 51:1-5. Pathian lainatnak ngah dingin saam hla phuahtu in ziangruangah ngennak a nei.`

Siangpahrang David cun a nun ih thlarau thim ih a um lai ah sual ngaidamnak dilin Bawipai’ hmaiah a thinlung a phorh suak thluh(2 Samuel 12). Sual ngaidamnak timi cu Pathian in zangfahnak ih in pekmi laksawng mankhung hleice a si, cumi cun, “Na zangfah lainatnak a tam bangin” timi a va khihhmuh (Saam 51:1). Siangpahrang David cun a sual ruangih a don dingmi thawn siloin(Saam. 103:10) Pathian lainatnak, zangfahnak le rinumnak a mizia pawl thawn Pathian dawr dingin a ngen a si (Saam. 51:1; Suah. 34:6, 7).

`Siar ding: Saam 51:6-19. Hitawk ah sual ngaidamnak ziangvek in a langter? Pathian ngaidamnak ih tumtahbik ziangsaw a si?`

Pathian ngaidamnak cu sual nei lo timi thuhla daan ih a phuang ai hnakin thil tampi a tel. Cumi cun minung sung muril tiang va thleng thei ding thlengawknak a hringsuak a si(Saam 51:6, Heb 4:12). Cumi cun sersiam tharnak a run thlen(Saam 51:10, Johan 3:3-8). Hebru verb bara timi “sersiam” tin lehlin mi cun Pathian thiltitheinak a va pholang(Semtirnak 1:1). Pathian lawngin a bara thei; Pathian lawngin sualsirnak a neitu thinlung nasa tak in a thleng thei ih, a tuah tha thei fawn (2 Kor. 4:6).

David cun ti-hawp thei thawn thiangfai aw dingin a dil (Pui. 14:2–8, Saam. 51:7). Pharnat a neitu cu an thianghlim sal hlan tiang khawtlang ih um ding an rak kham vekin Anih khal a sualnak in Pathian umpinak ihsin a rak kham ve in a thei aw (Saam. 51:11). A raithawinak cun a tuahtha famkim thei lo pang kei ti a phang zet, ziangahtile a tumtah cia mi A uirenak le mithah sualnak hrangah remnak raithawinak a um lo ruangah a si (Suah. 21:14, Pui. 20:10). A cem thei lomi Pathian zangfahnak lawng in David “Thinlung kekkuainak” cu raithawinak le David cu Pathian thawn an um tlang theisalnak ding ah cohlangsak a si(Saam 51:16-17). Ti-hawp thei thawn kholhfai ding a dilnak thawngin Pathian umpinak ih kirsal a duh.

`Pathian in David ih sualnak ,a mi bumnak, le a mi thatnak a ngaidam thei a si ahcun, Na hrangah ziang beiseinak saw tanglai?`