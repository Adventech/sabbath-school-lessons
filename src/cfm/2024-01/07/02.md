---
title:  A lainatnak cu kumkhua in a hmu
date:   11/02/2024
---

`Siar ding: Saam 136. Himi saam ah ziangmi ruahnak a tam bik? Saam hla phuahtu ih a rel uar bikmi cu khuitawk ahsaw kan hmuh thei ding?`

Saam 136 cun sersiamnak le Israel thuanthu ih a langvekin Bawipai’ zangfahnak ruangah Amah thangthat dingin Pathian minung pawl a forh hai. Saam 136 cun Bawipa thangthat dingah Pathian minung pawl a ko hai, ziangahtile a lainatnak cu sersiamnak (Saam. 136:4"9) le Israel pawl thuanthu (Saam. 136:10"22). ah a lang a si. “Lainatnak”(Hebru khesed, “A fekmi duhdawtnak) timi cun Pathian sersiam mi pawl le Israel thawn a thukam ih a rinumzia le a thatzia a langter. Saam cun Pathian ih thilti theinak le a sunlawinak pawl cu a fekzetmi a duhdawtnak ah a thum ti in theihter. Bawipa cu “pathian pawl Pathian” le “bawi pawl Bawi” a si. Cumi cu Hebru tongthimnak a si ih a sullam cu, “A nasa zet Pathian”(Saam 136:1-3) tinak a si, pathian dang an um tinak a siloih, asinan Amah lawnghi Pathian a si tinak sawn a si.

Bawipa ih ropitnak ziangdang thawn khal ih thleng theih lomi A uknak ah a lang timi cu hnong theih ding rual a si lo(Saam 136:4). Pathian cun van pawl, leilung, le van taksa a tuah ih, cumi pawl cu Pathian nung bia lotu pawl ih cibai an buk mi a si(Daan 4:19). Ziangkhal sehla Saam cun milem pathian pawl le minung ih rinsannak, an thiltitheinak pawl ra suahnak cu a lonsak thluh. Annih pawl cu sersiam mi men fang an si. Annih cu sersiammi men fang an si, sersiamtu an si lo- himi thleidanawknak hi a thupi tuk. Bawipai’ kutcak le banphar mi (Saam. 136:12) cun Pathian thiltitheinak le a lainatnak ih a ukmi hmun hlazet a va thleng thuhla hmual neizetin a thupiter.

Sersiamnak le santhuanthu sungih Pathian lainatnak cun A minung pawl in Pathian thukam ah rinum ringring dingin le amah ah rinsannak an neih theinak dingin thazang a pe a si. “Ziangahtile na lainatnak cu kumkhua in a um” timi cu Saam 136 ah vei 26 rori a rel nawn leh sal. Cumi cun Bawipa cu a danglam lo ti le liamcia ih a hnatuannak cu santhar tinkim ah a tuahsal vivo lai ding timi cu cibai buktu pawl in an theih fiang ding a duh. Pathian cun a minung pawl a thei ringring(Saam 136:23) ih, zangfahnak ih a thukam ah a dingnget a si. Bawipa lainatnak cu kumkhua in a hmu timi zumnak cu Bible zumdan khal a si, cumi ah hlimzet le rinsanaw zetih cibai buknak khal a tel, cule supawknak le sualsirnak khal a tel.

Saam 136(siarnak 23-252) ah Pathian in leitlun mipawl a ngaihsak zia a lang. Pathian lainatnak cu Israel pawl hnen lawngah siloin sersiammi pawl hmuahhmuah hnenah a kauter a si. Saam cun Pathian zangfah rundamnak cu leitlun huap a si ih, leitlun mi hmuahhmuah cun Israel pawl Bawipa thangthat dingin sawmnak a nei(Zoh awla Luke 2:10, John 3:16, Tirh 15:17).

`Thinglamtah parih Jesuh, kan sualnak ruangih thihnak tuartu cun Pathian thuhla thudik sunglawi zet, “ A duhdawtnak cu kumkhua in a hmun” timi thudik hi ziangtin saw pholang a si?`