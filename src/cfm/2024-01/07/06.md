---
title:  A thatnak pawl theihngilh thluh hlah
date:   15/02/2024
---

`Siar ding: Saam 103. Hitawk ah Pathian lainatnak ziangtin pholang in a um?`

Saam 103 in Bawipai’ thlawsuahnak phun dangdang pakhat hnu pakhat a tarlang. Thlawsuahnak cun nun hlimnak hrang (Saam 103: 3-6)”a thatnak” (Saam 103: 2)hmuahhmuah a tel thluh. Thlawsuahnak cu Pathian mizia thatnak ah le Isreal thawn a thukam ih a rinumnak ah a phum aw a si(Saam 103:7-18). Bawipa cun minung hi tawmtai le santlai lo zet an si lam “A thei ringring” ih, A minung pawl parah zangfahnak a nei(Saam 103:13-17).

Thei ringring timi cu theihnak lam ih cangvaihnak menmen a si lo. Cumi ahcun tuahnak langtertu pekawknak a tel: Pathian cun a minung pawl cu a runsuak ih, a kilkhawi(Saam 103:3-13). Saam 103:11-16 hin Pathian zangfah thiltitheinak a nasazia tahthim theih lomi a rak khihhmuh, cumi cu cemnet ti umlo vankauh lam lawng ih tahthim theih mi a si(Isaiah 55:9). Asi ahcun ziangtin saw minung in Pathian thatnak cu a sawn thei ding? Pakhatnak ahcun Pathian thlawsuahnak hmangin an sawn thei ding si (Saam. 103:1, 2). Thlawsuahnak timi cu thilri neihtamnak le midang hrangih thlaraulam hlawknak neih tivek khin theihthiam a si tlangpi(Sem 49:25, Saam 5:12). Thlawsuahnak hmuahhmuah ih bulhram bik cu Pathian a si ruangah ziangtin saw minung in Pathian thlaw a suah thei ding? Mi rethei cun a hnakih sinak sang nei cu thlawsuah a pe thei ih, a thangthat thei(1 Siang 8:66, Job 29:13). Pathian cun minung parah thiltha tuah in thlawsuahnak a pe ih, A thatnak ruangah minung pawl in Pathian cu an thangthat a si, cumi cu a thatnak mizia ruangah amah cu an sunlawih a si.

Pahnihnak ahcun, a thatnak le a thukam theih ringringnak ihsin(Saam 103:2, 18-22), Bawipa in minung caklonak le minung thawn a thukam a thei ringring a si(Saam 103:3-13). Theih rinringnak timi hi Pathian le A minung pawl karlak ih thil thupi zet a si. Pathian in minung hnen ih a thutiam a theih ringring vekin, minung pawl khal in Pathian rinumnak an theih ringring ih, duhdawtnak le thuawihnak thawn Pathian let dingin leiba an nei ve a si.

Hivek ruatdan thinlung ah retin Ellen G. White ih thurel tongkam hminthang zet thawn in a milaw lutuk: “Nitin, nazi tiin Khrih ih nun ngaihtuahnak ih caan kan hmang ahcun kan hrang a tha zet ding. Pakhat hnu pakhat kan la ding ih, a hleice in a netkharnak pawl kha kan kai nget ding a si. Kan hrang a raithawinak ropi zetih kan thumawk tikah, Amah ih rinsannak kan neihmi cu a hnget khoh deuhdeuh dingih, kan duhdawtnak a thang ding. Cule kannih cu a thlarau thawn thuk zetah kan um ding a si.”—The Desire of Ages, p. 83.