---
title:  Na lainatnak cun Van a tawng
date:   10/02/2024
---

### Tuizarh sung siar ding
Saam 136, Saam 51, Saam 130, Saam 113, Saam 123.

> <p>Bible cangken</p>
> “Maw Bawipa, mipi pawl lakah ka lo thangthat ding: miphun pawl lakah na hnenah hla ka sak ding. Ziangahtile na lainatnak cu van tawng in, le na thutak cu mero tawng in a nasa a si”(Saam 57:9, 10, NKJV).

Saam hlaphuah tu pawl cun thlarau lamah an rethei zet ih, Pathian hnenah zianghman pek ding an neih lo thu an theisuak aw; cumi cu Pathian Bawi tohkham hmai ih thuron pe thei ve dingin anmah ah zianghman sinak an si lo(Saam 40:17). Annih cun kanmah vekin Pathian zangfahnak le lainatnak an tul timi an theithiam. A tawi zawngin Thuthangtha an mamawh tinak a si.

Saam in mipi pawl cu Pathian lainatnak ah an thum aw thluh timi a rel uar zet. Vanthat thlak zetin, Pathian lainatnak cu kumkhaw daih a si, cumi cu Pathian ih thil sersiamnak ah le Pathian minung santhuanthu pawl ah a langfiang zet (Saam 136). Kumkhaw Pathian hmaiah minung nunnak cu caan tawite sung daih hrampi vekfang a si, asinan Pathian in milai a duhdawt ih an thazang a tuahthar sal (Saam. 103:3, 5, 15)cule Amah ahcun kumkhua tiamkam mi an nei.

Bawipa cu a thukham ah a rinum a si timi thudik ah Pathian minung pawlin hnemnak an la theu. Ziangvek harsatnak ton caan khalah minung pawl ih ngennak cu zangfahthiam zet vancung ih an pa an pehtlaih thei ruangah annih cu beiseinak in an khat thluh theu (Saam. 103:13, Saam. 68:5, Ps. 89:26). Pathian zangfahnak le duhdawtnak lamih tontehnak tharhlam zet an neih mi cun Pathian cibai buk dingin le zianghman bia loih amah rian dingin thazang cahnak a pe a si.