---
title:  Bawipa, nang in sualnak pawl hminsin aw
date:   13/02/2024
---

`Siar ding: Saam 130. Ziangtin saw misual pawl hrang sualnak ih mihipnak le beiseinak a tarlang?`

Hla phuahtu ih a zonzaih tuarnak pawl cu amai tuarnak le a mipi pawl sualnak thawn pehtlaih awknak a nei(Saam 130:3,8). Mipi sualnak pawl cu a nasa zet ih, cumi cun kumkhua in Pathian hnen ihsin thendarh aw ding in an hringhro a si(Saam 130:3). Cathianghlim cun thuthennak ni hrangah sual hminsinnak retmi thuhla (Dan. 7:10, Thup. 20:12) le misual hmin pawl nunnak cabu ihsin an hlawnthlak ding thu a rel (Suah. 32:32, Saam. 69:28, Thup. 13:8).

Saam hla phuahtu cun Pathian hnenah sual ngaidamnak a dil, cumi cu sualnak ngankhummi pawl thiatbal thluh ding hi a si (Saam. 51:1, 9; Jer. 31:34; Mik. 7:19). Anih cun a thei, “Pathian cu a thinheng maimai dah lo. A duhdawtnak cu kumkaw daih a si. Mipi pawl in a duhdawtnak zianghman ih an siar lo caan ah A “thinhengnak” a suak theu … A thinhengnak ih tumtahbik mi cu natnak pek lam siloin damternak lampang a si sawn: siatbal thluh ding lam siloin A thutiam minung pawl rundam dingah a si (Zoh aw Hos. 6:1, 2).”—Hans K. LaRondelle, Deliverance in the Psalms (Berrien Springs, MI: First Impressions, 1983), pp. 180, 181. Mangbangza cu sualnak ngaidam dingin le hremnak pe lo dingih Pathian ih ralringnak cun Pathian cu upatnak a ngahter (Saam. 130:4, Rom. 2:4). A dikmi biaknak cu hrem dingmi tihnak ruangah siloin Pathian mizia duhdawtnak parih sak mi a si.

Pathian fale pawl cu Bawipa hngak dingih kawh an si(Saam 27:14, Saam 37:34). Hebru tong ih qawah “Hngak” timi sullam ngaingai cu “pharh” tinak a si, himi ih Hebru tonghram cu “beiseinak” ti a si. Curuangah Bawipa hngak timi cu vanduai rapthlak dinhmun khalah beidong loin, beiseinak neih hi “pharh kauhter” asilole Bawipa runtel ve dingih beiseinak khi a si. Saam hlaphuahtu cun a beiseinak cu amai nun ah a phum lo ih, Pathian kamsuak thu ah a phum aw a si(Saam. 130:5). Rinum zetih Bawipa hngak hi zianghman lo men a si lo ding, thimnak a um thluh hnu ah Pathian bomnak zinglam ah a ra ding a si.

Saam hla phuahtu in bulpak ih a ngenmi pawl hi khawtlang pumpi ah a rung cang (Saam. 130:7, 8). Bulpak hriselnak cu mi tampi pawl thawn then aw thei a si lo. Curuangah mi pakhat cun amai hrang lawngah thlacam loin khawltlang hrang a cam a si. Zumtu kan si vekin kannih khal khawtlang peng pakhat kan si, khawtlang ih hmun pakhat parih thil a thleng mi cu khawtlang parah a thleng thluh a si.

`Himi thusuhnak hi ruat hnik aw, “Bawipa, diklonak pawl hi na hminsin a si ahcun, maw Bawipa, zo saw ding thei um ding?” (Saam 130:3). Cumi cun na bulpak nun ah ziangsaw a rel duh? Na sualnak pawl hi Pathian Bawipa in a lo hminsinsak lo pang asile khuitawk ah na um ding?`