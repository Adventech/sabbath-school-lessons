---
title:  Ruahbet ding
date:   16/02/2024
---

Siar ding: Ellen G. White, “Misual in Chrih a tulnak” pp. 17-22, Khrih hnen thlennak karbak timi cabu sungta a si.

Saam ahhin Pathian minung pawl ih aw cu sakkir ahhin a nolh sal rero, “A lainatnak cu kumkhua in a hmun” tin kumkhaw Pathian duhdawtnak an lawm a si (Saam. 106:1, NKJV; Saam. 107:1, NKJV; Saam. 118:1–4, 29, NKJV; Saam 136, NKJV). “Pathian thangthat lo timi sullam cu a thatnak theihhngilh, Pathian laksawng zianghman ah siar lo tinak a si. Thangthat tu pawl lawng in an theihngilh lo. Pathian thuhla rel le ngaihtuah men hi Amah thangtha a si hrih lo. Miin Pathian ih sunlawinak le a hnatuan le a thatnak, lainatnak le fimnak a pawm ih, cibai a buk tikah thangthatnak timi cu a thokfang a si”—Hans LaRondelle, Deliverance in the Psalms, p. 178.

Kumkhua ih Pathian lainatnak phuansuah ih thupitnak cu Pathian kan theih ringring tikah a thupi hleice – Cumi cu a thukam duhdawtnak le rinumnak a si ih, cui thil cu minung sualnak le Pathian dokalhnak karlak ah a ding hnget ih, a danglam thei lo ti kan theih tikah sullam a nei zet.

“Amah dokalh in sualnak kan nei ih, a duhsaknak khal kan phu lo, cu cingin Amah in kan hmur ah ngennak maksa zet mai a ret, “Na hmin ih zarah in ten hram aw hlah, na sunlawinak laltohkham cu mualphoter hram aw hlah: kan hnenih na thukham cu siatbal loin cing hram aw” Jer. 14:21. Kan caklonak le kan sualnak pawl a hnen ih kan phuang tikah kan au aw ngaihsak dingin a tiam kam aw. A Bawi tohkham cawisannak cu kan hnenih a tongkam pawl a famkimnak dingah a si.”—Ellen G. White, Christ’s Object Lessons, p. 148.

Pathian a parah a tha (Saam 103:2) timi tonnun a neihnak cun Saam hla phuahtu cu, “Bawipa in dekcok a tuartu zate hrangah dingfelnak le thuthennak a tuah”(Saam 103:6) timi relsuak thei dingin thazang cahnak a pe a si. Saam hla phuahtu ih bulpak tonnun tumtahmi le a nun ah Pathian lainatnak a thangthatnak netabik cu Pathian duhdawt zangfahnak an donvek in midang khal in Pathian lamah thinlung ong in, A zangfahnak an don ih Pathian an thangthat theinak ding ih an thinlung hngetkoh ter hi a si (Saam. 9:11, 12; Saam. 22:22–27; Saam. 66:16).

**Relkhawm dingmi thusuhnak pawl**

`Pathian lainatnak cu minung rundamnak ding hrangah a um kumkhua timi thudik cun a taktak ah ziangsaw a ti theih mi? Himi cun ziangah saw Pathian lainatnak cu kumkhua in a hmun ti a si ruangah misual cu sual vivo ding tinak a si cuang lo a tinak san?`

`Sual tlun ih Pathian thuthennak um ding ruahnak thawn kan sualnak ih Pathian ngaidamnak hi ziangtin saw kan remawk ter ding?`

`Ziangtin saw thukam thar ih Pathian lainatnak a relsuah mi pawl cu Saam sungih um pawl thawn an milawk thiam? (Efe. 2:4, 5; 1 Tim. 1:16; Titus 3:5; Heb. 4:16)?`