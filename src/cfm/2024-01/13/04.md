---
title:  Kauh hlai kengin
date:   26/03/2024
---

`Siar ding: Saam 126. Pathian minung pawl hnenah ziang beiseinak le cahnak saw pek an si? Tuisan kan nunnak ih kan hman thei ding mi himi thu ih a um mihi ziangsaw a si?`

Tikcu liamcia ih Bawipa rundamnak mangbangza cu Pathian minung pawl hrang le hmailam caan hrang khal ih beiseinak hrampi le cemni nei lo a si ding. Caan liamzo ih rundamnak cu a nasa tuk ih sunmang thleng dik tontehnak vekih relfiang a si (Isa. 29:7, 8). Saam 126 ah saltannak ihsin a minung pawl a hruaisuak (Saam. 126:1) ruangih Pathian a thangthatnak tu pawl hi tu ahhin saltannak ah an um lai a si (Saam. 126:4). Cucing in tikcu liamzo ih lungawinak le daihnak cu hla pawl hmangin an nung lehsal ih, tulai tonnun thawn khal in a mil aw zet. Santhar pawl cun anmah le anmah cu thil a thleng mi a rak hmutu pawl lakih um vekin an ruat aw ih Bible thuanthu cu an nung ter vivo a si. Cuvek in zumnak nung cun tuihlan ih A mi pawlhrang Pathian thiltih ropi zetzet pawl cu Bawipa in kan hrang atuah mi vekin a ngai thupi zet ih, Bawipa in anmai hrang lawngah a tuah ce lo a si(A liamci tikcu ih zumtu pawl)

A ngaingai cun a liamcia caan theih ringringnak cun tuisan ah beiseinak thar a pe sal a si. “Thlanglam ih tiva”(Saam 126:4) timi cun A minung pawl ai-awh in Pathian ih rinlopin a cangvaihnak le thilti theinak pawl tahthimnak an si. Judah thlanglam ram cu nelrawn ram a si. Ruahpi sur caan ih nasa zetih ruah a sur hnu ah tiva pawl cu zamrang zetin tidai luang in a run khuh thluh. Ruah hmaisa le ruah neta cun lo tuankum ih hlawhtlinnak ding hrang thil thupi zet ah dinhmun an luah (Dan. 11:14, Dan. 28:12). Cuvek thawn bangaw in, mithli thawn thlaici a vawrhtu le lungawi ih a at tu (Ps. 126:5, 6) hi tui harsatnak ihsin hmailam lungawinak ah hruai ding ih Pathian thutiam thiltithei zet a si.

Rawlkhawm caan a cem tikcu cu hlanlai Hebru mi pawl in khual tlawngin an thlairah pawl Pathian Biakinn Jerusalem ih an rak keng caan a si (Suah. 34:22, 26). Rawlkhawm timi cun culai san minung pawl hnenah thlarau lam thucah a kengtel a si. Hnatuan taima ih thaici tuh le hmuan tuah ih a lo kilkhawi in sabi hmuan a tuahtu cu rawl tampi khawm ih hlimnak thawn lawmman pek a si. Cuvek ciah in, a tu ih Pathian minung hniksaknak tong pawl hi sancem ah rundamnak ih lungawinak thawn lukhum khumter an si ding. Rawlkhawm caan ropizet cu Khrih veihnih a rungtum tikah Pathian in leilungah a uknak a tuahthar ding timi hmuhsak tu a si (Amos 9:13"15, Matt. 9:37). Ziangkhal sisehla hitawk khalah hngak timi thupi a um thotho. Rawlkhawm caan vekin kan hnatuahnak rah hmuh ding hi kan hngak a tul.

`Na nun ah simaw, midang pawl nun khalah simaw Pathian hnatuandan fiangzet le tihsual zianghman um loih na hmuh caan hrekkhat pawl vun ruat aw. Ziangtin saw cumi tonnun ihsin tu ih na ton mi hmuahhmuah ah beiseinak na neih thei ding?`