---
title:  Hngak dingih kawhnak
date:   24/03/2024
---

`Siar ding: Saam 27:14; Saam 37:7, 9, 34; Saam 39:7; Saam 40:1; Saam 69:6; Galati 5:5, and Rom 8:18–25. Himi pawl in Pathian minung pawl ziangtuah dingin a ngen?`

Nunnak ih thabangnak bik pakhat cu hngaknak timi hi a si ko ding. Zo kan si khal le, khuitawk ih kan um khal le kan nun ah, kan zaten thil ziangmaw tal kan hngak cio thluh. Dawr ah tleraw ih hngaknak ihsin sii vai lamah natnak umtudan thei duh ih hngahnak tiang, kan hnak ringring…. Cumi cu kan tuah dah lem lo mi thil a si theu, kan si lo sawm?

Cule Pathian hngah teh ziangsaw a si? Bawipa hngah cu Saam lawngah hmuh theih a siloih, Bible pum ah a um deuh thaw thluh. Himi thazang suahnak tongkam cu tuarfainak hi a si. Tuarfainak hi kan hrangah Pathian in ziangti lam khal in a run thlen lo dingmi riahsiatnak, tihphannak tivek rak hnong dingih pumpek awknak sangbik a si. Pathian cu a rinum timi thei fiangnak thawn Pathian cun a fa cu hngak dingin a siang, Kan dinhmun pawl a parih kan thum a si ahcun amah a hngaktu cun an rinsan thei ding a si. Kan hrang thabik dingin anih cun hna a tuan ding, cuvek lamzin cu kan hmuh a tul ciamco lo caan hmanah a tha thei bikin hna a tuan ding.

Bawipa hngah hi hngak menmen vek a si lo. Cumi cu Pathian duhnak thukzet nei, ramro ih tidai ngai vekih tahthim a si (Saam. 63:1). Saam hla phuahtu cun Pathian hnen ihsin thlawsuah tamzet a dong ding a hngak, asinan Pathian naih a duhsawnnak cun ziangvek duhthusam le nun ih tulmi khal in a khuh ban lo. Rom cakuat ih Paul ih thucah kan siar tikah, Pathian le sersiammi pawl hmuahhmuah cun leitlun tuahtharnak le san cem tikcu ih a minung pawl le Pathian an hmuh awk ding thlawsuahnak cu an hngak thluh a si: Hitin a ngan: “Ziangahtile sersiammi hin hngakhlap zetin Pathian fale pawl ih langnak ding a hngak a si”(Rom. 8:19, NKJV).

Ziangtluk mangbangza thutiamnak saw a si?

Rundamnak le Pathian thawn um kirsalnak ding netabik kan hngak lai, “Sersiammi hmuahhmuah cu a tutiang hruum le fahrinnat tuar” (Rom. 8:22, NKJV), vekih kan hngak lai ah Bawipa cu thiangthlarau hmangin tu ahhin a minung pawl hnenah a um ringring lai. Cule kannih cu rundam khawkhannak hrang theihpitu si dingih kawh kan si(Tirh 1:4-8), cumi cu sersiam thar mi theihpi dingih kawh kan si. Adventist Khristian kan si vekin cui sersiam thar mi a netabik famkimnak ding ih kan beiseimi kan hngaknak ah Adventist timi hmin hi kan hngah mi beiseinak ih rak tel hi a si. Kan hngak, asinan zianghman lomen ah a cang lo ding ti kan thei. Khrih a rat veikhatnak ah a thi ih a thawhsalnak in vei hnihnak a ra ding timi in fiangter a si.

`Tu ahhin Pathian hnen ihsin ziangsaw hngah mi na neih? A hleice in kan thlacamnak pawl a ra thlen thei lo tikah rinsannak le zumnak sungin hngahnak cu kan zir thei ding.`