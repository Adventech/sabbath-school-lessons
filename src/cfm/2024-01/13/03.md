---
title:  Hnawifop nawn lo nauhak ih daihnak
date:   25/03/2024
---

`Siar ding: Saam 131. Himi saam in Pathian thawn kan laicin awknak ziangvekin saw a rel?`

Pathian minung pawl cu mi rinum pawl tibuaitu, thlemnak ih khat le mikip in harsatnak an tongnak leitlun ah an um. Pathian fa a si timi le a nunnak cu Pathian ah a thum aw a si timi zumnak thar cun hla phuahtu cu hnangamnak thar a pe ih, puarthaunak cun sunlawinak zianghman a nei lo timi pawmnak ah a hruai lut. Puarthaunak ih bumawknak cun mahten thupi bikih retawknak le cumi lo cu zianghman thlir duh lo ding ih puarthaunak a thlen a si. curuangah mi puarthau pawl cun Pathian sinak ngaingai sangzet cu an hmu thei lo a si.

Cuvek kalh ciah in miding cun Pathian lam an hoi (Saam. 123:1, 2). Pathian ropitzia theihnak cun hnuaidor dingin a tuah ih, cule mai’ hrang lawng ruat le sullam nei lo khawkhannak ihsin zalennak a pe a si. Hla phuahtu cun “thil ropi” le “thil sangtuk” zianghman a hawl lo thu a relfiang(Saam 131:1). Himi cun minung theihthiam thei lomi leitlun lenglam ah Pathian in hna a tuan a si timi simfiangnak a langter. Tulai mifim pawl cun “thil lolam” te khal hi mangbangza in a buaithlak thei, kan theihthiam thei ding rual a si lo timi in khihhmuh. A ngaingai ahcun, thil diklo nasa zet a um: leitlun thuhla kan zirtam ih piangin thuthup ropi zetzet cu kan hmai ah pholang in a um vivo ding.

Cuti lai ah, Saam 131:2 ih tahthimnak, “A nui hnawi banter mi naute vek” timi cu daihnak hmu tu le Pathian tangih daiten a umnak ding hmutu mi pakhat ih thiltitheinak zohtertu a si. Cumi cun nauhak cu a tleirawl soh nun ih a nu thawn duhdawtnak ih an laicinawknak pawl a khihhmuh a si. Puarthaunak le a ngaingai a silomi khawruahnak ihsin hnawi in banternak in Pathian cun rawl hak ei dingah in zirh, cumi cu, “ in thlahtu duhzawng tuah ding le a hnatuan theh ding” (Johan 4:34, Heb 5:12-14 khalah zoh aw)ih hnatuan ding tinak a si. Saam 131 ih a tarlangmi nauhak rinnak cu nun harsatnak in a rak zohzo mi le a hniksak zo mi, Pathian kamsuak ih rinum le dikzetih hmusuak theitu rinnak pitling zet a si.

Hla phuahtu cun a netnak ih a ruahmi cu Pathian minung pawl nunthatnak hi a si. Kannih pawl khal Pathian in a kawhhran a cak theinak dingah amah thawn kan tonnun pawl cu hmang dingin in ko a si. Cumi cu bulpak zetin Pathian rinumnak le thatnak kan zirzonak ihsin ziangvekte an si hmanah an zumnak thawn buainak a nei mi midang hnenah kan va hlawm ve thei a si. Khrih thuhla kan theihternak hi kawhhran sung lawng khalah a um thei, cutawk ah mi tampi cun anmah rori in Amah Pathian an theih a tul a si.

“ ‘Thungaiin ka lo sim, Nan thlengawk ih nauhakte pawl vek nan si lo ahcun, vancung uknak sungah nan lut hrimhrim lo ding’ “ (Matt. 18:3, NKJV). Hitawk ih Jesuh relmi hi ziangsaw a si? Himi ruahnak in ziangsaw a kentel?