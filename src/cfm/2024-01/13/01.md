---
title:  Bawipa hngak aw
date:   23/03/2024
---

### Tuizarh sung siar ding
Saam. 27:14; Rom. 8:18–25; Saam 131; Matt. 18:3; Saam 126; Saam 92; Mark 16:1–8; 2 Pit. 1:19.

> <p>Bible cangken</p>
> “Bawipa cu hngak aw: ralmha zetin um awla, anih in na thinlung a lo cakter ding, Bawipa cu hngak aw, ka ti”(Saam 27:14, NKJV).

Saam cabu kan zirlai khal tui kuata zarh netabik kan thleng thlang. Thlarau lam khualtlawnnak cu mangbangza sersiamtu, siangpahrang, le thuthentu; Pathian runsuahnak ih lungawinak, sualngaidamnak, le rundamnak; riahsiatnak le tahnak ih pumpek awknak, cule Pathian kumkhua umpinak ding thutiam sunlawi zetzet le Pathian biaknak cemti nei lo leitlun nettiang ih beiseinak pawl hmangin a ropitzia tonnun lamah in hruai a si. Pathian kan duhnak in a famkimnak netabik a hmuh tikih Bawipa a rat ding beiseinak ih kan nung lai hman ah khualtlawnnak cu peh vivo lai a si. Saam ihsin tongkam netabik ka la suak ding a si ahcun, cui tongkam cu, “Bawipa hngak aw” timi a si tengteng ding.

Bawipa hngah ih um hi zianghman tuan lo, zianghman ti paih lo ih um mennak khi a si lo. Bawipa hngak timi cu zumnak le rinsannak famkim nei ih cangvaihnak, rinsannak le zumnak cu cangvaihnak ih langternak a si. Bawipa hngak cun tlailam khawthim cu zinglam khawtleu beiseinak in a thleng a si (Saam. 30:5, Saam. 143:8). Cumi cun kan thinlung cu beiseinak le daihnak thar thawn a cakter a si. Cumi cun hnatuan taima sinsin dingin thazang a tlungter ih, Bawipai’ hnatuannak loram ihsin fangat ding tampi a run tlun a si (Saam. 126:6, Matt. 9:36–38). Bawipa hngak ringring in mualphonak ah in ret dah lo ding ih, lawmman tamzet kan dong sawn ding a si, ziangahtile Bawipa cu a thutiam ah a rinum a si (Saam. 37:7–11, 18, 34; Saam. 71:1; Saam. 119:137, 138).