---
title:  Pathian Sabbath colhnak ah hngakin
date:   27/03/2024
---

`Siar ding: Saam 92. Sabbath ni hrangah himi hla cun sabbath ni thuhla thil pahnih ziangsaw a rel?`

Pathian cu a kut hnatuan(Saam 92:4,5) ropi zet ruangih thangthatnak le Eden vekih mifel zet tarlangnak(Saam 92:12-14) cun sersiamnak, Sabbath hmaisabik hngilh lonak lam fiangzet in a khihhmuh a si. Saam cun Bawipa cu a dikmi Pathian a si vekin doral pawl a neh thu a pholang(Saam 92:7-15) a tarlang ih, cutin Sabbath thupi pahnihnak– Sualnak ihsin tlennak(Daan 5:12-15) khal a cak ter. Curuangah Saam 92 cun Pathian in a liamcia ih sersiamnak le a tu ih leitlun a kilkhawi ruangah Pathian cu nasa zetin a thangthat, cumi cun kumkhaw Pathian daihnak le hnangamnak lam ih cemnet neilo beiseinak lam a khihhmuh a si. Pathian cu “Cungnungbik”(Saam 92:1) a si ruangah mipi pawl cun Sabbath ih colh hi nuam an ti zet; Hmunsang zet ah dinhmun sang zetih a umnak cun a doral pawl hnakin teh theih lo thil titheinak a neihnak a langfiang ter.

Cule Cungnungbik si khal sehla, Amah a kotu pawl humhim dingih rungtum dingin Bawipa cu a tiarcia ringring. Bawipa in sersiam hna a tuan mi le a hleice in cui thilsersiammi tlennak cun mipi in amah an duhdawt ih Pathian bia dingah a forhfial ding a si. Tlennak ding beiseinak zianghman um lonak, a tlusia zo mi sersiamnak ih um cu a ngaingai ahcun lungawinak ding zianghman a um zik lo. Kan duhdawt, kan tuar, kan thi - cule zianghman beiseinak nei loin kan cangvai. Cumi ruangah Bawipa cu kan thangthat, in sersiamtu lawng hman siloin in tlentu khal a si.

“Hriak thar” timi cu hla phuahtu in Pathian hnatuan a siahhlawh ti thianghlim awknak dingih a pekawk tharnak a si (Saam. 92:10). Hriak thih hi puithiam le siangpahrang pawl vekih hrilmi minung pawl thianghlimternak ih an tuah mi a si (Suahlannak. 40:15, 1 Sam. 10:1). Sinan hla phuahtu cun Herbu tongfang danglam zet balal timi cu hrih thih tinak ih hmang dingin a hril, cumi cun Pathian siahhlawh hriakthihnak lam a khihhmuh lo ih, raithawinak lam ih hriak “rawicok” mi lam a va relnak a si (Suah. 29:2, NKJV; Pui. 2:4, 5). Hla phuahtu in balal timi danglam zet a run hmannak ihsin Hla phuahtu cun amah le mah cu Pathian hnenih a nungmi raithawinak si a duh ih, Pathian hnenah a nunnak thianghlimter a duh a si timi a langfiangter (Rom. 12:1).

Saam ih thianghlimnak cu Sabbath ih hlan a si thu hi hmuhsaknak mangbangza a si lem lo, ziangahtile Saabath cu Bawipa in a minung pawl a thianghlimternak hminsinnak a si (Suah. 31:13). Lebanon ih um Tuum kung le Sidar kung cun Pathian minung pawl cu zumnak lamah an thangso ih, Mangbangza Pathian ih tumtah mi le duhdawtnak cu dikzet in a lungawi pi a si timi an langter. Sabbath cu Bawipa in a minung pawl thawn kumkhua thukam a tuah mi hminsinnak a si (Ezek. 20:20). Curuangah Sabbath colhnak hi Pathian minung pawl hrangah a thupi zet ziangahtile cumi cun Bawipa cu a thukam thutiam hmauhhmukah tuahsuak thluh dingin zumnak nei ih hngak dingin a cakter a si(Heb. 4:1–10).

`Saam 92 hi siar sal aw. Cutawk ah kan hrang beiseinak ropi ziang ziangsaw um, ziangtin saw tu khal ahhin cui a thurel mi ahcun hnangamnak kan neih thei ding?`