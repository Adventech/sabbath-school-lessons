---
title:  Dokhamtu le runsuaktu
date:   24/01/2024
---

`Siar ding: 1 Korin 10:1-4. Ziangtin saw Paul in suahlannak thuhla a simfiang? Cumi ihsin ziangmi thlarau lam zirlai saw zirh a duh?`

`Siar ding: Saam 114: Hi tawk ahhin biazai zawngin Israel mipi pawl Izipt ihsin Pathian ih a runsuahdan thuhla ziangtin saw a um?`

Izipt ram saltannak ihsin Pathian in a fale pawl mangbangza ih a hruaisuahdan biazai hmangih langternak cu Saam 114 ahhin a um. Thukam hlun hmuahhmuah fehtlang in, thukam thar lam khalah Izipt ihsin hruaisuaknak cu A minung pawl runsuak dingih Pathian thiltitheinak hminsinnak a si vivo. Korin cakuat ah Paul in himi bungcang pawl hi a hmang, a dikmi thuanthu pawl hmuahhmuah cu Jesuh Khrih ih rungdamnak hminsinank a simi mi hmuhsaknak pawl vekin a hmu a si.

Saam 114 cun sersiammi tlunih thiltithei sersiamtu, ziangkim uktu Pathian fehtlang in Pathian in rundamnak a run thlendan pawl a tarlang. Cumi cu Suahhlannak sungih A mi pawl a runsuahdan khal a si. Tipi, Jordan tiva, le tlang le mual pawl cun tiamcia ram pan rero Israel pawl dodal tu sersiammi le minung thiltitheinak pawl cu biazai fehtlang in tarlan a si(Daan 1:44, Josh 3: 14-17). Asinan Pathian cu an zate tlun ih uktu a si.

A ngaingai ahcun, ziangtik lai khalah, hmunkip ah Pathian fale tam zet hrangah van Jerusalem pannak lamzin cu tihnunnak thawn a khat thluh a si. Saam cabu cun tlangmual lenglam le lei le van sersiamtu Pathian lam hoi ding in thazang peknak a nei(Saam 121:1). Saam 114 cun Jesuh in tifinriat thlipi a dai terin, leiltlun a neh zo ruangah kawhhran cun zianghman tih ding a um lo timi a phuangnak a rak zohter. (Matt. 8:23"27, John 16:33). A mi pawl ai awih ih Pathian thilti ropi zet cun a hmaiah leitlun hi khur thlohthloh dingin a tuah a si(Saam 114:7). Khurnak hi tihphannak tivek lam ai hnakin cibaibuknak le Pathian va theihnak lam a si timi theihthiam ding a si (Saam. 96:9, Saam. 99:1). Pathian an hnenih a tel cun zumtu pawl cun zianghman tihphan ding an nei lo.

`Zumtu kan si vekin thlarau lam tihphannak kan tonmi hrekkhat pawl ziangsaw an si, cule Hla phuahtu pawl vekin tui kan san le kan dinhmun ah hivek tihphannak pawl ihsin in humhim theitu Pathian thilti theinak ih thumawkdan ziangtin kan zir thei ding?`