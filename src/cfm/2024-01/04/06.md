---
title:  Biakbuk ihsin bomnak
date:   25/01/2024
---

`Siar ding: Saam 3:4; Saam 14:7; Saam 20:1–3; Saam 27:5; Saam 36:8; Saam 61:4; le Saam 68:5, 35. Himi bungcang ihsin khuitawk in bomnak a ra?`

Thlarau lam le taksa lam ih humhim awknak le bomnak cu hmunthianghlim biakbuk ahkhan a langfiang zet. Hmunthianghlim biakbuk cu bomnak hmun, himnak hmun le rundamnak hmunpi a si. Biakbuk cun buainak lakah beunak a pe a si. Pathian cun hngaktah pawl le nuhmei pawl a humhim ih, A biakbuk ihsin a mipi pawl thazang cahnak a pek. “Mawi famkimnak hmun Zoin ihsin Pathian cu a eng”(Saam 50:2) tikah Pathian thuthennak dik cu phuansuah a si, cule Bawipai’ thlawsuahnak cu a fehsuak (Saam. 84:4, Saam. 128:5, Saam. 134:3). Biakbuk ih beunak hi leitlun hmundang pawl ih pek mi humhimnak hman in a tluk lo, ziangahtile biakbuk ahcun Pathian cu bulpak zetin a um a si. Cuvek ciah ih, Bawipai’ umnak Zoin tlang cu tlang niamzet si khal sehla, tlang dang pawl ai hmanin amah ah that cuangnak a nei a si (Saam. 68:15, 16; Isa. 2:2).

> <p></p>
> “Ziangahtile kan cah lonak in tuarpi thei lotu puithiam sang nei kan si lo; asinain kanmah vekin phunkim ih thlemnak tong, asinan sual nei cuang lo neitu kan si. Cuiruangah, lainatnak kan co theinak dingah, le kan tul caan ih in bawmtu ding zangfahnak kan co theinak dingah, zangfahnak laltohkham cu raltha zetin pan uhsi”(Heb. 4:15, 16, NKJV).

`Saam hla phuahtu in ziangvek lam in saw himi bungcang ahhin biakbuk thuhla thawn an milawk ter?`

Pathian biakbuk ih thianghlimnak cun mi hmuahhmuah cu misual le Pathian zangfahnak dongtlak lo an si zia pawm dingin forfialnak a nei ih, runsuahnak cu Pathian rinumnak le a zangfahnak lawngah a thum aw a si timi a phuang(Saam 143:2,9-12). Kanmah ih zianghman in Pathian hmaiah sunlawihnak a co thei lo. Mi in Pathian zangfahnak le sualsirnak le ngaihdamnak pawm ih Pathian thawn pehtlaihnak nei ih an ding lawngah Pathian rundamnak rinsan tlak zet an dil thei a si. Biakbuk hnatuannak cun Jesuh ah rundamnak a khihhmuh timi a langter a si.