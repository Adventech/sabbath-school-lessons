---
title:  Rinumzet Pathian ngaihsaknak
date:   22/01/2024
---

`Siar ding: Saam 40:1–3, Saam 50:15, Saam 55:22, le Saam 121. Nitin kan nunnak ah ziangtin Pathian a rungtel ve?`

Bawipa cu amah a ko tu pawl ai-awh ih hnatuan tu a nung Pathian vekin amahten cathianghlim ah a lang awter theu. Saam cangan tu cun, “Bawipa cu ka hmai ah a um ringring” tiah a ti(Saam 16:8). Curuangah, Pathian a rinsan ih, amah ah a thum aw(Saam 7:1, Saam 9:10). “Thuknak” hmun ihsin a au hman ah Bawipa cun a theihsak ding ih, Pathian uknak hnuai ah ziangvek nunnak khal in kham theihmi a nei lo timi a langter ding. Ziangtluk manhlap khal sehla hla phuahtu ih au-nak aw cun ziangtik hmanah beiseinak a hrial dah lo.

Saam 121 cun mi rinum pawl nun ih sersiamtui’ thiltitheinak ih lungawinak pawl a pholang. Cui thiltitheinak ah hi pawl an tel:

(1) “Anih cun na ke thawn ding cu a siang lo ding” (Saam 121:3, NKJV). “Ke” timi cun mi pakhat ih nun zalamtluan a khihhmuh theu(Saam. 66:9, Saam. 119:105, Thufim. 3:23). Hebru tong ih, “Thawn” timi cu Pathian in leitlun (Saam. 93:1) le Zion (Saam. 125:1) ih a pek mi kilhim awknak thuhla a sim.

(2) Bawipa cu a singh dah lo ih, a it dah lo, Israel kiltu vekih a umnak cun Bawipa cu a fale pawl ai-awh ih hnatuan dingin ralring cia le man cia ringring vekin a tarlang a si (Saam. 121:3, 4).

(3) Bawipa cu, “Na phenthlam” (Saam 121:5,6) a si timi cun suahhlannak tikcu caan lai ih mero thuam kha a vun mangter(Suah 13:21,22). Cuvek ciah in Bawipa cun a mi pawl hnen ah thlarau lam le tisa lam cawlhnak phenpham a pe a si.

(4) Pathian cu an kut vorhlam a si(Saam 121:5). Vorhlam timi cun mi pakhat ih kut thacahnak, kut cangvaihnak tivek pawl a sim tlangpi (Saam. 74:11, Saam. 89:13). Hitawk ahhin Pathian naih le duhsaknak thuhla a rel (Saam. 16:8, Saam. 109:31, Saam. 110:5).

(5) Pathian in a mi pawl a kilhimnak cu fiah felfai zetin Saam 121:6-8 ah a nemhnget. Pathian cun a minung pawl cu sualnak lak ihsin a kilhim hai. “Ni” lole “thlapi” tivek khal in a deng siat tei zik lo. Pathian cun “an luh” le “an suah” a kilhim ding. Himi hla phuahtu pawl cun Pathian theithiamnak kauzet, cemnet ti nei lo cu an tarlang a si.

`Pathian ngaihsaknak a ngaingai ih na ton theidan ding lamzin hrekkhat pawl cu ziangsaw an si? Ziangtinsaw Pathian in na hrangah le na nun ah hnatuan dingin nan pehtlaih awk theidan ding?`