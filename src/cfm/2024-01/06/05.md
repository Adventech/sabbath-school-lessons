---
title:  Na thinhengnak phorhsuak aw
date:   07/02/2024
---

`Siar ding: Saam 58:6–8; Saam 69:22–28; Saam 83:9–17; Saam 94:1, 2; le Saam 137:7–9. Himi Saam in ziangvek lungput a tarlang? Himi Saam ah thuthentu palai cu zosaw a si?`

Saam cangan tu hrekkhat cun bulpak lole rampi siatsuah tuahtum, asilole siatnak tuahzo tu, an mipi lole hla phuahtu pawl parah Pathian in phuleisam dingin an ngen a si. Himi Saam cabu pawl hi an buaithlak zet, ziangahtile an tongkam pawl le an ngennak pawl cun Bible in na ral pawl na duhdawt pei (Matt. 5:44) tiih a zirhmi thawn an pial awk deuh ruangah a si. Asinan saam hlaphuahtu cun neekrawknak an tuarlai ih an thinheng cu thiltha zet a si ko. Cumi sullam cu hla phuahtu pawl in mi tam sawn hnakin thudik le diklo an ngai thupi sawn tinak a si. Anih cun a ngaihsak zet, leitlun ih thil tha lo tuah zo mi tiang khal a ngaihsak a si, amai hrang lawngah siloin midang hrang khal a ruat ve. Ziangkhal sisehla, Saam hlaphuahtu cun khuitawk hmanah amah le mah cu phuleisamtu si dingin a tuah aw dah lo. Cu hnakin phuleisamnak cu Pathian kut sung lawngah a ret a si. Saam cun Pathian thukam camsiatnak a run phorhsuak(Daan 27:9-16) cule Pathian cu a thutiam vekin tuah dingin angen.

Saam hi hla phuahtu pawl lawng ih thlacamnak men lawng asilo ih a rung um dingmi Pathian thuthennak thuhla rak phuangcianak a si. Saam 137 cun Pathian in Babilon parah thuthennak a phuangsuahmi a tarlang ih, cumi cu Prophet pawl ahkhan kan hmu thei. Babilon mi pawl in miphun dang pawl hnenih siatsuahnak an thlengtermi cu anmai par lala ah a tla. Saam cun misual pawl cu kumkhua in hrem loin an um lo ding timi Pathian ih ralring peknak cu a phuang a si. Pathian daatatnak cu diknak le zangfahnak thawn tah a si. Pathian fale pawl cu anmah hmuhsuamtu pawl hrang thlacam dingin le an pianthar theinak ding hrang beiseinak nei dingin kawh an si (Saam. 83:18, Jer. 29:7).

Ziangkhalsehla Bible zirternak ih doral pawl duhdawt ding thuhla ah himi saam nganmi thawn an milawkdan ding kan hawl laiah, anmah in an rak torhnak tonteh nun pawl malter lo dingin kan fimkhur a tul. Pathian cun a fale pawl ih tuarnak a thei ih, annih pawl cu “Bawipai’ mithmuh ahcun a mithianghlim pawlih thih hi thil sunglawi a si”(Saam 116:15) timi a va theihfiang ter. Pathian thuthennak cun Pathian minung pawl cu thilthalo dokalhnak ah an aw suah dingin le Pathian uknak a ra dingmi a thlen famkimnak hawl dingin a ngen a si. Saam cabu cun harsatnak a tuar pawl hnenah Pathian cun an harsatnak a thei ih, nikhat ni ah diknak a ra leh ding timi theiter dingin a aw a suah a si.

`Zo in saw diklo zetin anmai parah simaw, an duhdawtmi mi pakhat par ih an tuahmi ah phuleisam ding thuhla ruat loin um dah kel ding? Ziangtin saw himi saam in cutivek thinlung ruahnak pawl cu dikzetih ngaihtuah dingin bomnak a lo pek ding?`