---
title:  Bawipai’ thuthennak le biakbuk
date:   08/02/2024
---

`Siar ding: Saam 96:6–10; Saam 99:1–4; le Saam 132:7–9, 13–18. Khuitawk ahsaw Pathian thuthennak a um, cule cumi letnak in kan hrang ziangsaw a kentel?`

Bawipa ih thuthennak cu Biakbuk thawn pehtlaih awknak an nei nai zet. Biakbuk cu thatlonak ih buainak pawl thlengawternak hmun a si tin Saam hlaphuahtu cun a rak theithiam(Saam 73:17-20). Biakbuk cu Urim thuthennak(Mipum 27:21)le puithiam sang ih thuthennak awmphaw (Suah 28:15,28-30)ih a langvekin Pathian thuthennak hmun si dingih ruah mi a si. Saam tamzet ih a um vekin Pathian cun leitlun ih sualnak le thiltha lo pawl ruangah thuthen dingah ralring cia in Biakbuk sung ih a Bawi tohkham ah a to zo tiah an sim. Biakbuk ahkhan rundam khawkhannak pholang a si. Zumlotu, pathian dang biami pawl in sualnak cu taksa bawrhhlawh zet tivek in an theihtiam ih, cumi cu dawithiamnak in ti hloh ding a si tiah an ti. Cuvek thu kalh ciah in, Bible cun sualnak cu Pathian thatnak daan zianghman ih siarlonak a si tiah a ti. Pathian a thianghlim timi sullam cu diknak le dingfelnak a duh tinak a si. Cubangtuk in Pathian minung pawl khal in diknak le dingfelnak ngaina in A thianghlimnak ah Pathian cibai an buk ding a si. Hivek ih um ding cun Pathian daan an thlun a tul, cumi cun a thianghlimnak a pholang thluh a si.

Pathian ih zangfahnak tohkham le “dingfelnak ih thawiawknak” (Daan 33:19, Saam 4:5) in a theihter vekin Biakbuk cu sual ngaidamnak le dingfelnak tuahthat salnak hmunpi a si. Cucing in, “ngaidamtu Pathian” cun sual rim duhnak nei lo misual pawl parah phuleisamnak a nei a si. Pathian thuthennak hmun thupizet biakbuk cu Pathian thianghlimnak le Pathian thukam in a ngen vekin fel zet in nun an hman theinak dingih a ngennak ah hmuh a theih.

Zion ihsin Bawipai’ thuthennak cun mifel thatnak le misual nehnak a thlenpi theu(Saam 132:12-18). Biakbuk cun a hleice in remnak ni a um laiah Bawipa cu thuthentu vekih a ratnak ding beiseinak hlim umzet cu a fingkhawi ringring lai. Cuvek in Saam cun Pathian thuthennak a ra thleng dingmi ah fiangzetin thazang thar a pek ih(Saam. 96:13, Saam. 98:9) cumi cu van biakbuk ih Jesuh Khrih a si (Thup. 11:15–19).

`Siar ding: Rom 8:34. Himi bungcang hin Van biakbuk ih Khrih ih a thiltuah mi hi A minung pawl hrangah thuthangtha a si zia ziangtin in theihter?`