---
title:  Ziangtik tiangsaw diklonak thuthen lo ih na um hrih ding?
date:   06/02/2024
---

Bawipa cun Israel hruaitu pawl cu Israel ram ih thuthennak dik kai hngettu dingah thuneihnak a pe a si (Saam. 72:1"7, 12"14). Israel siangpahrang pawl cun Pathian duhdan vekin an thuneihnak cu hmang ding an si. Hruaitu pawl ih an ngaithupi bik dingmi cu rampi ih daihnak le diknak a um theinak dingin le mi harsa deuh pawl zohkhen ding hi a si. Cumi lawngah rampi le minung pawl hmuahhmuah khal an nun a nuam ding a si. Siangpahrang ih bawi tohkham cu minung thiltitheinak siloin Pathian ih rinumnak thawngin a cakter a si.

`Siar ding: Saam 82. Hruaitu pawl in diknak cu a si loin an hmang ih, mipi runhim ding aiih an neekrawk sawn tikah ziangthil a thleng?`

Saam 82 ah Pathian in Israel thuthentu pawl parih a thuthennak a phuang. “pathian pawl”(Saam 82:1,6) timi cu milem pathian pawl lole vancungmi tivek khal an si lo ti a fiang zet, ziangahtile annih pawl cu Pathian minung pawl hnenah diknak thlenter dingih ngen an si dah lo, cumi an famkimter thei lo ruangah thuthennak neihsak theih khal an si lo. Saam 82:2-4 ahhin Torah ih um daan a rung lang, “pathian pawl” timi cun Israel hruaitu pawl a va relnak a si (Daan. 1:16"18, Daan. 16:18"20, Johan 10:33–35). Pathian cun “minung fapa pawl” in dik zetih thuthennak an fehpi le fehpi lo a sut hai, cule hrem an tuar dingmi khal phuan cih in a um. Ziangahtile annih pawl cu dingfel lo ih hmuh an si. Hruaitu pawl cu theihnak nei loin thimsung ah an tlu (Saam. 82:5), ziangahtile Eng a simi Pathian daan an hnong ruangah a si (Saam. 119:105).

Cathianghlim in Bawipa hi Pathian umsun a si ti ruahnak cu hngetzet in a pawm. Pathian in leitlun a uknak cu Amah aiawh tu dingih a retmi milai hruaitu pawl a hlawm ve a si (Rom. 13:1). Ziangkhal sisehla himi aiawhtu minung pawl in santhuanthu le a tu khalah an hnen ih pekmi tuanvo hi ziangtluk in saw an siatbal?

Saam 82 ahcun midang pawl tlun ah “pathian pawl” in anmah le mah a zum aw tu hruaitu hrekkhat pawl ih zumnak a fehsandan pawl cu hnihsuak za in a rel. Pathian in Israel hruaitu pawl hnenah thuneihnak le caan tha pe khal sehla, annih pawl cu “Cungnung bik fale pawl” tile amah aiawhtu tiih kawh an si ko nan, Pathian cun hruaitu misual pawl tiah a ko. Pathian cun thithei le midang pawl hmuahhmuah vekin daan bangrep ih kaihhruai mi an si thotho thu a theihter sal theu. Zohman Pathian daan tlun ah an um thei lo (Saam. 82:6–8).

Pathian cun leitlun pumpi thu a then ding: Pathian minung pawl khal Pathian hmaiah letnak an nei ding. Hruaitu pawl le mipi pawl khal in Pathian thuthentu cu an zohthim ding ih, anmah ah an beiseinak netabik an thum ding a si.

`Midang hnenah ziangvek thuneihnak saw na neih? Cui thuneihnak cu ziangmi tluk in dik le fel zetin na hmang? Ralring aw.`