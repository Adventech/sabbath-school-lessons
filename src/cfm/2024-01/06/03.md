---
title:  Hremtuar hrang diknak
date:   05/02/2024
---

`Siar ding: Saam 9:18, Saam 12:5, Saam 40:17, Saam 113:7, Saam 146:6"10, le Saam 41:1–3. Hitawk ah kan hrang ah, tuisan khalah ziangmi thucah a um?`

Pathian cun mi rethei, mi tlasam, harsatnak tuar, pa neilo, nuhmei, le mikhual pawl khal tel in harsa mi dangdang pawl thuhla ah a hleice in lairelnak dik ngaihsaknak a langter a si. Daan le Prophet pawl vekin Saam cu cumi thil ahcun a fiang zet (Suah. 22:21–27, Isa. 3:13–15). Saam hmun tamzet ahcun “Rethei le bomtul” timi pholangnak a hmang theu, cule hnam le biaknak lam buainak ih hremnak tuartu pawl ai-awh cu a pumpelh thei a si. Himi cu Pathian in leitlun minung hmuahhmuah a ngaihsak thluh a si timi langternak dingih tuah thluh mi a si.

“Rethei le bomtul” timi tongfang hin neihsiah lam ih retheihnak lawng siloin tihnung umnak le bom theihlonak lampang a sim duh a si. Pathian hnenih zangfah dilnak a langter ih, cumi cun bulpak zetih harsa tuar ih Pathian lo cu bomtheitu dang zohman an um lo timi ruahnak a suahter. “Rethei le bomtul” timi cun Pathian ah thum aw thluh in, mah le mah rinsan awknak le ngai thupi awknak pawl cu hnong in Pathian lam ih dik le rinum zet le duhdawtnak lam thawn khal pehtlaihnak an nei.

Cule, tulsam zet pawl ngaihsaknak(Saam 41:1-3) cun Pathian ah mipi pawl ih an rinumzia a pholang. Mi harsa pawl hnenih thiltha lo a tuah cu Bible nunphung ahcun sual nasa zet a si(Daan 15:7-11). Saam cun mi rinum pawl hnenah neekrawk tu pawl dokalh ih an aw suah dingin thazang a pe a si. Saam cun fimnak le himnak dingah a siat hlo thei minung parih rinsannak nei in thum awk ih a hlawklo zia a tarlang. Pathian minung pawl cun rundamnak ngah dingih zumnak neih ding thuhla ah minung hruaitu pawl le hmun dangdang ih hruaitu, a hleice in Pathian lamzin thawn pialaw ih a umtu pawl ih thlemnak cu an do tengteng ding a si.

A zangfahnak ahcun kan Bawipa cun a retheihnak thawngin mi tampi in lennak an ngah theinak dingah amah le mah cu mi rethei zetah a cangter aw (2 Kor. 8:9). Khrih lennak ah sualnak ih a neekrawk mi pawl hmuahhmuah runsuahnak le Pathian uknak ih kumkhaw nunnak nei dingih in thutiamnak khal a tel a si (Thup. 21:4). Jesuh Khrih cu thuthentu a si vekin Saam cabu ih thutiam pawl a hlensuak tu ding, le mi rethei pawl hmuhsuam ih, ngaihsak duh lo ih, a hnongtu pawl thu a thentu ding a si. (Matt. 25:31–46).

`Kan lakih “Rethei le bomtul” hi ziangvek in kan ngaihtuah, An hrangah ziangtluk hna kan tuan?`