---
title:  Doawknak rorum
date:   04/02/2024
---

`Siar ding: Saam 18:3–18; Saam 76:3–9, 12; le Saam 144:5–7. Himi bungcang ah ziangtin saw Bawipa a lanter? Himi hin Pathian in a minung pawl runsuak dingih a man cia ringring thuhla ah ziangtin a langter?`

Himi hla pawl cun Bawipa cu a minung pawl tihphangtertu sual thiltitheinak nehtu a si ruangah thangthatnak a pek. Pathian cu a sunlawinak ah raldotu le thuthenntu vekin a tarlang. Saam ahhin Pathian cu raldotu vekin tarlan in a um, Pathian in A mipi pawl tuarnak le an au-aw pawl a letnak nasa zet le manhlap zet cu a tarlang uar zet. “Bawipa cu van khalah khawri bangin a ri ih, Cungnungbik in a aw a suah; rial le meiling tla an tla. A si, a thal pawl a thlah ih annih cu a mekdarhter hai; nimthla in a kap ih annih cu a neh hai. Maw Bawipa na kawknak ruangah le na hnar ih thaw in a sem ruangah tidai luannak tikong pawl cu hmuh an si ih, leilung hram mohnak pawl tla an lan” (Saam. 18:13–15, NKJV).

Pathian ih thil tumtah mi le a sunlawi zia cun Pathian ih ngaihsaknak thuhla le harsat tuar pawl hrang a zangfahnak asilole sualnak a neh theidan thuhla pawl ih rinhlelnak pawl cu thekdarh thluh a si. Cumi a tuah ding hngak men hi kan tuah dingmi cu a si.

A netnak ahcun David vekin Pathian minung pawl hi doawknak ih an tel hmanah runsuah awknak cu minung ihsin ra suak a si lo. Pathian minung pawl in doral an donak hmun tamzet ah siangpahrang David cun nehnak hmuahhmuah ih sunlawinak a cotu umsun Pathian a thangthat. David hrangah cun a hlawhtlinnak le ral a nehnak ih thil a thlengmi pawl hi amai hlawknak ding hrangih lak ding hi a olsam zet ding, asinan cuvek cu a thinlung a si lo. A thiltitheinak cu khuitawk ihsin a ra suak timi a theifiang zet.

David cun Pathian in ka kut hi raldo a zirh ti hman sehla(Saam. 18:34), Saam cabu khuitawk hmanah raldo a thiamnak ih a thumawknak hmuh ding a um lo. Cu hnakin Bawipa in David ral a dosak ih a runsuak a si (Saam. 18:47, 48). Saam sungah raldonak ih hlawhtling zet tiih theihmi David cun awnmawi lam thiam zet asi vekin a tuanvo a hlensuak ih, Bawipa cu a minung pawl cawmtu le runsuaktu umsun a si ruangah a thangthat (Saam. 144:10"15). Bawipa hnenih thlacam le thangthatnak pek hi David ih a cahnak hrampi bik a si, cumi cu doawknak ih ralthuam ziangvek hnakin thiltitheinak a nei sawn. Pathian amah lawng hi rinsantlak le cibaibuk tlak a si.

`Na nunnak ah thilpek le thiamnak le hlawhtlinnak na rak nei dah zo, ziangahsaw cumi pawl ra suaknak na theih ringring a tul? Cumi ra suaknak hmunpi theihngilh awla ziangvek tihnung umsaw na ton ding?`