---
title:  Santhuanthu sung mi ropi Bawipa
date:   07/03/2024
---

`Siar ding: Saam 135. Saam ah ziangvek san thuanthu pawl saw tarlan ih a um? Anmai hnen ihsin ziangvek zirlai saw saam hin a lak suah?`

Saam 135 cun Bawipa ih thatnak le rinumnak cu sersiamnak ah(Saam. 135:6, 7), le suahlannak caan ih Israel pawl an rundamnak thuanthu ah (Saam. 135:8, 9) le tiamcia ram an lak theinak pawlah (Saam. 135:10–12) a langsuah ih, curuangah Pathian minung pawl in thangthat dingin a ngen a si.

Bawipa cun a zangfahnak cu a hleice in a hlawnthil hleice si dingih Israel miphun a hrilnak ihsin a langfiang ter(Saam 135:4). “Hlawnthil hleice” timi cun Bawipa le a minung karlak laicin awknak thukam ummi pawl a pholang(Daan 7:6-11; 1 peter 2:9,10). Israel hrilnak cu Bawipa uknak ih duhdan ah a thum aw, curuangah Israel miphun cun hnamdang miphun hnakin cungnung sawn vekih a ruatawk theinak ding zianghman a um lo. Saam 135:6,7 cun leitlun hrang Bawipa ramuknak thutiam cu Israel ihsin a thokmi a si loih, sersiam ihsin a thok timi a langfiangter. Curuangah rundamnak ngah dingah leitlun pumpi hrang Pathian in tumtahnak a neihmi hnatuan ah hnuaidor zetin an hlen famkim ding a si.

A minung pawl ai-awh ih Pathian hnatuan ropi zetzet relsuah kirsalnak(Saam 135:8-13) hi Pathian in a minung pawl “thu a then” leh dingih, an parah zangfahnak a nei ding timi thutiam phuansuahnak a si (Saam. 135:14). Hitawk ih thuthennak hi farah le hmuhsuam a tongtu pawl thiamcoternak a si (Saam. 9:4, Saam. 7:8, Saam. 54:1, Dan. 7:22). Thutiam cu Pathian in a minung pawl a humhim dingih anmah pawl a run ding timi a si (Daan. 32:36). Curuangah Saam 135 cun Pathian minung pawl cu Bawipa rinsan dingin le amah thawn thukam tuahnak ah rinum vivo dingin a forhfial.

A mi pawl hnen ih Bawipai’ rinum zetnak cun Saam in leitlun ih Bawipa cungnunnak danglam zet le milem biaknak cu zianghman an si lo timi theihfiangnak lamah in hruai (Saam. 135:15"18). Milem ih thumaw in milem bia pawl cun an milem vekin thiltitheinak le beiseinak khal zianghman an nei lo (Saam. 135:18). Saam cun Pathian cu sersiamtu le a minung rundamtu a si ruangah thangthat ding timi a tarlang. Himi mangbangza cun thukham pahra ih thupek a palinak hi veihnih rero relsuak in a um timi a pholang (Suah. 20:8"11, Daan. 5:12"15). Sersiamnak le Pathian thiltitheihnak thuanthu hi leitlun ih tahthim theih an si lo ruangah Pathian minung pawl cu Amai’ par lawngah thum aw in, amah lawng cibai an buk ringring ding a si. In sersiamtu le in tlentu a si vekin amah lawng cibai buk ding a si ih, cule thildang simaw, zo si maw cibai buk hi milem biaknak a si.

`Kan nunnah milem a um lo ti ziangtin kan theithei ding? ziangahsaw milem biaknak hi kan theih hnakin tuah a olsam sawn?`