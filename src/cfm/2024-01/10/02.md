---
title:  A cawl theilomi Bawipai’ rinumnak
date:   03/03/2024
---

`Siar ding: Saam 78. Himi saam ah ziangvek thuanthu thupi zet pathum saw tarlan ih a um? Tikcu tin ihsin Asafa in ziangvek zirlai saw a rak zir?`

Israel tikcu liamzo thlir tikah Pathian rinumnak le Israel pawl rinumlonak a langfiang zet. Annih khal in san a ra lai ding mi pawl hnenah an thilsual tuahmi run tuahsal lo ih, Pathian rinsan dingin le A thukam ih rinum dingin an zirh ding a si. Saam hla phuahtu cun thuanthu cu tahthimnak(Saam 78:2)vek in a hmang, cumi sullam cu mipi pawl in saam ih thucah cu thuk deuh in ngaihtuah in anmah ten cumi ih sullam cu an hawl ding a si. Saam 78:2 cu Jesuh ih thuzirhdan tahthimnak pawl simcianak a si (Matt. 13:34, 35).

Saam cun suahlannak tikcu caan(Saam. 78:9"54), Kanaan ih an um lai(Saam. 78:55"64), le David san pawl khal a ruattel(Saam. 78:65"72). Cumi cun Bawipai’ sunlawinak thukzia le minung pawl in an Pathian thawn thukam tuahmi an buarnak ih rah pawl khal a pholang thluh. Israel thuanthu cun Pathian hnen ih mipi rinum lonak phun dangdang a tarlang ih, a hleice in an milem biakdan pawl a tarlang (Saam. 78:58). Ziangkhal sisehla Saam hla phuahtu in Israel pawl rinum lonak ih a bulram pawl cu uar zetin a rel: Annih cun an hrang Pathian thiltuah mi an hngilh, Pathian ah rinsannak an nei lo, Pathian an hniksak(Saam 78:18,41,56), Amah an dodal, A daan, thukam thlunnak ah le Amai thutheihpitu sinak pawl ah hlawhsam in an um (Saam. 78:10, 37, 56). Hivek rinum lonak dangdang relsuah mi ihsin hla phuahtu cun santhuanthu ih Israel hnongnak cu sualnak pakhat ihsin ra suak mi a si thu a rel ih, cumi cu mipi pawl in Pathian an rinsan lo ruangih um mi a si(Saam. 78:7, 8).

Saam siar tikah, Bawipa ih thinsaunak le zangfahnak pawl cu minung ih lungruhnak le thlarau lam mitcawtnak cun a khuh thluh. Ziangtin saw sankhat hnu sankhat pawl in zirlai zir dinghi an khulfung?

San liamcia pawl thuthennak kan tuah hlanah kanmahten kan zohfel awk a tul. A liamcia ih Pathian in mangbangza a tuah mi cu theihngilh in, A thukam thlun dingih in pekmi hman kan hnong theu ve silo sawm? Saam cun mipi pawl anmai tuahtuannak ih thum aw dingin forhfialnak a nei lo. Cu ai-ah Saam 78 cun minung duhnak cu Pathian rinumnak le A zangfahnak cohlangnak ih a thumawk lo cun santlaihnak zianghman a nei lo timi a khihhmuh a si. Doawknak ih Pathian minung pawl an hlawhsamnak (Ps. 78:9, 62–64) hi Pathian hnen ih rinumnak tilo minung ih tuahnak cu a netnak ah hlawhsamnak mi a thlen timi Saam ih a ngan mi hi a fiang zet.

`Ziangmi zirlai saw na zirngah, asilole a liamcia ih na thilsual tuah mi ihsin ziang thuhla ha zir tengteng na tul mi?`