---
title:  Santhuanthu le sualsirnak thei ringring in
date:   05/03/2024
---

`Siar ding: Saam 106. Himi Saam ahhin ziangvek thuanthu le an zirlai saw a um?`

Saam 106 cun Israel thuanthu hminthang zet pawl suahlannak thu, nelrawn ih an khualtlawnnak le Kanaan ram ih nun an hmandan pawl tiang in a pholang thluh. Cumi cun saltannak ihsin hruaimi cithlah pawl hnenah an pale pawl ih an sualzia rapthlak zet pawl a pholang a si. Curuangah saam hi rampi in Babilon ih an um lai simaw, asilole inn lamih an tlun hnu ih ngan mi a si tengteng ding ti a fiang zet, Hla phuahtu pawl hi Thiang thlarau thawkhum an si ih, Pathian mipi pawl hrangah himi thuanthu thilthleng pawl le anmah ihsin mipi in zirlai an zir theinak ding hrangah an ngan a si.

Himi saam khal a dang pawl vek thotho in, a liamcia ih A minung pawl a rundamnak ihsin zangfahnak thukam ih Pathian a rak rinum zia pawl a pholang a si(Saam. 106:45). Cumi cun Pathian in sualsirnak nei a minung pawl parah zangfahnak a langter sal ding ih, miphun pawl lak ihsin a hruaisuak ding timi beiseinak a langter a si (Saam. 106:47). Tu ih rundamnak ding hrang dilnak hi duhthusam ngaihtuahnak men a si lo ih, Pathian in a liamcia ih rundamnak (Saam. 106:1"3) le A minung thawn a thukam ih rinum zet, hlawhsam dah lo mi ah thum aw in zumnak ih thlacamnak a si.

Saam 106 ih um Israel thuanthu ih an hlawhsamnak cu mipi pawl in an sual an phuangsuahnak le annih cu an pupa pawl hnakin an tha cuang lo a si timi an theihnak ding hrangah a si. Tu ih minung pawl cun an pipu pawl hnakin an rapthlak sawn ti an pom hnget, ziangahtile a liamcia minung pawl sualnak ih a runglang suakmi le a liamcia ah sualzet in rak nung hai khal sehla Pathian in a nasa zetmi thinsaunak thawn a rak zawi theizia le zangfahnak ih a rundamdan pawl a lang thluh. Hivek pawl hi an hrangah a rak dik ngaingai a si ahcun Pathian mizia phuangawknak neitu, thinglamtah le Jesuh zangfahnak ih rundam mi tuisan kanmah pawl hrangah ziangtluk in a dik timi vun ruat hnik aw.

Saam 106 ih thuthangtha cu mipi pawl ih sualnak parah Pathian duhdawtnak cu a hngetkhoh ringring ti hi a si(Saam. 106:8"10, 30, 43"46). Moses le Finehas in Pathian thinhengnak a letkirsal theinak dingih tuanvo an neihmi in zumtu pawl ai-awh in Khrih ih thlacamnak a thupitzia a tarlang. Pathian zangfahnak bulpak zetih tonnun kan neih lawngah thuanthu liamcia cu kan thuanthu ah kan cangter thei ding.

`Siar ding: Saam 106:13 : “A thil tuahmi pawl cu an theih hngilh lohli; a khawkhannak an hngak lo”(NKJV). Ziangruangah saw kan hrangah cuvek pawl cu kan nun ah tuah ding a olsam?`