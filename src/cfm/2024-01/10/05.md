---
title:  Bawipai’ sabit kung tahthiamnak
date:   06/03/2024
---

`Siar ding: Saam 80. Himi saam ahhin Pathian minung pawl ziangtin saw an langter, ziangmi beiseinak ropi zet saw an dil?`

Israel cu Pathian in harsattuarnak Izip ram ihsin a phorhsuak mi le tiamcia ram ih phur luhmi sabit hmuan dun vekin a tahthim. Sabit hmuan cun Pathian in Israel a hril thu le a ngaihsak in a kilkhawidan a khihhmuh a si (Siar thotho aw.. Sem. 49:11, 12, 22; Daan. 7:7"11). Ziangkhal sisehla Saam 80 ah Pathian sabit hmuan cu a thinhnennak ah a um (Saam. 80:12). Profet pawl cun sabit hmuan siatsuah cu Pathian thuthennak ih hminsinnak a si tiah an phuang, ziangahtile sabit hmuan a siat a si (Isa. 5:1"7, Jer. 2:21).

Ziangkhal sisehla, Saam 80 cun Pathian thuthennak ih thuhla pawl zianghman a ruat lo. Pathian zangfahnak thuk zia ruat in Saam hla phuahtu in tikcu caan reilo a mipi pawl hnen ihsin Pathian in a umnak a thup theinak cun a ruahnak a ti buai zet. Pathian thinhengnak le thuthennak, lehlam ah Pathian zangfahnak le ngaidamnak kalrak ih buainak in khatlam ah hlaphuahtu cun Pathian thinhengnak langsuak in, mipi pawl a cemral ter ngaingai pang kei timi a ngaihtuah ter (Saam. 80:16).

`Siar ding: Mipum 6:22–27. Saam 80 in himi thlawsuahnak hi ziangtin saw a hman?`

Saam in Pathian in Aaron hnen ah A minung pawl thlawsuahnak a pek ding thu a tiamnak le Pathian zangfahnak in mipi pawl ih tuarnak pawl a nehsak thluh ding timi beiseinak pawl a tarlang thluh: “Maw Pathian, in herkirtersal awla, na hmai cu engter hram aw; cule sanhim kan si ding a si (Saam. 80:3, NKJV; zoh aw Saam. 80:7, 19, NKJV).

Hebru tong ih, “Remtha” timi hitawk ih a ummi hi tong tlaitluang zet cun, “kirsal” tinak a si, cumi cu Bible ah Pathian in a hnenih kirsal dingin a minung pawl a kawhnak ah vei tamzet hman a si. Cumi cu sualnak tlansan in Pathian hnenih kirsalnak, sualsirnak thawn pehawknak an nei. “ ‘Cun keimah theihnak, keimah hi Bawipa ka si, ti theihnak thinlung ka pe hai ding; cun annih cu ka minung an si ding ih, kei cu an Pathian ka si ding: ziangahtile an thinlung zatein ka hnenah an ra kirsal ding a si.” ’ “ (Jer. 24:7, NKJV).

`Sualsirnak cu Pathian hnen kirsalnak a si timi nangmah in ziangvek hmuhtonmi na nei?`