---
title:  Caan liamzo ih zir ding
date:   02/03/2024
---

### Tuizarh sung siar ding
Saam 78, Saam 105, Gal. 3:29, Saam 106, Saam 80, Mipum. 6:22–27, Saam 135.

> <p>Bible cangken</p>
> “Cupawl cu kan pupa pawl in in rak sim ih kan hna in kan thei ih kan thinlungin kan thei. Cupawl cu an faate pawl lakah kan thup lo ding, Bawipa thangthatnak, le a thazang, le mangbangza thil a rak tuahmi pawl cu a ra lai ding mi thangthar pawl hnenah kan phuang sawn ding a si (Saam 78:3, 4, NKJV).

Saam tam zet ah thangthatnak cu Bawipa rundam cangvaihnak ropi zet relnak ih hman a si. Himi Saam hi khuimaw caan ahcun “Rundamnak thuhla Saam” asilole “Saam thuanthu” tivek in simaw kawh a si theu. A hrekkhat pawl cun Pathian minung pawl hnenah an tikcu liamzo mi ihsin, an thilsual tuah mi le an pupa pawl ih thilsual tuahmi ihsin zirlai zir dingin a sawm hai a si. Saam thuanthu thazet pawl ah Pathian in a liamcia tikcu caan ih mangbangza in a mipi pawl ai-awh in, le tulai ih an harsatnak ihsin rundam theitu mi rinum le an hrang um ringring Bawipa ah an rinsannak ticak theitu ding Saam hlafang tamzet a um.

A hleice in Saam thuanthu ih ngennak cun kan nunnak cu Pathian minung pawl thuanthu hrekkhat le tikcu liamcia pawl cu kan mai ta ve rori ih hmu thiam le theithiam dingin in bawm a si. Khrih thawngin Pathian minung thuanthu sungkua ih luh zotu kan si vekin(Rom 8: 15; Rom. 9:24-26; Gal 4:6,7) hlanlai Israel mipi pawl ih thuanthu ro sunglawi zet cu a ngaingai cun thlarau lam kan pupa pawl ih thuanthu a si. Curuangah, kan theitawk in a liamcia ih an thuhla pawl ihsin zirlai kan zir a tul, kan thuhla khal an si.

Netabik tumtahmi ahcun doawknak ropi ah Pathian uknak ih tumtahmi phorhsuaknak ah Pathian minung pawl ih cithlah sawng pawl cu an tetham zet nan, a thupi zet mi thil ah an tel ti theih ding hi a si.