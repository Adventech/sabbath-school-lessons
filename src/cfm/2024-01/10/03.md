---
title:  Thuanthu thei ringring awla, Pathian thangthat aw
date:   04/03/2024
---

`Siar ding: Saam 105. Himi saam ahhin ziangvek thuanthu le an zirlai pawl saw um?`

Saam 105 cun Bawipa le A mi Israel karlak ih laicin awknak thukam hngetzet a um thu a vun theihter sal. Cumi ih bitum cu Pathian in Abraham le a cithlah pawl hnenah tiamcia ram a pekding thukamnak a si, himi thutiam Isak le Jakob hnen ih a nemhnget mi cu Josep, Moses le Aaron fehtlang in Kanaan ram an laknak ahkhan famkimter a si. Saam cun san tinkim ah Pathian minung pawl cu beiseinak a pe, ziangahtile a liamcia tikcu caan ih mangbangza Pathian hnatuannak ih thukam mi cun ziangtik khalah a minung pawl a duhdawtnak cu a danglam thei nawn lo ding thu a relfiang a si (Saam. 105:1"5, 7, 8).

Saam 105 cu Saam 78 (Mani sun zirlai)thawn an bang aw ih, santhuanthu ih a minung pawl parih rinumzet Pathian thu an rel tlang, cule cui thil cu Pathian sunglawinak dingah le rinum dingih forhfialnak ding hrangah a si. Ziangkhal sisehla, Saam 78 vek siloin Saam 105 cun mipi pawl ih thil an rak tuahsual mi a rellang ve lo. Himi saam cun tumtah mi dang a nei. Saam 105 ahcun Israel ih mi ropi zet pipu pawl ih nun pawl hmangin santhuanthu a runrel leh sal ih, Pathian in a kaihhruainak le pipu pawl in harsat caan ah thinsau ten an rak tuardan pawl khal a rel tel thluh. Pipu pawl ih tuarfainak le Pathian hnenih rinumnak cun lawmman tamzet donter an si. Curuangah Saam 105 cun mipi pawl cu pipu pawl ih zumnak zohthim dingin le an tikcu lai ih Pathian runsuaknak cu rinsannak thawn hngak dingin a sawm hai a si.

Saam 105 cun hla thu a nei(Saam 105:1-7), cumi cun Pathian thangthat taktak dingin le Pathian mipi pawl in an thuanthu dikzia an theihnak dingin a rak khihhmuh a si. San thuanthu cun kan zumnak le Pathian kan thangthatnak ding san tamzet cu a fekter a si.

Cibai buktu pawl cu Abraham cithlah le Jakob fale pawl tiih kawh an si (Saam. 105:6), cumi cun Pathian in Abraham hnenah miphun tumzet ah ka lo tuah ding tiih a thutiam famkimnak ah an ngai (Seem. 15:3"6). Saam hla phuahtu pawl cun pipu pawl le a hnu ih Pathian minung cithlah sawng pawl karlak pehtlaihawknak cu an rel uar zet. Hla phuahtu cun, “A thuthennak pawl cu leitlun pumpi ah a um” (Ps. 105:7)timi a rel uar zet. Cumi cun cibai buktu pawl in “kan Pathian” theih hngilh lo ding mi Bawipa cu leitlun pumpi uktu le A zawnruatnak cu mikip hnenih pungter vivo tu a si timi a langter. Cumi cu san tinkim ih zumtu um vivo pawl rinumm zetih um dingih kawhnak a si ti a fiang zet.

`Seventh-day Adventist kan si vekin ziangtin saw mipi pawl lakah Abraham ihsin kan rak hmuh awk thei ding?(zoh aw, Galiti 3:29) Himi thuanthu ihsin ziangvek zirlai saw kan zir thei ding?`