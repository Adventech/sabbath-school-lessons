---
title:  A Thukam ruat rero phah in
date:   17/01/2024
---

`Pathian thuthennak ih thulu cun thusuhnak thupizet a umter: Ziangtin saw Pathian minung hi Pathian thawn hnangamnak le thuthennak tikcu caan ah rundamnak thutiam cu an neih thei ding? siar ding: Saam. 94:14, Saam. 105:7"10, Dan. 7:22.`

Pathian minung pawl cu kilhim in an um ding, ziangahtile Bawipa cun A umnak hmun Zion ah a ret ding (Saam 76:1,2) cule A hlawnthil neihsiah kilkhawitu vekin anmah thawn kumkhua thukamnak a tuah ding (Saam. 94:14, Saam. 105:8–10). Pathian cun a thukam mi minung pawl hnong lo dingin a tiamkam men lo ih, amah ah humhim ih an um theinak dingah hna a tuan a si. An sualnak pawl a ngaidam(Saam 103:3); A zirh, thlawsuah a pe, cule a minung pawl a cakter (Saam. 25:8"11, Saam. 29:11, Saam. 105:24). Pathian thuthennak hi mipi pawl felnak lam ih a hawiter tu ding le Pathian in a ngaihsak a si timi langternak dingih pek mi a si (Saam. 94:8–15).

Saam 105 sung hmuahhmuah cun Israel thuanthu sungih A thukam ah Bawipai’ rinumnak a langter thluh. Thil ziangkim a tha siseh, a sia siseh a thlennak hmunkip ah Pathian a um. Anih cun Josef cu Izipt ah a hruai thleng ih, amah hmangin a minung pawl le cutawk hmun hrawngih paam tuar pawl a runsuak a si (Saam. 105:16"24). Pathian cun a minung pawl cu Izipt saltannak ihsin runsuak dingin Moses a ko suak, cun anih cun anmah aiawh in thilmak le hminsinnak pawl a tuah (Saam. 105:25"38).

Pathian cun a minung pawl cu tiamcia ram a luahter(Saam 105:11,44) cule A kilhim vivo (Saam. 105:12"15). A karhzai ter (Saam. 105:24), An bawipawl hnen ihsin luatnak a pek (Saam. 105:37, 38), cule nitin an tulmi a pe hai (Saam. 105:39"41). Rinhlel ding zianghman um loin Pathian cu minung pawl umnak ah a tel ve vivo, A minung pawl in ziangtik hman ih an theihhngilh lo ding hi saam ngantu ih duh bikmi a si.

Pathian in a thukam a cingkeng tikah, theihnak le hminsinnak men a si lo, ziangahtile cumi cun tuahnak ah a hruailut ringring a si (Sem. 8:1, 1 Sam. 1:19, Saam. 98:3, Saam. 105:42–44). Cuvek ciah in, Pathian ih mangbangza le thuthennak cingkeng ringring dingih mipi kawh an si tikah, cumi sullam cu Minung pawl cun Pathian tihzahnak thawn nun an hman a tul tinak a si.

Himi thukam ahhin, Israel kawhnak hmaisa cu Pathian daan thlunnak thawngin thukam ih rinum ding hi a si( Saam 78:5-7, Saam 105:45). Pathian minung pawl khal miphun dang hnen ih thutheih pitu si dingih kawh an si thotho, ziangahtile Pathian cun miphun hmuahhmuah cu a minung Israel pawl thawn um tlanter thluh a duh a si(Saam 105:1, 2). Cuticun leitlun cu ziangkim tithei le zangfahnak ih khat Pathian thukam kilhimnak ah humhim in a um a si (Ps. 89:28"34).

`Hlanlai Israel pawl hnen ih himi thukam pawl hi tu ahhin kan hrang ah a hman theihnak ding san langtertu Jesuh ah ziangsaw kan neih mi um?(Gal. 3:26–29.)`