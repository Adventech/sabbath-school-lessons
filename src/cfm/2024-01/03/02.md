---
title:  Bawipa’n in tuah
date:   14/01/2024
---

`Siar ding: Saam 8 le Saam 100. Himi Saam cabu ahhin ziangtin saw Pathian le minung a tarlan? Himi Saam cabu in Pathian mizia thuhla ziangsaw a langter?`

Sersiamnak thuhla hi Saam cabu sungah hmun thupi zet a luah, Pathian uknak khal a si. Vanram, cui “A kut ih tuahmi” pawl cun a thiltitheinak le a sunlawi zia an phuang (Saam. 19:1"4, Saam. 97:6). Pathian hmin cu leitlun hmuahhmuah ah a sangbik (Saam. 8:1, 9). Bawipa cun ziangkim a tuah; hramthoknak nei lo(Saam. 93:2) le netnak nei lo a si(Saam. 102:25"27). Anih cu kumkhua, hnamkip pathian pawl tlun ih thilti theibik, cu bang pawl cu “Minung kutih tuahmen mi” pawl an si (Saam. 115:4), Cumi lo ah zianghman an si lo. Milem “kut an nei nan, an tham thei lo” (Saam. 115:7); Bawipai’ hrang ahcun, “A kut sungah leitlun thukzet pawl an um… cule a kut cun leicar a tuah” (Saam. 95:4, 5).

Saam hmun tamzet ahcun ramdang pawl in pathian ti ih an zummi thiltitheinak nei pawl tlun ah Pathian thiltitheinak a pholang a si(Thimnak ah Saam 29, Saam 14). Himi saam pawl cun Bawipa uknak cu sersiammi tlun hmuahhmuah ah a um ih, thiltitheinak le upatnak sangbik neitu a si timi a phuang. Saam 100:3 cun milem biaknak thu a run lasuak – Mah te thumawk ngamnak, “Kanmah ten siloin” Pathian ih tuah mi kan si timi hi thupi ah a ret a si. Sersiamnak khal hi Pathian duhdawtnak langfiangtertu a si. Thil um hmuahhmuah in Pathian umnak an khihhmuh thluh ih, cule anih cu Nunnak neitu khal a si (Saam. 95:7, Saam. 147:4"9). Hminsin aw, Pathian in minung hi a umter men asilo ih, hlanlai Israel pawl kha, “A minung, le a khalh mi tuurual pawl” ah a tuah (Saam. 100:3). “A minung” le “A tuu rual” timi ruahnak cun Pathian in a minung pawl thawn pehtlaih aw ih a um ding a pholang a si.

Sersiamtu Pathian lawng in a minung thansoh ter theinak le thlawsuahpek thilti theinak a nei, cule anih cu cibai an buk le an rinsan ding rinsan tlak umsun a si. Saam tamzet ah thaw a nei mi, leipar, tiva le ziangkim pawl in Bawipa hmai ah lungawinak thu sim dingin a ko hai a si. Pathian sunlawinak cu sersiamnak ah hmuh a theih zo, sersiammi a tlusia zo leitlun hman ah hmuh a theih, Pathian lawng hi cibai buktlak umsun a si timi hi Saam cabu cun in sim a si.

`“Minung hi ziangsaw an si ih, na ngaihsak, cule minung fapa hi teh ziangsaw a si ih na vehvaih?” (Saam. 8:4, NKJV). Nangmah a lo sersiamtu a si vekin Pathian ziangtin na let ding? (Saam. 147:4), Pathian in ziangtluk in a lo ngaihsak tin na ruat?`