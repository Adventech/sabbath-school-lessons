---
title:  Pathian cu thuthentu
date:   16/01/2024
---

`Siar ding: Saam 75. Ziangruangahsaw mi thalo pawl ih porhawknak cu zianghman lo men a si?`

Siangpahrang cungnung bik a si vekin Bawipa cu Daan pesuak tu(Saam 99:7)le thuthentu a si(Saam 98:9, Saam 97:2). Mi sual pawl cun Pathian in leitlun ih a dinmi thupek thazet pawl cu an dodal ringring, asinan Bawipa cun leitlun thu a then leh ding ih, mitha lo pawl ih kaihhruai awknak cu a cemter leh ding (Saam. 75:8"10, Saam. 96:13). Saam 75 ah, misual pawl ih siatnak ding, tuah danglam theih mi cu hmun ziangmaw tizat ah a um. Sabbiti khuathai lem ih um mi (Saam 75:8) cun Pathian thinhengnak nasa zet a rak zohter(Jer 25:15, Thup 14:10). Mi tha lo pawl ih ki pawl hmuahhmuah sattan an sinak hin an thiltitheinak le thuneihnak pawl cemnetnak a rak zohter, cumi laiah mi dingfel pawl ih ki cu khaisan in a um(Saam 75:10). Pathian cun a thuthennak ding hrang ah “Tikcu remcang”(Saam 75:2 NKJV) asilole “tikcu ruat”(NIV) mi a hril theu. Hi thurel cat mi thuthennak hi tikcu caan cemnetnak lam ah a thleng ding ti a fiang zet(Saam 96:13, 1 Korin 15:23-26).

Bawipa cun A thuthennak ah mipi thinlung a zoh a si. Saam 14:2 siar aw. Cumi cu Semtirnak 6:5,8 theihter salnak a si. Himi bungcang pahnih cun Pathian in leitlun thu a thennak cu mipi thinlung a hliakhlai hmaisa ih, A runsuah thei ding pawl a hawl timi a langfiang ter. Hi thuthennak hi Pathian in mi dingfel pawl a run ih, mi tha lo pawl covo a relsak tikah, “Thuthen sungnak” ti khal ih kawh a si.

Ziangtin cumi hna a tuan?

A hmaisa in, Pathian cun a minung pawl cu misual pawl lak ihsin a runsuak (Saam. 97:10, Saam. 146:9), cule hnuaidor pawl cu rundamnak lukhum a pek(Saam 149:4). Pahnihnak ah, sualsir duhlo misual pawl cu kumhkhua in siatsuah an si(Saam 97:3). Saam biazai hrekkhat pawl cun Pathian, thuthentu kiang ah milai ralthuam zianghman a thathnem lo zia hla in an rak phuah(Saam 76:3-6). Bawipa cu mitha lo pawl hremnak petu si khal sehla, ngaidamtu Pathian khal a si thotho(Saam 99:8). Misual pawl lawng siloin Pathian minung pawl cun Pathian hnenah simfiangnak an nei thluh ding(Saam 50:4, Saam 135:14).

Sam cabu cun Bible cang dang ih thuhla bangaw a run relsal vek ciah in Pathian thuthennak cu Pathian minung pawl hnen ihsin a thok dingih, leitlun pumpi tiang a rung si ding ti a relfiang a si (Daan. 32:36,1 Pet. 4:17). Saam cangan tu cun amah thuthensak dingin Pathian hnenah a au ih, asinan Pathian dingfelnak ah a thum aw a si (Saam.7:8"11; Saam. 139:23, 24).

`Pathian thuthennak ih tel ve dingin Saam cun in ko hai a si (Saam. 67:4, Saam. 96:10"13, Ps. 98:4"9). Ziangtinsaw Pathian thuthennak cu Khirh thisen ih tlenmi pawl hrang thuthangtha a si thei ding?`