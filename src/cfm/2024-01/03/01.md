---
title:  Bawipa in a uk
date:   13/01/2024
---

### Tuizarh sung siar ding
Saam 8; Saam 100; Saam 97; Saam 75; Saam. 105:7"10; Gal. 3:26–29; Saam. 25:10.

> <p>Bible cangken</p>
> “Bawipa in a uk, anih cu zahumnak thawn a thuamaw; Bawipa cu cahnak thazang thawn ngerhaw in a thuamaw: leilung khal hi mhawn theih lo dingin din hnget a si zo” (Saam 93:1)

Saam cabu cun Pathian ram uknak sungih zumnak lungphum cu fekzet in a kai hnget a si. Bawipa cun a sersiam ih, cui a sersiammi pawl hmuahhmuah a ngaihsak. Anih cu leitlun siangpahrang hmuahhmuah tlun ih uktu a si. Cule leitlun cu diknak le dingfelnak thawn a uk. A daan le a thupek pawl cu an tha ih, a thluntu pawl hnenah nunnak a pesuak thei. Bawipa cu thuthentu dik a si ih, leitlun hi a sidan ding vekin felzet ih a um theinak dingah a kilkhawi tu a si. Mifel pawl lawmman a pe ih, mifel lo pawl hremnak a pe, Asinan kanmai tikcu caan ah siloin amai tikcu caan te ih cangvai theutu a si.

Israel thawn Pathian ih thutiam cun leitlun humhimnak lam ah dinhmun thupi zet a luah, ziangahtile Bawipa ih rundamnak a phuansuah ruangah a si. Bawipa cun Israel pawl cu A thil neih thupi zet vekin a pawm ih, Israel miphun cu a miphun ah a suah a si. Bawipa cu a thutiam ah a rinum zet, cule a tuu rual pawl cu an rinum lo lai khalah a kilkhawi peh vivo ih, cuvek lai ih dodalnak an neih khalah a kil vivo lai.

Bawipa ih uknak cun Leitlun cu hnget zet le himzet in a umter. Saam ngantu cun casiar tu pawl in himi thudik lungphum an theihthiam ding a duh zet. Himi leitlun thlirnak hi an eng ah hmangin Saam ngantu pawl cun Pathian cibai buknak ah thekdarh aw loin Pathian riannak le thangsonak lam a hawl a si.