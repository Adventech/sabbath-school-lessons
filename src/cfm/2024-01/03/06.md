---
title:  Na theihawk ternak a fiang
date:   18/01/2024
---

`Siar ding: Saam 19:7; Saam 93:5; Saam 119:165; Saam 1:2,6; Saam 18:30; le Saam 25:10. An zaten ziangvek thil in saw hual kim thluh?`

Bawipa cu sersiamtu ropi zet, siangpahrang, le thuthentu vekih leitlun ih a cungnungnak in A theihter awknak rinsan tlak zet ahhin Pathian thu zirnak lam a tel ve a si. Theihternak thu(Hebru ‘edut, “thusuah,” “daan”) cun daan pawl ih ruangpi le Bawipa in biaknak a kilkhawidan le A minung pawl ih nun pawl a khihhmuh a si(Suah 32:15). Cupawl cu “an fiang zet”(Saam 93:5), Pathian Bawi tohkham le Pathian in a sersiam ih a kilkhawi mi leitlun hi kumkhua in an um hnget ding timi an langter (Saam 93:1, 2). Hebru tong ih, “fiang”(Mirang tongih Amen tihi himi tongfang ihsin lak suah mi a si) tiih lehlin mi cun rintlaknak, rinumnak le fekzet ih umnak lampang a rak khihhmuh (2 Sam. 7:16, 1 San. 17:23). Pathian daan cu thleng theih lo le siat thei lo mi a si.

Pathian cun a thutiam le thupek pawl cu an dik timi a nemhnget. Pathian rinumnak in a lairelnak mizia danglam thei dah lo cu a fiangter thluh ih, Pathian rinsannak le thuawihnak lam ah mipi pawl ih an let dingin a ngen a si. Cuti rual in diknak tlasam zet leitlun hi biazai cun leilung lungphum hnin thluh vekin a rel (Saam. 18:7, Isa. 24:18–21). Pathian daan cun mipi pawl cu Pathian thuthennak ih an din theinak ding ah dingfelnak nun lamzin a zirh a si. Cuvek ih mifel pawl cu an hnin thei lo ding, ziangahtile annih pawl cu Pathian daan ih phum aw mi an si, cumi cun fekte ih um theinak le humhimnak a pe a si, an thinlung khal(Hebru ih kun timi hi, “ding nget aw” “him ten” tivek khalah hman a theih) Bawipa ah fek zetin a um (Saam. 112:1, 6, 7). Pathian daan thluntu pawl ziangvek hman in a titlu ter thei lo (Saam 119:165), cumi cun nun ih Pathian kaihhruainak le kilhimnak zohtertu a si.

Pathian thu cu saam cangan tu pawl ke ih meifar vekih tarlan a si ih, cumi cun doral pawl ih thang ihsin a rundam a si (Saam. 119:105, 110). Pathian daan ngaina tu pawl ih nuam an ti zetmi daihnak ropi zet(Saam 119:165) cu hniksaknak pumpelhnak ihsin ra suak mi a si lo (Saam. 119:161). Pathian umpinak le amah thawn pehtlaih awknak neih pumhlumnak ihsin ra suak mi a si.

`Pathian daan le thupek le theihternak pawl na thlunnak in na nunnak a lo bomdan lamzin pawl hi ziangsaw an si? Lehlam ahcun, cuvek pawl na thlun duhlonak in ziangvek harsatnak saw a lo pek?`