---
title:  Bawipa in a uk
date:   15/01/2024
---

Bawipa cu sersiamtu a si vekin uktu a sinak cu hnget zetin le then aw lo dingih kaihngetnak thawn an pehtlai aw a si. “Bawipa in a uk” tiin Saam 93:1, Saam 96: 10, Saam 97:1 le Saam 99:1 ah an run tarlang. Asinan a aw khawk cu Saam cabu sung hmuahhmuah ah theih a si thluh.

Bawipa cu zahumnak, ropitnak le cahnak thawn a thuam aw thluh(Saam 93:1, Saam 104:1). Anih cu mero le thimnak ih kulh thluh in a um(Saam 97:2), asinan Amah ten, “Puan bangin Eng in a tuam aw”(Saam 104:2). Himi tongthimnak cun Siangpahrang thilti theinak le ropitnak a cawisang. Minung pawl ih theihban lo Pathian ih danglamnak ropizet cu phuangsuak dingin fimkhur zetin a hril a si.

`Siar ding: Saam 97. Pathian in a uknak ih ziaza ziangsaw a si? (Saam. 97:2, 10). A ram uk sung hi ziangsaw a si (Saam. 97:1, 5, 9).`

Pathian lairelnak cu a sersiamnak(Saam 96:5), rundamnak(Saam 98:2), le thuthennak(Saam 96:10) ah a lang. Bawipa cun leitlun pumpi ah siangpahrang a sinak a din(Saam 47:6-9). Pathian ram cu kumkhaw ram a si ih, thiltitheinak le ropitnak thawn tahthim rual khal a si lo (Saam. 45:6; Saam. 93:1, 2; Saam. 103:19). Bawipa ih uknak cu zangfahnak, diknak, dingfelnak parih dinhnget a si ih, cumi cun sersiammi leitlun ah thlangamnak a thlen a si(Saam 98:3, Saam 99:4). Pathian ih uknak cun van le leitlun ih Pathian cibai buktu pawl cu Pathian thangthatnak ah hmunkhat ah a umter (Saam. 103:20"22, Saam 148). Saam cabu hmun tamzet cun minung hmuahmuah in Pathian ram uknak an theithiam thluh vekin a mitthlam (Saam. 96:10, Saam. 97:1, Saam. 99:1, Saam. 145:11–13).

Asinan minung hmuahhmuah, asilole leitlun uktu pawl khal in tu tiangah an tuah thei lo. Bawipa ih uknak cu misual pawl in an dokalh ringring, an hnong ih, Bawipa an hmuhsuam ih, a minung pawl khal harsatnak an thlen(Saam 14:1, Saam 74:3-22). Misual hrekkhat pawl cu neihsiah lam in a tibuai, Pathian tuarfainak thawngin an buai ih, Hla phuahtu cun Pathian uknak ram ah a rinnak a pek ih, Pathian lairel diknak ah a thangso vivo(Saam. 68:21, Saam. 73:17"20). Zumnak in Pathian minung pawl cu Khrih tlennak hnatuannak hmangin Pathian ram ongnak ah an lungawi ih, Khrih a ratsal tikih ram uknak a tuah fel ding cu an hngak a si (Matt. 12:26"28, 1 Kor. 15:20–28).

`“Bawipa a duhdawttu pawl, sualnak hawl uh” (Saam 97:10). Ziangahsaw Pathian kan duhdawtnak cun sualnak hua dingih in tuah? Himi pahnih hi ziangtin an pehtlai aw thei?`