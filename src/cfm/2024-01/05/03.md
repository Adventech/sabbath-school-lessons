---
title:  Thihnak sangka kiangah
date:   29/01/2024
---

`Siar ding: Saam 41:1–4; Saam 88:3–12; le Saam 102:3–5, 11, 23, 24. Himi bungcang pawl ah ziangmi hmuhtonnak saw a rel? Hitawk ih rel le na nunnak hin ziangmi pehawknak an nei?`

Natnak le thihnak ihsin rundamnak hrangih thlacamnak pawl cun Pathian fale pawl hi himi leitlun ih harsattuarnak ihsin an luat cuang lo a si timi a phuangsuak. Saam cabu cun saam hla phuahtu pawl ih harsattuarnak rapthlak zet pawl a tarlang. Thacahnak zianghman a nei lo, hrampi vekin dai tiamtiam, ei theih lo, mithi pawl thawn then aw mi, mithi vekih thlan sungih it, rualpi pawl mitkem mi, beidong zet le harsatnak nasa zet tuarmi a si. A ruh pawl khal a vun ah an bet fangfang.

Saam tamzet ah Israel pawl ih thuawih lo ruangah Pathian in buainak um a sian thu an rel thluh. Saam cangan tu in sualnak cun natnak a run thlenpi thei timi a theifiang zet, curuangah damter hlan ih ngaidamnak a rung thleng mi cu a rel (Saam. 41:3, 4). Ziangkhal sisehla Saam cabu hrekkhat Saam 88 le Saam 102 cun sual neilo Pathian minung pawl ih harsatnak tuarmi hi ziangvek ih theihthiam har va si khal sehla nunnak ih a um mi thudik a si timi an pawm tlang.

Saam 88 ah hla phuahtu cun Pathian cu thihnak dinhmun ih hnuktu tiah a puh (Saam. 88:6–8). Ziangkhal sisehla, phunciarnak nasa zet relsuah a si khalah lungngainak cu zumnak ih tuahnak a si timi thei ringring aw, ziangahtile Pathian in a uknak sungah buainak um ding a sian ahcun Anih cun a fa hrangah thil a tuahtha sal thei a si. Thlan sangka kiangah Saam Hla phuahtu cun Pathian ih mangbangza, duhdawt zangfahnak, rinumnak le dingfelnak(Saam 88:10-12) pawl a vun thei suak. Pathian ih vuak tuarin theiaw cingin hla phuahtu cun Pathian a kai nget thotho. Tuar zet khal sehla anih cun Pathian duhdawtnak a hnong lo ih, a rundamnak umsun cu Pathian lawng a si timi a thei. Himi ihsin Hla phuahtu cun harsat tuarnak lawng a thei lo ih, cemni nei lo Pathian zangfahnak khal a thei. Himi pahnih hi pakhat le pakhat hnongaw ding khal an si lo.

A tawi zawngin, an pahnih in Pathian in harsat tuarnak um dingih a siannak le a runsuahnak pawl hi a cem thei lomi a uknak phuangsuahnak a si. Pathiann in ziangkim a kai thluh timi theihnak cun beiseinak mi a pe a si. Khrih tuarnak eng ih Saam 88 kan siar tikah a duhdawtnak thuk zet, minung hrangih thihnak sangka pahtlang a duhnak cun kan mang in bangter zet.

`Thinglamtah parih Jesuh thuhla le sual ruangih a tuarnak pawl kha vun ruat aw. Khrih ah Pathian in kan zaten ai hmanin ziangtluk in a rak tuar timi hin ziangtin saw harsat caan le hniksaknak kan ton caan ah hnget khoh zetih um dingin in forhfial?`