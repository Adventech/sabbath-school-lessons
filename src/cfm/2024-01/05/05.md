---
title:  A thutiam cu kumkhua in a hlawhsam maw si?
date:   31/01/2024
---

`Siar ding: Saam 77. Cangantu in ziangvek hmutonmi saw a paltlang?`

Saam 77 cu Pathian hnenih bomnak dilnak in hram a thok, a liamcia tikcu caan ih tuarmi natnak le lungngainak pawl theihsalnak in a khat thluh(Saam 77:1-6). Saam hla phuahtu cun a taksa pum thawn lungngai zetin Pathian lam a hawi. Pathian hnen ihsin a ra suakmi tilo zianghman ih hnem a duh lo.

Ziangkhal sisehla, Pathian theih ringringnak cun a lungngainak a luar ter in a lang. “Pathian ka mang ringring caan ah, ka ai ruangro”(Saam 77:3). Hitawk ih Hebru tong hamah, “Ai ruangro” timi hi tidai huk durdo thawm a khihmuh theu(Saam 46:3). Cumi thawn bangaw in Saam hla phuahtui’ taksa pumpi khal cawl loin buainak ah a ding a si. A hlan ih Pathian rundamnak ih cangvaihnak le tu lai ih Pathian um lo vekih a lang theu karlak danglamnak nasazet cun Saam hla phuahtu cu Pathian in a fehsan vekin a thei aw a si. Pathian hi thleng aw bangta sehla, hla phuahtu hin beiseinak a nei lo ding ih, a net tiang a zuam rero mi cu hnongin a um ding.

Cuti lai ah Pathian in a thangharh ter ruangah hla phuahtu cu a itthat thei lo(Saam 77:4). Himi cun Bible ih midang pawl an itthat theilonak cu Pathian in a tumtah mi pawl a hlawhtlin theinak dingah a hmanghai a si timi a langfiang ter (Sem. 41:1"8, Esther 6:1, Dan. 2:1"3). Zan reizet itthat thei lonak cun Saam hla phuahtui’ tikcu liamcia ih Bawipai’ runsuahnak cu a thar in a ngaihtuahter sal a si(Saam 77:5,10).

Hla phuahtu in Pathian hnen ihsin a donmi rinsan ngamawknak cu bulpak nun thuhla simfiangnak a si lo, Pathian rinumnak le rintlak a sinak nemhngetnak sawn a si(Job vek khan). Saam hla phuahtu cun zumnak thawn Bawipa hngak dingin thazang peknak a nei. Bawipa cu a liamcia Israel pawl hnen ih mangbangza tuahtu Pathian thotho kha si ti a theifiang(Saam 77:11-18). Saam hla phuahtu cun, “Na keneh cu theih an si lo” timi khal a vun theisuak(Saam 77:19, NKJV), A umpinak cu minung mit ih hmuh theih lo dinhmun ih a um lai khalah Pathian kaihruainak a theithei. Saam hla phuahtu cun Pathian cu a rualin a lang ih a thup aw thei timi a thei, curuangah Bawipai’ uknak le lamzin makzet pawl ruangah Pathian thangthat dingin forhfialnak a nei.

`A liamcia na nun ih Bawipai’ hnatuandan pawl kha vun ruat hnik aw. Cumi pawl cun tu ih na ton mi ziangvek khalah bomnak ziangtin a lo pe thei?`