---
title:  Oh, In tuahtha sal aw
date:   11/01/2024
---

`Siar ding: Saam 60:1-5. Ziangruangah saw himi Saam hi thlacamnak ih milbik dingih na ruah? Thinnuam lungawi ih kan um caan te khalah ziangtin saw Tahnak saam hlabu ihsin hlawknak kan ngah theidan ding?`

Tahnak saam hi mipi pawl in taksa lam, thinlung lam lole thlarau lam, asilole a pathum in harsatnak tongin talsuah an tum lai nun ih thlacamnak a si tin an theithiam. Ziangkhal sisehla, cuvek tikcu caan tha kan neih ruangah hivek Saam pawl kan hnong ding tinak a si lo. Khuimaw caan ahcun Saam tongkam pawl le Pathian cibai buktu pawl ih hmuhton mi tongkam pawl hi an peh aw thluh lo theu. Cumi tahnak saam cabu cu zianghman thinharnak nei lo Pathian cibai buk tui’ hrangah hlawknak ah a suak thei ko ding.

A hmaisa in, Saam cabu cun harsat tuarnak cu mi zaran ih ton mi a si ti theithiam dingin in sim a si, cumi cu midingfel le misual hnen khalah a thleng. Saam cun Pathian cu a tikcu caan te ih cangvai tu le thazangcahnak in petu, harsat ton caan ih lamzin khihhmuhtu a si ti in hmuh. Himi saam cabu khalah harsatnak um cingin, (“leitlun cu na hninter zo” Saam 60:2) hlaphuahtu cun Pathian runhimnak sungih beiseinak a um zia a langter.

A pahnihnak ah, saam cabu cun zawnruahnak nei vivo dingin le harsat tuarnak pawl thuhla in zirh. Pathian hnenah kan lungawi thu le kan lungawinak kan langter caan ah, a hleice in vantlang ih kan langter tikah, vanthatnak malte tal cu kan ruah a tul. A dik tuk, tu ahhin thiltha kan nei tla si ko ding, asinan kan kiangkap ih um harsatnak tong pawl a thei lotu zosaw um ding? Saam thlacamnak cun harsatnak tong rero lai pawl theihhngilh lo dingah in bawm ding a si. Jesuh ih a tuahdan vekin harsatnak tong pawl hnen ih thuthangtha sim ding ih caknak le zawnruahnak cu Saam cun kan sungah a langter.

“Hi leitlun hi natnak ih khatmi inn a si, Asinan Khrih cu natnak damter dingah, Satan salsung ihsin suah zalennak thu phuang dingah a ra a si. Amah cu mi hrisel le cakvak zet a rak si. A nunnak cu damlo, riahsia zet, khawsia ih tibuai mi pawl hrangah a pe a si. A damter thilti theinak duhih pantu pawl a rak hnong lo. Bomnak diltu pawl cun anmahten natnak an thlenaw ti khal a thei ko; cucing khal in damter duhloin a hnong cuang lo. Khrih hnen ihsin ziaza tha cu himi thlarau lam farah pawl hnen ih a luh ngah tikah sual ih thiamlo coter in an um ih, mi tampi cu thlarau lam natnak tidam in an um ih, cuvek ciahin an taksa natnak khal damter in an um. Cuvek thiltitheinak thotho cu thuthangtha ih fehpi rero mi a si, ziangah tuisan ah cuvek pawl thawn bangaw in rahsuah mi kan hmuh thei lo ding?”—Ellen G. White, Welfare Ministry, pp. 24, 25.

`Tu zori ah, na thlacamnak lawng siloin Pathian hna na tuanak ih na va tham ngah ding tul zettu zosaw na theih mi um?`