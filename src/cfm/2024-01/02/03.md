---
title:  Buaicaan ih rinsannak
date:   08/01/2024
---

Khristian hmuahhmuah cun thinhar le harsattuar caan, ziangsaw Bawipa cun a tuah rero tiih ruah buaicaan asilole Ziangruangah saw Pathian in hivek um dingih a sian tivek pawl hi an thei thluh ih, hmuhton khal an nei cio thluh. Cuvek ciah cu anmah Hla phuahtu khal in an pahtlang ve ko. Cule Pathian umpinak thawng in an hmuhton mi pawl cu an ngan khum a si.

`Siar ding: Saam 44. Himi in kan hnenah ziangsaw a rel, cule ziangahsaw himi hi san um vivo mi zumtu pawl thawn pehawknak a neih?`

Khawm caan ah Biakinn ih Saam cabu hrilsuah mi cun kan thlacamnak ih kan relsuah mi tongkam le thinlung put lawng hi a langter theu. Cuvek ih khapnak pawl cu kan nun ih thimnak ngaingai pawl remtha dingih khawruah harnak asilole kan thilti theilo mi hminsinnak tla a si men thei. Harsatnak ih in run tlakbuak ngaingai caan ah Pathian cun diklo zetin in kilkhawi tin kan ruat men thei, cuvek pawl cu vantlang Pathian cibai buknak ah simaw, bulpak thlacamnak khal ah vun relsuahnak ding remcang kan hmu dah lo.

Hivek duh lonak pawl cun cibai buknak ih bitum bik cu in thelh ter thei a si. Pathian hmai ah kan lungput le hmuhdan diktak cu felfai zet le dikzetin thlacamnak ih kan relsuak lonak cun mai’ lungput hmang pawl sal ah in tangter a si. Himi khal in Pathian kan va naihnak ding ah mah le mah rinsan ngamawk lonak in pe a si. Saam cabu ih thlacamnak cun thlacamnak kan neih le khawmnak kan neih tikah kan hmuhton mi pawl cu hnongsak asilole cohlang lo ding ih beisei kan si lo timi in theihter a si.

Thimnak ah Saam 44 cun Pathian cibai buktu pawl cun sual nei lo harsatnak an ton mi pawl cu zalen zet le famkim zetih relsuak dingin a bawm a si. Saam cabu thlacamnak cun thlacamnak ah mi hmuahhmuah in zalen zetin thu an rel theinak ding ah a bawm a si. Kan tongsuak thei lo le, kan thiam lo mi tiang in Saam cabu cun in sim a si. “Kan thinlung cu dung a siip lo ih, kan kekal pawl khal na lamzin ihsin an peng lo; Nang cun rulhreng pawl umnak hmun ah nasa zetin i siatsuah ih, thihnak phenthlam thawn in tuam ko na’n” (Saam. 44:18, 19).

Ziangkhal sisehla Saam 44 ih a thokdan kha hminsin aw. Cangan tu cun a liamcia tikcu caan ih Pathian in a minung pawl hnen ih a thiltuah mi ropi zet a rel. Curuangah cangan tu cun, “Ka thal ah”(Saam 44:6) siloin Pathian ih rinsannak a neih thu a phuanglang.

Hivek um cing khal in harsatnak cu Pathian minung pawl hnenah a thleng thei thotho. Riahsiatnak le tahnak cu a rei zetih a na zet fawn. Ziangkhal sisehla, himi pawl hmuahhmuah ah hla phuahtu cun Pathian hnenah runsuahnak dil in a au, “Na lainatnak zarah in tlen hram aw” (Saam 44:26). Cumi cu harsatnak tuar lai khalah Pathian sinak ngaingai le a duhdawtnak a theifiang a si.

`Ziangtin saw caan liam zo ih Pathian umpinak ngaingai na theih mi cun Pathian cu hmun hla zetah a um tiih ruahbuainak na ton caan ah a lo bom thei ding?`