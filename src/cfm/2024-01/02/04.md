---
title:  Beidonnak Saam
date:   09/01/2024
---

Saam thlacamnak cun khawmnak hmun ih zalen zetih an thlacamnak ai hnakin thil a ti thei deuh. Saam cabu cun Pathian duhdan vekin an hmuhton mi pawl a kilkhawi ih, beiseinak an neih theinak ding le Pathian umpinak an don theinak ding a tuah sak.

`Siar ding: Saam 22. Himi ihsin harsatnak nasa zet tuar lai fangih Pathian ah rinnak neih ding thu ah ziangtin thazang kan la thei ding?`

Saam 22:1 ih tapnak tongkam pawl cun riahsia le riangvai mipi pawl ih harsatnak an tonmi a bawm thei ko ding: “Ka Pathian, ka Pathian, ziangahsaw i tlansan? Ziangah saw i bomnak le ka aihramnak tongkam pawl ihsin hlapi ih na um?”

Si e, himi tongkam cu Khristian lakih larzet ah a rungcang, ziangahtile Amah Jesuh rori, thinglamtah parih a um lai ih a tongmi pawl an si, himi awsuak pawl hmuahhmuah ihsin Jesuh hi Saam cabu ih a laimu bik a si zia in hmuh a si(Matt 27:46)

Ziangkhal sisehla, harsatnak le hniksaknak kan ton laifang khalah , himi tongkam pawl khal hi relsuah a si: “Ka unau pawl hnenah na hmin ka phuang ding: mipi pung khawm pawl lakah ka lo thangmhat ding” (Saam. 22:22, NKJV). Tongdang ih kan sim asile, himi pawl hi cangan tu ih thinlung sungih a um lai takfang tla a si lo men thei, hla phuahtu cun Pathian ih a zumnak a phuang lang ih, ziangvek thil thleng khal sehla Pathian a thangthat ding thu a fiangter a si.

Thupibik mi cu thlacam ding tongkam pawl pekih kan sinak thawngin saam cabu cun tu ih kan dinhmun lenglam tiang thlir dingin in zirh a si. Zumnak thawngin Pathian zangfahnak hmangin kan nun tuahthat a si ding caan hmu dingah in zirh.

Saam thlacamnak cun Pathian cibai buktu pawl cu thlarau lam nunthar nei dingin a hruai a si. Saam cun cibai buknak neitu pawl ih theihthiamdan le ruatnak a pholang ter. Asinan an umnak hmun ah tanta in an um lo. Pathian cibai buktu pawl cu an tuarnak, riahsiatnak, thinhengnak, Pathian hmai ih beidonnak pawl fehsan thluh dingin le ziangvek dinhmun khalah Amah Pathian rinsan dingih hruai an si.

Saam cabu hmun tamzet ih um tahnak ihsin Pathian thangthatnak lam ih hernak hin zumtu pawl in thlacamnak in hnemhnak le Pathian zangfahnak an don tikih an hmuhtonmi thlarau lam thleng danglamnak ah thuron nasa zet a pe a si.

`Ziangtin saw hniksaknak lenglam kan hmuh thei ih, tu ah ziangvek thil tong khal sehla Pathian thatnak ih rinumnak hi ziangtin kan zir thei ding?`