---
title:  Thlacam in zirh aw
date:   06/01/2024
---

### Tuizarh sung siar ding
Saam. 105:5, Kol. 3:16, James 5:13, Saam 44, Saam 22, Saam 13, Saam. 60:1–5.

> <p>Bible cangken</p>
> “Cun hiti hi a si, hmun pakhat ah thla a cam rero ih a colh tikah, a dungthluntu pawl lakih pakhat in a hnenah, Bawipa, Johan khalin a dungthluntu pawl a zirh bangin thlacam in zirh ve aw, a ti” (Luka 11:1).

Khristian hrekkhat lakah zianghman zircianak um loih thlacam, mai’ palung suak te ih thlacamnak lawng hi thlacamnak ngaingai a si timi zumnak hi a tam zet vekin a lang. Ziangkhal sisehla, Jesuh dungtluntu pawl in Jesuh hnenah Thlacamdan zirh dingih an dil tikah lawmman sunglawi zet an don phah. Pathian cun thlacamnak cabu, Saam cabu hi Bible sungmuril bikah a ret ih, cumi cun hlan lai ih Pathian minung pawl ih thlacamdan lawng hi in khihhmuh lo ih, tuisan ih kan thlacamdan ding khal in zirh a si. Hlanlai san ihsin Saam cabu hi Pathian minung pawl ih thlacamnak hriam zet a si, Jesuh thlacamnak khal cumi ah a tel ve (1 San . 16:7, 9; Neh. 12:8; Matt. 27:46; Efesa. 5:19). Tuizarh ahcun Pathian minung pawl ih an lamzin zawh mi ah le Pathian thawn an pehawknak sungih an thansohnak ah Saam cabu a rak phumawkdan pawl kan zoh ding. Saam cabu hi thlacamnak cabu a si timi kan cing ringring a tul, cutivek a si ruangah manmual khal a nei zet, cumi cu Pathian thu an theihthiamnak lawng siloin kan bulpak nun le khawtlang nun ih thlacamdan pawl danglamter le that ter deuhnak lamzin khal a si.

Saam thlacamnak cun zumtu tamzet cu thlacam nun tha le famkim zetmi din dingin le kai hnget dingin a bawm a si. Tui zarh ahcun saam cabu kan zoh lehsal ding, a hleice in kan hrangih thil ropi zet a thlen lemlo lai can thawn milaw mi kan zoh ding.