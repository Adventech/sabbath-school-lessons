---
title:  Ruahbet ding
date:   12/01/2024
---

Siar ding: Saam 42:8 le Ellen G. White, “Biazai le Hla,” pp. 159–168, timi Education sungta pawl siar aw. Himi Bible cang pawl thawn ziangtin saw thlacamnak le hla pawl in pehtlaihnak an neih?

Ellen G. White cun David sirawknak saam(Thimnak ah Saam 51) cu sualnak ruangih riahsiatnak diktak hmuhsaktu a nunnak le a thlacamnak tongkam vek a si thu a rel(Step to Christ pp. 24,25). Anih cun zumtu pawl cu an nunnak ah Pathian umpitnak an theihnak pawl a thanso vivo theinak dingah saam cabu siar dingin forhfialnak a nei ih, thlemnak le harsat buainak ton caan ih Saam tongkam Jesuh ih a hmandan thupi zet khal a tarlang. Hitin khal in a ti, “ Hla thianghlim tongkam pawl hmangin sualsirnak le zumnak, beiseinak, duhdawtnak le lungawinak cu thlarau ah hminsinnak an nei dah tuk lem lo…Ngaingai te cun Hla tamzet cu thlacamnak a si”—Education, pp. 162-168.

Saam kan sak ih, thla kan cam tikah, Saam phuahtu pawl ih beiseinak, thazang ngahnak, ngamhuainak le tuarfeinak pawl kan thei. Kan thlarau khualtlawnnak peh vivo dingin thazang in pe ih, kanmah lawng kan si lo timi hnemhnak in pe. Kanmah vekin midang pawl khal khawthim an rak pah ih, cucing in Pathian zangfahnak zarah nehnak an co thei a si. Cumi rualin, Saam cun kan ai-awih ih Khrih ih tuarzia le kan hrang thlacamnak a neih ringring zia kan hnenah a langter a si (Heb. 7:25).

Thlacamnak le khawmnak ih Saam cabu hmannak in zumtu pawlkom pawl cu minung pawl ih hmuhton pawl famkim in a theihter ih, Pathian cibai buknak neitu pawl cu Pathian cibai buknak ih an hmuhton mi tamzet pawl ah thinlung pezet dingin a zirhhai a si. Saam cabu hi Pathian-minung thlacamnak le hla a si. Cumi ruangah Pathian cibai buknak ih Saam cabu hmannak cun zumtu pawl cu Pathian ih duhdan le a zangfah damter thilti theinak hmunpi ah mi a hruai a si.

**Relkhawm ding thusuhnak pawl**

`Mai palung suak le kaihhruai cianak um lo thlacamnak hi ziangah saw lamzin umsun thlacamnak a si lo? Ziangtin saw Saam cabu ihsin kan thlarau nun ah hlawknak kan neih thei ding?`

`Kan thlacam hmuhton ah ziangtin saw Saam cabu in in thatter deuh thei ding? Tualsung kawhhran khawmnak ih Saam cabu nan hmandan hrekkhat pawl relkhawmnak nei uh.`

`Minung zumnak ih khualtlawnnak lamzinharsat zia le Pathian zangfah tidam thilti theinak thuhla hi Saam cabu in ziangtin a langter?`