---
title:  Beidonnak in beiseinak ah
date:   10/01/2024
---

`Pathian umpinak cu kan hnen ihsin hlaral ah a um vekih kan theih caan hi zocio khal in kan nei ko ding. Cuvek tikcu caan ah hitin zosaw ruat dah lo ih um ding: Hivek thil ziangtin a um thei?`

Hla phuahtu hi kanmah vek minung a si ih, cuvek thil cu a tong ve tengteng ding. Cuvek caan ah kan sualnak cun kan parah fiahnak a run thlen, caan dang leh ahcun diklo zet vekin tla a lang, a tu ih kan ton mi hi phu lo tuk vekah tla kan ruat theu. Cuvek tong dah lo zosaw um ding?

`Siar ding: Saam 13. Himi saam cabu ah na thleidan thei mi thil thupi pahnih ziangsaw a si? Saam cabu sungih hmuhdan tlangpi ah thlengawknak ih hrampi bik hi ziangmi thutluknak a si pei tin na ruat? Ziang thutluknak in saw hla phuahtu thlirdan hrampi bik thleng danglam dingih thlentu ih na hmuh?`

“Maw Bawipa, ziangcan tiangsaw i theih hngilh ding? Kumkhua in maw? Ziangcan tiang saw ka hnen ihsin na mithmai na thuh ding?”(Saam 13:1). Hitawk khalah himi lungput hi dik lo khal sehla, zosaw cuvek lungput nei dah lo ih um ding?(Kan lakih pakhat sangsang hi Pathian in a theihhngilh dah maw si?) Saam 13 ah a diklo mi hrialnak ding lamzin a khihhmuh. Cumi cu kanmah ten kan bitum awk le kan buainak cu thlacamnak ih her danglam ding hi a si. Himi Saam cun rinum sal dingih kaihhruainak hmangin kan thlacamnak in danglamter thei a si. Asinak thleng dah lotu Pathian cun a minung pawl a kilveng a si.

Saam cabu hi tahnak le duhphorhnak in simaw hram a thok ih, cun cutawk ah a net a khar lo. Cumi cu kan theih ding thil thupi zet a si Saam cun tumruh zetin Pathian tlennak thiltitheihnak rinsan dingin in hruai a si (Saam. 13:5), cutin tihnak le khawruah harnak tivek pawl cu Pathian rundamnak ah nuamnai ten a hlo cupco rero. Cule tahnak ihsin thangthatnak, beidonak ihsin beiseinak tivek pawl thlengawkdan khal kan thei thok thei fang (Saam 13:5,6).

Ziangkhal sehla Saam tongkam hi a sullam theihthiamnak malte lawng nei ih rel nawnsal rero cun cui an hmanmi tongkam cun a tumvek in a thleng danglam thei zik lo. Saam thlacamnak neih tikah Saam ngantu ih ngendan vekih kan um theinak dingah thiang thlarau hnenah bomnak kan dil a tul. Saam cabu hi thutheihternak menmen a siloih, zumtu pawl ih mizia le cangvaihnak thlengdanglam tu Pathian kamsuak thu a si. Pathian zangfahnak thawngin Saam cabu ih thutiam pawl cu zumtu pawl ih nun ah langter in a um. Himi sullam cu Pathian duhdan vekin a kamsuak thu cun in hmang dingin le famkim zetin Pathian duhdan phuangsuaktu Khrih ah pumkhat si dingin le leitlun ih rung um Pathian fapa in saam cabu thlacamnak ih a hman vekih hmang dingin in hmang dingah kan duh a si.

`Ziangtin saw na harsatnak cun Pathian naihnak ah a lo hruai? Na ralring lo a si ahcun ziangtin saw A hnen ihsin an lo hlonhlo theidan ding?`