---
title:  A thukam ih kumkhaw rinumnak
date:   27/02/2024
---

`Siar ding: Saam 89:27–32, 38–46 le Saam 132:10–12. David thukam cu ziangsaw a si? Ziangthil in saw siatsuah thei ding ih lang?`

David thukam ahhin David thlah pawl kumkhua ih a bomding thu le Pathian minung pawl neinung ih a tuah ding thutiamkamnak pawl a um (2 Sam. 7:5–16; Saam. 89:1–4, 19–37; Saam. 132:12–18). A hnget mi thukam cu Pathian thutiam ropi zet le Siangpahrang Pathian hnenih rinumnak ih dinmi a si. Ziangkhal sisehla, mifel siangpahrang, David siangpahrang tivek hman Bawipa ah an rinum ringring thei lo. Saam 89 hin David thukam ih thutiam ropi zet a hlo zo vekih a lang ruangah a tah a si. Israel cu beiseinak nei loin Pathian in a thlahthlam maw si? Letnak cu Aii ti a si.

Pathian thinhengnak cu Pathian thuthennak ah a langter a si (Saam. 38:1, Saam. 74:1). Asinan cui thil cun kumkhua a daih lo ziangahtile mipi in sualsirnak an neih caan ah Pathian kumkhua duhdawtnak cun a ngaidam theu a si. Asinan, cui thil cu rei a daih lai ah, a sualmi a minung pawl parah Pathian ih lungawi lonak cu a nasa zet a si. Minung pawl cun an thuawih lo ruangih rahsuak tuarnak cu an thei deuh deuh, an sualnak ih hip natzia khal an theithiam (Saam. 89:38–46). Cu cingin annih cun Pathian thinhengnak mizia feh vivo lai mi cu “ziangtik tiang saw?” a si ding tiah thu an sut (Saam. 89:46). Beiseina thar cu Pathian in a zangfahnak “thei ringring” dingah a rinumnak, rinsantlaknak thar ihsin a ruak mi a si (Saam. 89:47, 50).

A tawi zawngin, minung ih thukam cu hlawhsam theu khal sehla, minung pawl cun leitlun pumpi le Israel ih rundamnak le dingfelnak pawl hmuahhmuah kengtu Messiah fehtlang in thleng theih lo Pathian tumtah mi thutiam ah an cawl a si. Cumi cu a netnak ah Pathian in nehnak a co ding ih, kumkhua a uknak cu kumkhua in din a si ding - Asinan Pathian mipi pawl ruangah siloin Jesuh ruangah a si sawn ding a si.

Jesuh Khrih cu David fapa le Messiah a si(Matt. 1:1, Heb. 1:8). Anih cu “Sersiam lakih suak hmaisabik” tiah kawh a si(Kol. 1:15, NKJV), Saam 89:27 ah Khrih zohtertu David cu, Pathian fatir tiih kawh a rak si. “Kei khalin anih cu leitlun siangpahrang pawl hnakih sang sawn ka fatir ah ka tuah ding”.

“Fatir” sinak cun David suahkehnak lam zianghman a rel lo ti a fiangtuk, ziangahtile David cu a nu le pa ih an fa pariatnak a si(1 Sam 16:10,11). Jesuh khal cuvek thotho a si. Himi sinak cun A thuneihnak le a sunlawinak lam a khihhmuh bik (Kol 1:16,20-22). Thihnak ihsin Jesuh a thawh tikah Pathian cun Jesuh cu leitlun pumpi ih siangpahrang ah a tuah (Acts 2:30, 31).

`Siar ding: Kolose 1:16, 20-22. Himi bungcang in Jesuh zo a si timi le kan hrangah ziang a tuah timi ziangsaw in zirh? Himi ihsin nangmah ten ziangmi thutiamnak saw na lak thei ding?`