---
title:  Tuukhal tu mahte pumpe aw Pathian
date:   25/02/2024
---

`Siar ding: Saam 23; Saam 28:9; Saam 80:1; Saam 78:52, 53; Saam 79:13; le Saam 100:3. Himi cangan mi pawl ah Pathian le a mipi pawl ih laicinawknak ziangvek in saw a tarlang.`

Bawipa cu tuu khaltu vekih lem le Pathian minung pawl cu a ran vulhnak ih tuu vekih lem cun Pathian in a mi pawl a kaihhruaidan le a kilkhawi vivo dan le mipi pawl in an tulsam mi hmuahhmuah Pathian parah rinsannak thawn an thumawk dan pawl a tarlang a si. Hi a lem pawl cun Pathian le a minung karlak ih nai aw teih an um zia a tarlang, ziangahtile tuu khaltu cu a tuu pawl kiangah a um ih, bulpak ten a tuu pawl a ngaihsak a si. Pathian hnatuan kaihhruainak khalah Bawipa cu tuu neitu a sinak a lang: Cumi cu pehawknak hnget zet pahnih: Sersiamnak (Saam. 95:6, 7; Saamn. 100:3) le thukam (Saam. 28:9, Heb. 13:20) tlan an si.

Josef cu tuurual vekih a hruaitu Pathian tuukhaltu (Saam 80:1) cun Jakob in Josep thlawsuahnak a pek thu a relnak a si men thei, cumi cun Israel tuukhaltu cu Pathian a si zia a langter ih, curuangah himi thutiam ropi zet le thlawsuahnak hi ngen in a um a si (Seem. 49:24). Siangpahrang pawl cu an mipi pawl tuukhaltu vekih ruah an si(2 sam 5:2). Cucing in Pathian lawngin himi sinak hi a phu, ziangahtile minung siangpahrang tamzet pawl cu kawh an sivekin nun an hmang lo. Jesuh lawngin a nun pi ngah, curuangah si Tuu khaltu tha tiih kawh a sinak san cu!

`Siar ding: Johan 10:11-15. Jesuh in Tuu khaltu tha a si thu ziangtin saw a relawk?`

Tuukhaltu Pathian le a tuu rualpawl karlak ih kaihngettu cu tuurual pawl in tuu khaltu ih aw cu an theihsual dah lo timi ihsin hmuh a theih(John 10:4, 27). Cui san khalah nisuaknak lam ram ih um pawl cun tuurual dangdang tamzet um khawm mi lak ihsin an aw thei ih, anmah khaltu ih aw a thluntu tuurual pawl cu an then hrang thei. Culai san ah Pathian tuurual pawl cu natnak dangdang an tuar, mipi pawl cun Pathian hnongnak le Pathian lungkimlonak hmuhsak tu a si tiah an rak theithiam. Asinan Tuukhaltu tha cun lamhlo mi a tuu cu a tlansan dah lo, anmah rundam dingin a va hawl sawn a si. Himi cu Pathian le a mi pawl laicinawknak thiltithei zet hmuhsaktu a si. Anih cu a tuu hrangah thih a huam(Johan 10:11,15), cule an ai-awh thawiawknak tuu fano a rung si(Johan 1:29). Cule Jesuh in a tuu rual cu hmundang ihsin a ko dingih, tuurun rual ah a komkhawm ding timi a nemhnget (Johan 10:16).

`Kan tuukhaltha Jesuh nei phah in kan hnen ih thutiam a ummi cu nitin ten hlawknak kan rak neih theidan ding lamzin pawl ziangsaw an si?`