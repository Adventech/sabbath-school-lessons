---
title:  Harsatnak tuar Messiah
date:   26/02/2024
---

`Siar ding: Saam 22 le Saam 118:22. A rundam dingmi pawl in Messiah ziangtin an rak tuah?`

Saam tamzet cun tanta ih um Messiah taksa thinlung tuarnak pawl cu a pholang(Thimnak ah Saam 42, Saam 88, Saam 102). Saam 22 hi Messia simcianak dikzet a si, Ziangahtile himi saam ih thil cipciar tampi hi Siangpahrang David thawn thuanthu lamah peh aw thei lo khal sehla, Khrih thihnak dinhmun thawn a mil aw tuk. Jesuh cun Saam 22:1 ih ummi tongkam hmang in thinglamtah ahkhan thlacamnak a nei(Matt 27:46).

Leitlun sualnak hmuahhmuah Khrih in a phur ruangih A pa thawn an thenawknak ah Khrih ih tuarnak cun an rak naih awk zia, pumkhatnak ah thenhrang theih an si lo zia a langsuak mi ihsin tah a theih ding(John 1:1, 2; John 10:30). Simfiang theih loh tuarnak nasazet hman in Pa le Fapa ih pumkhat sinak cu a siatsuah thei cuang lo. A fehsannak ah Khrih cun beidonnak nasa zet a tuar ih, cumi cing khal in a pa ah rinsannak nei in a thum aw thotho.

“Kan sualnak pawl hmuahhmuah cu kan aiawhtu le humhimnak asimi Khrih parah ret thluh uh si. Daan buarnak ihsin in rundam theinak dingah daan bahpaltu tiih siar cih a si. Adam ih thlahsawng hmuahhmuah ih sualnak cun a thinlung a run nor khat thluh. Pathian thinhengnak cun sualnak a dodal ih, diklonak ruangih a lungawi lonak rapthlak zet a phuangsuakmi pawl cun a fapa thlarau cu mangbang vangsang in a khahter thluh.”—Ellen G. White, The Desire of Ages, p. 753.

Cawtawi cakzet, kiosa huk durdo le, uico ramnung lem pawl tihnung umzet pawl cun Khirh, siatsuah thei lole bawm tul lo cangcel thawn tahthim a si laiah a tikcu netabik ih a ton mipi pawl ih siatsuahnak le huatnak pawl a tarlang a si. Mangbangza in Saam 22 in Jesuh cu amai tongkam lala hmangin mipi pawl ih an hmusuamnak le huatnak pawl cu Pai’ hnneah a thleng ih(Saam. 22:1, 8; Matt. 27:43) ralkap pawl in Jesuh kor an thenawk pawl khal a tarlang thluh (Saam. 22:18, Matt. 27:35). Mipi in malte hman an theihthiam lomi cu an siatsuah duh mi “cengcel” cu Biakinn le humhimnak bulhram ih a thupi zetih, “A kiilih lungto” ah a hung cang timi a si(Ps. 118:22).

Ziangkhal sisehla, hnongmi Messiah cu thihnak ihsin a thawhsal hnu ah Pathian minung pawl hrang rundamnak ra suahnak ah a cang (Matt. 21:42, Tirhthlah 4:10–12). Khrih cun minung ih hnonnak a tuar, asinan Pathian cun Anih cu Pathian thlarau biakinn ih, “A thupi zetmi a kiil ih lungto” nung ringring ah a fapa cu a cawisang a si(Efesa. 2:20"22, 1 Pet. 2:4"8). Pathian rundamnak a hnongtu pawl hrangah hi lungto hi thuthennak palai a si ding (Isa. 8:14, Matt. 21:44).

`Jesuh cun sual na rak tuahzo mi pawl ruangih na ton dingmi cu amah rori in thinglamtah ah a rul thluh zo. Na ai-awh in a tuar timi thudik cun tu ih na nun ah ziangsaw a lo thlen, ziangruangah saw sualnak cu cuvek ih tenum zetih na hmuh thiam?`