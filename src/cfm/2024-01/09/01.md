---
title:  Bawipa hmin in a ra tu cu thlawsuah in um
date:   24/02/2024
---

### Zarhkhat sung siar ding
Saam 23; Johan 10:11–15; Saam 22; Saam. 89:27–32; Kol. 1:16; Saam 2; Heb. 7:20–28.

> <p>Bible cangken</p>
> Inn saktu pawl ih an hnonmi lungto cu a kiil ih lung thahnem bik ah a cang. Hihi Bawipai’ tuahmi a si; cucu kan mithmuh ah mangbangza a si” (Saam 118:22, 23, NKJV).

Saam cun Khrih ih mizia le hnatuannak thuhla a theihter. Rundam khawkhannak ih a hnatuan pawl a zaten deuhthaw in saam ah hmuh theih a si. Lamzin tamzet in a nunnak le hnatuan pawl cu saam sungah simcia le langter in an um, hminsintlak zet thudik ngaingai pawl an si theu. Saam sungih thulu pawl cun Khrih ih Pathiannak, fapa sinak, a thuawihnak le Pathian biakinn hrang a taimaknak, tuukhal tu tha a sinak, zuarthlai asinak, a tuarnak le a ruh a kiak lo ding thu pawl, a thihnak, thawhsalnak le vanram kainak, puithiam hnatuan le siangpahrang a sidan pawl khal tel in a tarlang thluh. Jesuh taksa pu ih a rat hlan kum zabi tampi ihsin an rak simciavek in Saam ahhin tampi a rak um.

Cumi cu mangbangza khal a si lem cuang lo, thimnak ah Jesuh in Emmaus lamzin ih a dungthluntu a biak ahkhan Saam sungta a la ih, a hnatuan thuhla a sim(Luke 24:44). Amah cu zosaw a si timi Saam sung ihsin an hawl hmuh theih ding kha a duh a si. Saam hrekkhat pawl cu Khirh ah a thlengfamkim thluh, Saam 24, 45,72, le 101(Siangpahrang le thuthentu tha), 88, le 102(Pathian siahhlawh tuarnak thlacamnak) pawl tla an si.

Saam sung hmuahhmuah ah saam hla phuahtu ih tahnak, lungawi thusimnak, thangthatnak, diknak le rundamnak hrang au-nak pawl ihsin leitlun rundamnak ding hrang Khrih ih thlacamnak aw-khawk kan theihthei a si.