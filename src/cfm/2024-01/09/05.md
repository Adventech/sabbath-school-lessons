---
title:  Thiltitheinak ih kumkhaw siangpahrang
date:   28/02/2024
---

`Siar ding: Saam 2; Saam 110:1–3; Saam 89:4, 13–17; le Saam 110:5, 6. Khrih cu Siangpahrang asinak thuhla himi bungcang pawlin ziangtin in zirh?`

Siangpahrang cu Pathian thukam ih a luh tikah Pathian cu Messiah ih pa a si vekin Siangpahrang lukhum a khum timi a khihhmuh(Saam 2:7, Saam 89:26-28). Saam 2:7 cun Khrih ih thawhsalnak, cawisannak kumkhaw thukamthar le Khrih puithiam siangpahrang a sidan pawl a rak hmucia thluh (Tirh 13:33–39, Heb. 1:5, Heb. 5:5). Thuneihnak le upatnak congah dah lo mi pakhat vekin Messiah cu Pathian kut vorhlam ah a to (Saam. 110:1; Tirh 7:55, 56). “Cui hlei ah, Bawipa le “hriakthih”(Messiah) karlak pehawknak hin himi David thlah Messiah hi Bawipa amah rori a si timi langfiang ternak khal a si… vorhlam ih to cu Bawipa a si ahcun, Bawipa cu Messiah a si, lehhnu ih ummi khalah kut vorhlam ah hmuh a si thotho [zohaw Saam. 110:1, 5.]”—Jacques Doukhan, On the Way to Emmaus (Clarksville, MD: Lederer Books, 2012), pp. 26, 27.

A netnak ah, Khrih cun a doral pawl cu a neh neknek ding. Doral pawl, “Ke paldam” ih tuah ding timi cun hlanlai nisuaknak lam ram siangpahrang pawl in an doral nehmi pawl ih hnawngah an pal ih, cumi cun an tlun ah thuneihnak pumhlum an nei timi langternak a si. Asinan hitawk ih Khrih ih kianghrol hi tihphannak hmanrua a si lo (Saam. 2:9, Saam. 110:2).

Talhtum(“kianghrol”) cu a ngaingai ahcun hnam hminsinnak ah miphun hruaitu pawl ih ken mi a si (Mipum. 17:2"10). Khrih ih kianghrol cu Zion ihsin a ra, ziangahtile Zion mipi pawl ai-awh tu a si ruangah a si. A kianghrol cu Pathian thuthennak hminsinnak a si; cumi cun sual lairelnak pawl a netter ih, a siat thei lomi Khirh ih uknak a tarlang (Thup. 2:27, Thup. 12:5). Misualral siangpahrang pawl hman sualsirnak le Messiah hnenah ap awknak ding caan tha pek an si (Saam. 2:10–12).

Khirh ih nehnak netabik tarlaknak hmun pakhat cu Daniel 7 ah a ra um ding mi rak hmuhcia in a um, cumi cu Thuthennak theh hnu ah, “Cungnung bik ih mi thianghlim pawl duhsak” ih pek an si (Daniel 7:22), A uknak cu din a si ih, “A uknak cu kumkhaw uknak” a si(Daniel 7:27). Thinglamtah ruangah Siangpahrang uknak thutiam cu a fiang zet. Thlawsuahnak cu Siangpahrang a rinsan tu pawl hmuahhmuah hnenah tiamkam a si ih, Mipi pawl cu Messiah ih ram uknak le diknak ih uknak ah an lungawi a si (Saam. 2:12, Saam. 89:15–17).

`A netnak ah thatnak cun sualnak a doneh ding ih, diknak cu tuahfel in a um ding ih, natnak le tuarnak pawl cu kumkua in an hloral ding timi theih hi ziangtluk in saw a that! Minung thlirnak ihsin sualnak in hlawhtlinnak a nei vekin a lang caan ah ziangtin saw himi thudik cun a tu ah hnangamnak in pek?`