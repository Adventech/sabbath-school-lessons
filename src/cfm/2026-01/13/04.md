---
title:  Famkim le tlamtlin ih din
date:   24/03/2026
---

Taima zetih tumtahnak nei hringnun le taima zetih tumtah mi nei kawhhran thuhla hi cabu tamzet ah ngan in a um. “Taima zetih tumtahnak” timi cu a dik ciah zik lo, “hmuitin nei tumtahnak” timi cun hlawhtling dingih sullam neizet taimaknak lam a khihhmuh deuh. Paul nun ih a hnatuannak khal a hnatuanpi le tirhthlah dang pawl vekin himi ruahnak hi an rak khihhmuh thluh(zoh aw, Filipi. 3:13, 14). Cuimi pawl cu a rah in a phuang suak thluh – thuthangtha cu Rom uknak rampi le hmun dangdang ah zamrang zetin a darh (Kol. 1:23). Cuvek ih hmuitin nei hnatuannak cu tuisan khalah a tul zet a si.

`Siar ding: Kolose 4:12, 13. Ziangmi tumtahnak saw a rel, ziangtin saw hlensuah a si theidan ding?`

Zirlai hmaisa ih tarlang vekin Kolose le a kiangnai ih um khawpi Laodicea le Hierapolis pawl ih thuthangtha thehdarhnak lamah Epafras hi a tangkai zet in a lang(zoh aw, ZIRLAI 1). Himi kawhhran pawl hrangih a thlacamnak le cibai a buknak hin cutawk ih um zumtu pawl cu nasa zetin thazang a pe timi cu rinhlel ding rual khal a si lo. Epafras thlacamnak ih a hmuitin mi cu a fiang zet – Kolose pawl in “Pathian duhzawng hmuahhmuah ah famkim le tlamtlin ih an ding” theinak dingah a si (Kol. 4:12). Himi thlacamnak ih thil thupi zet relmi pawl hi fimkhur zetin ruat hnik sehla:

_Ding._ Tongfang ih sullam cu fek zet le thawn theih riai lo ih ding tinak a si. Cumi cun thuthangtha thutak rinsan ngamnak le zumnak ah “hrambun le hnget khoh” tinak a si ko ding (Kol. 1:23, NKJV). Hivek tongkam thotho hi Paul cun “khawse lal ih bumnak pawl” (Efesa. 6:11) donak le “Pathian ralthuam hmuahhmuah” (Efesa. 6:10–18; zoh kop aw, 2 Tim. 2:19) hruh in Pathian huham hmangin thimnak ih huham donak relnak pawl ah voi tam zet a hmang.

_Famkim._ Himi tongfang cun ziaza famkimnak a khih hmuh, cumi cu “a thleng zo” (Filipi. 3:12–15, NIV) a tidah lotu pawl cun duhdawtnak raithawinak(Matt. 5:44, 48) ih tarlang mi netabik an hmu ding a si.

_Tlamtling._ Himi thiltitheinak tongkam sullam cu lungawinak famkim asilole tahfung famkim dingih thil ziang simaw kengmi tinak a si. Minung hrangah thil cang thei lo khal sehla, Pathian in a thutiam mi cu a tuah tengteng ding a si tiin Abraham in a “rinsan famkimnak” ih hman mi a si (Rom. 4:21, NKJV), cule Paul in amah thawngin “thucah cu famkim zetih phuang” (2 Tim. 4:17, NKJV) a si theinak dingah Bawipa in Paul cu cahnak a pe a si.

_Pathian duhzawng hmuahhmuah._ “Hmuahhmuah” timi cu theihthiam ol zet mi a si. Paul amah rori in Kolose mi pawl cu Pathian duhzawng theihnak in an khat ih, “sunlawinak huham” (Kol. 1:11, NKJV) thawngin “Bawipa ih nung tlak dingin le ziangkim ah a lungawi ter dingin” (Kol. 1:9, 10, NET) thlacamnak a nei.