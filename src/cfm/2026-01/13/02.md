---
title:  Kutza sannak zirlai
date:   22/03/2026
---

Thuthangtha sim darhnak thuhla hi Paul hnen ihsin tampi kan zir thei. A khualtlawnnak pawl hmuahhmuah hi peng 13,400 tluk hrawng cu a si ding. Himi cu mangbangza thil a si, ziangahtile a tamsawn cu ke in a feh dingih, cule thawng a tlak caan khal a um thotho fawn si.

Paul cun Korin le Efesa khua vekih sumdawnnak hmunpi pawl ah tikcu caan tamzet a hmang theu tiih ruat a si, cutawk ihsin thucah cu khawpi le tikulh par khalah hmun dangdang ah a darh thluh. Cule a kawhhran dinmi pawl ih um zumtu thar pawl thazang peknak le forhfialnak a neih theinak dingah cutawk hmun ahcun a kirsal theu. Cui kawhhran ah amah rori a feh remcang thei lo asile ca a kuat theu. Hitin zumtu pawl in anmah a ngaihsak ih, a rak thei ringring lai a si timi an theithiam.

`Siar ding: Kolose 4:7–9; Efesa 6:21 thawn zohtlang aw. Ziangtin saw Tikhikas thuhla a rel, cule Onesimas thawn Kolose khua ih a kuatnak san kha ziangsaw a si?`

Thil hrekkhat cu cangan ih theihter awk ai hnakin tongkam ih theihter awk hi a tha bik a si. Mi pahnih in Kolose khawmi hrangih an run ken mi thuthang cu theih cak um zet thil a si ding. Paul in himi thil ihsin anmah (kolose khawmi) pawl “thlangam” (NKJV) ter le “thapek” (Kol. 4:7–9, ESV) a tumnak ihsin vun ruat cun thawnginn sungih a umnak thuhla famkim zetih relnak khal a tel cih thluh a si. Ziangkhal sehla, cuvek ih biakawknak cu zumtu pawl hmuahhmuah finkhawm thluhtu thil thupi zet a si.

Tikhikas, a hmin sullam cu “vantha” tinak a si. Anih cu cakuat phurtu mi rinum zet a si. “rongbawltu rinum” ti in le “siahhlawh pi” tih rel mi a si. Anih cu Paul in Asia ihsin mi pahnih a hril mi lakih pakhat a si(Tirh 20:4), cule Jerusalem ih um zumtu pawl ih tulsam mi pawl khawngkhawm in khual a tlawnnak ih a thluntu khal a si. Paul kha Rom thawnginn sungah veihnih a um lai ih a hnen ih umtu a si ih, Efesa khua ih hnatuannak ah thazang va pe dingih fial mi a si (2 Tim. 4:12). Paul cun Crete ah Titak thlah dingin thu a ruat (Titus 3:12). Amah thawn a um tu cu Onesimas a si, anih hi Rom ah Paul ih a piangthar termi a si ih, (zirlai 1 ahkhan zoh aw) “mi rinum” ti khal in a ko.

A langdan ahcun thil umtudan pawl hi Kolose khua ih um zumtu pawl ih an theih ding hi Paul in a duh a bang. Amah Tikhikas a si lo hman ah mi pakhat hmangin a hnen ih thu simsal ding cu thil harsa tuk a si lem zik lo. Hithil hi cutawk hmun ih um zumtu pawl a ngaihsak zia le a duhdawt zia a tarlangnak lamzin dang a si. Amah rori in kawhhran vehvai lo khal sehla annih pawl in midang hnenih thuthangtha an thehdarh theinak dingah Paul cun an zumnak a cakter a si.

`Ziangtin saw Paul cakuat sungih himi pawl in Paul ih hnuaidorzia an langter lawnghman si loin a hnatuannak a hnget zia an nemhnet?`