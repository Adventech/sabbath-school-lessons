---
title:  Kawhhran pehtlaih awknak
date:   23/03/2026
---

Internet, social media le thilri dangdang pawl hmangin a pehtlai aw thluh mi leitlun ahhin Paul in kawhhran pawl cu anmai tualsung pawlkom ai hnakih tum sawn ziang simaw ah an tel ve a si ti an theihtheinak dingah bomnak hna a tuannak ih harsatnak a ton mi pawl cu theihthim a har zet ding.

`Siar ding: Kolose 4:10, 11. Tirhthlah pawl hmangin(Col. 4:7–9) cakuat lut le suak mi leng ah, Paul in pehtlaihnak nei dingih a forhfialnak lamzin dang pawl cu ziangsaw an si? Himi cakuat ih Paul in harsatnak a rel mi hrekkhat pawl ngaihtuah tikah, himi cibai buknak hmangin ziang thucah saw a rel?`

Himi cibai buknak thawngin Paul cun zumtu pawl rak bawm rero tu pehtliah awknak tha zet a tuah. Hitawk ahhin Marka cu Barnabas ih unau pa a si ti kan thei. Cutin Paul cun Marka in Kolose a tlawng theinak ding lamzin a on sak. Aristarkhas cu “raldo awknak ih thawngtlak pi” tiih rel a si. Cumi cu Paul thawn thawnginn ah an khum tinak a si. Annih cu “Pathian ralthuam” (Efesa. 6:10, 11) keng ralkap an si ih, Pathian lalram ih hnatuan dingah Satan ih a kaih mi pawl suah zalen dingin ral an bei (zoh awla, 2 Tim. 2:1–4). Jesus/Justus (Judah le Rom hmin a si ih, Grik aw thluk thawn an bangaw zet, Sual/ Paul tivek deuh nawn in) cu thuthangtha lamah hnatuanpi rinum zet vekih rellang a si.

Paul cun Aristarkas, Marka, le Justus pawl cu Judah zumtu pawl an si (“serhzim tan pawl”) tiah a rel fiang. Cule Zentel mi pathum: Epafras, Luka, le Demas khal a rel tel (Kol. 4:12–14). Judah le Zentel karlak Kawhhran ahhin buainak hrekkhat um khal sehla, hi hnatuan tlangtu pawl cu tuantlangnak tha zet, pumkhatnak le rualrem zetin an um thei a si timi hi hminsin tlak zet a si. Asinan “mahte lawng” timi cun harsatnak a tuar caan ah Judah Khristian tamsawn cun an dinpi lo ruangih a riahsiatnak thu a rel langmi a bang. Himi caan ahin John Mark, kum ziangmaw zat liam zo ih, Paul le Barnabas in missionary hmaisabik an feh tum ih, rak kirsan tu khan (Tirh 13:13), Paul tlun ah rinumnak men siloin “thlangamnak” a langter sal timi cu hminsintlak zet a si (Tirh 15:36–40).

Pehtlaihawknak cu thil thar a si lo. A liamcia kum pawl ah Adventist kawhhran cu leitlun huap ih a karhzai vivo ruangah a thleng aw nasa. Harsatnak phun dangdang cun pumkhatnak a hniksak rero. Himi pumkhat sinak cu kawhhran hmunkip ah hmuh theih a si.

`Ziangtin aw na umnak kawhhran ahkhan kan pumkhat awknak siatsuah ter theitu hnatuan a mal deuhnak dingin na tuah ding? Tualsung kawhhran hrawng ahhin hivek buainak um mi pawl hi ziangsaw an si? Cumi thuhla ah ziangthil tuah a theih?`