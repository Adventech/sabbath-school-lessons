---
title:  Lungkim diremnak tawhfung
date:   12/02/2026
---

`Siar ding: Filipi 4:10–13, 19. Paul in lungawinak, aipuangnak nun hrangih a langternak tawhfung cu ziangsaw a si?`

Thil umtudan boruak rit zet (rilrawnnak, natnak, hliam tuarnak, thih hlohnak) pawl an ra thlen tikah mi pakhat cun thil thupi zetzet pawl a ruat thok ih, a rak ruat buai dah lem lomi thlawsuahnak tivek khal a ruat thok rero thlang. “ngaitlawm aw” (Phil. 4:12, ESV), “tlasam mi” (NIV), asilole “zianghman tang nawn lo” (NLT) ih tanta ih kan um caan hi kan zumnak a thangsohnak ding caan te khi a si.

Cuvek kalh zawngin “neinung zetih kan nun” (NASB) ahhin reilote ih hloral thei mi an si timi theihnak thawn kan um ringring ding a si (zoh aw, Thuf. 23:5). Job le Paul tei pahnih ih in rak theihter cia vekin, leitlun ih kan suah tikah zianghman kan keng lut lo ih, thlan sungah zianghman kan keng lut fawn lo ding (Job 1:21, 1 Tim. 6:7).

A hnuai ih Bible thutiam pawl hi hminsin aw:

- Saam 23:1—”Bawipa cu i khaltu a si. Ka tul mi hmuahhmuah ka nei” (GNB).
- Matthai 6:32—”Hi pawl hmuahhmuah nan tul timi hi van ih nan Pa in a thei” (NKJV).
- 1 Piter 5:7—”Na donharnak le na ngaihsak mi pawl Pathian hnenah ap thluh aw, ziangahtile Anih cun a lo ngaihsak a si” (NLT).
- Filipi 4:19—”ka Pathian cu sunlawinak ih a len bangin, Khrih Jesuh zarah, nan tlaksam mi zatein a lo somdawl ding a si.” (CKJV).

Cule mangbangza bik cu: “Cahnak in petu Khrih thawngin ziangkim ka tuah thei” timi hi a si (Filipi. 4:13, NKJV). Kan zate in “ziangkim” timi hi famkim in kan thei thluh lo men thei. Pathian bomnak le cahnak kan ngen tikah Amai duhdan vekin kan dil ding a si. Asinan caan tamzet ahcun Amai duhdan thawn a milaw ding tiih kan theihmi thil hi kan dil dah lo. Curuangah si James 4:2 ahkhan “Nan nei lo, ziangahtile nan dil lo ruangah a si” (ESV) tiah a ti.

Hitawk ahhin Pathian duhdan thawn an milaw zet tiih kan theih ruangih rinsanngam aawknak thawn kan dil thei mi hrekkhat pawl cu:

- Duhdawtmi lole rualpi hrangih rundamnak dilsak (1 Tim. 2:3, 4)
- Kan zumnak hlawm dingih thazang cahnak (Thup. 22:17)
- Sual kan phuang ih, thil diklo kan fehsan caan ih ngaidamnak (1 Johan 1:9)
- Pathian thukam thlun thei dingah cahnak dil (Heb. 13:20, 21)
- In huatu le in zoh tha duh lo duh pawl va duhdawt (Matt. 5:44)
- Dinhmun harsatnak hrang ih fimnak dil (James 1:5)
- Pathian kamsauk thu sungih thudik theihthiam (Johan 8:32)

`Thlacamnak na neih rero hnu khal ih thleng hrih lo, lole thleng dah lo men thei mi thil a um caan ahhin ziangtin saw na hmaiton dan ding?`