---
title:  Hi thil pawl ruat uh . . .
date:   11/02/2026
---

Theihnak pawl hmuahhmuah a hleih thluhtu daihnak khal in, “nan thinlung le nan ruahnak cu Khrih Jesuh zarah a lo kilkhawi sak ding” (Filipi. 4:7, NKJV). Kan sunglam nun hi kilkhawi a tul zet. Lunglut um zet thil cu Filipi 4:7 ih hman mi Pathian thawn laicin awknak tongkam cu ralkap pawl ih hman theumi tongkam vekih hman a si. Grik tong ih phroureo timi cu ralkap pawlkom pakhat in khawpi pakhat an run do lonak ding ih kilkhawitu relnak a si (2 Kor. 11:32; zohkop aw, Tirhthlah 9:24).

Sunglam nun ih daihnak thupi zet a dang pakhat cu Pathian duhdan thawn milaw ih nun hman hi a si. “na daan a ngaina tu pawl cun hnangamnak (daihnak) nasa zet an nei: zianghman in a tlubahter lo ding” (Saam. 119:165).

`Siar ding: Filipi 4:8, 9. Hitawk ahhin ziangmi ciah tuah dingih forhfial saw kan si?`

Paul cun Filipi 4:8,9 cu “cui hlei ah” (GNV) tin thuhmai hruainak a nei ih, ziaza thatnak thil paruk a rel. Cumi cu tawifel zetih sim a si ih, Paul in zohthim dingih a tuah mi cu thazang pekawknak khal a si thotho. Himi hnamdang- hnenih thuthangtha sim dingih forhfialnak cu Filipi khawpi umnak Greco-Roman ahhin ahhin a milaw hleice cuang. Asinan thil thupi zet a um mi Bible ih ziaza thatnak lam hmuitin a si ih, cumi cu Paul in Grik mi pawl ih ziaza thatnak bulhram pali ihsin a run lasuak ih, a tarlang (fimkhurnak, diknak, supawk theinak, ralthatnak)

_1. Thildik_—tarlang mi pawl ah Bible ih thudik (thildik) timi ihsin bulhram a thok hngal hi thil a thlengpang men mi a si lo. Cumi cu Jesuh (“Fiangte in ka lo sim”) rel duhnak a si ih, cule Thukam thar hmuahhmuah ahhin uar zetih tarlang a si vivo (zoh awla,, thimnak ah, Tirh 26:25, Rom. 1:18, 1 Kor. 13:6, 2 Kor. 4:2, Efesa. 4:15, 1 Tim. 3:15, James 1:18, 1 Pit. 1:22, 1 Johan 2:21).

_2. Zah um_—Grik tongfang ahcun bulpak ziaza thatnak lam a sawhkhih (hmundang ih hman mi 1 Tim. 3:8, 11; Titus 2:2, thawn tahthim aw, NKJV ahcun “upatnak langter mi” tiih letlin a si).

_3. Thilfel_—Himi ziaza thatnak cu Pathian dingfel ziaza simfiangnak a si (Filipi 1:7 ih hman mi thawn khaikhin aw).

_4. Thil thianghlim_—ruahnak le cangvaihnak cu Pathian ih thiamcoternak ihsin zumnak thawngih kan don mi a si (zoh aw, 1 Johan 3:3).

_5. Thil duhnung_—themthiam mawinak, Pathian sersiam mi pawl ah kau zetin hmuh a theih.

_6. Cawimawi tlak_—”hngil nei, mi hip thei zohmawinak, le nun tha” (AMPC).

Himi ziaza thatnak lakih pakhat te khal hi pathian biaknak sullam nei zetih ruatnak a um lonak dingah Paul cun tlintlaknak thil dang pahnih a pe bet: ““a thabik le thangthathlak mi a si ahcun” (Filipi. 4:8, NIV) tiah a run ti. Kannih cun himi vanlam thatnak hi kan ruat ding a si. Cule rinhlelnak le theihthiam lonak pawl hmuahhmuah kan hlit thluh ding ih, kan zir ngah mi, kan don mi, kan theih mi, amai nun rori ihsin kan hmuh mi pawl tuah dingah Paul cun in ko hai a si (Filipi. 4:9).