---
title:  Zohthim ding
date:   08/02/2026
---

Kan zate in ziang maw lai ahcun kan zohthim duh mi le kan ngaisan zetmi minung cu kan hmu thluh ko ding. Thimnak ah nauhak pawl hrang ahcun zohthim ding mi an neih dinghi thil thupi zet a si. Cui an zohthim dingmi cu an nu le pa a si ding. An pitlin tikah zohthim ding (nun cawn ding) dang an hawl ding, an hril mi hnatuan thawn pehzom awknak nei mi, asilole mi pakhat ih thuanthu an siarmi ihsin tla a si men thei. Harsatnak ton caan ah Bible sungih minung ummi pawl ih an hmaitondan pawl ihsin zirlai an zir thei ih, an nun ih an hmuhton mi pawl thawn an tahthim thiam ko ding.

Vansiat thlakza in tuisan ih media pawl cun zohthim ding tha lo hlirin mi an luahkhat thluh. Milar hminthang pawl ih nun harsatnak le an buainak thuhla pawl famkim zetin theihter in kan um thluh. Paul ih Filipi cakuat a rak siartu pawl khal Internet tivek in an nun cawkbuai lo khal sehla, harsatnak dondan pawl cu an bangrep aw thotho.

Thudik cu, Paul a um lai ih leitlun khal tuisan vek thotho in nawhthuh, ziaza sia, thiltha lo hlirin a khat ve. cui thil cu a rak um ringring ih, a um ringring hrih lai ding, leitlun sancem tiang a um lai ding ih, sualnak a reh thluh tiang a um ding. Kan hrang thusuhnak cu: cuithil cu ziangtin saw kan rak let ding? timi hi a si.

`Siar aw: Filipi 3:17–19. Himi thu ahhin zohthim ding tha le tha lo ziangtin saw a rel? An karlak danglamnak ziangmi fawhfung saw in pek?`

Paul in a thurualpi lem lo pawl parih duhdawtnak a neih mi hi kan hmuh thelh ding a si lo – an hrangah a tap! Anih cun a doral siloin, “Khrih thinglamtah ih ral” (Filipi. 3:18) tin a ko timi khal hi hminsin aw. Paul cun buainak tumdeuh a um ti a theifiang zet, cumi pawl cu thinglamtah in donkhamtu a siatbal dan le rundamtu a tul zetmi misual pawl thawn bangrep ah in retdan pawl hi a si (zoh awla. Efesa. 2:11–14).

Cule kan hrelh sual lo dingmi cu Paul in Filipi pawl cu thil thalo lam siloin a tha mi zohthim ding lam ruat dingin a forhfial: a nun vekih nun hmangtu pawl ngunngaih deuh ih zoh hliah dingin a si. Lunglutza thil a si mi cu Paul cun Rom mi pawl hnen ih ralrinnak a pek mi tongkam thawn a bangaw mi a hmang, “nan zir ciami thurin thawn kalh aw in thenthekawknak le tluknak a suaktertu pawl kha hminsin ding ah ka lo dil; cun annih cu hrial uh”(Rom. 16:17, CKJV) tiah a ti. Rom khua ih bumtu (mi bum hmang) pawl cu “kan Bawipa Jesuh Khrih rian loin, anmai pumpi a rian sawntu” pawl tiih kawh an si (Rom. 16:18, NKJV).

`Jesuh cu zohthim dingih mi famkim zet si khal sehla, hmundang ah mi dang pahnih, nuncawn ding tha an um men thei. Cumi rualrual in midang pawl hnenah ziangmi zohthim ding tha zet saw na hmuh duh mi?`