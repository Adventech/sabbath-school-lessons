---
title:  Bawipa ah nan lungawi – ringring uh
date:   10/02/2026
---

`Siar ding: Filipi 4:4–7. “Pathian ih daihnak” timi tonnun hi ziangtin kan nei?`

Paul cun pumkhat awknak thupit zia a rel thluh hnuah (Filipi. 4:1–3), thupi dangah a thawn: Bawipa ah nan lungawi uh (Filipi. 4:4–7).

Buainak a um veten tluangtlam zetin a netnak ih hlothluh salhngal thil tivek ahhin voi ziang hmuah saw thinbang in na rak um theu? A tha zawng cun Jesuh cun kan thinphang lonak ding hi thupi ah ret in a sim leuhleuh (zoh aw, Matt. 6:25–34, Matt. 10:19), cule Piter in kan thinphangnak le donharnak pawl hmuahhmuah cu (ESV) Bawipa hnen ih thum thluh dingah in rak theih ter, “ziangahtile Anih cun a lo ngaihsak a si” tiah a ti (1 Pit. 5:7, ESV). A ngaingai te cun leitlun ih buainak pung deuhdeuh pawl cun Bawipa a rungtum kirsalnak ding a nai zia in rak theihter a si (zohtlang aw, Matt. 24:33, Luka 21:28, James 5:8).

Ziangkim ih donharnak, ziangvek dinhmun khal ih beidonnak hrangih sii tha bik cu tlunlam ih zumnak thlacamnak thehlut hi a si (Filipi. 4:6, 7). Kan thlacamnak rah cu a ngaingai ih kan hmuh hlan hman in kan thlacamnak in let a si timi zumnak nei in thlacamnak neih ih, kan cangvaih ding hi a thupi zet, ziangahtile “lungawi thusimnak thawn” thlacam ding kan si. Cule “dilnak” (Grik - deesis) timi tongfang hi bet in a um, cumi cu manhlap thlak le thil thupi zet rak khihhmuhnak a si (thimnak ah, zoh awla, Luka 1:13, Filipi. 1:19, 1 Tim. 5:5, James 5:16). Kan thlacamnak cu “ngennak” a si ringring lai, asinan “a duhdan vekih” (1 Johan 5:14, NKJV) kan dil kulhsung cu kan ngen mi kan ngah ding a si timi kan theifiang. kan dil ngenmi pawl hmuahhmuah cu Pathian kutah a um a si timi kan thei dingih, hnangam zetin kan cawl hahdam thei ding a si.

`A hnuai ih thu ngan mi pawl in Pathian daihnak thuhla kan theihthiamdan ziangtin saw a karhzai ter? Saam. 29:11, Isa. 9:6, Luka 2:14, Johan 14:27, 1 Kor. 14:33.`

Pathian daihnak cu leitlun ih a pek thei lo mi thil ziangmaw a si, ziangahtile Pathian daihnak cu in rundamtu Jesuh thawngin kumkhaw nunnak laksawng thutiam hnget zet ihsin a ra mi a si (Rom. 5:1, Rom. 6:23). Himi daihnak cu nunnak zungzam pawlah a um thluh ih, “theihthiamnak pawl hmuahhmuah a hleih thluh a si” (Filipi. 4:7, NKJV). Cumi cu thinlung lawngin a theithiam thei lo, hitawk ih hmanmi Grik tongkam nous (Thinlung) in a simfiang.

`“Pathian ih daihnak” tong ding timi sullam hi mi pakhat hnenah ziangtin na simfiang ding?`