---
title:  Zumnak ah um vivo bangta awla
date:   23/02/2026
---

`Siar ding: Kolose 1:23 (NKJV). Paul in zumnak ah “hram hnget bun le fek zetih um” timi in ziang a rel tum tin na ruat? (zoh aw, Kol. 2:5 le Efesa. 3:17.)`

Grik tong ih “asicun” timi tongfang hi phun dangdang pali in a um, an pali in sullam dangdang an nei thluh. Kolose 1:23 ah a um thok ih, cumi cun an dinhmun cu a dikmi a si ti a fiang ter. Cumi cu Paul cun Kolose mi pawl cu zumnak ih an um peh vivo ding thu ruat in thazang peknak ih a hman mi a si. Cutin a rei hlan ah Paul cun an zumnak a hnget ti a hmuh zo thu a run tarlang (Kol. 2:5). Asinan an ruahsannak cu zumnak lamzin ih an luh zonak ahkhan a thum aw rero lai a si.

Tha nau lo ih tuan tentonak timi Grik tongih a sullam an let mi cu “pehzom vivo” tinak a si (Kol. 1:23, NKJV). Cumi cu a uire laifang ih an kaihmi nunau thuhla ah ziangtin a tuah ding timi theih duh ah Jesuh hnenih letnak ngah dingin daan thiam pawl le Farasi pawl ih an ngen reronak khal ih hman mi a si (Johan 8:7); cule Rhoda in Piter ih aw a theih veten sangka khar hnget in a sungih um pawl hnen ih a va sim hnu khal ih Piter ih sangka a king reronak khal ih hman mi a si (Tirh 12:16). Paul khal in Timote hnenah a thupek mi pawl thlun dingin le zumnak ih rinum ringring dingih thazang a peknak khal ah hman a si (1 Tim. 4:16). Hitawk ih a rel duhsan cu zumtu pawl hmuahhmuah ih hman theih ding mi a si.

Hmaizarh zirlai ah kan hmuh leh ding vekin Paul cun Kolose pawl cu thuthangtha thawngin neihmi ruahsannak kaihnget loin leitlun mi pawl ih rundamnak an ngah tumdan lamzin ih an feh peng ding a phang zet (zoh aw, thimnak ah, Kol. 2:8, 20–22). “bun hnget” timi tongfang cun Pathian thu ih thum aw duhdawtnak le zumnak lungphum hngetzet a rak khihhmuh a si (zohaw, Matt. 7:25, Efesa. 2:20, Efesa. 3:17).

Himi thawn a thlun aw deuh mi Grik tongih letmi cu “hnget zet” timi hi a si, cumi cun thawn theih rual lo thumawknak hnget relnak a si ih, Khristian pawl cu “thuthangtha ruahsannak ihsin thawn hlo” theih an si lo timi relnak ih hman mi a si (Kol. 1:23). Cui tongfang thotho cu 1 Korin 15:58 ah hman a si: “nan hnatuannak cu Bawipa ah a lak men a si lo ti nan theih cia bangin, hnget zetin, hnin theih loin, Bawipai’ hnatuannak ah taimak suah in um ringring uh”.

“Voikhat rundam cu rundam lan ta” timi zumnak thawn kalh aw zet in, Paul cun ziangmaw thil danglam zet a rel a si.

`Zumnak ih um ringring a thupidan thawn pehpar aw in ziang hmuhton mi saw na neih zo? Cuvek ih um dingin ziangruangah saw ralring zetin duhhrilnak na tuah ringring a tul? Rak tuah lo bangta awla, ziangthil a thleng ding?`