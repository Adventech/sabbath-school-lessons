---
title:  Kumkhua ih Pathian khawkhannak
date:   24/02/2026
---

`Siar ding: Kolose 1:24, 25. Khrih ruangih a tuarnak thu hla ah Paul in ziangsaw a rel?`

Paul hi Rom inn sung ah kharkhih ih a um laiah Kolose cakuat hi ngan khal sehla, harsatnak a tuarnak bik cu a hlan ih a rak tuah theu vekin inn tin le hmuntin ah feh in hna a tuan thei nawn lonak sawn hi a si in a lang (Tirh 20:20). Himi tuarnak (asilole harsat tuarnak), Khrih ih ralrin pekcia mi a si ruangah (Matt. 24:9, John 16:33) Paul cun “kan hnen ih a lang leh dingmi sunlawinak thawn cun tahthim ding khalah ka ruat lo” tiah a ti (Rom. 8:18). Himi hi thil sunglawi sawn cu a si. Cutin Paul in Filipi ih um Khristian pawl hnen ah ca a rak ngan zo ih, tu ahcun Kolose khawmi pawl hnenah a tuarnak cu an hlawknak ding a si ruangah a lungawi thu a sim (Kol. 1:24).

Paul hi thawnginn ah a um tla si men thei, asinan “Pathian ih thu cu temtawn in a um lo” (2 Tim. 2:9). Paul cu hivek ih kharhkhum tuarnak a ton lai ah Filipi cakuat, Efesa cakuat le Filemon pawl a ngan. A suah hnu ah 1 Timote le Titus ih kan hmuh vekin thuron tha zetzet ngan dingin Pathian cun a umpi a si. Rome ih thawng a tlak netabik ahkhan 2 Timote a ngan. A tawizawng cun hi kum netabik ahhin Paul cun Thukam Thar ih thil thupi zetzet ngan theinak tikcu caan a ngah, cumi lakah Hebru cakuat khal a tel ko ding.

Hitawk le hmundang ahhin kumkhua Pathian khawkhannak cu hmuh a theih thluh. Kolose 1:25 ih Paul in Grik tongkam a hman mi, a tlangpi thu in “tuanvo/kilkhawitu” timi cu oikonomia hi a si. Himi cu bikhiah nei ih hman mi a si(thimnak ah, 1 Tim. 1:4), cui thil cun “Pathian ih thil a remsuah dan lamzin” pawl a khih hmuh a si”—Luke Timothy Johnson, The First and Second Letters to Timothy (New York: Doubleday, 2001), p. 164. Himi ahhin Pual ih dungthluntu sinak khal a tel ding. Asinan a huap kau sawn ih rel ding cun rundam khawkhannak ih Pathian in khawkhannak a tuah mi pawl hmuahhmuah a tel thluh a si. Paul le dungthluntu dang pawl ih hnatuannak, Thukam Hlun ih Profet pawl (Efesa. 2:20, Efesa. 3:5), Moses khal telin “Pathian ih thu famkim dingih” (Kol. 1:25) duansuah mi an si ih, cumi pawl hmuahhmuah cu himi Pathian khawkhannak thawn an pehtlai aw thluh a si.

Himi thupi hi thaizing zirlai ah fiangzet in kan zoh leh ko ding nan, himi zawnte ahhin Paul cun a hnatuan mi cu “leitlun sem tirh ihsin” (Matt. 13:35, Efesa. 1:4) hnatuan thok zo mi, Pathian khawkhannak tum zet lakih fate zet pakhat a si ti a theithiam timi te hi hminsin tlak zet thil a si.

`Nangmai nun kha vun ruat aw. Ziangtin saw thutluknak na tuah mi (a tum le a te)cu Pathian khawkhannak tum zet thawn an milawk thei ding? A khuimi thutluknak saw “a fate” ti hi na theifiang ngaingai maw? Leh hnu ah ziangtin a thangso timi kan theithei ding?`