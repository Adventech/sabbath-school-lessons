---
title:  Ruatbet ding
date:   27/02/2026
---

“Pathian daan ih a relmi pawl ngah thei dingin kanmah ah zianghman dingfelnak a um lo. Asinan kan hrangah talsuah theinak ding lamzin in tuah sak… Amah ah na pekawk ih, na Rundamtu ih na pawm ahcun ziangtluk rak sual khal awla, Amai zarah mi dingfel tiih siar na si ding. Khrih ziaza cu na ziaza ah a ding dingih, sualnak zianghman nei dah lo vekin Pathian hmaika ah pom na si.

“Himi pawl hmuahhmuah hnakin Khrih cun thinlung a thleng thei. Zumnak thawngin na thinlung ah a um. Himi Khrih thawn pehzom awknak hi zumnak le na duhzawng a hnen ih na pekawk vivonak thawngin na kilhim ding a si. Cuvek ih na tuah kulhsung cu, a duhzawng tuah dingin na sungah hna a tuan ding a si…

“Curuangah kanmah ahcun zianghman porhawknak ding kan nei lo. Mahten cawisan aw dingih thumawknak kan nei lo. Ruahsannak ih thumawknak kan neih mi umsun cu kan sungih Khrih ih a retmi dingfelnak le kanmah hmangin A thlarau in kan sungih a hnatuahnak hi a si”—Ellen G. White, Steps to Christ, pp. 62, 63.

“Ka hnenih pekmi tleunak cu a cak tuk ruangah mi tampi in in tlansan ih thuphan simtu thlarau pawl an thlun. Bawipa ah thudik zum dingih a zuamtu pawl hmuahhmuah cu thudik ngaingai theihnak an nei ding a si”—Ellen G. White, Evangelism, p. 363.

**Relkhawm ding thusuhnak pawl:**

`Bible cangken kha siarsal aw: “Ziangahtile amah ahcun Pathian ih dingfelnak kan si theinak dingah sual thei lo cu kan hrangah sual ah tuah in a um a si” (2 Cor. 5:21). Himi sullam hi ziangsaw a si? Khrih cu kan hrangah sual nei dingin a ra timi sullam ziangsaw a si, Cumi cun thinglamtah ai-awhtu theihthiamnak dingin ziangtin saw in bawm ding? cule “Amah ah Pathian dingfelnak ih tuah” timi sullam ngaingai hi ziangsaw a si?`

`Mi tamzet ih an zum mi “voikhat rundam cu rundam lanta” timi thusuhnak ah cambang hrih ta aw. Himi cu thurin dik lo a si ti hi ziangruangah kan thei? Himi a zumtu mi pakhat hrangah ziang mi tluk a tihnung um?Ziangtin saw cui thurin hnong hnu khalah rundamnak thutiam kam cu kan nei ringring thei lai ding?`

`Na zumnak ah ziangmi tluk in “hram hnget bun le fek” (Kol. 1:23, NKJV) na si? Na zumnak le na zumnak san ziangtluk in na theifiang? Na zumnak a fiang deuhdeuhnak dingah ziangsaw na tuah thei mi um? Na zumnak ah “hram hnget bun le fek zetih” um hi ziangruangah saw a thupit?`