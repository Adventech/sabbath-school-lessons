---
title:  Thuthangtha ih huham
date:   26/02/2026
---

`Siar ding: Kolose 1:28, 29. Paul in a hmuitin mi ziangsaw a si? Ziangruangah saw “mi hmuahhmuah” (ESV) timi cu voi thum rori a rel tin na ruat?`

Paul ih thusimnak ih hmuitin mi cu Khrih le Khengbet mi hi a si (1 Kor. 1:23). Efesa 5:27 ih umdan vek asile Khrih raithawinak ih tumtah mi cu “Bal kai lo, sawngkor lo, cuvek thil dang hrimhrim um lo, thianghlim le soihnawm kai lo, a sunglawi mi kawhhran ah amah le amah a pekawk theinak dingah a si” (CKJV). Cutin Paul in thuthangtha a sim ih a batbik mi cu “Khrih sungih pitling pawl hmuahhmuah hlan” ding hi a si (Kol. 1:28, ESV). Himi cu zirhnak le ralrinpeknak – Khristian thurin le thupom dangdang zirhnak (2 Thess. 2:15, 1 Tim. 4:11, 1 Tim. 5:7, Titas 1:9) le thuthangtha rak hnong ih rahsuahmi le zirhtu dik lo ih tihnung umdan pawl ralrinnak a peknak ihsin a tuah mi an si (Tirth 20:29–31, Rom. 16:17).

Ca thianghlim ih ralrinpeknak le thuzirhnak ngaihsaknak hi Khristian pitlin si dingih kan thansoh dan a si. Pitlinnak hi a thupi zet. Naute suak thar neitu nu le pa cun naute ih a zir hmaisabik mi tongdan, fehdan, le ca siardan tivek ziangkim ahhin an lungawi zet. An fate cu kum reizet hnu khalah feh thei hrih cuang loin um bangta sehla ziangvek nu le pa cu thinphang lo ih um thei ding? Thansoh le thanlen hi a kel ding vekih ruah men mi thil a si. Khristian nun khalah a dik zet.

Grik tongih let mi “pitling” (teleios) timi sullam cu famkim le relsiat ding um lo timi a si. Khristian thansohnak ihsin Pathian daan thuk zia le a dil ngen mi cun “a huap kau zet” (Saam. 119:96, NKJV) timi kan thei. “Thinlung ih ruah mi le tumtah mi pawl” (Heb. 4:12) tiang a fangkual thluh ti kan thei.

Asinan kan ralrin a tul zet, curuangah Paul cun Kolose 1:28 ahkhan “ralring” timi tongkam a hmang. Lamzin “a dik vek ih lang…. thihnak lamzin a um” (Thuf. 14:12, NKJV). Thlarau lam theihthiamnak cu Thlarau kaihhruainak hnuai ih Pathian thu theihthiamnak ihsin a ra suak mi a si. Zirhnak dik lo pawl cun thudik hrekkhat an nei theu, asinan Bible ih a rel hlei ah an bet, lole an hlon theu (see Isa. 8:20). Himi pahnih ih a neta sawn khi an hlawhltin pi bik, Pathian relmi ah rinhlelnak an nei ve hngal lem lo ih, hi thil hi a cang thei ngaingai pei maw, asilole tui kan nun ahhin hman a theih ngaingai peimaw timi thusuhnak an suahpi theu. Thurin thutak cu fehsualnak ihsin thenhran kan thiam theinak ding ah rul vekin fim ih, thuro vekih kan nunnem a tul.

`“Khirh Jesuh sungih famkimnak” timi sullam ziang a si tin na theithiam (Kol. 1:28)? ziangtin saw thinglamtah ah kan hrangih a tuahsuak zo mi pawl theihthiamnak cun “Khrih Jesuh sungih famkimnak” timi theithiam dingin in bom?`