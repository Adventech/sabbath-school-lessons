---
title:  Hnatuan tha lo ihsin rualrem awknak
date:   22/02/2026
---

`Siar ding: Kolose 1:21, 22. Paul in doral le then-awknak a rel mi hi ziang saw si? Khrih thihnak ih netabik ruahsannak cu ziangsaw a si (zoh awla, Efesa. 5:27)?`

Paul cun Khrih ih dingfelnak ihsin minung ih tlinlonak le thim lakih umnak pawl a run tarlang ringring theu. Kum 2000 liamzo hman sehla, cui thu cu tuini ah zo in saw el thei ding? Mi pakhat cun zumnak ih lak a tul lemlomi Khristian thurin pakhat cu minungih sualnak hi a si tiah a sim.

Asinan sualnak a rung lut tik ahcun Pathian hrangah ziangtluk in misual kan si hmanah Pathian cun kanmah thawn rualremawknak a um theinak dingah hram a thok. Thinglamtah parih a thihnak thawng lawngin buainak relfel theih khal sehla, a hramthok ihsin Pathian in buainak relfeldan hna a rak thok zo.

Eden hmuan ahkhan A sersiammi ropi zet Adam cu a ko ih, “Khuitawk ahsaw na um?” tiah a ti (Sem. 3:9, NKJV). Tuini khalah A tuu hlo pakhat -kanmah – hi in hawl ringring lai. Pakhat hnu pakhat in hawl suak. Kan hnen ih a thlen theinak dingah khawkhannak famkim a nei ih, Semtirnak 3:15 ih thuthangtha thutiam hmang in kanmah le Satan karlak ah ralawknak a ret.

Khuimaw caan ahcun thuthangtha cun buainak le theihthiam harnak a suah theu ih, kum zabi 21 ih um pawl hrang ahcun sullam a nei mal zet. Asinan a takram ahcun thil buaithlak lo le tluangtlam zet a si.

Thuthangtha cu then thum ih then a si:

A hmaisabik ahcun, kanmahten kan rundam awk thei lo ruangah, Jesuh cu ra in, kan sualnak ruangah a ra thi (zoh aw, Rom. 5:6–8.)

Pahnihnak ahcun zumnak, sualsirnak le tipilnak thawngin a thihnak cu kanmai ta ih kan rak pawm ahcun thiamcoter in kan um ih, sual ih thiamlocoternak ihsin kan luat a si (zoh awla Rom. 5:9–11; Rom. 6:6, 7.)

Pathumnak ahcun A tui kan nun cu Khrih thawn kan pumkhatnak, A thil sersiam tharnak huham tong in, kan sungih a nun a hmannak rah a si (zoh aw, 2 Kor. 5:17–21, Gal. 2:20.)

Cui thil pawl cu thil bangaw lo ruri mi a si riai lo. Kan nun ah Jesuh pawm dingih kan tiarawk veten, vei le khat ah a rung thleng thluh thei. Zingtin a hnen ih kan pek awk vek ciah in nitin tuahthar sal theih mi an si. Kan nun ah Khrih ih rundamnak hnatuan kan ton cio dan cu ziangvek a va si hmanah a bulhram bik cu Khrih ih thihnak ah a thum aw ringring a si. Cui thil ahcun kan kirsal theu ding a si.

`Na umdan, na ziaza le nangmah na zoh awk tikah thinglamtah na tulzia kha na sunglam in ziangsaw a lo sim?`