---
title:  Pathian thuthup langsuak
date:   25/02/2026
---

`Siar ding: Kolose 1:26, 27. Paul cun voihnih rori “thuthup” timi thuhla a rel? Ziang “thuthup” saw a rel?`

Hmundang ah Paul cun “Pathian ih thuthup” timi a rel lang ih, cumi cu kumkhua Pathian ih tumtah mi, “leitlun um hlan ihsin Pathian in kan sunlawinak hrangih a rak tumtah ciami” (1 Kor. 2:7, NKJV) le rundam khawkhanak thawngin a langter mi a si. Piter cun himi thudik, profet pawl ih an rak hmuh ciami le “vancungmi in zoh an duh zet mi” (1 Pet. 1:10–12) thu hla a sim. Cui thil cu “leilung semhlan ihsin” (1 Pet. 1:20) le “leilung um tirh ihsin thuhmi” (Rom. 16:25) a si. Asinan Khrih nunnak, thihnak, le thawhsalnak thawngin hi thuthup cu tarlang in a um (2 Kor. 3:14).

**Ziangtin saw a hnuai ih Pathian thuthup a ummi pawl cun rundam khawkhannak lamzin dangdang a tlet thluh thiam?**

`Efesa. 1:7–10`

`Efesa. 3:3–6`

A netnak ahcun, lei le van ih um “thil ziangkim” pawl cu Khrih sungih pumkhatnak ah huikhawm thluh an si lai ding. Himi cu Johan 17 sungih um Khrih ih thlacamnak ih a hmuitin mi a si. Hi leitlun a umdan diktak cu thuthup a si, cui thuthup cu thuthangtha thawngin langter a si zo.

Ziangruangah saw Pathian in in duhdawt emem ih, van rothil mankhung zet a si mi Jesuh cu kan rundamnak ding hrangih in pek timi cu kumkhua ih kan zir dingmi a si. Asinan himi cu kan thei: Khrih cu “anmai’ hrangah nung nawn loin, an hrangih thi le thosaltui’ hrangih an nun sawn theinak dingah anih cu mi zate hrangah a thi a si” (2 Kor. 5:15, NKJV). Cumi ih a hrinsuah mi cu Khrih ah zumnak a neitu pohpoh cu Judah le Zentel an si khalah thuthangtha hmangin Pathian ih thutiamkam cu an hlawm aw thluh ih, taksa pumkhat, kawhhran ah an pehzom aw thluh a si.

“Nanmah ih um Khrih” (Col. 1:27) timi cun zumnak thawngin thinlung sungih Khrih ih umnak a khih hmuh (Efesa. 3:17; zohthim ding Gal. 2:20). Himi thlarau lam ih Khrih thawn pumkhat awknak cun a tu hmanah zumtu pawl cu “van hmun ah in totlang ter” (Efesa. 2:6) ih, “a ra dingmi leitlun ih huham” (Heb. 6:5) in tep ter. Kan nun ih Khrih a umnak thawngin van thawn pumkhat aw dingin hram a thok rero zo a si. Zumtu pawl thinlung ih hnatuantu thuthangtha cun “Eng ah mithianghlim pawlih roconak tawmpi ve tlak in in tlingter” a si” (Kol. 1:12, NKJV).