---
title:  Nunthar ziaza
date:   11/03/2026
---

Khrih hnen kan feh tikah ziaza that lonak le nuncan thatlonak pawl hlawnhlo ih a um dan pawl a rel thluh ih, Paul cun thim ihsin engnak lam ih thawn awk vek ciah in – thiltha lam a pan thlang.

`Siar ding: Kolose 3:12–14. Ziangtin saw zumtu pawl a rel ih, nuncan thatnak “hruh” ding thawn ziangtin an pehtlaih aw tin na ruat?`

Pathian in a miphun hleice si dingin le a ziaza tarlangnak si dingih a kawh mi Israel pawl vek ciah in Jesuh zumtu pawl cu “Pathian ih hrilmi” (Kol. 3:12, NKJV), A “hril ngah mi pawl” (ESV) an si. Asinan an zaten himi sawmnak hi an thlun thluh lo. Jesuh cun, “Mi tampi sawm an si na’n, mi malte lawng hril an si” tiah a ti (Matt. 22:14, zoh kop awla, Matt. 24:22, 24, 31). Paul in hrilmi pawl a rel mi ih sullam khal cuvek thotho cu a si (Rom. 8:33, 2 Tim. 2:10). Cule Israel pawl vekin zumtu pawl cu Pathian ih “duhdawtmi” le “thianghlim” mi an si (Daan. 7:6–8). Himi thiltha zet cun tuanvo thupi zet a kengtel: “thim sung ihsin a mangbangza eng sungih a lo kotu Pathian cawimawinak cu nan phuang ding” timi hi a si (1 Pit. 2:9, NKJV). Cumi ciah cu tu ih kan nundan ahhin kan tuah theu a si.

Paul ih a relmi ziaza thatnak pariat pawl cu tarlang in a um : “Thinpem lainatnak, zangfahnak, hnuaidornak, nunnemnak, tuarfainak; pakhat le pakhat zawi awknak, le pakhat le pakhat ngaidam awknak” cule “himi pawl tlun ah… duhdawtnak” timi a rel (Kol. 3:12–14, NKJV). Himi pawl cu Khrih thawn pumkhat awknak thinlung lawng in a luangsuak thei, ziangahtile hibang pawl cun Khrih ih ziaza le kanmah in zohkhendan pawl a tarlang thluh a si. “Khrih ih a lo ngaidam zo vekin” (Kol. 3:13) kannih khal midang ngaidam ve ding kan si.

Duhdawtnak cu “famkimnak hridai” a si (Kol. 3:14), ziangahtile amah ih um hnget dingin le midang duhdawt dingih in tuah tu cu A Duhdawtnak hi a si (1 Johan 4:11, 12).

Himi ziaza thatnak cun kan laicin awknak ah lamzin pahnih hmual a nei: pakhatnak, Midang parih duhdawtnak, zangfahnak, lainatnak le ngaidamnak kan langtermi cun kanmah thlaw in suah ih, midang pawl khal thlawsuahnak a pe a si. Cumi cun midang va thlawsuah le va duhdawt dingah thlawsuahnak in pe ih, midang khal thlawsuahnak a pe a si. Cumi cu midang duhdawt le thlawsuah dingih a hlawhtlingtertu a si. Midang pawl cun ngilnei zetin, a sidan kel ten in rak let ding ih, kannih cun Pathian zangfahnak le ngaidamnak kan dong vivo ding a si (Matt. 5:7, Matt. 6:14). A pahnihnak le a thupi zet mi cu Pathian sunlawih in midang pawl hnenah Jesuh zum dingin le thlun dingih forhfialnak hi a si. Ziangahtile cumi cun Pathian zangfahnak ih huhum a langter a si: “Hamtam lo nun tluk ih midang thinlung a neh theitu thiltitheinak nei minung ah zohman an um lo. Thuthangtha duhdan ih thusim relnak cakbik cu duhdawtnak le Khristiannak duh nung zet pawl hi an si.”—Ellen G. White, The Ministry of Healing, p. 470.

`Midang na zoh khendan ah, a hleice in na parih ngil nei lo pawl na zohkhen dan ahhin ziangtin saw Jesuh ai-awh ih na um thei?`