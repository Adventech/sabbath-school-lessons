---
title:  Theihnak ah thar thawhsalnak
date:   10/03/2026
---

`Siar ding: Kolose 3:6–11. Ziangtin saw Paul in hivek ruahnak hi a pehzom vivo?`

Kolose 3:8 ih thu um hmaisabik cu thihnak ihsin nunnak ih thleng danglam awknak maksak le thuthencatnak thuhla a rel: “Asinan tu ahcun” timi tongkam a hmang. “Tu ahcun” timi tongkam cu Grik ahcun a fiangmi hmualnei zet tongkam a si. Tu ahcun Khrih thawn kaihthawh nan si zo ruangah le tlun lam thil a hawltu nan si zo ruangah tu ih na nun cun a hlan ih na nun hmaisa thawn an thlau aw zet timi a tarlang a si. “nan sung ih leitlun thil” nan that thei (Kol. 3:5, ESV), ih “thin ai thawhnak, thinhengnak, mi siatsuahnak, mi relsiatnak, le nan ka ihsin a suak mi tong zahmawh pawl hmuahhmuah tla hi – tu ah hlit thluh uh” (Kol. 3:8, NRSV).

Thin aithawhnak le thinhengnak cu sual letnak ih Pathian dingfelzia relnak a si (Mani zirlai ah kan hmu zo), cumi cu Jesuh hrang khalah a si (Marka 3:5, Thup. 6:16). Kannih cu “thu ngaithlaknak lam ah khulrang zet, tong lamah khulfung zet, thinhengnak lamah khulfung zet uh: ziangahtile milai thinhengnak cun Pathian dingfelnak a hringsuak thei lo a si” tiah in rak forhfial a si (James 1:19, 20, NKJV). Mi siatsuahnak cun midang pawl vansiatnak a thlen duh. Relsiat awknak cun midang relsia dingih duan mi a si. Paul cun tongkam siava zet le tong zahmawh pawl a khap thluh a si. A netnak ahcun pakhat le pakhat bumawk khap a si (zoh awla, Pui. 19:11, 18), ziangahtile “minung hlun cu a thiltuah mi pawl thawn nan hlit zo a si” (Kol. 3:9, NKJV).

`Paul in “minung thar” timi kalh in “minung hlun” a rel mi hi ziangsaw a si ding? Zoh aw, Rom 6:6 le Efesa 4:22–24.`

Paul in himi thlengawknak a rel lai ih a hman mi tongkam cu angki hlun ihsin a thar ih thlengnak lampang ah hman a si theu; angki hlun balzet cu hlit tahrat in angki var a thar hruh vek ciah a si (zoh ding, Zek. 3:4). Cumi cu thukam hlun le thar thawn pehpar aw ih tuah mi danglamnak thawn an bangaw, cumi cu ngan betmi daan le thinlung ah Thlarau Thianghlim hmang ih simfiang mi daan a si (2 Kor. 3:4–18).

Himi nunthar neihnak le cumi ih a rahsuak mi tahthimnak ih simfiangnak ah Paul cun “sersiamthar mi” tiah a ko (2 Kor. 5:17, NKJV). Kannih cu “Amai (Khrih) hmulhmel kengin theihnak lamah tuahthar” mi kan si (Kol. 3:10, NKJV), Anih cu hmuh theih lo Pathian hmulhmel a si (Kol. 1:15). A thu thawngin Khrih ih theihnak kan ngah mi cun “sunlawinak ihsin sunlawinak hmulhmel bangnak ah” in thleng danglam a si (2 Kor. 3:18). Himi cun ramri le khawtlang nun bikhiah neihmi tivek pawl tlun ah in ret a si (Kol. 3:11), ziangahtile kannih cu lalram sang sawn ih ti le khua kan si ruangah a si.