---
title:  Vanlam – thuruahnak
date:   08/03/2026
---

`Siar ding: Kolose 3:1-4. Vanlam ruahnak nei thei dingin ziangvek dinhmun ih um saw Paul in thupi zetih a tarlang mi? Cumi sullam ziang a si ding tin na ruat?`

Tlangzim sang ihsin na kiangkap ih um hmunram pawl cu na vun thlir thluh thei ding. Hlansan ihsin Pathian lam ih a pan vivo tu pawl cun tlang lam an naih vivo theu (Saam. 121:1, 2). Cuvek deuh nawn in zumlotu pawl in an pathian an ton theinak ding ruahsannak thawn ziggurat tiih an kawhmi tlang an tuah ve. Abraham hnenah suahsan dingih timi Ur khawpi ahcun ziggurat tum zet, peng hla zet ihsin hmuh ban theih mi a rak um. Asinan dinhmun kaiso mi pakhat ih thlengawknak men ruangah thlarau lam nun tha in vanram lam a naih theih cuang lo. Minung ih zuamnak cu zianghman lo men a si.

Cu hnakin duhdawtnak ih mangbangza, Khrih thihnak ah kan thi ih, Amai rual ih kan thawhsalnak thawng lawngin(tihnimnak hmangih hmuhsaknak a langter [Kol. 2:12, 13]), vanram kan naih thei ding a si.

Kolose 3 ih a hramthoknak ah tlunlam thil, van ih a ummi thil cu thupi ah ret in uar zetih rel sal rero a si timi hmin sin aw: “tlun lam ih a ummi thil pawl” “Khrih ih umnak” “tlun lam thil” “Pathian ah Khrih thawn” “sunlawinak ah Amah thawn” (Kol. 3:1–4, NKJV).

Khristian nun ahhin simfiangnak ngaihthah mi tamzet a um. Mi pakhat cu nunnak le thihnak rak tong ngah thluh zo vekin amah ah zianghman a lang lo caan ah ziangtin saw a “thi” ih “thawtersal” a si taktak thei ding? Thiang Thlarau ih umpinak tel loin, minung khawruahnak men cun zianghman sullam a nei lo. Asinan thlarau thuruahnak nei pawl hrang ahcun a fiang zet, ziangahtile Pathian ih tiamkam mi thinlung thar an dong ih, sual ah thi in, Khrih thawn an thawhnak pawl cu a taktak ih a thleng mi a si ti an fiang. Hla khal in a rak nemhnget : “A nung a si ti ka theihdan in sut? Ka thinlung ah Anih cu a nung a si” tiah a rak ti.

Ziangkhal sehla, hi thlarau nun hi tuahtharsal a tul ringring ruangah Paul cun himi thupek pawl a pe a si (zoh awla, 2 Kor. 4:16). A ngaingai te cun kan tlansuak thei ih, kan hlo thei! Cule hi hringnun ih thlemnak ihsin kan him verver thei cuang lo.

Curuangah nitin in “tlun lam thilri pawl hawl suak” dingin duhhrilnak kan tuah ringring a tul (Kol. 3:1). Kan kumkhaw nunnak cu “Pathian ah Khrih thawn thuh in a um” (Kol. 3:3, NKJV), asinan lenglam nun ih a langsuak mi ziangkhal hi thuh a si lo ding.

`Na thuruahnak kha khuitawk ahsaw a um: Tlun lam maw hnuailam ah saw? A netatu sawn kha a rak si pang ahcun na thlirmi kha ziangtin saw na thleng ding?`