---
title:  Nunthar ih nunnak
date:   12/03/2026
---

Paul cun kawhhran sung ih remnak le daihnak a um ding a ngai thupit zia hi Kolose 3 lam ih netabik ahkhan a lang thluh. Pathian daihnak cu fiangzetin kan rak zir ngah zo (zirlai 7 ah zoh aw).Cun pax Romana pawl vek siloin pax Christi hi lenglam ihsin daihnak tarlang men loin, sunglam ihsin in “uk” a si. Cumi cu Khrih ih a thunun phawt cun a thleng thei mi a si.

`Siar ding: Kolose 3:16, 17. Khrih in a thunun theih mi takfang hi ziangsaw a si, himi pawl ahhin awnmawi cun ziangmi tuanvo an rak nei ve?`

Tongkam hman mi cu a fiah felfai zet. Cui kan sungih Khirh tongkam cun a umnak a tuah timi a langter. Cui thil cu Pathian fimnak kan zir ih kan ngai theinak dingah Bible kan siar ringring caan ah a um thei a si. A langdan ahcun Grik tongfang hi cuvek lawmman in fiah lem lo khal sehla, awnmawi cun “pakhat le pakhat nunzirh awknak le zirhawknak ah” (Col. 3:16) hmun thupi zet a luah a si.

Asinan awnmawi ziangvek khalin a luah cuang lem lo. Paul cun hitawk le Efesa 5:19 khalah tongkam fiang zet hmangin: “Saam hla le Pathian hla le thlarau lam hla pawl” ah tiah a ti.

Theifiang ciamco lem lo khal sehla, a langdan ahcun Thukam hlun ih Saam hla lawrkhawm le Thukam Thar ih Pathian hla pung rero mi lawrkhawm karlak ahhin thliarhrannak a tuah a bang. “Thlarau lam hla pawl” timi cun thlarau lam nun asilole kawhhran nun thawn a pehtlaih aw mi thangthatnak hla pohpoh a relnak a si men thei. Hla thu pawl cu thudik zirhnak le Khristian nunthar ih nundan ding zirhawknak pawl an si. A liamcia kum zabi ziangmaw zat hrawng ah simaw Pathian hla ropi zet tampi pawl cun ruahsannak thucah cu huham nazet in an khaisang, cuvek hla pawl cu olsam zetih a tumsuk mi kan leitlun ahhin kan tul zet a si.

Awnmawi cun nasa zetin nun a ciah neh thei. David cun tingtang a tum tikah Siangpahrang Saul ih thin a daiter riahro (1 Sam. 16:23). Asinan David cu a zuampi mi ih a hung cang tikah Saul ih thinhengnak le thinharnak cu a sosang zet (1 Sam. 18:10, 11). Rotling awnmawi cun donharnak a rehter, thluak hnatuan a cakter ih, cawlh hahdamnak a pungter ih, natnak khalah bawmtu a si ih, khawtlang nun khalah hlimnak a pe timi hi sivailam thiamnak ihsin an hmuhsuah mi a si.

Kanmah lakah awnmawi in kan ruahnak le thinlung ah thatnak asilole siatnak khal in mi a ciahneh tuk timi a hmuhdah riai lo zosaw um? Awnmawi – rotling awnmawi diktak cun – thlarau lam nun a khaisang a si.

`Kan tuah dingmi cu sim in kan um, “Bawipa Jesuh ih hmin in tuah thluh uh” tiah in ti (Kol. 3:17).Cuvek in na tuah ngaingai thu na rel thei maw? asilo ahcun ziangtin saw na thleng thei ding? Bawipa ih hmin in na tuah thei lo ahcun na tuahtheinak ding donkhamtu cu ziangsaw a si?`