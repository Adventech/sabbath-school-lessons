---
title:  Bawipa ah lungawi aw
date:   01/02/2026
---

`Siar ding: Filipi 3:1–3. Hitawk ahhin Paul in thiltha le thiltha lo ziangsaw a ngan, ziangtin saw cumi cu an pehtlaih awk? Ziangtin saw zumtu pawl thuhla a rel?`

Paul cun thu tha zet hmangin hram a thok ih, a cakuat mi pawl a huap thluh vek tla khi a bang zet. Asinan a tongkam a cem hrih lo. Himi cakuat ih thupi bik lakih pakhat ah a kirsal: Bawipa ah nan lungawi uh timi hi a si. Cui an lungawinak ding san le vang cu tamzet a pe bet. A thupi bik mi cu kanmah ah siloin Khrih ah rinsan ngam awknak kan neih ding hi a si: “Khrih ah kan lungawi, taksah parah rinsan ngam awknak kan nei lo” (Filipi. 3:3). Kanmah lakah ziangvek lam khal in taksa parah rinsan awknak ret lo ding timi thu fehpi harzet mi zirdah lo zo saw um?

Ralrin peknak tongkam khauh zet “ralring uh” (a zawn in voithum rori um) timi hi Bible hmundang ah hmuh a si ve lo. Paul in a rel tummi cu Filipi pawl cun an theifiang zet. Himi ralrin peknak cu harsatnak phun dangdang pathum a relnak siloin, zirhtu deu pawlkom pawl ih an lamzin phun thum in a relnak sawn si.

Israel lakih misualral le biaknak mumal nei lo pawl cu khuimaw caan ahcun “ui” tin kawh an si theu (Filipi. 3:2; zohkop aw, Saam. 22:16; Isa. 56:10; Matt. 7:6; 2 Pit. 2:21, 22). Zirhtu deu pawl cu “thiltha lo tuahtu pawl” tiih kawh an si. Annih pawl cu “siatsuahtu” timi a sawhkhih (Filipi. 3:2, NKJV) asilole “taksa siatsuahtu”(ESV)tinak khal a si, cui thil cun Galati le hmundang khalah Zentel zumtu pawl cu serhzim tanter teuteu an tum timi a langter. Cumi cun dungthluntu pawl ih thu lairel khawmnak khawmpi an neih tum ih an thusuak a kalh a si (zoh aw, Tirh 15).

Lunglut za thil um mi cu zirhtu deu dokalhnak lam thehdarhnak khal tel in thlarau lam ih harsatnak pakhat relfelnak khal hi “Bawipa ih lungawi” ti a si thotho in a lang (Filipi. 3:1; zoh kop aw, Filipi. 4:4).

Kan lungawinak ziangkim cun aipuangnak in thlen pi theu (Mirang ahcun himi Grik tongkam pahnih cun pehtlaih awknak an nei a si). Pathian cun aipuang dingin in duh, cule A kamsuak thu cu lungawinak diktak le aipuangnak diktak neih theihnak dingih zirhawknak a si. Himi ahcun Pathian zangfahnak don (Saam. 31:7); Amah ih kan rinngamnak ret (Saam. 5:11); rundamnak thlawsuah rak don (Saam. 9:14); kan nunnak lamzin vek ciah in Pathian daan pawm hnget (Saam. 119:14), Sabbath khal tel in (Isa. 58:13, 14); A thu zum hnget (Saam. 119:162); le Pathian ngaihsak dingih fate kilkhawi tivek khal a tel thluh (Thuf. 23:24, 25).

`Ziangtluk in thil a fehtluang zet hmanah kan zate hrang ahhin nun hi a har fualfo thotho. Asinan tu ahhin feh tluang lo zet sehla, a ziangmi ah na lungawi thei ding? Cuvek thil tuah thei lo dingin ziangin saw lo donkham?`