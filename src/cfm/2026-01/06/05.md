---
title:  Khrih ih zumnak
date:   04/02/2026
---

Paul ih a rel tum bikmi hi hrelh thiang a si lo. Damakas lamzin ih a hmuhton mi thil ahkhan mangbangza thlengawknak a um, daan ih a thum zet mi a nun hlun cu Khrih thawn an kalh aw zet – “Khrih ah hlawknak nei in, Amah ah hmuh ka si theinak dingah” tiah a ti (Filipi. 3:8, 9, NKJV).

`“Amah ah” hmuh timi hi Khrih ih hmuh tinak a si ih, lunglut za thil a si. Efesa 1:4, 2 Korin 5:21, Colosian 2:9, le Galiti 2:20 pawl siar aw. Himi thu pawl ah thum aw in, Paul in khai ruahnak a suahpi mi ih sullam ziang a si ding tin na ruat?`

Paul in Khrih ih umnak thuhla a rel mi hi kau zet ih thuruah relnak tamtertu bik a si. Mangbang ciamco ding khal a um tuk lem lo, cumi simfiangnak thabik cu amah Paul ihsin a ra suak: “Caan bikhiah a kim tikah thil ziangkim van ih um siseh, leilung ih um siseh, Khrih ah, amah rori ah, a finkhawm thluh theinak dingah a si” (Efesa. 1:10, NKJV). Cumi cu a hramthok ihsin Pathian ih tumtah mi a si. Cui thil a hung cang dan cu Paul in fiangzet in a sim: “Khrih Jesuh ah nan um, Anih cu Pathian hnen ihsin – kan hrangah fimnak, dingfelnak, thianghlimnak le tlennak pe dingin a ra” (1 Kor. 1:30, NKJV).

“Khrih sung” ih umnak timi cun rundam khawkhannak ziangkim a funkhawm thluh ih, kan thlarau lam fimnak (fimnak) ihsin thok in, zumnak thawngin thiamcoternak (dingfelnak), vanram hrangih timlamnak (thianghlimnak) le a netabik ah voihnih ratsalnak ih sunlawinak (tlennak) tiang a funkhawm thluh a si. Rundamnak cu kan hrangah le kan sungah a hramthok ihsin a net tiang Khrih ih hnatuan a si. Curuangah Khrih kan neihnak ihsin kan tul mi pohpoh kan nei thei a si.

`Siar ding: Filipi 3:9. Ziangmi thil pahnih saw Paul in a khaikhin ton, cule ziangah himi khaikhin ton mi theih ringring ding hi a thupit?`

Paul in a theihfiang hnu ahcun “mai dingfelnak” cu dingfelnak ngaingai a si lo timi a theifiang, ziangahtile daan cun nunnak a pe thei lo ih(zoh aw, Gal. 3:21, 22); zumnak thawngin Khrih lawngin a pe thei a si. A ngaingai te cun khawsia pawl hman in an zum ih, an khur theu (James 2:19). Kan neih dingmi zumnak cu “Khrih ih zumnak” lawng hi a si. Amai zumnak thawng lawngin thuawihnak le thu thlunnak pumhlum neih a theih (Grik tong ih zumnak, pistis, timi cu rinumnak ti khal a si thotho.) Curuangah Khrih ah kan um a si ahcun kan sungah a um a si (Gal. 2:20), cule Amah ah zumnak kan neihnak thawngin Amai zumnak zarah kan nung thei a si.