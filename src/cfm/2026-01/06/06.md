---
title:  Thil pakhat lawng – Khrih theih
date:   05/02/2026
---

`Siar ding: Filipi 3:10–16. Himi thu ahhin Paul in thil thupi zet a relmi hrekkhat pawl kha ziangsaw an si?`

Khrih theihnak ai hnakih thil thupi sawn zianghman a um lo ti a fiang zet, cumi ahcun a netnak ah in thei ding ih, Pa hmai ah in theihpitu a si ding a si (zoh aw, Matt. 7:21–23; Matt. 10:32, 33). Ziangtin saw Amah kan theih ding? A tongkam ngan mi ihsin a si ding- siar awla, nun pi aw. Dungthluntu pawl vekin hmaiton rori cun kan thei lo. Asinan lunglutza thil a um mi cu theihnak um cing khal in a tongkam an theithiam thei cuang lo ih, curuangah in kai hruaitu ding Thiang Thlarau kan tul zia a langfiang ter (zoh aw, Johan 16:13). Amah kan theih tam poh le, a hnenah kan pan deuhdeuh tinak a si. Ziangahtile “A thawhsalnak ih huham” kan rak thei ngah zo (Filipi. 3:10), cumi cun “nun tharhlam” neih ding in duh ding a si (Rom. 6:4, NKJV).

Jesuh kan naih vivo theidan ding lamzin dang cu “A tuarnak ih tawmpinak” ihsin a si (Filipi. 3:10, NKJV). Hniksaknak tinkim tonnak nun cun tuarnatnak tinkim tonnun khal a hruaitel cih, cui thil cun kan hrang Jesuh ih pahtlang mi pawlah lungawi dingin le theifiang dingin in bawm ih, Amah le A duhdan pawl theifiang deuhdeuh dingah in bawm a si.

Jesuh kan naih vivo theidan ding a pathumnak cu hmailam pannak thawngin “tlunlam tumtah mi” ngah ding hi a si (Filipi. 3:14, NKJV). Cui tumtah mi cu ziangsaw a si? Cumi cu Thukam Thar ah hitawk lawng ih hmanmi tongkam a si (skopos). Cumi cu tlan zuamawknak cemnak lam le nehnak laksawng ngahtu pawl hrangih ret mi a si. Paul cun cui thil cu “Jesuh Khrih ah Pathian ih tlunlam lawmman” tiah a ko (Filipi. 3:14, NKJV). Jesuh vekin A thihnak le thawhsalnak thawngin vanram ah laksoh kan si ding ih, Pathian cun vanram laksawng – kumkhaw nunnak rak dong ve ding ah in sawm a si.

Kannih cun zianghman ti thei mi kan nei lo. Kan “taksa sia zet” cu “A sunglawi mi A taksa thawn milaw”(Filipi. 3:21, NKJV) dingih thleng danglam a si hlan cu kan famkimnak famkim zetin kan ngah thei dah zik lo. Asinan Amah cu kan theih ih, nitin kan nun ah um dingih kan sawm ahcun Jesuh vek si tumnak lam kan pan rero lai tinak a si. Himi cu Paul in “hi thil pakhat” tin a hmuitin mi khal a si.Tlanzuam awknak vekin (zoh aw, 1 Kor. 9:24–27), kan thlen ngahnak le in hniksaktu lam ah kan thinlung kan ret lo. Kan hmuitin mi pakhat cu kan hmai ih a um mi thil – kanmah in rak hngak tu vanlam laksawng sawn khi a si. Hitawk ih thil fiangzet mi cu : tlanzuamtu cun tumtah mi ahkhin a thinlung a pe thluh, cui tumtahnak thleng thei dingih hmailam a pannak ah a tha le zung a hmang ciamco.

`Bawipa thawn na feh tlannak ahhin dunglam hoi kirsal lo in, asilobik ah na sualnak le tluknak lam zoh loin, a tu ah Khrih ih a tiamzo mi hmailam caan hrang thlir hi ziangruangah saw a thupit?`