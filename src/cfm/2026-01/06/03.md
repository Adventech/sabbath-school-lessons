---
title:  Paul ih “Nun hmaisa”
date:   02/02/2026
---

Khristian ih a letaw mi (piangthar) pawl hrangah cun Khrih an pawm hlan le an pawm hnu ih an nun an vun ruat theu hi cu thil umdan ding a si ko. Filipi 3 ahkhan Paul khal a si ve thotho. Ziangkhalsela, a dik in simaw, dik lo khal in simaw, khuimaw caan ahcun Khristian a si lo mi pawl khal “mitha” tin kan rel theu, a silobik in leitlun tahnak ah mitha tamzet an um. Cumi thawn kalh aw ciah in Pathian tahnak ahcun zohman mitha an um lo, Khristian pawl khal mitha an si hleice cuang lo.

`Filipi 3:4–6 sungah Paul cun a nun ih thiltam zet a porhawk theunak pawl a rel. Ziang pawl saw an si? Ziangtin saw na nun ah “mitha” tin na sim awk thei ding ( nun hlun le a tu ah)?`

Paul cun thurin dik lo ih thehdarh tu Judah zumtu pawl le serhzimtan lo zumtu, an rundamnak ding hrang Khrih ih thumaw thluhtu le minung ih hnatuan serhzimtan tivek men ih rinsannak ret duh lotu pawl karlak ih bangawk lonak cu fiangzet in a tuah (zoh aw, Heb. 6:1, Heb. 9:14; zohkop aw, Rom. 2:25–29). Pual ih nun hlun le pupa suahkehnak pawl cu a Judah pi pawl hrang ahcun lunglut za thil sikhal sehla, himi pawl hmuahhmuah cu a rundamnak ah zianghman tangkainak an nei lo. A ngaingai te cun hivek pawl cun Paul in Khrih a tul zet laiah a mit an caw ter thluh, curuangah a hrang ahcun hnaihnok za ah an hung cang.

Paul hi serhzimtan men lawng hman siloin, “ni riatnak ih” serhzim tan mi a si. Cumi sullam cu a suahkeh ihsin Israel mi le thukam mipi lakih teltu a si tinak a si. Cuvek ih teltu pawl cu niriatnak ah serhzim an tan theu. Cui hlei ah Benjamin miphun ihsin a ra mi a si ih, an ram sung ahhin Israel khawpi pawl ih thil thupi zetzet khal a tel. Paul hi Hebru mi lawng hman a si lo ih, upa Gamaliel ih tlawngta (Tirh 22:3, Tirh 26:4, 5) le Farasi mi a si. Daan theihnak lamah a sang zet ih, daan hmandan ding pupa daan pawl khalah nasa zetin hmang aw mi a si.

Paul cu daan lamih mi taima zet a si ih, Kawhhran khal nasa zetin a hrem, ziangahtile Judah nunphung ah tihnung um in a thei ih, daan in a fial tiih a ruat ruangah a si. Lunglut za thil ummi cu minung ihsin a ra suak mi “dingfelnak” thuhla ah “soisel ding um lo” si khal sehla, Paul cun daan cu a ruatnak ai hnakih thuk le dilngenmi nei a si timi a hmu suak ih, Khrih tel lo cun thiamlo coternak ah a ding timi a theisuak aw.

`Rom 7:7–12 cu Matthai 5:21, 22, 27, 28 thawn tahthim aw. Jesuh le Paul in daan thuhla ah ziangmi thil thupi zet saw an rel? Cule ziangah saw daan ah siloin “Khrih zumnak” (Filipi. 3:9, NKJV) cu dingfelnak ih bulhram umsun a si thiam? Hivek zawng in zoh hnik awla: Jesuh ih in sim dan vekin ziangmi tluk in saw daan na thlun?`