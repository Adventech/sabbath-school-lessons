---
title:  Thil thupi pawl
date:   03/02/2026
---

Mani tlai zirlai ih kan hmuh vekin Paul ih a porhawknak pawl hmuahhmuah cu a takram ih a zumnak dokalh tu pawl an si, ziangahtile cui thil pawl cun Khrih a tulnak ding mit a cawter a si. Paul cun zumnak a neih hlan ah a nun tuziaza rellangnak ah sumdawnnak, hlawknak le sunralnak tivek thawn kaihhnawih tongkam pawl a hmang. Cuvek thil ruat buai ciamco kan duh lo zet nan, minung pawl hmuahhmuah cun “kan thlarau nun ngan khum mi” kan nei thluh. Paul ih thuhla ahkhan a nun hmaisa ah Jesuh ih zirhmi Pathian thu man neih zia ai hnakin Judah pawl ih tikcu caan tha an tahnak lamah a caan a hmang sawn.

Piantharnak a ngah hnu ahkhan a thlarau lam nun cu a danglam zet, ziangahtile ziangkim a thleng aw thluh a si, Judah pawl ih “cohlang mi” ihsin “vanlam cohlang mi” ah a cang zo.

“Van ihsin a rungtum tu cun van thu a rel thei ding, cule vanlam ih cohlang mi khal dik zetin a sim thei ding ih, a zuk nemkai mi le a simfiangnak pawl kha a pe thei thluh ding. Cule rundam dingin le siatralnak ihsin khaisang in a Bawi tohkham kiangah Amai kiangih umter a duh mi minung pawl hrangah ziangtluk tihnungza an hmaiton ding timi khal a thei. Thathnemnak zianghman nei lo le mi siatsuah thei leitlun hlawhthil ihsin thliar fihlim aw dingin ralrinnak in pe. Leitlun thilri ihsin kan thinlung hruai hloin vanlam ih a um ding a duh, cuticun zianghman thathnemnak nei lo ah kan tikcu caan, kan thiamnak, le ka caan tha pawl kan hmangral lo ding a si.”—Ellen G. White, in The Advent Review and Sabbath Herald, July 1, 1890.

Kum zabi pakhatnak lai hrawng ahkhan Paul kha Damaskas lamzin (Tirh 9) ah Jesuh ropitnak ih a mit a cawtter hlan ahcun Judah sakhua ahcun mi hmin thang zet a rak si, a thlarau mit a that ngah hnu ahcun ziangkim fiangzet in a hmu thei.

`Johan 9 ahkhan mitcaw dang pakhat, lehhnu ah fiang zetih Jesuh a hmu theitu mi pakhat thuanthu a um. Jesuh cun leiltun ah “khaw hmu lo pawl in an hmuh theinak dingah le, a hmu thei pawl in an mit cawtnak dingah” ka ra tiah a ti (Johan 9:39, NKJV). Ziangtin saw himi thu hi nangmah rori hman in na nun ah na hman thei ding?`

Van le leithar ih kumkhaw nunnak ai hnakih sunglawi sawn ziang thildang saw um cuang ding? Leitlun thilri cun thil ngaingai hmu thei lo dingin kan mit in cawter tuk. Hitawk hmun ih thil man nei (zoh aw, Matt. 13:22; Luka 4:5, 6; 1 Johan 2:16) le Van lam ih thil man nei zet – Khrih bangnak le thlarau rundamnak karlak ahhin thil a zuam aw rero mi a um.

`Leitlun cun thlarau lam thutak le thil thupi zetah kan mit in cawter thei. Thil tha lam kan thlir ringring theinak ding tawhfung cu ziangsaw a si?`