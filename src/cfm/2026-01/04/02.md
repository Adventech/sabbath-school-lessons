---
title:  Filipi ih pumkhat awk lonak
date:   18/01/2026
---

`Siar ding: Filipi 2:1–3. Kawhhran sung ih pumkhat awk lonak suakter tu ih a langmi hi ziangsaw a si? Cumi thawidamnak dingah Paul in ziang thuron a tuah?`

Kawhhran a dinmi le a duhdawt zet mi cu thucuh buaiawknak le thukam elawknak pawl in a eiral a si timi a hmuh tikah Paul cu nasa zetin a riah sia. Cui buainak cu tongkam nazet hmangin a simfiang: “Mai’ tanghmai sialnak” timi, Filipi 1:17 (ESV) thuhla ih hman mi ( Grik – eritheia) tongkam cu Khrih lamih thansohnak ding ai hnakin an mai tanghmai sialnak lamih pum pe aw tu, Rom khawpi ah Paul ih thu rak eltu pawl relnak hrangih letlin mi a si.

“Mai’ tanghmai sialnak” cu tisa hnatuan pawl lakah a tel (Gal. 5:20, NKJV), cule James cun hitin a rak sim: “Iksiknak le eltainak a umnak hmun ah buainak, le sual tuahnak phunkim a um theu”(James 3:16, NKJV). “Uanthuanawknak” timi Grik tongfang cu thukam thar ahhin hitawk hmun lawng ih hman a si, asinan Bible hleifuan calai lam ahcun puar thaunak, porhawknak, le mah le mah theithiam awknak tivek pawl an lang theu. Paul cun Galiti pawl ih forhfialnak a neihnak ahhin tongkam bangaw deuh nawn a run hmang. “Pakhat le pakhat thinhengteraw in le iksikaw in, sunlawinak lolak a ngainatu si hlah uhsi” (Gal. 5:26, NKJV).

Himi buainak pawl hrang Paul ih thawidamnak pawl hi hminsin aw.

_1. Khrih sungih hnemnak._ Paul cun nun zohthim dingih Khrih a hman cu cangvaihnak thil ti thei zet a si.

_2. Duhdawtnak sungih hnemnak._ Jesuh cun Pathian duhdawtnak a lang ter ih, “Ka lo duhdawt vekin pakhat le pakhat duhdawt aw uh” tiah a ti (Johan 15:12).

_3. Thlarau ih pawlkom awknak._ Thiang Thlarau umpinak cun Kawhhran hmaisa pawl vekin Khristian laicinawknak hgnet zet a tuah (Tirh 2:42; zohkop ding 2 Kor. 13:14).

_4. Ngainatnak (lole lainatnak)._ Himi Pathian sinak cu Khrih nun ahkhan a langsuak leuhleuh theu (zoh aw, Matt. 9:36, Matt. 20:34, Mark 1:41) cule Samaria mitha (Luke 10:33) le fapa tlan hlo tahthimnak ahkhan a langfiang. (Luke 15:20).

_5. Zangfahnak._ Himi ziaza, Jesuh ih a rak tarlang mi cu a dungthluntu pawl ih nun khalah hmuh a theih (Luka 6:36).

_6. Ruatnak thinlung bangaw, duhdawtnak bangaw nei tlang, lungrual zetih um, thinlung hmunkhat._ Paul in pumkhat awknak ih thupitzia nasa zetih a rel mi cu vun ruat men ding khal in a harsa zet. Paul ih a run sim vek ciah in, kan neih ding mi thinlung cu “Khrih Jesuh ah a um ding” a si (Filipi. 2:5).