---
title:  Pumkhat awknak bulhram
date:   19/01/2026
---

Filipi 2:2 ah Paul in pumkhat awknak a ret thupi zet timi kha vun ruat aw, cumi cu lamzin dang bangaw lo pali in rel a si. Anih cun thinlung, ruahnak, lungput a hmuitin a si timi hminsin aw. Biaknak lam hruaitu pawl cun lenglam nunzia an ret thupi zet lai ah Jesuh cun kan ruahnak le lungput a rak hmuitin sawn a si. Thimnak ah milian tlangvalpa kha daan thlunthluh vekin a rel aw. Asinan a neih pawl hmuahhmuah zuar in, mi rethei pawl hnen ah pe tahrat in, Amah (Jesuh) thlun dingih a simnak ah Jesuh cun milian tlangval pa ih leitlun ngainatnak cu a hniksak a si. Jesuh cun thinlung ihsin a suak mi in minung a borhbahter a si tiah a ti: “Ziangahtile thinlung sung ihsin thu thalo ruahnak, laithahnak, uiretnak, nu le pa sualnak, rukruknak, a diklo ih mi tannak, le Pathian thangsiatnak tla an ra suak a si” (Matt. 15:19, NKJV), cule “Ziangahtile kaa cun thinlung sungih a khatmi a tong theu a si” tiah a ti (Matt. 12:34, NKJV).

`Siar ding: Filipi 2:3, 4. Kawhhran ih pumkhat awknak a um theinak dingah Paul cun ziang mi saw tuah ngah dingih a fial mi?`

Paul ih tongkam cun tangdornak a run tarlang: thinlung phah niam awknak, kanmah hnakin midang ngai thupi, kanmai duhnak men lawng siloin midang ih lunglut zawng hawl suah timi pawl an si. Relmen hnakin tuah a olsam sawn ti, si ko lo maw? Asinan himi thupi pawl cu kan rualpawlnak ziangkim ah kan lungput ih kan ret ding a thupi zet. Khuimaw caan ahcun mi dang pakhat ih thurel mi le an hmuhnak ihsin buainak kan hmuh ih, kan theithiam theinak ding ah an thurelmi pawl thaten ngai men loin, an rel mi pawl kan rak letdan ding lawnglawng ahhin kan thinlung kan rak pe tuk theu. Elawknak cu theihsual awk pangnak ihsin a ra suak mi an si ih, cumi cu rak ngai liam men in hrial theih mi thil a si. Kan pawm ciah lo men thei, asinan midang ih hmuhdan theihthiam dingih hawl hmuh le an thurel mi ngaithlak cu a hrisel mi pawlkomawknak le rinsan awknak ding hrangih karbak hmaisabik a si.

Paul cun pumkhat awknak cu “Thiang thlarau (hrinsuah mi)” (Efesa. 4:3, AMPC) a si thu a rel, cumi cun “hmunkhat ih in pehzom tu daihnak” a tuah a si(Efesa. 4:3, EXB). Kawhhran ah ralawknak a um ahcun Thiang Thlarau cun pumkhatawknak ah in hruai in, remdaihnak a tuah thei a si. Cumi bungcang thotho ah Paul cun, “Pathian Fapa theihnak le zumnak ih pumkhatnak” thuhla a rel (Efesa. 4:13, NKJV). An pahnih cun an pehzom aw a si. Zumnak bangaw nei in, Khrih le A thuzirhnak ihsin a putsuak mi ca thianghlim theihthiamnak lam ih bangawknak neih hi pumkhat awknak a um theinak dingah a thupi tuk.

`Kanmah hnakin midang kan upat sawn theinak dingah ziangvek pumpekawknak in saw in bawm thei ding?Cuvek tuah dingin ziangtin kan zir thei ding?Cuvek ih kan um thluh ahcun kan laicinawknak cu ziangmi tluk in a danglam ding?`