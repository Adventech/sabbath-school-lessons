---
title:  Khih ih lungput
date:   21/01/2026
---

Muhammad Ali cun, “Mi ropi bik ka si” tiah a rak ti dah. Kum 1963 August thla ahkhan boxing lehnak ih nehtu a si hlan thlaruk ahkhan “kei cu ka ropi bik” timi thuhla a rak au suah pi zo. Ali cu lehpannak ih teltu mi ropi zet a si timi cu pheh ding zianghman a um lo, asinan anih cu Khrih lungput thlun duhtu mi pakhat hrang ahcun zohthim ding a si cuang lo.

Cumi thawn kalh aw ciah in, Jesuh cu sualnak nei lo mi famkim zet a si. “Kanmah vek in…ziang phunkim ah” (Heb. 4:15) thlem in um khal sehla, A sual ve dah lo, a ruahnak khal in sualah a tlu lo. Zianglam khal in Hebru 5:8 ahcun, “Anih cu Fapa a si ko na’n, a tuarmi thil pawl ihsin thu awihnak a zir thotho” tiah a tarlang. Pa ih duhdan vekin Jesuh a pekawknak cu a famkim ringring. Rinhlelnak ding zianghman um loin caan tamzet ahcun harsatnak um khal sehla, Pathian hnen ih pumpek awk ding hi voikhat te hman a hnong dah lo.

`Siar ding: Filipi 2:5–8 cu mi hrekkhat in Cathianghlim ih um huham nei zet le mawi bik tiih an ruat mi a si. Hitawk ah Paul in kan hrang a relmi hi ziangsaw a si? Himi thu pawl ih an kentel cih mi hi ziangsaw a si? Thil thupi bik cu, himi thu bulhram pawl cu kan nun ahhin ziangtin saw kan hman thei ding?`

Pathian thawn bangrep, Pathian a si mi Jesuh cun milai taksa a ken lawng hman siloin, “sal” (doulou, siahlawh, hnen um) ah a rung cang ih, kan sualnak hrang Amahten raithawinak ah a hlan aw. Hmundang ahcun Paul cun Anih cu “kan hrangah camsiatmi” ah a cang tiah a ti (Gal. 3:13). Pathian, in sersiamtu cu in Tlentu a si theinak dingah thinglamtah parah a thi. Cumi ahcun kan hrang camsiatmi a si a tul a si.

Ziangtin saw himi thu relmi pawl cun kan ruahnak kan kaihhnget thei ding? cumi hnakih thupi sawn cu ziangtin saw himi cangan mi in tuah dingih in fialmi kan tuah thei ding, cule cui thil cu mah le mah tangdor in um tahrat in, midang an that theinak ding hrangih pumpek awk teh hi a si pei maw?

Hmun dang ahcun Jesuh cun, “Asinain nan lakih ropibik cu nan siahhlawh a si ding a si. Cun zokhal mah le mah a cawisangawtu cu namthlak a si ding ih, mah le mah hnuai a dortu cu cawisan a si ding” tiah a ti (Matt. 23:11, 12, NKJV). Himi cun lamzin tam zet ahcun Paul in Filipi 2:4-8 ih simmi, kan tuah ve dingmi a rak khih hmuh a si.

Huham neizet in Paul cun “mai tanghmai sialnak le mibumnak” (Filipi 2:3 NKJV) hmangin zianghman tuah lo dingih in rak sim mi kha a run rel sal.

`Filipi 2:5-8 ih a tarlang vekin kan hrangih Khrih ih a tuahzo mi pawl kha ziangtin kan let ding? Kan khuk bil in Amah cibai kan buk ding ti lo ah kan hrang Khrih ih a tuah mi “kimcang” asilole phutawk zetih let theidan ding ziangsaw um cuang ding? Kan hnatuannak cun kan hrang Khrih ih a rak tuah zo mi a vun bet thei tiih ruahnak neih hi ziangruangah a dik lo?`