---
title:  Thinlung ih ben mi, thinlung zohhliahnak
date:   20/01/2026
---

Leitlun hmun dangdang ih kompani tam zet ahcun computer le minung thluak thilti theinak pawl tuahkhawm thluh dingin hna an tuan rero. Phundang in kan sim ding asile, thinlung ruahnak cu computer thawn pehzom awter in, mithiam pawl cun computer ihsin kan ruahnak hmual a neih theidan ding ruahsannak an nei. Himi minung thluak sungih thunlutnak ihsin thiltha deuh a suak thei dingih lang cu a um ko: merai nat, beidong nat, tarlam ih a suak theu mi natnak tivek pawl ah bawm tu tha zet a si men thei, asinan thiltha lo khalah hman a theih ding timi cu ruatbuai ding zianghman um lo ih a fiang zet mi a si. Thinlung ukawknak cun hmun hla zet a pan thei zik lo.

Ziangmaw cin ahcun himi ahhin kan tel ve. Kan thinlung ruahnak cu computer vek ciah a si. Cat banglo ih thuhla ummi cu nitin ih kan ruahnak “kaihnget”nak ahhin a luangliam ringring theu, kan ruahnak dinhmun, kan cangvaihnak pawl khal kan thinlung khawruahnak in a kaihnget thluh. Social Media lam ih kan hnimpil awk tikah leitlun mipi ruahnak ahcun kan thinlung a lang nasa ih, cuvek ciah in kannih khal in kan rak ruat ve. Midang ruahnak thawn kan thinlung a rak tuah aw simaw, a rak pehzom aw tivek simaw a si ding.

Jesuh vek in “thlarau lam thinlung” kan neih a tul (Rom 8:6). “Pathian Thlarau lo cun Pathian thil zianghman a thei lo” tiin Paul cun “leitlun thlarau” thawn an thlau awknak a rel (1 Korin 2:11, 12, NKJV). Zosaw zirhtu cu? Ziangsaw kan zir?

`Siar ding: Filipi 2:5. Khrih ih “thinlung” neih ding timi sullam hi ziang a si ding tin na ruat?`

A netnak ahcun kan lungput kan thleng thei, asinan kan thinlung cu kan thleng thei lo, Pathian lawngin a thleng thei. Thiang Thlarau cun kan thinlung in khuai ngah a tul, cuticun “Thlarau ralnam” (Efesa. 6:17) kan hlum thei ding, Pathian thu cu “a nung in huham a nei zet” ih, “nunnak le thlarau, le hlikhlok le thlik mhenawknak tiang khal suntlangtu, le thinlung ih ruatmi, le tumtahmi pawl theitu a si” (Heb. 4:12, CKJV). Thiang Thlarau thawng lawngin kan thei aw hliah thei ding, kan sinak nunphung men ahcun kan thinlung rori hman in in rak bum a si (Jer. 17:9). Hebru tong ih “mi bum hmang” (‘aqov) timi cun leiram bingbo zet a khih hmuh, cui ruahnak ih sullam cu a huapkau zawng cun ngerhkawi, herkual, kawisawi tinak a si. “Pathian duhzawng a simi thilmha, cosan tlak, le a famkim mi cu ziang a si ti” (Rom. 12:2, NKJV) kan theih fiang theinak dingah kan thinlung “thartersal” dingih thleng danglam kan tul a si.

`Ziangruangah saw Paul in hitawk ih in simmi thlun hi a thupit: “A netnak ah, u le nau tla, thil dik pohpoh, thil zahum pohpoh, thil fel pohpoh, thil thianghlim pohpoh, thil duhnung pohpoh, thil sim thatmi pohpoh, hlutnak a um a si ahcun, cawimawi tlak a um a si ahcun, cui thil pawl cu ruat uh”? (Phil. 4:8, NKJV)`