---
title:  Dilnak nei ih Paul ih thlacamnak
date:   05/01/2026
---

Kum ziangmaw zat liam ahkhan pastor pakhat cun keimah, keimah, keimah, ka duh mi, ka duh zawng tivek ih rel tam zet pawl ih thlacamnak thuhla a rel. Pathian in thil thupi sawn an hrangih tuahsak ding a neih ruangah kha bang pawl ih thlacamnak men cu “duham zet thlacamnak tenau” tiah hmin a pe hai ih, a dik zet.

`Filipi 1:9-11 ih Paul thlacamnak kha siar aw. Ziangmi a hmuitin ih, ziangmi ngennak a nei? Cui thil cu thlacamnak thuhla ziangsaw a lo sim?`

Himi thlacamnak cu Grik ahcun tongfang 40 lawng a si, asinan Paul ih khawruahnak pawl hmuahhmuah cu tawifel zetin tarlang in a um thluh. A cakuat dang pawl khal ah an lang thluh : Duhdawtnak, theihnak, thleidan thiamnak, thianghlim, soihnawm kai lo, Jesuh Khrih ihsin kan neih mi dingfelnak tivek pawl an si. Himi thlacamnak khal telin, a thok lam ih Paul ih lungawi thusimnak pawl cu Kawhhran khal in thupi zetih a ret mi an si. Paul ih thlacamnak hi midang hrang lawng rori ah a si ih, kawhhran ai-awh le a thansoh theinak ding hrang ah a si. A thlacam mi phun dangdang pawl vun thlir hnik sehla:

_Duhdawtnak karh vivo dingah:_ Pual in duhdawtnak tam vivo dingin thlacamnak a nei men lo ih, kaihhruainak lam khal a dil tel: “theihnak le thil thleidan thiamnak” khal a dil tel a si(Fil. 1:9, NKJV). Hitawk ih theihnak a timi hi fimzirnak ih theihnak men siloin thlarau lam thil va theihnak lam a rel duhnak a si ih, cumi cu Pathian thawn pawlkomawknak le A kamsuak thu zirnak ihsin ngah theih mi a si (Zoh aw Efe. 1:17, Efe. 4:13, 1 Tim. 2:4).

_Thleidan thiamnak:_ Himi cu Paul in, “A tha bik mi thil” (nun siatsuah theinak thil ihsin thleidan thiamnak) le “a thianghlim mi le relsiat ding um lo” (Fil. 1:10, ESV) pawl theithiam dingah tiin a relfiang.

_Thinlung thianghlim:_ Grik tongih a sullam cu, “ni zung eng ih thuthennak” tih a si. Himi cun borhbah kai lo cangvaihnak thianghlim a sim duhnak a si: “Khristian pawl ih hnatuanmi pawl hmuahhmuah cu ni zung eng vekin a lang thluh ding a si”—Ellen G. White, Reflecting Christ, p. 71.

_Soinawm kai lo._ Himi sullam cu mi pakhat ih a zum har ding tiang ih thil tuah, thurel le dawnkhamnak tivek pawl tuah lo ding tinak a si.

_Khrih ihsin dingfelnak._ Paul cun Rom le Galati cakuat ahhin himi thu hi sau zetin a ngan, cumi cu Filipi 3 khalah a ngan. Kanmah ten dingfelnak kan nei thei lo, Khrih hnen lawng ihsin kan ngah mi a si.

`Ziang kan tuah khalah ziangtin saw kan duhdawtnak “a hnget khoh ih a karh thei ding (Fil. 1:9)? Ziangah cui thil cu Khristian nun ah a thupi?(Zoh aw 1 Kor. 13:1–8.)`