---
title:  Thlarau lam theihthiamnak
date:   06/01/2026
---

Paul cu thawnginn ah a um ti Filipi mi pawl in an theih tikah an riahsia tuk ti kan theithiam. Tu ahcun a hnatuan cu bikhiah nei in a um thlang. Khual tlawng in a veivak thei lo. Thuthangtha khal a sim thei lo. Sinakok ah feh in Jesuh cu Messiah rori a si zia pawl khal mipi pawl hnenah a sim thei lo. Kawhhran khal a din thei nawn lo ding. Filipi ih um zumtu pawl cun tirhthlah ih dinhmun theifiang dingin le thazang pe dingin, le taksa lam ih a tulsam mi tuahsak a si le silo thei dingin Epafroditus an thluh.

`Siar ding: Filipi 1:12–18. Paul in a thawngtlaknak kha ziangtin saw a hmuh? A tonmi thil pawl ih a lungput ihsin ziangmi saw kan zir thei ding?`

Paul in cakuat a rak pek mi cun Filipi kawhhran cu a lungawi ter zet. Paul cun a dinhmun cu thlirnak dangdang in a rak hmu. A thlarau lam theihthiamnak nun ihsin a vun thlir ih, thawng a tlak cu thiltha zet a si tin a hmu. Cumi cun a hnatuan khal a buaiter cuang lo ih, “thuthangtha karhzainak ah a cang sawn” a si (Fil. 1:12, NKJV). Midang pawl cun thir cikcin le tawntemnak lawng an hmuh lai ah Paul cun amah kiltu Rom ralkap pawl cu Pathian uknak ram ih um ve theitu pawl vekin a hmu. A thawngtlaknak cun midang pawl cu cangvai ter dingin ralthatnak a pe deuhdeuh ih, thuthangtha phuang darhnak a kau in, an ton dingmi khal zianghman tihnak nei loin raltha zetin Khrih thuthangtha an au suah pi ti a hmu.

Cutin vun ruat ding cu a olsam lem lo men thei, asinan hrekkhat pawl cu Paul ih thawngtlaknak ihsin hlawknak an ngah dingah an ruat. A langdan ahcun thuthangtha an phuangnak ah midang ngaihven an hlawh ding tin an ruat. Cuvek ruahnak cu mai hlawknak ding lawng rak hawltu pawl ih zohthim ding riahsiatthlak za thil a si. Kawhhran sung khalah a um thotho. Paul a um hlan pi ah Jeremiah cun hitin a rak rel: “Thinlung hi thil hmuahhmuah hnakih mi bumhmang le se linglet a si: zo in saw cucu a thei thei ding?” (Jer. 17:9).

Cuvek ruahnak thawn kalh aw bepbep in hnatuantu rinum zet pawl cun Thuthangtha thehdarhnak lamah mi taima zet ah an hung cang. Paul an duhdawttuk ruangah a zumnak ruangih a tuarmi pawl an hmuhnak ihsin Khrih an rinsan phah ih, Bawipa hrang hnatuan sinsin dingin thazang an ngah phah a si. Cumi cun a hlanih an rak feh ngam lonak hmun khalah feh ngam dingin a phurter ih, daiten an rak umnak hmun khalah tongsuak ngam dingin ngamhuainak a pe ih, mipi tamsin in Khrih an run pawm ih, rundamnak thuthangtha thehdarhnak ah an cak sinsin a si.

`Rinhlel ding zianghman um lo khawp ih siatnak a ummi karlak ah hlawknak hrekkhat pawl a rak um ve mi tonnun ihsin ziangmi saw na zir thei ding? Hlawknak um dingih a langtuk lem lo mi khalah ziangtin saw Pathian rinsandan kan zir suah thei ding?`