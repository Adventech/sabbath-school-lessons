---
title:  Thuthangtha ih pawlkom awknak
date:   04/01/2026
---

`Siar ding: Filipi 1:3–8. Paul ih lungawinak kha ziangsaw a si? Filipi pawl hnenah ziangmi thumawknak saw a pek, ziangah cumi cu a thupi?`

Paul cun Filipi khua ah kawhhran a din; curuangah a cakuat ahkhan Khristian pawlkom pawl an um hnget ti kan hmu. Peng za tamzet in hla aw in, cikcin ih khih le thawngtlak tuar khal sehla, Paul cun a thinlung ah kawhhran le kawhhran sungtel pawl an um ringring ih, “Jesuh Khrih ih lainatnak ah” (Filipi. 1:8,) nasa zetin a ngai hai. Anmai hrangah Pathian hnenah lungawi thu a sim. Paul ih lungawi thusim thlacamnak cu Jesuh in van ah kan ai-awh ih thlacamnak a neih mi hmuithlam a si.

Puithiam sang ih tangphaw ahkhan lungto 12 a um ih, cumi cun Israel miphun 12 a rak khihhmuh. Mipi pawl hrangih thlacamnak a neih sak tikah mipi pawl cu “a thinlung ah” an um ding a si (Suah. 28:29, ESV). Van biakbuk ahkhin kan Puithiam sangbik Jesuh cun lamzin tha sawn in a mipi pawl ih hmin cu Pa (Pathian) hmaiah a keng a si.

Lunglut za thil um mi cu Filipi 1:3 ih ummi tongkam hi a si, himi tongfang ih sullam ngaingai fiang vak lo khal sehla, Paul le Filipi mi pawl karlak ih pehawknak tha zet cu a fiang zet. Himi ahcun Paul in a thlacamnak ah a mang ringring tiin a tlangpi thu ih lehlin a si, asinan amah an rak thei ve ringringnak khal a khihhmuh duhmi a si thotho. Ziangkhal sehla an pehtlaih awknak a thatzia hmannak ah “pawlkom awknak” (Grik: koinonia) timi tongkam hman a si. Paul cun Khrih ih harsat tuarnak ih a tel vek ciah in(Fil. 3:10), Filipi mi pawl khal in Paul ih harsatnak “an tuarpi ve” hai ih(Grik: sunkoinôneô), Paul ih hnatuannak ah sumpai lam khal in an bawm hai (Fil. 4:14, 15). Himi pawlkom awknak ahhin “a thok ihsin tuini tiang” (Fil. 1:5) a um ruangah an hrangah Pathian hnenah lungawi thu sim dingin le, “lungawinak thawn” (Fil. 1:4)thlacamnak nei sak dingin a kaihruai a si.

Lunglut za thil ummi cu Paul in a thawngtlaknak cu thiltha lam zawngin a rel ih, “thuthangtha kilhimnak le nemhgetnak” (Filipi 1:7) hrang caan remcang zet vekin a rel lang. Himi tongfang pahnih a hmannak ihsin a thubuai cun a net a thleng zik thlang timi a langter. Cule Paul cun ralkap pawl le a hnenih ra tu pawl hnenah thuthangtha a rak sim. Kilhim awknak (Grik - apologia) cun dokalhnak le a kumkhaw nunnak ding nemhngetnak hrangih thil thupi zet a si. Paul cun a hmailam nunnak ai hnakin thuthangtha thehdarh hi a ngaithu pi sawn in a lang. A nung asilole a thih khalah Paul cun Amah Pathian a rinsan tu pawl hmuahhmuah in an rak thok zo mi “hnatuan tha” cu Pathian in a run thehfel ding a si timi a theifiang zet. (Fil. 1:6).

`Ziangtin saw “na sung ih um hnatuan tha(Fil. 1:6)” cu Pathian in a thehsuak ding timi na theihthiam dan? Cumi sullam cu ziangsaw a si? Himi hnatuan hi Jesuh veihnihnak a rat hlan ahhin a cem pei maw?`