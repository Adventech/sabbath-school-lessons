---
title:  Thlacamnak huham
date:   08/01/2026
---

`Siar ding: Kolosa 1:9–12. Paul ih thlacamnak ah ziangmi ngennak saw fiang zetih na hmuh mi?`

Paul cun, “a duhzawng theihnak ih nan khah theinak dingah” tin thlacamnak a nei. Paul cun Pathian duh zawng theihnak cu, “fimnak le thlarau lam theihthiamnak” (Col. 1:9, NKJV) a si thu a simfiang. A hmaisabik ah fimnak cu Pathian duhzawng tuahnak le Pathian rinsan pumhlumnak ihsin a ra mi a si (Johan 7:17) ih, mai theihthiamnak ah a thum aw lo (Thuf. 3:5). Asinan thusuhnak a suak theu mi cu, “Hi dinhmun ahhin ka hrang Pathian ih duhmi cu ziangsaw a si?” timi hi a si. Thlacamnak thawn Pathian duhzawng kan hawl hmuh theidan ding bulhram pali a um:

1. Fimnak bulhram thupibik cu Bible a si. “Na thu cu ka ke hrangah mei inn a si ih, ka lamzin hrangah eng a si” (Saam. 119:105, NKJV).
2. Pathian cun simcianak thlarau hmang in caan neta ih um pawl hrangah fimnak hleice in rak pe (Thup. 12:17, Thup. 19:10), cumi cu Ellen G White ih cangan mi ihsin tarlang a si. Bible cun, “Bawipa nan Pathian cu zum uhla din hnget nan si ding; a profet pawl hi zum uhla nan lam a tluang ding” tiah in rak forhfial (2 Sansiarnak. 20:20, NKJV).
3. Pathian duhzawng le kaihhruainak cu kan dinhmun ih a tul caan te ahhin theih a theih ko ding, sangka onsak dingin le khar sak dingin A hnenah dilnak kan nei thei (zohaw, Kol. 4:3).
4. A aw thei ngah dingih kan zir caan ah Thiang Thlarau cun in kaihruai a si: “Cun vorhlam ih nan pial tikah siseh, kehlam ih nan pial tikah siseh, Hihi lamzin a si, hihi zawh uh, tiin, na hna in na dunglam ih thu a thei ding” (Isa. 30:21).

Paul cun Kolosa pawl in “Bawipai’ lunghmui tlak ih an feh” theinak dingah thlacamnak a neih sak(Kol. 1:10, NKJV). Diktak cun minung sinak ahcun zohman “tlak (phu asilole tling)” an um lo, asinan Pathian cun a zangfahnak thawngin mi tling ah in rak siarsak ih, kawhnak sang zet ih nun hman thei dingah in rak ko hai a si (Efesa. 4:1, 1 Thess. 2:12, NKJV). Paul cun “feh” timi tongkam hi himi cakuat lawng hman ahhin veithum rori a hmang (Kol. 2:6, Kol. 3:7, Kol. 4:5). Cumi sullam cu Pathian daan vekih nun hmannak thawngin cangvaihnak neih ding tinak a si (Suah. 18:20), Cui thil cu Thiang Thlarau ih hnatuannak thawng lawngih a cang thei mi thil a si (Ezek. 36:27).

Paul cun Bawipa “duhdawng famkim” ih an nun theinak dingah thlacamnak a neih sak ih, cuvek ih um theidan ding lamzim ziangmaw zat simaw a tarlang: “Hnatuan tha kip ah rah suahnak” (Kol. 1:9, 10, NKJV);cule “Pathian theihnak ih thangso vivonak” (Kol. 1:10, NKJV); le a netabik ah “lungawi thu simnak” tivek in a si (Kol. 1:12, NKJV).

`Mi pakhat in, “Pathian in lamzin pakhat hnu pakhat a lo hruai vivo a si timi ziangtin saw na theih?” tin lo sut bangta sehla, ziangtin saw na let ding – ziangruangah saw?`