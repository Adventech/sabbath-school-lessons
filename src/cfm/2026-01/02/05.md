---
title:  Thuthangtha ih Rah
date:   07/01/2026
---

Paul le Kolose mi pawl ih laicinawknak cu Filipi mi pawl thawn cun a danglam deuh. Anih cun “taksa in ka hmel a hmu hrih lo tu” timi tongkam a telh (Kol. 2:1). Cuvek si khal sehla, Paul cun Filipi mi pawl hnenih a tuah vek thotho in, Pathian hnenah lungawi thu a simsak ih, an hrangah “thlacamnak” a neihsak ringring.

`Siar ding: Kolosa 1:3–8. Paul in ziangmi thil pathum in saw Pathian hnenih lungawi thu a sim?`

Paul cun hmundang ih a rel theu mi ziaza thatnak thil pathum a tarlang: Zumnak, ruahsannak le duhdawtnak tla an si (zoh aw 1 Kor. 13:13, 1 Thess. 1:3, 1 Thess. 5:8). Himi thil pathum hi Kolosa pawl hnenah a sim lo timi hminsin aw. An hrangah Pa (Pathian) hnen ah lungawi thu a sim, ziangahtile James in a rak rel vekin annih pawl cu A (Pathian) hnen ihsin laksawng kan ngah mi “thatnak le famkimnak” (James 1:17, NIV) ah an tel ve a si. Kan hrang ih Pathian duhdawtnak kan hmu tikah Khrih ah zumnak nei dingin mi a hruai (Efesa 2:4-8), Cule vanlam ruahsannak khal kan dong cih a si. Cumi cu Piter cun a simfiang ih, “A siat thei lomi ro, le borhhlawh kai lo, le ziamral thei lo, nan hrangah van ih retciami cu co dingin” tiah a ti (1 Pit. 1:4, NKJV).

Paul khal in thangthatha cu “A dikmi thu” a si ruangah rinsan a tlak timi a sim uar zet. Himi cu Paul in Pathian thawkkhum mi thu relnak ih a hman theumi tongkam a si (zohaw, 2 Kor. 6:7, 2 Tim. 2:15). “Milai hnatuan” vek siloin a zumtu pawl hnenah “hmual nei zetin” hna a tuan ih(1 Thess. 2:13), Pathian duhzawng khal a hlawhtlinter a si (Isa. 55:11). Curuangah, Thuthangtha phuang a si tikah Pathian ih huham cu a ngaitu pawl thinlung ah Thiang Thlarau hnatuannak hmangin a lang suak ih, mipi pawl in an rak pawm thei a si. Thuthangtha cun amah ten rah a suah a si, ziangahtile cumi cu “Nunnak thu” a si ruangah a si (Fil. 2:16).

Hivek caan reilote sung ih thuthangtha phuangdarh thluh a si hi mangbangthlak za thil a si. Khrih a thih ih a thawhsal ihsin kum 30 zik liam ahkhan Paul cun “leitlun pumpi ah” (Kol. 1:6) thuthangtha a zarh thluh zo thu a rak sim. Cumi bungcang thotho ah thuthangtha cu, “van hnuai ih um sersiammi tinkim hnenah simphuang a si zo” tin a rak sim (Kol. 1:23, NKJV). Rome khawpi lamzin pawl cu pehtlaih awknak le khualtlawnnak ding hrangih tha zetih tuah mi a si ruangah Paul ih cakuat pawl khal zamrang zetin an thleng thei hngal. Asinan mi pakhat ih thlarau nun a hringsuak tu thu cu Pathian hnatuan huham a si ih(James 1:18, 1 Pet. 1:23), Khrih ah siamthar in an um a si (2 Kor. 5:17).

`Kolosa 1:5 ah Paul cun, “Nan hrangah van ih khawl mi ruahsannak” timi thu a ngan. Cui ruahsannak cu ziangtin saw na theihthiam, ziangah na nun ah na hmang ding?`