---
title:  Nu le Pa le nauhak pawl
date:   16/03/2026
---

Nauhak pawl khal in sungkua hngetzetih an um vekin tuah dingmi tuanvo tam zet an nei ve. Sungkua ih tel ve mi an si ih, vancung lalram ih ram mi sinak neitu an si vekin man nei zet le duhdawt mi an si tihi an theih a tul a si. Zingzan in sungkua khawmnak neih ringring hi a thupi zet. An nauhak lai ihsin nauhak pawl cun inn thenfai le hnatuan dangdang pawl khal an bawm thei. A thupi bik mi cu Paul ih thupek: “thil ziangkim ah nan nu le pa ih thu lung uh: ziangahtile cucu Bawipai’ duhzawng a si” (Kol. 3:20, NKJV) timi an thlun ding hi a si.

**A hnuai ih Bible cang pawl hi siar aw. Nauhak kilkhawinak ding pawl ziangsaw an si?**

`Thufim. 22:6, 15`

`Matt. 19:14`

`Daan. 6:6, 7`

`Thufim. 1:8, 9`

Bawipa hrangih dikzet ih zirhmi, thlunding dan le tahthimnak pawl hmang ih zirhmi nauhak pawl cu sungkua hrangah, kawhhran hrang le thildang ah thlawsuahnak an si ding. Cule Paul cun nupi le pasal hrangih thuzirhnak a neih vek ciah in nu le pa hrang khalah thuzirh mi a nei ve: “Pale pawl, nan fale hi thinhengter hlah uh, culo cun an bei a dong pang ding” (Kol. 3:21, NKJV). Nu le pa, a hleice in Pa in nauhak pawl nun a simdan le a umpi dan pawl cun nauhak pawl ih thlarau nun thangso dingmi ahhin tangkainak nasa zet a nei a si.

Zirnak ahcun nu le pa cu an pahnih in biakinn ih an feh ahcun nauhak cu biakinn ngaina in biakinn ih um duhnak an nei sang zet, asinan pakhat lawng biakinn a feh ahcun thil a danglam zet timi hi hmuhsuah a si. Cuhnak ih mangbangza um mi cu nu ai hnakin pa hi biakinn ah feh theu sehla, nauhak tam sawn cu an tleirawl tiang biakinn ah an um lanta. Curuangaah nauhak pawl ih thlarau lam thlengawk ah Pa ih tuanvo hi ngaihthah men ding rual a si lo. Pa in an tuanvo an ngai thupit ding hi a va thupi lawmmam ve.

`Ziangkhal sehla, pa pawl hmuahhmuah hi an fale hrangih zoh thim tlak an si thluh cuang lo. Lei ih kan pa ngaingai cun nasa zetih in siatsuah lai caan ah ziangtin saw Pathian hi in damter tu kan pa vekin kan theihthiam thei ding?`