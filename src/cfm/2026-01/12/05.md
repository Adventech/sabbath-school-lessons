---
title:  Thlacam sak awknak
date:   18/03/2026
---

`Siar ding: Kolose 4:2–4. Himi bungcang pawl ahhin thlacamnak ding hrangah ziangmi thu bulhram saw na hmuh? Paul in ziangvek thlacam thupi saw a tuah?`

Hrahdamnak lamah, paisa lamah, sungkua lamah, thildang dang buainak phunphun tongtu mi pakhat hnenah kan rel thei mi tongkam thupi zet hrekkhat cu “na hrangah thlacamnak ka lo neihsak sokhaw” ti hi a si. Himi cu pehtlaih awknak le zom awknak ding hrangih van lam ih hril mi a si. “Kan dil lo ruangih in pek lo ding mi thil hi zumnak ih kan thlacamnak in letnak ah in pek ding hi a tumtah mi lakih pakhat a si.”—Ellen G. White, The Great Controversy, p. 525.

Paul in thlacamnak simfiangnak ih a hmanmi hi hminsin aw: “um peh vivo” (lole taima ih tuan), “thungai thlakin” “kilkhawi tha in” cule “lungawi thusimnak thawn” – hi pawl hi zumnak ih thlacamnak a si zia langter tu an si (Kol. 4:2, NKJV). Anih cun “cat bang loin” (1 Thess. 5:17) “thlacam ringring” (Efesa. 6:18) dingah in fial. Mangbang thlak zet cu “kan thlacam ding awm cu ziangvek a si ti kan thei lo: asinain Thlarau amah rori in tongih sim theih lo khop ih hruum in in dilsak” (Rom. 8:26).

`Siar sal ding: Kolose 4:3. Na zumnak na phuan theinak dingah Pathian in ziang” thu sangka”(NKJV) sawn a lo on sak?`

Paul khal hi thudik a rel theinak dingah thlacamnak a nei ve theu. Khuimaw caan ahcun a cakuat asilole Tirhthlah cabu sungih a thusim mi kan siar tikah Tirhthlah Paul hi ziangtik lai caan khal ih khabe sep thiam zet le a thurel dingmi ah zianghman rinhlelnak um dah lo mi a si ti kan theithiam. Asinan thucah “fiang zetih” a phuang theinak dingah thlacam saknak a run ngen (Kol. 4:4, NIV). Cabu a cang cemnet zawng ahkhan Grik tongfang (dei) thupi zet khal a run hmang, cumi cu “Ka tong tengteng ding mi vekin” tiih letlin theih mi a si. Cumi ihsin Thuthangtha phuangsuah ding hnatuan cu Pathian in a tulzia a tarlang a si. Sizar ih innsang khal tel in Rom cozah ih dinhmun sang zet pawl hnen ih thucah phuang ding hi a thupi tuk ti a theifiang.

“Thlacamnak nan neih tikah nan khuk nan bil ringring a tul hran cuang lo. Nangmah te lawng na um caan, na vahvaih caan, nitin na hnatuannak ih na buai caan ah Rundamtu thawn biakawk hi tidan kel ah ruat aw. Thinlung cu daiten um cingin bomnak dilnak, eng dilnak, cahnak dilnak, fimnak dilnak ah khaisan in um ringring seh. Thaw a nei mi pohpoh in thlacam seh.”—Ellen G. White, The Ministry of Healing, pp. 510, 511.