---
title:  Hnatuan pehtlaih awknak
date:   17/03/2026
---

`Siar ding: Kolose 3:22–25 le Kolose 4:1. Sal pawl cu ziang zirhnak pek an si? Hitawkah hnatuan pehtlaihawknak tlangpi hrangah ziangvek kaihhruai awknak saw a um?`

Khuimaw caan ahcun tuisan minung pawl cun Bible ih daan hrekkhat pawl cu a liamzo pawl ta an si tin an rel duh tuk ruangah le Bible hi a dik thluh lo a si timi an sim duh tuk ruangah sal thuhla hi an run phorhsuak theu. Asinan hivek thu pawl cu Thukam Hlun ih Israel le Thukam Thar kawhhran sung ih thuanthu ah telh a si lem lo, a tel lo si ko. Minung pawl cu Pathian hmuihmel kengih tuah mi an si, Pathian fimnak pawl hmuahhmuah khal zalennak hrangih duan thluh mi an si. Moses daan cun Israel fale pawl in kumkhua ih sal an neih ding a khap ih (Daan. 15:12), sumpai lam ih leiba an rulh theinak dingah kum ruk sung cu hnatuannak ding caan pek a si (Suah. 21:2–6, Pui. 25:39–43). Ziangkhal sehla, Bible sungih sal pawl hi tuisan ahcun riahsiat za an si, asinan nitlaknak lam leitlun mi pawl in duhdah zetih sal an hremdan pawl thawn cun an danglam aw zet, cubang pawl ih sal hremdan pawl cu milai sinak dokalhnak pawl an si.

Thukam Thar san ahkhan kawhhran cu Rom dan vekin an feh a tul ih, cumi cun sal neih theinak a pe, “Asinan tuisan ih sal kaihmi pawl vek siloin Rom daan cun sal pawl hnenah diknak le tuanvo tamzet a pe, cule saltannak cemtertum pang sehla, thuthangtha simnak ah harsatnak an tuar sinsin ding”— Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), p. 166.

A ngaingai te cun kawhhran sungah Rom rampi uknak sungih an feh theudan vek siloin sal ih hnatuan ding hmaisabik cu Bawipa hnen ih hnatuan ding hi a si. An pu le pawl hnenah sal pawl cu tha zetih zohkhen dingin thupek an si, “nannih khalin van ah Hotu nan nei ve ti thei in” tiah a ti(Kol. 4:1, NKJV). Asinan Paul cun Filemon hnenah Onesimus cu a sal vekih zoh nawn lo dingin le a unaupa vekih zoh dingin thu a pe (Philem. 16). A ngaingai te cun Thukam Hlun le Thar ah zumtu pawl cu Pathian ih sal (siahhlawh)tiih kawh an si (zoh awla, thimnak ah, Saam. 34:22, Luka 17:10, 1 Pit. 2:16).

Bible cang hrekkhat ih nganmi nunphung kan duh lo hmanah, Bible cang ih thuneihnak cu kan cohlang a tul. Cuti lo cun kanmah le kan nunphung hi Bible tlun ah kan ret tinak a si ding. Bible in ziang in sim timi thuhla ih thutluknak kan tuah hlanah Bible ih a relmi thuhla pawl hmuahhmuah kan zoh thluh ding hi a tha zet mi a si.

`Himi thucah hi na hnatuannak ih laicin awknak ah ziangtin na hmang thei ding timi ruat aw. Hnatuan hruaitu simaw, hnatuan mi simaw na si khalah himi kaihhruainak in ziangtin a lo bawm thei ding?`