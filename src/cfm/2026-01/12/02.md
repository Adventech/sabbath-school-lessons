---
title:  Nupi le Pasal
date:   15/03/2026
---

Thukam Thar ahhin Khristian innsang hrang ih thuzirhnak ziangmaw zat simaw telh a si (zoh awla, Efesa. 5:21–6:9, Kol. 3:18–4:1, Titas 2:1–10, 1 Pit. 2:18–3:7). Theih dingih thupi zet cu himi “innsang hminsinnak” tiih an kawh mi cu ukawk pumhlumnak a si thluh cuang lo, laicin awknak ah bomawk ton sinsinnak le nuncan a thansohternak ding khal a tel a si.

`Siar ding: Kolose 3:18, 19. Ziangmi tlukawknak saw na hmuh? Paul in Efesa 5:22–25, 33 ahhin ziangmi thuron dang saw a pek?`

Mipa hrekkhat pawl cun, “nupi pawl, nan pasal pawl hnenah pe lut aw uh” (Kol. 3:18, ESV) timi hi an la theu, cule cutawk vial ahcun an cawl. Asinan Paul ih a run bet mi hi hminsin tlak zet a si: “Bawipa ah thil mawi a si bangin” tiah a run ti. Thukam Thar cun nunau pawl cu mipa pawl hmuahhmuah ah an pe lutaw thluh ding tivek zawng cun in rak zirhnak khuitawk hmanah a um lo: nupi pawl cu tangdor zetin an um ding asilole uktu a si ding ti khal in a zirh lo ih; Nupi cun mitcaw zetin an pasal pawl ih duhnak le a suakruak mi khawruahnak tiang ah an pelut aw ding tivek khal in a rel lo. Paul cun nupi pawl ih upatnak an pek hmaisabik dingmi cu Bawipa a si, cule a pahnihnak ah an pasal a si timi a tarlang. Nupi ih a bulpak nun cu a pasal in a ei dawk thluh ding a si lo ih, a duhdan pawl khal a pasal in a thunun thluh ding a si lo.

Khrih in kawhhran a duhdawt tuk ruangih Amah le Mah a pekawknak in pasal in an nupi pawl an duhdawtdan ding a rak khih hmuh a si (Efesa. 5:25). Ziangvek ih man tamzet a si hmanah an rinum thotho ding. Nupi hrangih a tha thei bik ding thutluknak an tuah ding, asinan a tlangpi thu in himi hlawknak pawl hi an milaw thluh ding a si. Hivek a si ahcun nupi hrangah a pasal tihzah dingih Pathian thupek thlun ding a olsam phah ding a si (Efesa. 5:33).

Khristian neihawknak ih a harhdam mi cu theihthiam awk tonnak – thu ron awk tonnak, thuruah khawm tlangnak, le nupa an si vekin thutluknak tuah hi a si. Khuimaw caan ahcun sungkua zate hrangih thutluknak ngaingai tuah caan ih thuruah khawmnak neih caan ih thu relkhawmnak ahhin nauhak pawl khal an tel ding a mawi zet, asinan nu le pa pawl cun an fale hmaiah thukam an el aw ding a si lo. Cutin thu an feh pi hnu khalah nupi le pasal cu an rualrem aw thei cuang lo a si ahcun daihnak a um theinak dingah Bible ih lamzin um mi cu nupi cun a pasal ih thutluknak cu thin hahdam in a rak cohlang ding a si, cui thil cu Pathian thu a kalh lo phawt cun a tuah dingmi a si. Cuvek in pasal tam sawn (an zaten cun a si thluh lo ding)cun an nupi thu ngai in, an thuron an lak ih nuam zetih caan an hman lai pawl an mang suak thei sal ding. Nupi le pasal hi pawlkom pakhat ih hna na tuan tlang tam poh le, neihawknak nuam zet cu a um ding a si.

`Thuanthu ih rak tuah zo mi pawl: Himi thu sungih kaihhruai awknak mawi zet la tahrat in, thil tha lo ziangsimaw ah cang lo dingin ziangtin saw kan hrial thei ding?`