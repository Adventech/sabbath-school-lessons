---
title:  Pumkhatnak ah dinghnget uh
date:   14/01/2026
---

Jesuh in dungthluntu pawl hrangih thlacamnak a neih mi cu thil thupi zet pakhat sungah a um thluh: Cumi cu pumkhat awknak hi a si. Jesuh cun thinglamtah lenglam ih a Pa thawn an pumkhatawknak ding le kanmah thawn kan pumkhat awknak ding thlirin: “Ka Pa, i pekmi pawl khal hi ka umnak hmun ih an um ve ka duh; cuticun i pek mi ka sunlawinak an hmuh ve theinak dingah” tiah a ti (Johan 17:24, CKJV). Jesuh cun Pa in A fale pawl cu, “kanmah bangin annih khal pumkhat an si ve theinak dingah” (Johan 17:11) kilkhawi dingin thlacamnak a nei. Pumkhat awk lonak ih rahsuah mi rapthlak zet cu uar zetin a rel – minung tampi in an zum lo phah ding a si. Himi thlacamnak tawifel zet ahhin Jesuh cun Amah le Pa thawn pumkhat kan si thei ding hi thupi ah a ret ih, cuticun “leitlun in an zum dingih” cule “I thlah a si timi leiltun ih a theihtheinak dingah” tiah thlacamnak a nei (Johan 17:21, 23, NKJV).

`Siar ding: Filipi 1:27 le Johan 17:17–19 hi zoh kop aw. Jesuh le Paul cun kawhhran ih pumkhat awknak dingih thupi an timi kha ziangsaw a si?`

Filipi 1:27 hi “nan nunzia thawn milaw seh” tiih lehlin mi hi Grik ahcun politeuomai ti a si ih, cumi sullam cu “ram mipi vekin nun uh” tinak a si – leitlun ih lalram siloin, vancung uknak ih rammi sinak sawn a si. Tlangpar thuthangtha simnak ahhin Van Pathian ih fale pawl le A ramuknak ih sungtel timi sullam cu mawizet in tarlang a si: thlarau rethei, nun nem, dingfelnak a rawng ih a haltu, zangfahza, thinlung thianghlim, remnak tuahtu, biang khatlam tun, doral duhdawt le in camsiatu pawl thlawsuahnak pek, in huattu pawl hrangih thiltha tuah timi pawl hi an si. A tawi zawng cun, “dik zetih thil tuah ding, le lainatnak ngainat ding, le Pathian thawn hnuaidortei’ feh ding” ti hi a si (Micah 6:8).

Cuvek mi pawl hnen ahcun thinheng asilole lungawi lo tivek cu a har zet ko ding, si ko lo maw? Khuimaw caan ahcun mi tha lutuk ih a langmi pawl kan rem lo theu. An langdan vekin an tha lo timi langter duh ah an cak lonak zawn kan hawl buai theu, cumi pawl kan tuahnak san cu kan thinlung a hahdam deuh theinak dingah a si. Cuvek hawl buai loin ziangah saw duhdawtnak nei sinsin kan sia zia, kan tirhsian zia le zangfah kan thiam zia le ka hnuaidor zia pawl hi kan hmuh sawn lo ding?

Ellen G. White cun “Pathian asilole Thutak duhdawt sawn loin, leitlun le cumi ih um hlawknak a duhdawttu pawl” hnenah thusim a rak nei—Testimonies for the Church, vol. 5, p. 277.

Curuangah kawhhran ih pumkhat awk lonak hi a netnak ahcun hngalnak ihsin a ra suak mi a si thotho. “Hngalnak le leitlun thilri lamih lungawinak a um tikah Khrih ih thlarau cun mi a tlansan ih, cule ruahdan bangawk lonak, tawhawknak cu kawhhran a cak lonak dingah le thinlung hruaisualnak a um theinak dingah an rung lut theu”—Testimonies for the Church, vol. 5, pp. 240, 241.

`Jesuh in kan hrang zohthim dingih in tanta mi nunnak le hnuaidornak kan zir cio ding hi a va thupi ve. Kawhhran ah ziangmi danglamnak kan nei, kan nei cio ko lo sawm?`