---
title:  Nunnak le thihnak
date:   10/01/2026
---

### Tuizarh zirlai hrang siar ding
Pili. 1:19–30, 1 Kor. 4:14–16, 2 Kor. 10:3–6, Johan 17:17–19, Mikah 6:8, Tirh 14:22.

> <p>Bible cangken</p>
> “Ziangahtile ka hrang ahcun nun hi Khrih a si ih, thih khal hlawknak a si” (Filipi 1:21, NKJV).

Thihnak hi nunnak peng pakhat a si tiah kan sim theu. Cui thil cu thuphan hlau thlau a si. Thihnak cu nunnak ralsan, nunnak ih doral sawn a si. Thihnak cu motor ih thil fate a siat mi tuahvek ciah ih nunnak ih tuahnak a si ve lo. Paul cun fiang zetin a simfiang ih, Khrih cu, “thihnak tuarnak ihsin thihnak huham a neitu khawselal cu a siatsuah ih, Thih tih ruangih an nun sung pumpi saltang pawl a runsuah theinak dingah” (Heb. 2:14, 15) a thi tiin a rel uar zet.

Khrih hrang thi dingin tiar cia ringring khal sehla, Paul cu caan reizet ih a co dingmi thil ahcun a dinghnget zet. A hrangih a thupibik mi cu amai thihnak in simaw, a nunnak hmangin Khrih sunlawih le thuthantha cu a cang thei tawk in mi tampi hnen ih sim a duh. Amai hmin ih cakuat tamzet kan neih khal hi cui thil ruangah a si men thei. A cangan mi ihsin, mi tampi le hmun tamzet ah le, amah rori hman ih a thlendah lonak tiang pawlah a cakuat a thleng thluh a si.

Nun hi a tawi tuk, Pathian ih in pekmi kum ziangmaw tizat ahhin a cangthei tawkin Pathian Lalram hrangah tangkainak neih hi thil thupi zet a si. Cui thil cu “Zumnak ih pumkhat awknak” tin thazang kan pekawknak pawl thawn pehtlaih awknak an nei tuk lo. Tuizarh zirlai a thoknak ih kan hmuh vekin, himi thulu cu Paul in Filipi mi pawl hnenih ca a kuatnak san thupi zet a si.