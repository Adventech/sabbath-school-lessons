---
title:  Rinsan awknak nei phah in
date:   13/01/2026
---

`Siar ding: Filipi 1:23, 24. Paul in, “suak tahrat in, khrih thawn um tlang” cu “a tha sawn” a timi hi ziangtin na rak theithiam?`

Himi bungcang hi kum reizet cu theihsual a rak si theu. Tuizarh zirlai kan thlir dingmi ahcun Paul cun thihnak le nunnak danglam awknak a rel. Khristian cu Khrih hrang a nung ih, Khrih hrang khalah a thi men thei. Cumi zawnte ahcun “hlawknak” a si, ziangahtile kan thu theihpi mi cu huham le forhfialnak nasa zet hnakin a cak sawn a si (Fil. 1:21). Mi pakhat cun zumnak ruangah a thih ngam ahcun cui zumnak cu a zum hnget zet tinak a si.

Asinan mithi pawl hi an thi ngaingai a si timi kan hminsin tengteng ding a si. Annih cun “zianghman an thei nawn lo. Thawhsalnak a um hlan sung cu thlaan ah an cawl (zoh aw Thus. 9:5; Johan 5:28, 29). Curuangah Jesuh cun a thi mi Lararus kha, “Kan rualpa Lazarus cu a itthat a si; asinan cui a itthat cu va thang dingin ka feh ding” tiah a ti (Johan 11:11).

Mipi pawl hi vanram ah zamrang zetin kai hngal bangta sehla, Lazarus thuhla cu vun ruat lawk hman awla, Lazarus cu Paradise nuam zetah nili sung a um hnuah thuthang “riahsiatza thawn” vancungmi a hnenah ra in “Tipang aw, Lazarus, Jesuh in leitlun ah a lo kosal a si. Hitawk ah na um thei lo ding” tin a ti ding.

A dik lo zetmi thil cu asidan vekin a netkhawr tiang kan thlun lawlaw ahcun a dik lo zia kan hmu thei ding. Thihnak cu mang hman nei lo khawp ih ihhmu thaw zetih itthat vek ciah a si, cumi ihsin Jesuh cun voihnih a ratsalnak ah rinum zetih Amah thluntu pawl cu a kaitho ding a si. Cule mi thianghlim nungdam ih um pawl thawn van ah laksoh an si ding ih, Jesuh thawn kumkhua in an um ding a si (Zoh aw 1 Thess. 4:16, 17).

Paul in a tui nun ihsin “suak tahrat in” Khrih thawn umtlang a duhnak ih sullam cu “thihnak ihsin thawhlehnak co ih” (Fil. 3:11, NKJV) a um theinak dingah a tu ih tuar reronak le thih reronak ah Amah thawn umtlan a duh tinak men a si (2 Tim. 4:6), Cule thihnak ahcun a mit a sing ding ih, a theih leh sal ding mi cu mit-thep karah Jesuh a hmusal ding a si ti a theifiang zet, Anih cu Jesuh in Amah a zumtu pawl hmuahhmuah hrangah a tuahmi hmun ah Pathian mipi pawl thawn hruai soh in a um ding a si (Johan 14:3, 1 Kor. 2:9).

Khrih hrangih thih ding tiar cia ringring khal sehla, Paul cun “taksa ih a um hrih” ahcun Filipi mi pawl hrangah a tha sawn ding timi a theifiang (Fil. 1:24, NKJV). Khristian hrang ahcun Khrih hrangih nun maw, asilole thih a tha sawn ding timi cu let ciamco a tul vak lo mi thil a si. Paul cu nungdam ih um ding maw, asilole thlaan ih cawlh hahdam ding timi karlak “thu pahnih ahhin rekbetin” (Fil. 1:23, NKJV) a um.

`Zokhal in thih cu kan duh lo cio ko ding, na thih thluh hnuih na theih hmaisabik ding mi cu Khrih ratsalnak hi a si ding timi na ruat dah maw? Himi cun Paul ih ruatnak theithiam dingin ziangtin a lo bawm ding?`