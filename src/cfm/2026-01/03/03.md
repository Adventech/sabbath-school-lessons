---
title:  Thih cu hlawknak
date:   12/01/2026
---

Na rak theihngah ngelcel lo pangah zumtu kan si vekin kan zaten doawknak ropi ahhin kan tel ve a si, kan kiangkap ah siseh, sung lam nun khal ah kan tel thluh. Kan zaten lamzin pakhat, asilole a dang lamzin khal in vanlam doawknak tonnun ngaingai kan nei ih, ziangtikah, ziangtin a ra thlen khalah kan thih ni tiangin doawknak ropi sungah kan tel ringring ding a si.

`Siar ding: 2 Korin 10:3–6. Thlarau lam doawknak kan neihnak san cu ziangsaw a si? Kan ralthuam pawl teh ziang an si?`

Thlarau ralthuam thihnak suahpitu bik cu ruahnak, a tha le a sia ruahnak hi a si. Satan cun miphun thleidannak, phatsan awknak, ningzahnak, tihnak, dinhmun bangaw pawl ih zohniamnak, le Khristian pawl ih an hman dah lo mi thilri tamzet a hmang theu. Kannih cun duhdawtnak, zangfahnak, daihnak, velneihnak, tuarfainak, thatnak, mah le mah ukawk theinak tivek pawl hi kan hmang sawn ding a si. A cak zetmi kan ralthuam huham cu Thiang Thlarau ih a hman mi “Pathian kamsuak thu” hi a si (Efesa. 6:17, AMP), ziangahtile Amah Pathian lawngin minung thinlung ah thutak a um ter thei a si. Kannih cu A khawkhan mi a hlawhtlin theinak dingih Pathian ih a hman mi men kan si.

`Siar ding: Filipi 1:21, 22. Himi Paul ih relmi hi doawknak ropi thuhla ah thum aw in ziangtin kan theifiang thei ding?`

Doawknak cu thlarau lam thil a si ruangah kannih cu ruahnak le manmual dodawknak ahhin kan um. Asinan Khrih cun kan hrangah thinglamtah ahkhan a rak neh zo, Amah ih kan bet hnget phawt ahcun thah kan si hmanah kan sungral dah lo ding. Paul cun a nun cu a hmailam caan ih a um ding lairelnak sang sawn ih a ret awk zo ruangah a lei nun cu ziangvek ih a thlen hmanah a pumpe aw thluh.

Khristian kan si vekin kanmai diknak hrangah siloin, a dikmi hrangah kan bei ding a si. “Thilti theinak in diknak a tuah” tinak lam si loin, “thildik tuahnak cun cahnak in” pe ti sawn ding a si. Pathian duhdan ih thum awk hi a zah um zet ih, cumi cu doawknak hmun ih nehnak kan co theidan ding lamzin umsun a si. Pathian duhdan vekih Jesuh a pekawknak pawl cu zohthim ding mi a si, Paul cun Filipi 2 ah fiangzetin a run tar suak.

`A tu ahhin a ngaingai ih doawknak hi ziangmi lamzin in saw na rak ton? Khrih cun kan hrangah a rak neh zo a si timi theihnak ihsin ziang hnemawknak le thazang cahnak saw na lak thei ding?`