---
title:  “Khrih cu cawimawi in a um ding”
date:   11/01/2026
---

`Siar ding: Filipi 1:19, 20. Paul in hniksak a tonnak ihsin rahtha rah suak ding ih a ruahsan mi kha ziangsaw a si? Thiamcoternak ai hnakih thupi sawn ih a retmi kha ziangsaw a si?`

Paul hi mawhsualnak nei lo khal sehla, tuitum hi thawng a tlak veikhatnak a si lem lo, curuangah hremnak tuar tivek men cu a mikhual tuk lem nawn lo. Korin khua pawl hnenah a rak tuar rero zonak pawl cu famkim deuh in a sim hai: “thawnginn ah tu le tu, thihnak ah voi tampi ka tuar. Vuak sawmli sungah vuak khat tling lo in Judah pawlih vuak voi nga ka tuar. Voi thum fungfek in in vua, lungto ih den voi khat ka tuar, long siat voi thum ka tuar, ni khat le zan khat ti thukpi ah ka um; Khualtlawnnak ah voi tam zet tidai tihphannak, suamhmang tihphannak, ka phunpi pawl ruang ih tihphannak, khawvel mi pawl ruangih tihphannak, khaw sungih tihphannak, thlaler ramcar ih mihphannak, tifinriat ih tih-phannak, unau deu pawl lakih tihphannak; Tuan bangnak le tuan retheihnak, itthat lo ih miih kilnak voi tampi, rilrawng le tihal ih umnak, rawl loin voi tampi, khawsik le taklawng ih umnak tla ka tuar” (2 Kor. 11:23–27, CKJV).

Asinan hivek tuarnak pawl cu a thinlung luahkhamtu ih kan ruat lonak dingah Paul cun zamrang zetin, “Cui a lenglam thil pawl hleiah, kawhhran hmuahhmuah ngaihvennak in nitin i delh” (2 Kor. 11:28, CKJV) tiah a run simsal.

`Siar ding: 1 Korin 4:14–16; 1 Thessalonika 2:10, 11; Galati 4:19; le Filemon 10. Kawhhran a dinmi pawl le Khrih hnenih a hruai thlenmi pawl thawn ziangvek laicin awknak saw Paul in a neih?`

In rundamnak ding hrangah Jesuh in zianghman ui mi a neih lo vek ciah in Paul khal in zumtu pawl hrangah “A hmang aw ih, a hmangaw vivo” tum (2 Kor. 12:15, CKJV). Asinan thil danglam zet um mi cu mi pakhat cangvaihnak cu Jesuh thawn an bangawk poh le, duhdawttu an nei mal, lole mi hrekkhat pawl ih lom hlawh vak loin an um theu. “zokhal Khrih Jesuh ah Pathian ngaihsak ih nun a duhtu pohpoh cun hremnak an tuar ding” (2 Tim. 3:12). Asinan Khristian rinum zet pawl cu Pathian sunloihnak dingah le thuthangtha thutak phuangsuahnak ding ih thilti theinak nasa zet neitu an si men thei (zohkop aw, Fil. 1:7). “Diklozet ih thawngthlak a si lai ah Paul cu a thinsau ih, a lungawi thei thotho, a ralthatnak le a zumnak cun thuthangtha an sim peh vivo a si”—Ellen G. White, The Acts of the Apostles, p. 464.

`A hleice in nangmah a lo zohkhen tha vak lotu pawl na zohkhendan le na nundan pawl kha vun thlir aw. Jesuh hrangah ziangvek theihpitu saw na si?`