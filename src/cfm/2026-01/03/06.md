---
title:  Pumkhatnak le tih lonak
date:   15/01/2026
---

`Siar ding: Filipi 1:27–30. Ziangtin saw kan pumkhatnak le “thuthangtha rinnak hrangah taima tlang” timi cu tih lonak timi thawn pehtlaih awknak an neih?`

Satan ih khawkhannak cu thenthek awk ter le nehnak co hi a si. Pumkhat awk lonak hi thihnak thlentu cu a si. Jesuh cun, “Innsang pakhat cu amah le amah then aw in a do aw asile cui innsang cu a ding suak thei dah lo ding” tiah a rak ti (Marka 3:25, CKJV). Pumkhat awknak kan theihhngilh ding hi Satan pa in kan hrangih a duh zet mi a si. Kan pumkhatnak cun Bible simciannak ih a tangsung (Thup. 12:17) kan sivek in kan simcianak pawl hlensuak famkim dingah, “kumkhua thuthangtha” cu “hnam tin, le ci tin, le tong in, le miphun tin” (Thup. 14:6) hnen ih phuang suak thei dingin in bawm a si. Ziangahtile pumkhat awknak cu Pathian ih in pek mi himi thucah simdarh hnatuan famkim ter dingah a thupi zet, Johan 17 ih Jesuh thlacamnak ahhin Pathian kamsuak thu ih “thutak” cu pumkhat sinak tawhfung thupi bik a si tiin a tarlang (Johan 17:17, 19), kan thucah cu kan hnatuannak asilole kan pumkhatnak ihsin thenhrang theih rual a si lo. An pathum in an ding hnget tlang thluh ding, lole an tlu tlang thluh ding. Himi pathum lakih pakhat a hloh pang ahcun kan hlawhtling thei lo ding. Ziangkhal sehla, hmun hlawm ah a pathum in kan nei a si ahcun, tihphan ding zianghman a um lo. Dodalnak ihsin “tihphannak ziangvek khal” kan nei lo ding (Fil. 1:28, NKJV). Satan cu neh in a um. Kan zumnak ruangah thihnak ah um hman ningla, “a tha mi thluntu kan si ahcun” zianghman in in tuahmawh lo ding (1 Pit. 3:13, CKJV). Hmailam lam ding in Pathian thutak rak donkham dingin Satan cun zianghman huham caknak a nei lo.

`A hnuai ih Bible cang hi siar awla, a thupi bangaw deuh mi thupi pawl cu tawifel zetin rel aw: Mathai 10:38, Tirh 14:22, Rome 8:17, 2 Timote 3:12.`

Hi leitlun tlusia zo ahhin nun hi a harsa zet ih, kan lakih “mi thabik” hrang khalah a harsa thotho. Job cu mi dingfel a si; Bible hman in anih cu, “mi famkim, mi dingfel, Pathian tihzahtu le thiltha lo hrialtu” tiah a ti (Job 1:1, NKJV). Cumi cing hman in zankhat thil thu ah tlaksiatnak cun amah le a sungkua pawl a run nuai. Bulpak ton nun in simaw, asilole midang parih a thleng mi rak hmuhnak in simaw himi nun cu tlang zim khamsang ah a um ih, a khatlam ral ziangtikah na thleng thei ding timi na thei dah zik lo tivek ih zirhnak pawl a theidah lo tu zosaw um ding? Hrekkhat tuarnak cu kan zate hrangah a si. Asinan a netnak ahcun thildang pawl hmuahhmuah hnakin Khrih hrangih tuar cu a tha sawn a si.

`Khristian kan si vekin tuarnak kan neih lai caan ah ziang ruahsannak, hnemawknak saw kan neih ding?`