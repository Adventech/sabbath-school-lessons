---
title:  Minung ih thupek pawl
date:   05/03/2026
---

`Siar ding: Kolose 2:20–23. Himi bungcang ih thurel mi dang pawl eng ahhin Paul ih nun simnak cu ziangtin saw na theihthiam?`

Galatia ih a cakuat vekin Paul cun Judah pawl ih ulh mi serh le sang daan pawl cu “leitlun thu hramthok zirhawknak” (Kol. 2:8, 20, NKJV; zoh kop aw, Gal. 4:3, 9) tiah a ti. Phundang in kan sim ding asile, leitlun biakinn vek ciah in hi bang pawl hmuahhmuah cu leitlun ta a si, kannih cu van khua le ti kan si. Serh le sang dan ih phuarcih mi kan si nawn lo, ziangahtile cui thil cu rak khihhmuhnak phenthlam men a si, a ngaingai cu Khrih thawngin nuam zetin kan um zo. Cui thil cu a hram thok ahkhan Pathian ih rak pek mi sikhal sehla, an hnatuan dingmi an theh thluh zo ruangah a tul nawn lo.

Pathian kut in Biakinn puanzar a tlakternak (Matt. 27:51; zoh kop aw, Dan. 9:27), thawngin himi dan tete pawl hmuahhmuah hi thinglamtah ih hlonhlo thluh a si ruangah Khristian pawl (Judah Khristian khal tel in)cu himi daan tete pawl cun a temtawn nawn lo. Cutin cubang pawl ih kan um lai ahcun Khirh ah tiamkam ih kan umnak leilung thar ah siloin, a hloral cuahco dingmi leilung ih um kan si timi kan langter a si.

A ngaingai te cun “midingfel pawl umnak lei thar le vanthar” (2 Pit. 3:13) kan thlir ringring, hi a hlun mi tuahrem thatsalnak menmen a si lo.

Daan thiam pawl le Farasi pawl cun minung ih a thlun dingmi Moses ih daan le dun a pekmi pawl cu an rak bet ciamco (zoh awla, Marka 7:1–13), Thukam Hlun ih serh le sang dan um mi pawl cu Khrih in a famkimter zo ruangah Pathian ih fial mi zianghman a um nawn lo ih, minung ih fial mi tuanvo men a si. A langdan ahcun cubang pawl cu zumnak ih bawmtu si loin phurrit sawn an bang. Hivek a tuahtu pawl hi a tuah lotu pawl hnakin tha cungcuang ah ruatawk a ol zet, cui ruahnak cu thiltha lo zet a si. Asinan rundamnak hlawhsuahnak ding si awm takin an ruat bet. Hivek thang pawl cu kan hrial ding mi an si.

Khristian san thuanthu feh tlang in Bible thiam zet pawl cun khuimaw caan ahcun dik lo zetin biaknak ah thutluknak an tuah, Bible ih a simmi thlun dingin zumtu pawl kaihruaitu Thiang Thlarau ih hnatuan cu lak hlo an tum. Paul le Bible ngantu fehtlang ih zirhnak vekin Ca Thianghlim thudik luangsuaknak bulhram bik cu Amah Khrih hnen ihsin a si.

`Kan rundamnak hrang lungphum um sun cu kan hrang Jesuh ih tuah mi, kan lenglam le sunglam in – kan hrang aiawh ih a tuahnak ihsin a si timi hi ziangtin kan theihtiam thei ding?`