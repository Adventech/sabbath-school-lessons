---
title:  Pathian ih fimnak le theihnak
date:   01/03/2026
---

Job cun “Khuiah saw fimnak cu hmuh a si ding? Khuiah saw theih thiamnak hmun teh a um?” (Job 28:12, NKJV) tiah thusuhnak a nei. Paul cun a let ih, “Amah ahcun fimnak le theihnak hlawnthil hmuahhmuah thuh in a um a si” tiah a ti (Kol. 2:3, NKJV; zohkop awla, 1 Kor. 1:30). Khrih kan neih ahcun ziangkim kan nei a si, nun ih tumtah mi “theihthiamnak famkim” tiangin kan nei (Kol. 2:2, NKJV). Amah thawngin Pathian thuthup a si mi rundam khawkhannak pumhlum cu tarlangin a um.

`Siar ding: Kolose 2:1-7. Paul in himi cakuat a ngansan hi ziangsaw a si?`

Grik tong paraklçthôsin timi sullam cu “tha pe” asilole “thazang cahter” ti a si (Kol. 2:2). Paul ih duhmi cu Kolose khua ih um zumtu pawl in zirhtu diklo pawl an theihthiam ding lawng hi a si lo ih, Khristian duhdawtnak sungih an pumkhat (sumbibasthentes) ding khal a duh a si. Himi tongkam pahnih – “tha pe” le “pumkhat” timi a hmannak ihsin Paul cun hi cakuat cu a tumtahnak zawn ah a hlawhtlin ding a si timi a zum hnget zet.

Asinan Paul cun an “thatnak le Khrih an zumnak ah fekzet ih an umdan” pawl cu a porh zet hai (Kol. 2:5, NKJV).

Grik tongfang _taxis_, timi cu “umdan” tiih letlin a si ih, Thukam Thar cun puithiam Aaron (Luka 1:8, Heb. 7:11) le Mekhizedik ih (Heb. 5:6, 10, NKJV; Heb. 6:20, NKJV; Heb. 7:11, 17, NKJV) umdan pawl relnak ah a hmang, asinan Pual cun Kawhhran umtudan ahhin a hmang (1 Korin 14:40). Khuimaw caan ahcun kawhhran ih umdantu le pawlkom pawl cu Pathian thu lam ih thupitnak zianghman nei lo vekin a um aw theu.

Asinan biaknak lam ih ziaza mawinak (zoh aw, thimnak ah 1 Korin 11), le kawhhran upa le hruaitu pawl hrildan (1 Timothy 3, Titus 1) fiangzet in sim in, Paul cun kawhhran umtudan pawl cu fimkhur zetin a kilkhawi. Himi tahfung thawngin Pathian fimnak le Bible zirhnak cu kilhim le phuangsuah a si.

Kolose khawmi pawl in Paul ih rualpi pawl hnen ihsin thuzirhnak dik an don mi rah ruangah zumnak ah “fek zetin an ding” thei a si. Cui zumnak cu Bible thudik ih thum aw mi a si ruangah a hnin lo ding ih, zirhtu dik lo pawl ih phuangsuah mi thudik lo ihsin a kilhim hai ding a si.

`Na thlarau nun ih “nundan mawi” neih a tulzia na ton mi cu ziangsaw a si?`