---
title:  Khrih ih hrambun le thansoh
date:   02/03/2026
---

Kolose cakuat ih thupi pakhat cu Khristian nundan ding relmi lakih fiangzet pakhat a si: “Curuangah Bawipa Khrih Jesuh nan rak cohlan zo bangin, amah ah cun feh uh” (Kol. 2:6). Zirhnak men siloin a zirhtu a minung thawngin rundamnak kan rak ngah a si. Asinan Jesuh cohlang timi ahcun A thuzirhmi pawl hmuahhmuah, dungthluntu pawl le Bible ih profet pawl hmangin in pek mi pawl hmuahhmuah pawm thluhnak khal hi a tel a si (zohaw, Efesa. 2:20).

Thildang pawl hmuahhmuah hnakin Khrih cohlang timi sullam cu mai nun thihnak, a nungmi Khrih hnenih pekawk pumhlum thluhnak a si.

Thu nung (Jesuh) cu Ngan mi Thu (Bible) thawn thenthek theih rual a si lo. Annih cu paisa thir khat lam le khatlam ih um vek ciah an si. A ngaingai te cun Ca thianghlim thawng lawngin Jesuh kan rak thei a si. “Amah ah” kan “feh” asilole kan nung timi sullam cu kan thutluknak le kan cangvaihnak ziangkim ah lam in hruai dingah A thlarau le A thu ih in kaihruai dingin rem kan rak ti tinak a si.

Kolose 2:7 ahkhan Paul cun Khristian pawl ih an phun ding tahthimnak Bible tongkam a hmang. Khrih cu in rundam tu ah kan pawm ih, A thu vekin kan nun hmang dingih kan pekawknak thawngin Khrih ah hram kan bun a si. Cumi cu “zumnak sungih kan hnget” theidan a si.

`Ziangtin saw a hnuai ih cangan mi pawl cun thingphun tahthimnak cu zumtu pawl hminsinnak ih a hman theih? (zoh aw Isa. 61:3, Matt. 3:10, Luka 8:11–15, 1 Kor. 3:6.)`

Paul cun zumtu pawl hnenih a ongaw mi thil pahnih cu fiangzetin a tarlang. Pakhat cu “Bawipai’ phunmi” (Isa. 61:3) ih um ringring ih, Amah le A thuzirhnak kai hngetnak thawngin Khrih ah famkim ih nun hman soh vivo hi a si. A dang pakhat leh cu a ngaingai ih um lo thingphunmi a si, a taktak vek a bang zet ko nan, a ngaingai te cun nunnak nei lo a si. Minung ih fimnak le thurosiah kan lak ahcun, kannih cu “sal ah” in hruai ding (Kol. 2:8, ESV). Khrih cun in suah zalen zo khal sehla, sal hngawngkol bat in, sal kan si kirsal thei lai thotho a si (Gal. 5:1; zoh kop aw, Tirh 15:10).

A tawizawng cun Bible kalh thuzirhnak pawm hi Khrih hnonnak a si, ziangahtile thuzirhnak diklo a pawmtu pawl cun thuthangtha danglam zet an nei ih, Cathianghlim thuneihnak aiin minung thuneihnak an pawm sawn a si (zoh awla, Gal. 1:6–9). Himi hi Kawhhran hmaisa ahkhan tihnung za a rak si zo ih, tui kan san khalah a si lai thotho.

`Khih thlun dingih mahte thihnak timi thuhla ahhin nangmah in ziangmi hmuhton mi na rak nei dah zo? Ziangahsaw cumi cu pehzom vivo a tul?`