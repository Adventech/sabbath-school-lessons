---
title:  Thinglamtah ah khengbet
date:   03/03/2026
---

`Siar ding: Kolose 2:11–15. Hitawk ahhin Paul in ziangmi thubuai saw a dokalh vekih lang?`

Hivek thungan mi, a hleice in Kolose 2:14 hi daan thlun le Sabbath ulh dokalhnak ih hmansual a si theudan pawl hi vei ziangzat lai saw kan rak hmuh dah zo?

Himi thuhla theithiam dingin Seventh-day Adventist kawhhran cun simfiangnak thupi zet pahnih an phorhsuak: Pakhatnak ahcun thinglamtah ih khenbet cih mi “kut ngan mi” timi cu “in dokalh” tu pawl kha an si, cumi cu Jesuh thinglamtah parah Pilate ih a cangan mi vek kha si ko (Matt. 27:37; Johan 19:19, 20). Asilole a pahnihnak ahcun, Moses ih a ngan mi serh le sang daan kha a si (zoh aw, Daan. 31:24–26), thinglamtah ah khenbet in a um thluh zo.

A thu hi kau deuh ih kan zoh tikah serh le sang daan thuhla a rel a si ti fiang zetin kan hmu thei.

Paul cun “kut tel lo serhzim tan” (Kol. 2:11) cumi cu “thinlung ihsin serhzim tan” timi thu a rel (Rom. 2:28, 29; zoh kop aw, Daan. 30:16), tisa serhzimtan thawn cun an kalh aw zet, cui tisa serhzimtan cu serh le sang daan ih thil thupi lakih pakhat a si (Mipum. 12:3;zoh kop awl, Suah. 12:48).

Cule Paul cun himi sunglam thlengawknak “tisa sualnak taksa ret hlo” – nak le hnimphum ih tipilnak cu a pehzom aw ter. Himi tipilnak thawngin Khrih thihnak le thawhsalnak ah kanmah ten kan thei aw fiang a si (Kol. 2:11, 12).

Cule hi piantharnak tonnun cu “daan buarnak ah thi” in “kan daan buarnak pawl hmuahhmuah in ngaidam tu” Khrih thawn “nung tersalnak” hi a si (Kol. 2:13, NRSV).

“Daan/thupek” (Kol. 2:14) timi tongfang cun leitlun (Luka 2:1, Tirh 17:7) asilole, kawhhran lam (Tirh 16:4) a si khalah daan vekih thusuak mi a khih hmuh a si. Himi Grik tongfang cun Paul ih cangan mi ahhin serh le sang daan pawl a khih hmuh, cumi cu Judah le Zentel karlak ih thenthek awknak phardawl pi a si (Efesa. 2:14, 15).

Paul in sual ngaidamnak le tihnimnak hmangih zohtermi sunglam thlengawknak thu a rel zo ruangah, himi thupi ahcun Cathianghlim hmundang ih a hman riai lo mi tahthimnak hmang tahrat ih, a kirsal ding cu a zum um lo tuk. Cu ai hnakin Paul in Efesa khua ih a tuah vek ciah kha thupi ah a ret sawn a bang: Kolose ih um Zentel zumtu pawl cun serhzimtan khal tel in, serh le sang daan le thutiam kamnak thawn an fehpi mi thianghlimnak dan tivek pawl ah thinhar ih an um a tul lo (zoh kop aw, Tirh 10:28, 34, 35).

Paul cun Thupek 10 cu thinglamtah ah khenbet in a um tin a rel lo ti a fiang zet, hmundang ah sual cu thupek 10 buarnak hi a si tivek zawngin a rel sawn a si.