---
title:  Ruatbet ding
date:   06/03/2026
---

“Dungthluntu pawl um lai ah pupa thurosiah, leitlun thiamnak hmang in Cathianghlim sungih zumnak cu siatsuah dingin an rak zuam rero. Tuisan khalah thu elbuai awknak sang zetzet, mate cangsuaknak thu, thlarau lam thu le Pathian theihtum dernak le zumlotu pawl hmangin dingfelnak ih doralmi cun minung pawl cu khapmi lamzin ih feh dingin a hruai rero lai. Mi tampi hrang ahcun Bible cu mei-ti tel lo meivar vek ciah a si, ziangahtile an thinlung cu thil theihthiam lonak le lungbuainak lamah an her thluh. Relsiatnak sang zet hnatuan, thentheknak, khawruahnak tha lo tivek pawl cun Pathian ih a phuang langawk vekin Bible ih zumnak an siatsuah a si. Minung nun ciahnaknak, khaisannak le thunnun dingih thiltitheinak Pathian kamsuak thu ruksaknak a si. Thlarau lam biaknak thawngin mi tampi cun duhhiarnak cu a sangbik mi daan timi a zumter. Cumi cu zalennak a si ih, mi pakhat in amah te a co thei a si.

“Khrih thluntu cun tirhthlah in Kolose ih um zumtu pawl ralrinpeknak “thu lunglutza” cu a hmu ding. Bible simfiangnak thlarau lam thil khal a tong ding, asinan a pawm maimai lo ding. A aw suak cu Ca thianghlim ih kumkhaw lamzin ah theih in a um ding a si. A mit in Khrih a zoh ringring ding ih, lamzin sialsak cia mi lamah zamrang zetin a feh ding ih, Pathian thuzirhnak thawn a mil aw lomi ruahnak cu a hnong ding. Bible cu Pathian in a hnen ih a tongmi aw vekin a ruat ding a si. Cuticun Pathian ih um fimnak cu a hawl hmu ngah ding”—Ellen G. White, The Acts of the Apostles, pp. 474, 475.

**Relkhawm ding thusuhnak pawl:**

`Khrih ahcun, “Pathian sinak famkim cu taksa in famkim zetin a um” timi le Anih cu “lalnak le thuneihnak hmuahhmuah ih lu” timi sullam ziangsaw a si (Kol. 2:9, 10, NKJV)? Zoh awla, Johan 1:1, Hebru 1:3, le 1 Piter 3:22.`

`Kolose 2:14-16 cu nisarih ni Sabbath dokalhnak ih hman mi a si timi cu kan zaten kan thei cio thluh ko. Tuizarh zirlai ih a run phorhsuah mi buainak thu ti lo ahhin thukam palitnak thlun a tul nawn lo tinak ih hman mi ziang buainak dang saw um?`

`Serh le sang daan khal kan thlun rero a tul lai tiih a zumtu pawl hnenah ziangtin saw na relfel theidan ding? Cumi thlunnak in mi pakhat cun Pathian thulam le thlarau lam ah thlawsuahnak hrekkhat a rak dong men thei, asinan hmang dingih hranhram ih tuarternak cun ziangmi harsatnak saw a suah pi thei?`

`A tlun ih Ellen G. White ih ngan mi vekin Bible hi kan hnen ih “Pathian in in biaknak awkam” vekin kan pawm ding a si. Asi cun ziangruangah saw Cathiang hlim ih thuneihnak le thawkkhum mi sungih kan zumnak cak loter theitu, kan tikcu caan liamzo siseh, um nuam lo dingih in tuahtu thil ziangkim, zovek an si hmanah dokalh ih fimkhur zetih kan um a tul?`