---
title:  Khrih ah famkimnak
date:   28/02/2026
---

### Tuizarh zirlai hrang siar ding
Kolose 2; Heb. 7:11; Isa. 61:3; 1 Cor. 3:6; Daan. 31:24–26; Rom. 2:28, 29; Rom. 7:7.

> <p>Bible cangken</p>
> “Cuiruangah ei thu ah siseh, in thu ah siseh, ni thianghlim ulh thu ah siseh, thla thar thu ah siseh, sabbath ni thu ah siseh, zohman in thu lo then hlah hai seh: Cupawl cu a ra thleng lai dingmi thil ih phenthlam an si; a ruangpi cu Khrih ih taksa hi a si” (Colose 2:16, 17, NKJV).

Sabbath na ulhnak san thusuhnak na dong ngah dah maw? Tuizarh ih Bible cangken hi a dokalhnak ih hmang dingah “nemhngetnak” a si men thei. Himi thu cu Thupek palinak thuhla si lo khal sehla, kawhhran ih zirhtu deu hrekkhat pawl ih zirhnak dik lo rak letnak hrangah a si. Cui zirhnak dik lo pawl cu ziangsaw an si?

A hmaisabik ahcun zirhtu dik lo pawl cu “milai fimnak” “minung thurosiah” “leitlun thuhramthawh zirhawknak” le “Khrih thu vek siloin” zirhtu pawl tiah kawh an si (Kol. 2:8, NKJV).

Cule serhzimtan le Judah pawl ih puai ulhnak pawl khal an tel (Kol. 2:11, 16), cumi rual in Judah pawl ih thianghlimnak fehpidan le tirawl thawn a pehtlaih aw mi dan le dun pawl khal an tel (Kol. 2:16, 21). Cumi ahcun vancungmi pawl biaknak thawn pehpar mi khal a tel (Kol. 2:18).

Cule a netnak ahcun cui thil cu “minung ih thupek pawl le zirhnak pawl” ah a thum aw ih, cule biaknak lam ih thununawk tuk ruangih taksa tuar phahnak tivek khal a tel ko ding (Kol. 2:22, 23).

Hivek ih zirhtu dik lo pawl hi biaknak lam ih pumpe aw zet pawl an si theu, asinan Thuthangtha an theisual a si. Tuizarh ahcun a san le vang kan hmu ding. Cule kan Bible cangken ih um mi cu nisarihni Sabbath kan ulh mi thawn zianghman petlaih awknak an neih lo zia khal kan zoh ding.