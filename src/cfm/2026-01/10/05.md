---
title:  Phenthlam maw, a ngaingai mi thil?
date:   04/03/2026
---

`Siar ding: Kolose 2:16–19. Hitawk ahhin Judah-Khristian pawl ih thil tuah mi hi Paul in ziangmi saw a tarlang?`

Tuini tiangah mithiam pawl cun hitawk ih Pual ih a rel mi thubuai ahhin thu lungrualnak an nei thei lo. Fiang zetih kan hmuh thei mi cu Paul ih cakuat ahkhan Zentel tamnak kawhhran ah Judah le Khristian thenthek awknak thuhla cu mallai a um in a lang (Kol. 2:13). Cumi cu Judah zumtu pawl khal member pawl ih thlun tul riai lomi thlun dingin an nor nasat tuk tinak a si.

Kolose 2:16 ahhin Judah pawl ih an rak tuah rirngring theu mi thil ziangmaw zat a tarlang, cumi cu Khristian ih a let aw zo Judah mi pawl lakah a hrekkhat pawl cun an tuah rero lai thotho in a lang. Cule Kolose 2:18 ih thu um thawn khal in an rualrem aw zet. Jesuh cun biaknak lam hruaitu pawl lakah hnuaidor awkternak pawl cu nasa zetin a soisel (thimnak ah, Matt. 6:1, 5, 7, 16). Qumran cazual ihsin Judah pawl ih biaknak thuhla ahcun vancungmi pawl an langtam zet ti kan hmu thei. Curuangah Pual in Kolose ih buainak a ton mi pawl cu hmundang khal ih a rak ton dah zo mi pawl thawn an bangaw zet.

Kolose 2:16 hi theihsual ringring theu mi a si ruangah famkim deuh ih kan vun ruat ding hi a thupi zet. Himi thu pawl hi hminsin aw:

Paul cun “Curuangah” (ESV)timi a run hmang, cumi cu thu a rak rel zo mi ihsin thunet kharnak a tuah mi a si zia a fiang zet. A hlan ih serhzimtan tul mi kha, tu ahcun a tul nawn lo, ziangahtile sunglam thinlung thlengawknak sawn a thupi a si (Kol. 2:11–15).

“Ei le In” timi cun Israel fale pawl in biakinn ih an run keng mi thawinak rawl le in ding kha a khih hmuh a si.

“Puai thu ah, thla thar thu ah asilole sabbath pawl thu ah” (Kol. 2:16) tiih relfiangnak cun Hosea 2:11 a khihhmuh in a lang, cutawk ahcun a sangaw te ih um mi serh le sang puai ni pawl a um, cumi ahcun sabbath serh le sang khal a tel ve a si (zoh aw, thimnak ah, Pui. 23:11, 24, 32).

Himi bungcang theihtiam theidan ding thupi bik cu amah Paul ih simfiangnak hi a si: himi pawl cu “thil a ra ding mi ih phenthlam an si, asinan a ngaingai cu Khrih ih ta a si” (Kol. 2:17, NKJV). Hi serh le sang neihnak ni pawl cu raithawinak pawl vekin Khrih ih hnatuannak a khihhmuh thluh a si (zoh awla, 1 Kor. 5:7, 1 Kor. 15:23). Cumi thawn kalh aw zetin Nisaraih ni Sabbath cu sual a um hlan le phuanthlam ih raithawinak serh le sang daan a um hlan ihsin Eden hmuan ih din mi a si: curuangah thinglamtah a um thluh hnu ih hlonhlo mi phenthlam a si ve lo.

`Hitawk ahhin Nisarih ni Sabbath hi buainak bik si lo khal sehla, midang parih thuthennak tuah lo ding thuhla ah Paul ih thuron cu ziangtin saw na nun ah na hman thei ding?`