---
title:  Zanah eng vekin tleu uh
date:   24/01/2026
---

### Tuizarh zirlai hrang siar ding
Filipi. 2:12–30; Rom. 3:23, 24; Rom. 5:8; 2 Tim. 4:6; 1 Kor. 4:17; 2 Tim. 4:21, 13; Luka 7:2.

> <p>Bible cangken</p>
> “Thil ziangkim phunzainak le elawknak um loin tuah uh: Cuticun hi leitlun ah anmai’ lakah eng bangih nan rak ennak, mihrokhrawl le a palh mi miphun lakah soihnawm kai lo, le poi tok lo, Pathian fa, mawh nei lo nan si ding a si” (Filipi 2:14, 15, NKJV).

Pathian cun Hebru mi pawl hnenah thuawih dingin a sim, ziangahtile thuawihnak cu “miphun dang pawl ih mithmuh ah nan fimnak le nan theihthiamnak a si, annih in hi daan hmuahhmuah hi an theih tikah, Hi miphun ropi cu mifim le theihthiamnak nei ngaingai mi an si, an lo ti ding” (Daan. 4:6, NKJV).

Kum zabi tam zet hnuah Jesuh cun, “Keimah hi leitlun eng ka si: keimah i thluntu cu thimnak sungah a feh lo ding, nunnak eng a nei sawn ding a si, a ti” (Johan 8:12, CKJV). Hitin khal in a sim, “Nannih cu leitlun ih eng nan si. Tlang parih um khawpi cu thuhhloh theih a si lo” (Matt. 5:14, CKJV). Cui eng cu ziangtin saw kan si ve thei ding? Jesuh thawn zomawknak kan neihnak lawngin a si thei ding, ziangahtile Anih cu “a dik mi eng, mi hmuahhmuah hnenih eng a petu a si” (Johan 1:9, NIV). Filipi 2 ih a simdan vekin Pathian khal in, “Anih cu nasa zetin a cawisang ih, hmin hmuahhmuah lakih hmin sangbik a pek, Jesuh ih hminah khuk tinkim an thilhthiam theinak dingah a si….cule lei tinkim cun Jesuh Khrih cu Bawi a si timi an phuang theinak dingah a si” tiah a ti(Filipi. 2:9–11, NKJV).

Vanlam huham le eng cu Jesuh hnenih nunnak a ap aw thluh zotu kan hrangah a um ringring a si. Asinan Pathian ih a tuah thluh ding kan beisei leuhleuh, asilole kanmai ruahnak le khawkhannak lamzin ah kan feh leuhleuh theu. Curuangah Paul ih a rel mi cu tuisan khalah a milaw vivo lai.