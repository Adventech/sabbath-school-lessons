---
title:  Leitlun thim ah Eng a um
date:   26/01/2026
---

Filipi 2:14 ahkhan Paul cun Filipi pawl hnenah, “ziangkim ah phunzainak le eltai awknak um loin tuah uh” tiah a ti. Kawhhran pumkhatnak ding lamzin ih harsatnak ummi pawl cu a natsattuk ruangah kanmai lam ihsin taimak hnatuannak a um lo ahcun kan nungter thei ringring lo ding. Kawhhran sungih pumkhatawknak cu Khrih thawn kan pumkhat awknak le a thuthlunnak ihsin a ra suak mi a si. Cun thu theihpi tu kan sinak ding khalah a tha zet ih, Paul cun a relpeh mi ah, “leitlun ah eng vekin tleu uh” tiah a ti (Filipi. 2:15).

Thlapi eng lo zan, lamzin le khawpi eng umnak ihsin hmun hla zet ahcun arsi tamzet hmuh an theih ih, a eng khal a na deuhdeuh vek tla khi a bang zet. Cumi cun thil danglam zet a tuah. Van boruak a dum poh le arsi pawl hmuh an ol deuhdeuh. Cumi cu thu theihpitu kan sinak ciah cu a si. Thimnak in kan kiangkap a fankual thluh tikah Pathian thluntu diktak le leitlun mi pawl karlak danglamnak cu a lang deuhdeuh. Leitlun mi pawl ih ruahnak, nornak le thiltuah mi pawl in thu theihpitu kan sinak in siatsuah ding le kumkhua hloral dingih in tuah ding kan rak kham thei ding hi ziangtluk thil thupi saw a si.

`Siar ding: Filipi 2:15, 16. Pathian fale kan si vekin kan tuah ding le kan sidan ding thu ah Paul ih ziangtin saw a rel?`

“Soisel bo” timi sullam cu “mawhsualnak nei lo, relsiat ding um lo” tinak a si. Himi tongkam hi a hleice in Job le soisel ding um riai lo a ziaza thu relnak ih hman mi a si (zohaw, Job 1:1, 8, NKJV; Job 2:3, NKJV; khalah zoh aw Job 11:4; Job 33:9). Grik tong ih “Nunnem “tiih let mi hi “cawkrawi lomi, thianghlim mi” tinak a si. Jesuh cun A thutheihpitu pawl ih dokalhnak rapthlak zet an ton dingmi pawl thlir phah in, “thuro vekih nunnem” (Matt. 10:16) ih um dingin thazang a pe hai. Paul khal in cuvek thotho in, “a thalo mi thil ah um menmen” (Rom. 16:19, NKJV) dingah in rak sim. Tuisan ih thuhla thehdarh tu pawl cun thianghlimnak, thinlung ruahnak thansohternak, le thinlung neh thei zet thuhla zianghman an au suah pi nawn lo. Hivek tikcu caan ahcun David ih thiltuah dan vek pawl cu tuisan kan hrangih daan kan tuah dingmi ropi zet a si. David cun, “Ka mit hmuh ah thiltha lo zianghman ka ret lo ding” tiah a ti (Saam. 101:3).

Mi danglam deuh vun si ding hi kan ningzak in kan tih ding a si lo – kan zumnak cun nasa zetin in danglam ter deuhdeuh sawn ding a si. Kan hmuitin mi cu “leitlun ah eng bangih tleu” ding hi a si (Filipi. 2:15). Cui thil kan tuah theidan ding umsun cu “nunnak thu kaihhgnetnak”(Filipi 2:16 NKJV) hmangin leitlun mi thawn a milaw mi thil pawl kan hnong ding a si. Kan duh hrilnak cu “Khrih ih ni” ah nun hmang in kan um maw, asilole “a lakin kan tlan” men timi ahhin a thum aw a si (Filipi. 2:16, NKJV; zoh kop aw, 1 Kor. 9:24–27).

`Na nun ahkhan “Leitlun thilri” ngaihtuahnak hmunram a um lai maw (a um tengteng ko ding), ziangtin saw cumi ihsin na thianghlim thei ding?`