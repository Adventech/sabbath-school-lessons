---
title:  “Hivek mi hi upat uh”
date:   29/01/2026
---

`Siar ding: Filipi 2:25–30. Paul in Epafroditas thuhla ziangsaw a rel? Himi Khristian Pathian hnatuan tu ih lungput tarlang mi cu ziangbik saw a si?`

Himi cakuat lawng ahhin Epafroditas timi a lang. Asinan cui a langmi tawite ihsin a thuhla ziangmaw zat cu kan zir thei. A hmin (Afrodite - biaknak a sawhkhih) ihsin anih cu pathian dang bia mi ihsin piangthar a si timi theih a theih mai. “Hnatuan pi” tiih kawh mi a si ruangah Pathian hnatuannak ih cangvai thei zet a si timi a khihhmuh, Filipi khua ah Paul kiangih hnatuan rerotu tla a si men thei. “Ralkap pi” (zoh kop aw, Filipi 1:27) timi cun thuthangtha thehdarhnak ah Epafroditas cun buainak a tong ih, a nun tiang hman a hlan ngam a si timi tla a sawhkhih men thei (Filipi. 2:30).

Filipi ih um kawhhran ih ruat mi”palai” (Grik, apostolos) a si vekin Epafroditus cu thawnginn ih um Paul va vehvai dingin le thildang a tulsam mi pawl va ngaihsak dingin an thlah. Amah hi Filipi pawl in Paul hrangih paisa lam thil pek an duh tikih an rinsan mi bik a si. Hivek pawl hi an thupi tuk lawmmam, ziangahtile Rom thawnginn ih a tlatu pawl ih an tulsam mi rawl, sinfen hruh ding, ihnak ding, asilole thil a tulsammi dang pawl leinak cu anmai paisa rori an hmang, asilole sungkua le rualpi in an run ken theu a si (Zoh kop aw, Tirhthlah 24:23). Rom ram ih veihnihnak thawngtlak a tonnun cemnak lam ahkhan Paul cun Timote hnenah “thlatang hlan ih ra thleng thei tum aw” cule Troas khua ih ka tanta mi “kofual in rak ken aw” tiah a ti (2 Tim. 4:21, 13, NKJV). Paul cun a korfual sahzet, lenglam ih hruk ding sahmul angki cu a umnak a daih zet ruangah a tul zet. Himi cakuat khal hi Filipi khua ih keng dingih fialmi rinsan zet mi Epafroditas a keng ter mi a si (Zoh aw, Ellen G. White, The Acts of the Apostles, p. 479).

Filipi ih buainak a um ruangah tla a si men thei (Zirlai 4 ahkhan zoh aw), Paul cun a duh ai hnakih tuan deuh ah Epafroditas cu Filipi ah fehter sal “a tul tengteng ding tin khua a ruat”ih, curuangah Filipi mi pawl hnenah, “Lungawinak thawn Bawipa ah rak lawm uh” (Filipi. 2:29, NIV) tin a ngen. Paul cun thawnginn ih a dinhmun ruangah an thinlung a har ding a duh lo. Anih cun Epafroditas cu Khristian ngilnei zet le ngaisan tlak a si zia a rel uar zet ih, cumi cu an neihnung ruangah le an hmin a that ruangah siloin, Jesuh thlunnak ih an nun an pekawknak ruangah sawn ah a si (Filipi. 2:6–11, 29, 30; zohkop aw, Luka 22:25–27). Grik tong ih, ngaisan asilole upat timi cu Thukam Thar ah malte lawng tarlang a si: “man nei zet”(Luka 7:2, NRSV) mi ralkap zahotu siahhlawh relnak ah, le ruaithehnak ih an retmi upatnak langternak tivek pawl ah (Luka 14:8), le Jesuh cu a kilih lung tangkai zet “mankhung” relnak tivek ah hman a si (1 Pit. 2:4, 6). Cuvek pawl ahcun Epafroditas khal a rak tel ve, a ngaingai cun mi rinum zet a si.