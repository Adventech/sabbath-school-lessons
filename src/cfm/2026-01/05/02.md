---
title:  Pathian hnatuannak ah tuan suak uh
date:   25/01/2026
---

Jesuh cu tangdornak le Pathian duhdan thu thlunnak lamih zohthim ding famkim zet a si vekin, Paul cun tu ahcun Filipi pawl hnenah a sim. Thuthangtha an don ngah hnuah Bawipa ih an thuawihnak cu nemhnget ih(zoh awla, Tirh 16:13–15, 32, 33), cui thuawihnak cu an nun ih um peh vivo dingin ngennak a nei.

Khrih nun le thinglamtah ih zohthim ding cu rundamnak lamzin vekin a run tarlang zo ih, tu ahcun Paul cun himi pawl hmuahhmuah hi a ngaingai ih a tuansuak thluh dan ding a ruat thok.

`Siar ding: Filipi 2:12, 13. Paul in, “Nan rundamnak cu tuansuak uh” a timi sullam cu ziangsaw a si ding? Zumnak le tuahnak karlak laicinawknak hi ziangtin na simfiang ding?`

Himi bungcang pahnih ahhin Paul cun Rom cakuat le a cakuat dang pawl ih a tarlang mi thawn danglam zetin thuthangtha a run sim cuang lo. Hi tawk ih a thucah cu zumnak thawngih thiamcoternak thuthangtha thawn an rualrem aw zet ding ti kan fiang, cumi cu Filipi le hmundang ih a thusim mi khal a si. Asinan thupi pakhat ah Bible ih a relmi pawl hmuahhmuah vun ruat ding hi a thupi zet, a hleice in theihthiam lonak suakter theibik rundamnak thupi ngaihtuah a thupi tuk.

`Siar ding: Rom 3:23, 24; Rom 5:8; le Efesa 2:8–10. Himi thu in rundamnak thu ziangsaw in zirh?`

Zianghman thusuh buaiawk tul loin rundamnak cu Pathian hnatuan a si, cule cumi ahcun kanmah in tuah thei mi zianghman kan nei lo. Zumnak khal hi laksawng a si ih, Thiang Thlarau hnatuannak hmangih forhfialnak a si. Kanmai hnatuannak cun in rundam thei lo, ziangkhal sehla, hrin tharnak thawngin Pathian cun kan thlarau nun a sersiam thar sal ih, kan duh hrilnak ahhin a dikmi hril thei dingin, thlemnak doneh thei ding in, le thiltha le dik hrilngah thei dingin huham khal in pe a si.

Cuticun Pathian hnatuannak ah “tih le khur cingin” (Filipi 2:12)kan tuan. Himi sullam cu thuawih dingih hna kan tuannak ahhin Pathian thuthennak cu kan tih lutuk ding tinak maw si? Si lo, himi thu cun Pathian umpinak (zoh aw, Saam. 2:11) le a thu kan thlunnak ding a sawhkhih a si.

`Na sungih Khrih hnatuannak cu ziangvek lamzin in saw na rak tonngah ve? Asinan ziangtin saw a tlu ngah zo mi na sinak cun na sungih Pathian hnatuan a rak dokalh ih, ziangtin saw na do let ve dan?`