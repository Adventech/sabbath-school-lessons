---
title:  A nungmi raithawinak
date:   27/01/2026
---

`Siar ding: Filipi 2:17; 2 Timote 4:6; Rome 12:1, 2; le 1 Korin 11:1. Himi thu ahhin Paul in ziangsaw a rel?`

Paul cun Khrih hnatuannak ahhin a nung simaw, asilole a thih khalah timi thuhla ah thinlung ai-hal ih a um thu danglam zetin a rak rel zo (Filipi. 1:20–23). Tu ahcun thil cang thei mi ngaingai a rel thlang ih, “in ding raithawinak ih thlet mi” a si khal le a lungawi thu a rel (Filipi. 2:17, NKJV). Himi cu hlansan ih biaknak an rak fehpi dan ah thum aw tahrat ih rel mi a si, cui biaknak an fehpinak ahcun Pathian hnenih raithawinak an neih tikah ti (hriak, sabitti, asilole tidai) thlet tivek khal a rak tel theu (thimnak ah, zoh awla, Sem. 35:14, Suah. 29:40, 2 Sam. 23:15–17). Himi pekawknak ih cangvaihnak langter tu ti mankhung zet, “heulak” men ih lang mi cun Mary in Jesuh lu le ke ih “Spikenard hriak man khung” culh ih a cangvaihnak kha in theihter sal (Marka 14:3–9, NKJV; Johan 12:3, NKJV). In ding raithawinak hi amahte lawng cun zianghman a si lo, cumi cun raithawinak tamzet a relfiang ih, kan rundamnak hrang Khrih ih raithawinak cemni nei lo thawn cun an mil-aw zet a si.

Paul hi thuthangtha phuangdarh hna a tuan ruangih thah ding si bangta sehla, a nun cu Pathian raithawinak ih “thlet” mi a si ruangah a lungawi sawn ding. Hebru Bible sungih ‘ti thlet mi’ timi cu amahte lawngin a um dah lo ih, raithawinak thawn an pehzom aw ringring (zoh awla, Mipum. 15:1–10, Mipum. 28:1–15), Paul cun a nun cu Filipi khua ih zumtu pawl ih “raithawinak le hnatuannak” ah pe dingin a ruat ih, annih pawl cu zumnak thawngin “raithawinak nung” vekin Pathian hrangih an nun hmang dingih duhhrilnak neitu pawl an si (Rom. 12:1).

Filipi khawmi pawl khal tel in hlansan Khristian pawl cu an zumnak phuangsuahnak ah nasa zetin hna an tuan (Filipi 1:27-29). Innkhat hnu innkhat feh in thuthangtha an thehdarh (Tirh 5:42). Bible ca thianghlim zirnak ah an sangka an rak ong (Tirh 12:12; 1 Kor. 16:19; Kol. 4:15; Filem. 1, 2), cule an zumnak san pawl kha Bible ihsin an simfiang thluh (Tirh 17:11, Tirh 18:26, 1 Pet. 3:15). Kan Adventist hruaitu hmaisa pawl khal cuvek thotho in hna an tuan. An inn hnen ih Pathian thucah thehdarh dingah pastor pawl ah thum aw loin, anmah rori in an zumnak pawl an phuang ih, Bible zirnak neihpi in, pastor pawl an ra thlen tikih tipilnak nei dingih an man cia theinak dingah nasa zetin an rak timlam a si.

A tawi zawng cun, an hrangih pulpak pekawknak nasa bik cu “Raithawinak nung” hi a si, Thuthangtha phuangdarh hna nasa zetin an tuan. Cuvek in kan tuah ve ko lo ding sawm?

`Na nun hi “raithawinak nung” a si ahcun ziangsaw cumi ih sullam cu timi vun ruat aw. Pathian uknak hrangah ziangtluk na pumpe aw zo, na thuletnak cun na ziaza ziangsaw a rel?`