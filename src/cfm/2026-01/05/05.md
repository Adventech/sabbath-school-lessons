---
title:  Ziaza in a tarlang
date:   28/01/2026
---

Himi cakuat kengtu a si vekin Timote ih tuanvo cu tarlang in a um zo (Filipi. 1:1). Tu ahcun Paul cun Timote cu a hnatuan pi lak ih mi pakhat a si vekin a sinak cu famkim zetin a sim thlang. Anih cu evangelist a si ih(2 Tim. 4:5), Paul in Macedonia ih a thlah mi a si (1 Thess. 3:2; zohkop aw, Tirh 18:5, Tirh 19:22) cule, voi ziangmaw zat cu Korin ih thlah mi a si (1 Kor. 4:17, 1 Kor. 16:10). A hlan ahcun Korin khua ah Paul le Silas thawn hnatuan in a um ih(1 Thess. 1:1, 2 Thess. 1:1) cule cumi hnuah Efesa ah a um (1 Tim. 1:2, 3; zohkop aw, Tirh 19:22). Paul cun Timote cu “lungput bangaw” tiah a ti (Filipi. 2:20, NKJV). Grik tongkam ahcun (“thlarau nun ih bangawknak”) thil tampi ah Timote cu Khrih ih a pumpekawknak ah, thuthangtha thehdarhnak ah, cule Filipi pawl a duhdawtnak ah Paul thawn bangawknak tamzet an nei timi a tarlang.

`Hitawk ahhin Paul cun Timote ih thuhla ih a thatnak hi ziangruangah a rel tin na ruat (zoh aw, Filipi. 2:19–23)? Paul in Timote thuhla ah ziangmi a rel bet (zoh aw, 1 Kor. 4:17, 2 Tim. 1:5)?`

Paul ih a relmi Timote ih tlinnak dang cu a “ziaza in a tarlang” timi hi a si (Filipi. 2:22, NKJV). Hi tawk ih um Grik tongkam ahcun hniksaknak pahtlang theitu le hnatuan dingih tlinnak ziaza neitu mi pakhat simfiangnak ih hman mi a si(2 Kor. 2:9, 2 Kor. 9:13). Paul cun Timote thuhla ahhin hithil cu a dik a si ti a thei, ziangahtile hmuntam zet ih thuthangtha phuangdarhnak ah nasa zetin hna an rak tuantlangnak ihsin a theifiang a si.

Kan ralthatnak le kan sunglam nun hi ziang a si timi tarlangnak ngaingai hi hringnun ih tonnun harsat lai caan ahhin a lang theu. Ellen G. White cun hitin a rel: “Nun cu dan le dun hi a si….thinlung hniksaknak ah thinheng dingih va tuah hrimnak a um theu. Himi tuahnak hi thlarau dik hnenih a thlen ahcun Khristian pawl ih zangfahnak cu a thangso a si. Natternak le hmuhsuam awknak um bangta sehla, hmuhsuam awknak tongkam pawl cu thatnak hlirin a rak let ih, namnehnak cangvaihnak pawl cu ngil-neihnak in a rak let a si ahcun, cui thinlung ah Khrih ih thlarau a um a si timi nemhngetnak a si.”—Ellen G. White, Testimonies for the Church, vol. 5, p. 344. Hitin a rel bet, “Harsatnak le hehhengnak tuar dingih kawh” mi pawl cun “tha zetih an tuarsuak thei ahcun, an ziaza ah Khrih ih ziaza a thangso ding ih, Khristian cu leitlun hlawnthil ihsin thenhran a si ding a si”—Testimonies for the Church, vol. 5, p. 344.

`Mi thinhennak dingih tuahnak, harsatnak, hmuhsuamnak tivek pawl na ton mi kha vun ruat aw. Ziangtin saw “na tuar neuhno” ih “na tuar suak” thei ding? Himi hmunton mi pawl cun na nuntudan tha deuh dingin ziangtin a lo bawm thei ding?`