---
title:  Taksa ih lu (Kawhhran)
date:   17/02/2026
---

`Siar ding: Efesa 1:22 le Kolose 2:10. Himi thu ahhin “lu” timi sullam cu ziangsaw a si? Paul in Jesuh cu “kawhhran ih lu” (Efesa. 5:23) tiih a kawhnak sullam hi ziangsaw a si?`

Hruaitu dinhmun relnak ih lu (lubik) thuhla a um theu hi cu thil a fehdan ding kel a si. Cumi cu leitlun hmun kip ih tong siarcawk lo khalah a lang rero. Cuvek deuh nawn cu Thukam Hlun le Thar ah kan hmu thei. A hnuai ih Bible cang ummi pawl in “Lu” an hmandan pawl hi hminsin aw.

1. Suahlannak 18:25—”Cun Moses in Israel zate lak ihsin mithiltithei pawl a hril ih, mipi tlunih hruaitu (lu) ah a thawng telih uktu, a za telih uktu, sawm nga rual ih uktu, le pahra rualih uktu pawl tiin a ret hai..”
2. Mipum siarnak 31:26—”Pa le pawl ih innsang ih lu” (ESV).
3. Daanpeksalnak 28:13— Pathian cun Israel pawl cu A thu an awih phawt cun, “a mei siloin a lu” an si din.
4. Isaiah 7:8—”Sysia ih lu cu Damaskas a si ruangah Damakas ih lu cu Rezin a si”
5. Hosea 1:11—”Cun Judah faate pawl le Israel faate pawl cu an finkhawmaw ding ih, anmahte hotu pakhat (lu) an ruataw ding” (CKJV).
6. Mikah 3:9—”Nannih Jakob innsang ih lu pawl le Israel innsang ih hruaitu pawl” (NKJV).
7. 1 Korin 11:3—”Mipa hmuahhmuah ih lu cu Khrih a si”.

Curuangah Khrih cu Kawhhran ih lu a si vekin kawhhran ih pumkhat awknak le thansohnak ding hrangah hruaitu sinak, kilkhawinak, cawmdawlnak hna a tuan (zoh awla, Kol. 2:19).

`Siar ding: 1 Korin 12:12–27. Hitawk khal ahhin Paul cun Kawhhran cu “taksa pum” vekin a tarlang. Himi tongthimnak ih rel mi cun kawhhran lam hoi ziangsaw a rel bet mi?`

Taksa hi lu tel loih a nun thei lo vek ciah in, taksa peng pakhat a um lo, asilole hriam tuar in a um ahcun hringnun hi a harsa deuhdeuh. Thil hi kan hloh ngaingai hlan ahcun ziangmi tluk an thupi ti kan thei fiang thei theu lo.

`Na kut-ke asilole na mit pakhat sangsang khi hloh ding rak si bangta awla, khuimi tu sawn na hril ding? Himi cun kawhhran member sung ih pakhat te a rak um hman a thupit zia ziangsaw a lo sim?`