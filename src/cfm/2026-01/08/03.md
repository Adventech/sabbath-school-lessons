---
title:  Sersiam mi hmuahhmuah tlun ih fatir
date:   16/02/2026
---

Thukam Thar ahhin “fatir” le “fa hmaisabik” relnak zate deuh thaw cun Jesuh an khihhmuh (zoh awla, Luka 2:7, Rom. 8:29, Heb. 1:6, Thup. 1:5), cumi ahcun Kolose cakuat ih a langmi pahnih khal an tel a si. Asinan Jesuh siloin midang khihhmuhnak ih an hman a si hmanah unau lakih suak hmaisabik relnak lawng a si ciamco cuang lo. Bible in “fatir” tiih a rel mi cun fapa in a pa thawn pehltlaih awknak hnget zet an neih mi kha thupi ah a ret sawn a si, unau suahdan zir in a si cuang lo. Cule Bible ahhin fapa nauta deuh cu an cungnung sawn a si timi tarlang mi khal kan hmu: Isaak, Jakob, le Josef tivek pawl tla an si.

David hi fapa pariat lakih nauta bik asinan, siangpahrang dingih hriak thih mi a si, cule Saam hlapuahtu hmangin Pathian cun, “Kei khal in anih cu leitlun siangpahrang pawl hnakin sangsawn ka fatir ah ka tuah ding” tiah a ti (Saam. 89:27, NKJV). Pathian cun Moses hnenah, “Israel cu ka fapa, ka fatir” a si tiah a ti (Suah. 4:22, ESV). Hivek a si cun fatir timi cun cungnungnak lam an hoi hmaisa a si timi a fiang zet.

`Siar ding: Kolose 1:15–17. “Sersiammi pawl hmuahhmuah tlun ih fatir” (NKJV) tiin Paul in Jesuh a kawhnak san kha ziangsaw a si?`

Pual cun Jesuh cu sersiammi lakih a hmaisabik a si tihi a reltum mi a si lo ti a fiang zet. A ngaingai te cun cuvek ih ruahnak um theimi cu a hlon thla fai a si. Voihnih rori lamzin dang pahnih in Jesuh cu ziangkim tuahtu a si thu a rel. Cui thil pawl hmuahhmuah cu Amah ihsin, le Amai hrangih tuah mi an si (Kol. 1:16). Himi thu pahnih ahhin Jesuh cu Pathian in sersiamnak feh vivo ih a hman mi palai vekih tarlang a si (zoh aw, Efesa. 3:9, Johan 1:1–3, Thup. 4:11).

Paul ih thurel mi theihthiam lo ding rual a si lo. Ziangkim timi sullam cu ziangkim a si – van boruak( van le lei), thil um thei (hmuh theih le hmuhtheih lo), le cecangnak (bawitohkham, ram uknak, thuneihnak, huham). Himi thu nganmi ih neta deuh pawl hi a tlangpi thu in sersiammi vancungmi pawl relnak ih hman mi an si (zoh aw, Efesa. 3:10, Efesa. 6:12). Theihsualnak tivek a um lonak dingah Paul cun Jesuh cu “ziangkim a um hlanah” a um zo tiah a tarlang (Kol. 1:17). Grik tongkam ih simfiangnak ahhin hnatuan dinhmun ih um hmaisabik a si rualrual in, tikcu caan khal ih um hmaisabik tivek relnak ah hman a si, asinan Paul cun hmundang ih ca a ngan mi pawl hmuahhmuah ahhin tikcu caan a khih hmuh a si (zoh awla, tahhimnak ah, 1 Kor. 2:7, Gal. 1:17, Efesa. 1:4).

Paul cun Jesuh hnen ih cungnungnak a peknak san a dang pakhat cu “Amah ah ziangkim a um khawm thluh” (Kol. 1:17, NET) ruangah a si. Grik tong ih (synistemi) timi sullam ngaingai cu “Hruai khawm thluh” asilole “pumkhatnak” tinak a si. Jesuh hi leitlun pumpi rualrem zetih tuahtu a si, sersiamtu a si ruang men ah siloin, Tlentu khal a si.

`Sersiamtu Pathian cu kan hrangah a thi. Cumi ah kan hnatuanmi in ziangsaw kan bet thei um mi? Ziangruangah saw kan hnatuannak cu Khrih ih in tuahsak zo mi thil ah a tangkai zet a si timi ruahnak hi Pathian relsiatnak a si thei?`