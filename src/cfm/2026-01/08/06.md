---
title:  Ziangkim rem aw dingin
date:   19/02/2026
---

`Siar ding: Kolose 1:19, 20. Thinglamtah ihsin a ra suak mi rualrem awknak cu ziangsaw a si, ziangmi tiang saw a huap?`

Paul cun Jesuh thuhla simfiangnak ih a net kharnak ah Grik tongfang lunglut za a rung hmang, Kolose 1:12 ih a lang mi Pa (Pathian) lam hoi in thu a run rel. A famkimnak cu Jesuh ih a um ruangah Pa cu a lungawi zet (zohkop awla Kol. 2:9). Himi “famkimnak” timi hi ziangsaw a si? Johan cun Pa ih sunlawinak “thutak le zangfahnak ih khat” tiah a rak sim (Johan 1:14).

Asinan himi thu ah thum aw in, cui “famkimnak” timi cun thil tamzet a rel. Kumkhaw Pathian le Mahte um Pathian a sinak siseh, thil sersiamnak le sersiamtharnak huham tivek khal a huap tel thluh. A thupi bik mi cu ngaihruat thiam lo ding khawp ih mangbangza – thinglamtah hmangin thihnak le sual a nehnak lamzin ih A fimnak cu a fiang zet. Cui mualphonak nasa zet cu sersiammi pawl hmuahhmuah hrangah kumkhua A duhdawtnak theihpitu ding ah a tuah a si. “Pathian in leitlun hi a duhdawt tuk ruangah A Fapa neihsun a pe ih, Amah ah zumnak a neitu pohpoh cu hloral lo in, kumkhaw nunnak an nei ding” (Johan 3:16).

Kumkhua ih sual neh lantanak le ziangkim rualrem awk theisalnak ding lamzin umsun cu thutak ropi zet pakhat ah a khai khawm aw thluh: Cumi cu Pathian duhdawtnak a si – leitlun vandap A duhdawt, cule kanmah in duhdawt tuk ruangah thinglamtah ih Khrih thihnak thawngin rundam kan si theinak dingah ziangkim A pumpe aw thluh. Grik tongfang ih “leitlun” timi cu kosmos ti a si ih, cumi cun lei le van le a sungih um pawl hmuahhmuah a huap kau thluh a si. Paul cun Khrih thlunnak thu ahhin himi lei le van huap kau zet khihhmuhnak hi hitin a rel : “ziangahtile kannih cu leitlun[kosmos, leitlun vandap], le vancungmi, le minung pawlih zohnuam ah tuah in kan um” (1 Kor. 4:9, NKJV).

“Thinglamtah ah khaikhan ih Khrih a um lai cu mak ti zet le lungsia zetin vanmi pawl cun an thlir…ralthohnak nun ihsin Satan le a lungrualpi pawl cun Pathian ih rualremnak ihsin anmah ten hmundang ah an um, Pathian umnak cu an hrang ahcun meisa kang utvo umnak vek ciah khi a si ko. Duhdawtnak thawn a khai mi a sunlawinak cu a siatsuah thluh lai ding. Doawknak ropi a thok ahkhan hithil hi vancungmi pawl in an theithiam ve lo…

“Asinan doawknak ropi a cemnak lam ahcun an theithiam ding. Cutin tlennak khawkhannak cu a famkim ding ih, Pathian ih sinak ziaza cu sersiam zo mi fimnak pawl hmuahhmuah ah tarlang thluh a si ding.

“Cuvek a si ding ruangah Rundamtui’ thinglamtah a thlirtu vancungmi pawl cu lungawi in um hai seh. Khrih Amah rori in Kalvari tlang ih raithawinak a tuah mi ih rahsuah mi cu famkim in a thei thluh. Hivek pawl hmuahhmuah rak thlir cia in thinglamtah parih a um lai ahkhan a au ih, “a famkim zo” tiah a ti’”—Ellen G. White, The Desire of Ages, pp. 760–764.