---
title:  Khrih ih cungnungnak
date:   14/02/2026
---

### Tuizarh zirlai hrang siar ding
Semtirnak. 1:26, 27; Kol. 1:15–20; Johan 1:1–3; Efes. 1:22; 1Kor. 12:12–27; 1 Kor. 4:9; Rom. 6:3, 4.

> <p>Bible cangken</p>
> “Anih (Khrih)cu hmuh theih lo Pathian ih hmuihmel, sersiam mi hmuahhmuah lakih fatir a si: Ziangahtile thil ziangkim hi amah ihsin sersiam an si, van ih um siseh, leitlun ih um siseh, hmuh theih le hmuh theih lo siseh, laltohkham, asilole uknak, asilole lalnak, asilole thuneihnak pawl tla, thil ziangkim hi amai’ sersiammi an si ih amai’ hrangah an si: Cun anih cu thil ziangkim an um hlanah a um zo ih, amai’ ruangah thil ziangkim an ra um” (Kolose 1:15–17, CKJV).

Tuizarh zirlai ahhin Kolose khawmi hrang ih cakuat kan ruat lehsal ding(zoh awla, Zirlai 1 le 2). Zirlai 2 ih Ninga ni zirlai ahkhan Kolose 1:9-12 kan hmu ih, Paul cun Kolose ih um zumtu pawl hrangah thlacamnak a nei ih, Pathian duhzawng ih nun an hman theinak dingah dilnak a neihsak hai. Cang 12 le 13 ahhin ram thlau aw zet pahnih a rel: eng le thim ram a si, “Eng ih uknak” (Kol. 1:12, NIV) le “thim ih uknak ram” (Kol. 1:13, NIV). Pa Pathian cun eng ram uknak ih kumkhaw roconak ih tel ve dingin in tlingter ih, thim ih thiltitheinak ihsin in run suak ih, “A duhdawt mi A fapa ih uknak ram ah in ret, Amah ahcun sual ngaidamnak tlennak kan ngah” (Kol. 1:13, 14, ESV).

Phundang in kan sim ding asile Jesuh, sersiamtu Pathian a si thotho mi ahhin tlennak kan ngah a si. Kan hrangah tlennak hna a tuan suak, Amah zumnak thawngin kannih cu thim uknak ihsin A duhdawtmi A fapa uknak ah in thawn zo a si.

Tuizarh ahhin Thukam Thar ih Jesuh thuhla rel hlawh zet le duhnung zet kan thlir ding. Jesuh cu “hmuh theih lo Pathian ih hmulhmel” ti cingin, “sersiammi pawl hmuahhmuah tlun ih fatir” (Kol. 1:15, NIV)a timi sullam hi ziangsaw a si ding?