### Lei le van remawknak

Hna harsa zet na rak tuandah mi kha vun ruat aw. Ziangmi in a harsa ter? Rindan vek ciah in a si maw, asilole hnatuan caan bikhiah a um ruangah saw, lole an pahnih ruang ah maw si? Hna na tuandan ruangah teh a si pei maw? Asilole na tuanpi pawl ruangah saw? Asilole hlawhtlinnak a um ngaingai thei dingih a lang lo ruangah saw a si ding?

Rundam khawkhannak ih tumtah mi hi vun ruat aw: Lei le van rem awknak a si. Thil cang thei lo a bang ko lo sawm? Minung ruatnak ahcun thil cang thei a si lo. Asinan Jesuh kha van ih a kaisoh hlanah a dungthluntu pawl hnenah thil cang thei lo vekih a langmi hnatuan ding a pe hai: “Cuiruangah va feh uhla, miphun hmuahhmuah cu dungthluntu ah va tuah

uh, Pa, le Fapa, le Thlarau Thianghlim hmin in baptis-ma va pe uh: Thu ka lo pekmi hmuahhmuah cu ziangvek khal thlun dingin va zirh uh: cun, ngaihnik uh, leitlun cemnet tiang ka lo umpi ringring ding a si, tiah a ti.” (Matt. 28:19, 20).

Jesuh cun Paul hnenah thil cang thei lo ih a langmi hnatuan ropi zet theh suak dingin a thlah: “An mit vangter dingin, le thim ihsin eng ih kirter dingin, le Setan huham ihsin Pathian hnenih kirter dingin, cuticun sual ngaihdamnak an co ih keimah in zumnak ruangah thianhlimter mi pawl lakah ro an co ve theinak dingah, i ti’” (Tirhthlah 26:18).

Hivek hnatuan ding pek ih a um tikah mi hrekkhat cun an kut za an san hngal men thei. Ziangkhal sehla, himi hnatuan pahnih a pek zawngih Jesuh ih thutiamkam mi hi hmu lo vekin kan um san men ding a si lo: Dungthluntu pawl hnenah, “Cule leitlun nettiang ka lo umpi ding” tiah a bet (Matt 28:20), cule Paul hnenah Jesuh cun, “Asinain tho awla, na ke in ding aw: ziangahtile hi na hmuhmi thil pawl, le na hnenih ka lo hmuh leh dingmi thil pawl theihpitu, le rongbawltu ih lo tuah ding tumtah in na hnenah ka rung lang a si” tiah a ti (Tirhthlah 26:16).

A tawizawng cun Jesus cun minung hnenah a cang thei lomi vekih a langmi hnatuan a pe, cui hnatuan thehsuak thei dingin kanmai thazang ah siloin Amah ah kan thum aw ding a si. Hnatuan tuahsuak theinak ding huham in pek ding thutiam um loin ziangvek hnatuan hman in pe dah lo: “Minung duhnak le Pathian duhnak hi an tuantlang ahcun, ziangkim a cang thei a si. Hnatuan theh dingin a thupek mi cu Amai caknak ah tuahsuak in a um thotho. Hnatuan in pek mi pawl hmuahhmuah cu tuah theih thluh mi an si” Ellen G. White, Christ’s Object Lessons, p. 333.

Mangbangza in Paul in Kolose cakuat a ngan mi ahkhan thuthangtha cu “van hnuai um sersiammi thilnung tinkim” hnen ih sim ding a si tiah a ti (Kol 1:23 NKJV). An zaten cun an rak pawm lo ding. Asinan dungthluntu pawl hnen ih hnatuan ding a pek mi (Matt. 28:18–20) le Tirhthlah Paul hnen ih a pek mi hi thaten kan zoh ahcun Jesuh cun mi hmuahhmuah hi a dungthluhtu an si dingih, an piangthar thluh ding timi thutiamkam zianghman a rel lo. Thuthangtha cu “miphun hmuahhmuah hnenih theihpitu si dingah leitlun pumpi ah phuansuah a si ding; cui hnuah netnak cu a ra thleng ding a si (Matt. 24:14, NKJV, emphasis supplied). Theihpitu hi ziangvek saw a si ding? Ziangmi bik cu theh famkim thluh dingmi?

Tui kuata ahcun Filipi le Kolose khua pawl hnen ih Paul ih cakuat mi kan zir ding. Thil thupi zet bangawknak an nei. Ziangdang pawl hmuahhmuah hnakin lei le van remawknak tuahtheitu umsun Khrih an tarlang tamzet a si. Anih cun Jakob ih a rak hmuh mi lei ihsin vanram kaisohnak kailawn a si (Sem. 28:12; zohtlang aw, Johan 1:51). Milai fapa a si vekin sual ihsin in tlen ih, Pathian fapa a si vekin kan hrang in dilsak a si.

Himi cakuat pawl zirnak ahhin himi cakuat pahnih in Jesuh an thlirdan kan zoh ding. Khrih ih Pathian sinak le in rundam dingih ziangkim a pekawknak thuhla umnak thupi zetzet hrekkhat pawl kan zoh ding. Tlawnginn ihsin Paul in a rak dinpi kawhhran (Filipi) buainak a reldan le, amah rori a feh hrih lonak kawhhran pawl buainak a reldan kan thlir ding. Amai san lai ahcun “leitlun pum huap kawhhran” hnenah Rom thawnginn ihsin khal in buainak a relfeldan pawl thawn an pehzom aw thluh. A lei nun a suahsannak ding caan a nai ti a thei aw, a cang thei tawk in Kawhhran le mi bulpak tin cu vanram lam an naih theinak dingah a zuam rero. Cui thil a tuahnak ahcun Tuisun ih Pathian kawhhran le vanlam rualrem aw zetin Thuphuan 14 ih “Vancungmi pathum thucah” tiih kan theih mi, ni neta lam ih hnatuan ding kan thehfel theinak dan ding in hmuh a si.

_Clinton Wahlen, Ph.D., cu General Conference ih Biblical Research kai hruaitu hna tuan mi a si. Anih cu Thukam Thar le Adventist thuanthu lam ih mi thiamsang a si. Germany, New Zealand, Russia, the United Kingdom, le the Philippines tivek pawl ah hnatuan in a rak um dah zo. A nupi Gina thawn fapa pitling zo pahnih an nei ih, mo pakhat nei in tu pahnih an nei a si._