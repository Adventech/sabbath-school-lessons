---
title:  Cikcin in Paul a um
date:   29/12/2025
---

Masidonia ih a um lai ah Paul cun thawngtlaknak hmun ramzet a rel lang(2 Kor. 6:5, 2 Kor. 11:23, 2 Kor. 7:5). A hmaisabik a rellangnak cu Filipi ah a si (Tirth 16:16–24). Cule Kasaria thawnginn lam ih an kuat hlan te ah Jerusalem ah reilote sung thawngtla in a um.

Cumi lo ahcun Paul cun “tawntem in ka um” tiah a rel aw (Filimon. 10, 13, NKJV). Rom inn ah Paul hi kaih in um khal sehla, Rom ralkap hminthang zet pakhat hnen ah cikcin thawn tawntem mi a si. Kum zabi pahnihnak thok hrawngih um Kawhhran pa Ignatius khal Paul ih a tuardan vek rak tuardah zo tu a si. Ralkap pawl ih nun tu khawsakdan hitin a ngan: “Annih pawl cu ramsa hrang vek rori an si ko… thil an tuahthat deuh asile an sualnak a luar kai deuhdeuh” tiah a ti”—Michael W. Holmes, ed., The Apostolic Fathers (Grand Rapids, MI: Baker Academic, 2007), p. 231.

`Siar ding: 2 Korin 4:7-12. Himi ahhin Paul in a tonmi harsatnak pawl a tuar dan ziangsaw um? A nun ih hmuitin bikmi ziangvek saw a si ding?`

Ziangvek in hringnun ah harsatnak tong khal sehla, Paul cun a eng zawngin thil a thlir thiam, cumi cun harsatnak a tuar theinak dingah ralthatnak a pe a si. Satan pa cun a theitawk in a hniksak hmanah Paul cun tansa in a um lo timi a theifiang zet.

`Siar ding: 2 Korin 6:3–7. Himi harsatnak pawl hmaton dingah Paul in ziangvek thlarau lam thilri pawl a nei?`

Khuimaw caan ahcun kan dinhmun, kan tawntaihnak, asilole a liamcia caan ih kan hlawhsamnak pawl kan vun zohsal tikah beidong dingih thlem in kan um theu. Hivek caan ahcun sual kan doneh theinak dingah Pathian in kan hrangih mangbangza a tuahmi pawl hmuahhmuah kan theih ringring a tul a si. Thil thupi bik cu Bible hi a si, cumi ahcun “thudik tongkam” an um. Ziangahtile midang pawl ih thil tuahsual mi ihsin zirlai kan zir thei ih, cule mi hlawhtling pawl hnen ihsin khal in kan zir thei a si. Cule Thiang Thlarau cun, “Leitlun Tlentu ih hnatuan a hlawhtlingter a si. Thiang Thlarau ruangah thinlung cu thianfaiter a si. Thlarau ruangah Pathian nun zia kan nei thei ve a si. Kan suahkeh sualnak le kan duhhrilnak sual lam ih kan umnak pawl kan neh theinak dingah Khrih cun Amai Thlarau in pe ih, cule Amai kawhhran ih a nuntuzia nemkai theinak ding khal ah a si.”—Ellen G. White, The Desire of Ages, p. 671.

`Ziangtin saw zumtu lole Puithiam kan si vekin, “Pathian hnatuan in kan um” ringring thei ding? (2 Kor. 6:4, NKJV)? Cumi ih sullam teh ziangsaw a si?`