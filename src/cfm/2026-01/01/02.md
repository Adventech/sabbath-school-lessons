---
title:  Paul, Jesuh Khrih ih thawngtla mi
date:   28/12/2025
---

Filipi le Kolose cakuat cu thawnginn cakuat tiah kawh a si, ziangahtile Paul in thawnginn sung a um lai ih a ngan mi a si(a dang cu Efisa le Filemon tla an si). Bible simfiangtu tamzet cun Rom ih Paul a um lai, AD 60-62 karlak hrawngih a ngan mi a si ding tiah an ruat( zoh aw, Tirhthlah 28:16).

`Siar ding: Efesa 3:1 le Filemon 1. Pual in a thawngtlaknak a langterdan a thupitnak ziangsaw a si?`

Paul cun Jesuh Khrih hrang hnatuannak ah a nun pum a hmang. Cui hnatuannak ahcun thawngtlaknak um ding khal sehla, a tiar aw cia ringring. Paul cun amah le amah cu, “cikcin ih temtawn mi palai” a si thu a phuang aw (Efesa 6:20 NKJV). Pathian hnatuan in khual a tlawng rero zo, kawhhran a din ih, Bawipa hrang hnatuan dingin mi a zirh rero zo. Hitin thu a sut men thei, “himi cikcin tel loin hna tamzet ka tuan thei ko nan, ziangah hitawk ah ka um?” Netalam ih Timote cakuat pahnihnak a ngan ah Paul cu thawng a tla. Cumi cu pastor cakuat ti khal ih ruat mi a si. Cuticun Thukam Thar ih a cakuat lakih pa 5 hrawng cu thawnginn a um lai ih a ngan mi an si.

Thawngtla cakuat timi pawl ahhin a thawngtlaknak takfang hi Paul cun a ngan lang lem dah lo: curuangah hrekkhat pawl cun Efesa lole Kaisaria ihsin a si ko ding tiah an ruat. Asinan Bible sungah Efesa khua ih Paul tlawng a tlak thu ngan mi zianghman a um lo. Kaisaria sawn hi a cang thei ko ding, asinan cutawk khawpi ah Paul ih nunnak hrang tihphannak zianghman a lang tuk lo. Asinan Filipi cakuat a ngan ahcun tihphangnak a um (Zoh aw, Filipi. 1:20, Filipi. 2:17).

Himi cakuat cun Paul cu thawng a tlak lai ih a umnak thuhla mallai theifiang theinak in run pe. A hmaisabik ah Siangpahrang lairelnak innpi a um. Himi innpi cu ram uktu pawl ih umnak hmunpi a si ti a fiangter, cuvek thil cu Pilate in Jesuh a zohfelnak hmun Jerusalem ah (Matt. 27:27, Johan 18:33)le Paul ih thawngtlaknak Kaisaria ah a um (Tirhthlah 23:35). Cutin hivek pawl hmang tangkai zetin, a umnak hmun rel loin minung a rel sawn a si. Anih cun “siangpahrang inn kiltu pawl hmuahhmuah” cun thuthangtha an thei thluh tiah a ti (Filipi. 1:13, NKJV). Rom ahcun ram uktu le ramuktu ih thawngtlak mi pawl kikhawitu ralkap mipum 14,000 tluk ih tam an nei.

Paul cun “kaisar innsang” ih zumtu pawl hnen ihsin cibai buknak a kuat hai (Filipi. 4:22). Himi ih a fiangter mi cu Paul cu Rom ah thawng a tla ih, siangpahrang inn kiltu pawl thawn pehtlaihawknak an nei ti a fiang.

`Harsatnak kan ton caan ih thil thabik kan tuahtheidan ding hi ziangtin kan zir ding? Cuivek thil tuah cu ziangah a olsam ringring theu lo?`