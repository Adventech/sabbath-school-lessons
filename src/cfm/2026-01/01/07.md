---
title:  Ruatbet ding
date:   02/01/2026
---

“Pathian cun thlarau thianghlim le Thudik zumnak thawngin rundamnak co dingin a lo hril zo. Curuangah hnget khoh zetin ding aw…rinum zetin Pathian na rian ahcun thleidannak le dokalhnak na tong ko ding; asinan dik lo zetih harsatnak na tuar tikah thinheng duh hlah. Lehrul duh cuang hlah. Jesuh Khrih ah rinum zetin um awla, vanlam hoi in hmailam pan aw. Midang cun anmai tong ding pawl cu tong men ko hai seh, cule an tong vekin an cangvai ding. Na hrang ahcun Khrih ih tangdornak le ret niam awknak ah um peh vivo aw. Tumtahnak fumfe zet nei in hnatuan aw, thinlung thiang zet in, na theihnak le cahnak hmuahhmuah thawn, Pathian kut ah thum aw in hnatuan aw. Na hnatuan tha zet le cawisang tlak khawp ih felfai cu na theih ban dah lo men thei. Na manmual cu nangmah rundam dingih pekmi nunnak lawng ih tah theih mi a si….

“Khrih ih a thangso mi nunnak pawl hmuahhmuah hrangah nasa zet le reipi buainak caan a um peh vivo lai ding; ziangahtile thimnak huham a caktuk ruangah hmailam lamzin fehnak dokalh dingin thutluknak an tuah. Asinan Zangfahnak ih pekmi Khrih thinglamtah kan zoh tikah kan hlawhsam dah lo ding. Tlentu ih thutiamkam mi cu, “Ka lo tlansan lo dingih, ka lo hnongdah fawn lo ding” leitlun sancem tiang nan hnenah ka um ding” timi hi a si’”—Ellen G. White, in The Youth’s Instructor, Nov. 9, 1899.

**Relkhawm ding thusuhnak pawl:**

`Paul cu dik lo zetin vei tamzet thawng a tla theu. Dik lo zetih heknak na ton caan ah ziangtin na let ding? Hivek caan ahhin ziangmi Bible thutiam pawl na rel thei ding?`

`Khristian hremthat awknak a um lai ahkhan kawhhran hmaisa hruaitu Tertullian cun, “In siatsuah tam deuhdeuh cun kan pung deuhdeuh. Khristian pawl ih thisen cu thlaici a si” tiah a ti—Alexander Roberts and James Donaldson, eds., Ante-Nicene Fathers (Peabody, MA: Hendrickson Publishers, Inc., 1999), vol. 3, p. 55. Cuvek ciah in hmun hrekkhat le tikcu caan hremkhat lai ih hrem awknak cun kawhhran hnatuannak a rak kham buai zet. An zumnak ruangih hremnak a tuartu pawl kan bom theinak ding lamzin pawl cu ziangsaw an si?`

`Paul ih a tuarnak eng ahhin tuizarh zirlai Bible cangken mi kha vun ruat aw. “Lungawi ringring uh”? Ziangmi saw a sullam a si?Ziangtin saw kan tuah thei ding? Na duhdawt mi mi pakhat, a dam lo lole, a thih caan ah, na hna na hloh caan ah, natnak nasazet na neih caan ah ziangtin na lungawi thei ringring ding. Himi theithiamnak ding tawhfung cu, “ziangmi ah kan lungawi ringring ding?” timi thusuhnak hi a si ko ding. Cumi cu ziangvek dinhmun ih kan um khalah, ziangmi ah kan lungawi ringring ding?`