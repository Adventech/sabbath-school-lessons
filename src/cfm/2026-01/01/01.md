---
title:  Hrem sikhal sehla, tanta an si lo
date:   27/12/2025
---

### Tuizarh zirlai hrang siar ding
Efesa. 3:1; 2 Kor. 4:7–12; Tirh 9:16; Phil 15, 16; Kol. 4:9; Filip. 1:1–3; Kol. 1:1, 2.

> <p>Bible cangken</p>
> “Bawipa ah nan lungawi ringring uh: ka nolhsal ding, Nan lungawi uh” (Filipi 4:4).

Andventist pastor pakhat cu diklo zetih sual mawhpuhnak ruangah thawnginn ah kum hnih zikte a tang. A thok ahcun a mangbangzet lawk, asinan thawnginn cu Pathian in a pekmi hnatuannak ding hmun a si ti a theithiam. A thawngtlak pi pawl in pastor a si ti an theih tikah Pathian thu sim dingin an ngen. Cutin thuthangtha a sim ih, cabu khal a zem cih. Thawngtla pawl cu tipilnak khal a pe ih, Bawipai’ zanriah khal a timtuah sak hai. “Thawnginn ih Pathian hnatuan cu a ol- lo zet, asinan thinnomnak khal a um thotho, a hleice in thlacamnak let in a um ih, nun a thleng danglam ti an theih tikah hin lungawinak tamzet a um a si” tiah a ti.

Paul cun Filipi le Kolose cakuat cu thawnginn ihsin a ngan mi a si ( Filipi. 1:7, Kol. 4:3 zoh awla). A ngaingai cun Filipi ahhin Paul le Silas cu dik lo zetih mawhpuh an si ih, thawnginn kiltu cun “an ke ah hrengtum a sut hai” (Tirhthlah 16:24, NKJV). Cun zantim laiah “Paul le Sailas cu thla an cam ih, Pathian thangthatnak hla an sak: cun cucu thawngtla pawlin an thei” (Tirhthlah 16:25, NKJV). Annih cun “lungawi ringring” dan an theifiang zet.

Tuizarh ahcun Paul ih a tonnun ziangvek a si timi kan thlir ding. A parih thil a thleng mi ahhin tumtah mi tumsawn a hmu thiam, kannih khal kanmah ten harsat buainak kan ton caan ah amai hnen ihsin kan zir thei ko ding.