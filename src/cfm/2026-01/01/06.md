---
title:  Filipi le Kolose kawhhran
date:   01/01/2026
---

`Siar ding: Filipi 1:1–3 le Kolose 1:1, 2. Filipi le Kolose kawhhran cu ziangtin saw a simfiang? Cule a simfiangnak cun ziangmi sullam a nei?`

Paul cun a cakuat mi sungah Khristian pawl cu “mi thianghlim pawl” tiin cibai a buk. Cumi cu Israel pawl in serhzim an tannak(Suah. 19:5, 6; zoh kop aw, 1 Pet. 2:9, 10) thawng in “hnam thianghlim” tin a hrante ih ret mi an si vek ciah in Khristian pawl khal tipilnak thawngin Pathian minung hleice tiih ret mi an si ve. (Himi cu Rome kawhhran in mipi pawl cu “mithianghlim” tiih an kawh theumi pawl thawn pehtlaih awknak an nei lo)

Himi cakuat pahnih ih cibai buknak tongkam bangaw ciah lo mi hi lunglutza thil a si. Paul cun Filipi mi pawl hnenah, “hotu le kawhhran upa pawl” tiah a ti (Filipi. 1:1, ESV) ih, Kolose pawl hnen ahcun, “Khrih ih mi rinum unau pawl” tiah a ti (Kol. 1:2, ESV). Thukam thar in “Mi rinum unau” timi tongfang a hman tikah, a hleice in kawhhran ih hnatuan neitu pawl a sim duhnak a si (zoh aw Efesa. 6:21, Kol. 4:7, 1 Pet. 5:12). Curuangah Paul cun kawhhran sungtel pawl lawng siloin, cui khawpi ih kawhhran upa pawl khal a reltel a si timi a fiang zet. Hmun dang ahcun zung ih hnatuan ding pawl a hleice in a rel, (Thimnak ah 1 Tim. 3:1–12, Titus 1:5–9), Cumi cun kawhhran hramthoknak ihsin pawlkom felfai zet a um ding a thupit zia a tarlang thluh.

Pathian hnatuan dingin zirsungnak nei rerotu Timote le Epafras le tualsung kawhhran pawl ih kaihhruai awknak a thansoh ding hi Paul ih a ngai thupi zet mi le Pathian thuthangtha a simnak ih a zuam zetmi khal a si. Kan Adventist mi hlun pawl cun kum 1850 hrawng ih suah mi Review and Herald cahran nganmi tamzet ah Thukam thar ih kawhhran pawlkom a rak dindan pawl an rak thlun thu tamzet a um. A ngaingai te cun James White hman in, “Thukam Thar ih Pathian thupek cu Khrih Kawhhran dinnak dingah a tawk tuk zo. Cui hlei ih tulsam dang a um ahcun, Pathian thawkkhummi dang ihsin pekbet a si ko ding” tiah a ti —”Gospel Order,” The Advent Review, and Sabbath Herald, Dec. 6, 1853, p. 173. Paul in kawhhran pawl hnenah himi cakuat a ngan hlanah dungthluntu pawl cun Jerusalem ih um kawhhran pawl hrangah zung hnatuantu ding pawlkom an rak din thok zo. cui thil cu, “thudik phuangtu pawl in thuthangtha sungah mipi an hruailut theinak hmun ah kawhhran a din tikih an zoh thim ding mi an si.”—Ellen G. White, The Acts of the Apostles, p. 91.

Paul in cakuat a ngan tikah calai lam ih bawmtu a nei theu timi a theihtheih zet. Timote cu hmun dangdang ih cakuat sawngtu vekih hmin neitu a si (thimnak ah zoh awla, 2 Kor. 1:1, Filemon 1). Paul cun “kanmah” tihnak in “keimah” timi a hmang sawn theu, cumi cun himi cakuat pawl phen ahhin a thuneihnak a um timi a langfiangter.