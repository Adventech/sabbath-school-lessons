---
title:  Filipi ah Paul
date:   30/12/2025
---

Paul cu Pathian hnatuan ih a khualtlawn veihnihnak ahkhan Timote khal a tel ve ih, cumi hnu reilote ah, Asia Minor ih feh vivo ding cu Thiang Thlarau cun a rak kham (Tirh 16:6). Curuangah, zanlam langnak ah Paul cun mi pakhat in, “Masidonia ah ra awla in ra bawm aw,” tiah a dilnak a hmu (Tirh 16:9, NKJV). Curuangah, hmakhatte’n a naibik Masidonia lawng-colhnak ah an feh ih, Aegean Tifinriat lan in Europe ram Neapolis ah an feh. Asinan cutawk ah Thuthangtha simnak nei loin Troas lam ih fehtu Paul, Silas, Timote le Luka (Tirh 16:11 ah “kan” timi hman a si) cun Filipi lam an pan hngal.

A thuthangtha phuannak ahhin Paul cun khawkhannak tha a nei deuh ringring. Filipi cu “Masidonia ram then lakih Khawpi bik a si” (Tirh 16:12). A ngaingai te cun Rom ram uk ih khawpi hminthangbik a si ih, Ius Italicum timi dinhmun co thei tu a si – A tha thei bik dingih duan tuah mi khawpi a si. Cui khawpi ih um mi pawl cu Italy ram ih um mi pawl vekin hlawknak tamzet an nei ve. Ram siah tivek khal an awlh thluh ih, cui khawpi ih a suak mi pawl cu Rom mi sinak khal an nei cih hngal. Curuangah Via Egnatia lamzin ih cawlh hi thil thupi zet a si, cui lamzin cu Rom ram le nisuaknak ram an pehtlaih awknak lamzin pi bik a si. Cutawk hmun ih a umtu Khristian pawl cun a kiangkap pawl ih um khawpi, Amfipolis, Apollonia, Thesolonika, le Beria (zoh aw, Tirh 17:1, 10) tivek pawl ah thuthangtha an phuangsuak thei a si.

Lunglut zet thil ummi cu kum zabi pakhatnak hrawngih Filipi khawpi ih an tong hman mi cu Latin tong a si ih, Latin cangan mi khal a tam zet. Filipi 4:15 ahkhan Paul cun Latin aw thluk in Filippesioi tin a ko hai, cui thil cu Rom mi pawl ih dinhmun tha hleice luahtu an si timi theihternak a si. Ziangkhal sehla, Grik tong cu an bazar tong a si ih, khawte le khawpi pawl khalah thuthangtha an simnak tong bik a si. Luke cun Paul le a kaihhruai pawl in tiva kap ih mipi pawl thlacamnak ih an teldan pawl a ngan, cutawk hmun ahcun Lydia le a innsang cun nunthar an neih phah a si (Tirh 16:13–15). Sumdawng nunau a si vekin (“Sendup pianrong thilzuartu”) Lydia cun Paul in Filipi ih a hnatuannak ah sumpai lamah a bawm ding a si. Thawnginn sungih Paul le Silas an um ahkhan thawnginn kiltu tei’ innsang in piantharnak nunthar an ngah a si.

Filipi ah harsatnak um khal sehla, Thiang Thlarau cun cutawk hmun cu Europe ram hmuahhmuah ih thuthangtha a thlen theinak ding hmun thabik a si timi a theifiang zet. Ziangkhal sehla sualnak cu a um ih, hremawknak khal a um thei, hrekkhat dinhmun ahcun thuthangtha a thlen theilonak hmun pawl tiang a thlen phah riangri sawn a si.

`Siar ding: Tirh 9:16. Himi cun Pual ih hniksaknak a tonmi hrekkhat theithiam dingin ziangtin in bawm thei ding? Kanmai harsatnak hrekkhat pawl theithiam dingin ziangtin in bawm thei ding?`