---
title:  Thuphuan ih nehnak cotu pawl
date:   20/04/2023
---

“Hinah Pathian thupek pawl le Jesuh ih rinum a kilkhawi tu pawl an um”(Thup 14:12). Himi hi caan neta ih Pathian ih mi rinum pawl tarlangnak cu a si. Asinan A tu le a ra lai dingmi caan khalah zokhal in Pathian thupek pawl a kilkhawi thei dan ding cu Jesuh zumnak thawngin a si. Rak hminsin aw, kan Bible cang cun, “Jesuh ah rinnak” a ti lo, cumi khal thupi viau khal sehla, “Jesuh ih rinnak” timi hi ziangmaw caan ahcun a thupi sawn theu. Himi rinnak cun Satan ih thlemnak ihsin Khrih cun nehnak a co. Rinnak hi zumtu pakhat ciar hnenih pekmi laksawn a si. Thlarau thianghlim in kan thinlungih a retmi rinnak kan hmang ahcun, cui rinnak cu a thanglian a si. Kanmai huham cahnak siloin Kanmah fehtlang ih hnatuantu Khrih ih huham sawn in nehnak kan co thei a si. kanmah ah sinak ziangmaw kan neih ruangah siloin Amah a sinak ruangah nehnak kan co a si.

Amah in a nehzo ruangah kan neh thei. Nehnak a co ngah zo ruangah kannih khal nehnak kan co ngah ve thei ding a si. Anih cun thlemnak a nehsuak thei ruangah kannih khal in thlemnak kan nehsuak thei ve a si.

`Siar ding: Hebru 4:14–16 Le Hebru 7:25. “Pathian tihzah” le “Amah sunlawinak pek” nun neihthei dan ding le nunpi theinak ding lamzin cu ziangsaw a si?`

Jesuh, Pathian fapa cun satan pa ih bumnak cu a neh. Pathian ih thutiam cu rinsan in thlemnak a tong ih, a duhdan pawl cu Pai’ duhdan ah a ap thluh ih, a Pai’ huham thilti theinak ah a thum aw. Amah cu a rinsan, a zoh, a zum a si, cuvek in kannih khal nehnak kan co thei ve ding. Jesuh cu kan ziangkim ih ziangkim a si, vancungmi pathum thucah cu Amai thuhla a si. Thuphuan ih thucah cu sunnak siloin nehnak thucah a si. Himi cun A zangfahnak ruangah le A huham hmangin nehnak a cotu pawl ih thuhla a rel a si.

“Nehtu” timi tongkam hi Thuphuan cabu ah vei 11 lai hmundang ah hman a si. Kawhhran pa 7 thuhla ih langnak a hmuh ahkhan kum zabi 1 ihsin tui kan san tiang Khristian kawhhran pawl a huap thluh ih, Johan in “nehtu” tiih a relmi sankhat hnu sankhat zumtu an um ringring. Anetnak ah cuvekih “Nehtu” pawl cun thil ziangkim an run nei thluh leh ding (Thup. 21:7). Himi hi daan kaihhruainak lampang khal a si cuang lo. Himi cu dingfelnak famkim ih nungtu Jesuh Khrih fehtlang ih nehnak a si. Cumi lawng cu Kumkhaw nunnak ih thutiam petu cu a si. Tuahnak sungih zumnak a si. Himi cu zumtu pawl ih nun ah mangbangza zangfahnak, nun thleng danglamtertu bik a si.

`Na hringnun ah neh na duhmi thil ziangmaw tal a um maw? Kan duhnak cu tuahnak ah ziangtin saw kan tuah danglam ding? Thuphuan cabu sung ih, “Nehtu” lakih kan tel ve theinak dingah ziangsaw kan tuah ding?`