---
title:  Pathian tihzah uhla, sunlawinak pe uh
date:   15/04/2023
---

### Tuizarh sung Bible siar ding
Thuphuan 14; Sem. 22:12; Thusimtu. 12:13, 14; Kol. 3:1, 2; Heb. 12:1, 2; 1 Kor. 3:16, 17.

> <p>Bible cangken</p>
>“Hinah mithianghlim pawlih thinsaunak a um: hinah Pathian thupek pawl, le Jesuh ih rinnak a kilkhawitu pawl an um” (Thuphuan 14:12, NKJV).

Danish cabu ngantu Søren Kierkegaard cun caan neta thuhla tahthimnak a rak sim. Hiti vekin a rel : Theater(Hmuhnom zohnak hmunpi) hmunpi pakhat ih dunglam ah meisa kang a suak. Cumi hmuhnom an suahnak lamih tel mi pakhat a hung suak ih anmah zohtu mipi pawl hnenah : Suak uh, meisa kang a suak! tiah a run au. Asinan mipi pawl cun hmuhnom a tuah ih hnihsuak a sai men hmangah an rak neih. Ralringnak a vun pe lehsal: Suak uh, suak uh si! tiin, asinan mipi pawl cun an rak lawm ih an kut an beng vualvo. Kierkegaard ih ruah dan ahcun khavek ciah in leitlun san a cem ding: Hi thuhla hi hnisuak men ih rak zum tu le hnihsuak ah rak hmangih kut bengtu mipi tam zet an um lai ah san a cem ding tiin a rel.

Leitlun sancem ding hi, a hlan ih kan theih vekin hnihsuak thil men a si lo ti kan thei. Tilik a um thok ihsin leitlun hin sualnak nasa zet a tong rero zo. A taktak ahcun Piter amah rori hman in leitlun sancem ding thu hi Tilik thuanthu hmangin hmuhsaknak a rak sim ih, leitlun hi tidai ih rak siatsuah thluh a si vek ciah in caan neta khalah, “Van pawl cu thawmvang nasa zet thawn an hloral ding ih, thil bulhram pawl cu thil sa zetih em zup in an um ding, leilung le a sungih um hnamuan pawl khal urkang thluh an si ding”(2 Piter 3:10) tin ralringnak a rak sim ve. A rung thleng dingmi ah ralringpek a si zo ih, tu ahcun cumi hrangih kan timlam awk a tul.