---
title:  Pathian ngai poimawh nun
date:   18/04/2023
---

Leitlun mi fiamthiam pawl in anmah le mah thupi ih an retawk lai ah vanlam ngennak cu anmah le anmah ngaihsak aw ih thupi zet ih an retawknak le anmah le mah ruatawk saltannak pawl ihsin kan hringnun ah Pathian a laimu ih ret ding hi a si. Mi hrekkhat hrangah Paisa hi an nunnak ih laimu bik a si. Mi hrekkhat hrangah thinnomnak le huham neihnak hi a si. A dang pawl hrang ahcun lehnak, awnmawi, asilole zohnom thil pawl an si. Thuphuan ih thucah cu Pathian cu nunnak ih hmunpibik vekih tihzah, upat, sunlawinak pe dingih kawh hi a si.

`Siar ding: Mathai 6:33, Kolose 3:1, 2, le Hebru 12:1, 2. Himi bungcang pawl in kan hringnun ih laimu bikah Pathian ziangtin kan ret ding timi ziangvek in a rel?`

Leitlun doawknak netabik ih thupi bik cu thinlung doawknak hi a si. Cumi cu rinumnak, thuneihnak le Pathian duhzawng ih pumpekawknak pakhat a si rori.

Doawknak ropi ih netabik doawknak cu kan thinlung ih sia le tha theihnak hi a si. Tirhthlah Paul cun hitin in rak sim, “Hi thinlung, Khrih Jesuh khalih a ummi kha nanmah ah um seh” (Fil. 2:5, NKJV). Thinlung hi kan sinak langter tu bik a si. Kan thil tuahmi ih bulhram a si. “Seh” timi tongkam hi siang, lole duhhril theih timi sullam a nei. Mai’ palung duhnak duhthusam thuhla relnak a si. Khrih ih neihmi thinlung nei dingih duhhrilnak hi kumkhaw thilri ciun kan thinlung a luahkhat ih, Kan ruahnak pawl khal tuahrem thluh dingah Jesuh hnenih siangnak rak pek hi a si. Kan mizia pawl cun kan ruahnak hi ziangmi tiang a thleng timi a lang ter. Pathian tihzah cu kan hringnun ah Amah cu a pakhatnak ih ret hi a si.

Na ruahnak pawl na kilkhawi thei zia kha vun ruat sal hnik, kilkhawi an tul timi na theih le phei cun kilkhawi a olsam deuhdeuh. A can ahcun buainak tam zet pawl cu kan thinlung, misual kan sivekih sualnak ih a tluzo mi hi “Leitlun thil ah siloin vanlam thil” ih kan umter lo a si ahcun sualnak lam leitlun thilri lamah a pan vivo ding. Curuangah Paul ih a relvek in ruahnak thazet, duhhril theinak thianghlim zet in pek mi hmangin kannih khal vanlam thil pawl ruat sawn ding kan si.

`“A netnak ah, u le nau tla, thil dik pohpoh, thil zahum pohpoh, thil fel pohpoh, thil thianghlim pohpoh, thil duhnung pohpoh, thil sim thatmi pohpoh, hlutnak a um a si ahcun, cawimawi tlak a um a si ahcun, cui thil pawl cu ruat uh” (Fil. 4:8, NKJV). Hitawk ih Paul ih thu in simmi hi ziangtin saw kan zir suah thei ding?`