---
title:  Pathian tihzah uh
date:   16/04/2023
---

Kan tuisan hrang thuphuan cabu ih a tumtah bikmi cu Jesuh a ratsal tikih mipi ralring zetih an um theinak dingah timlamsak le leitlun hrangih A ni neeta hrang thucah phuangsuak ih, amah thawn pumkhat ih um ding hi a si. Thuphuan cun Pathian ih khawkhan mi le hmuhtheih lo satan ih khawkhan mi pawl a pholang. Cumi ahcun Pathian ih ngennak netabik, minung hmuahhmuah hnenih a thucah manhlap thlak zet, kumkhaw nunnak cu leitlun pumhuap ah pholang in a um.

`Tirhthlah Johan in caan neta hrangih manhlap thlak thu Thuphuan 14:7 ih a rel mi hi siar aw.(Himi khal zoh aw, Sem. 22:12; Saam. 89:7; Thuf. 2:5; Thusimtu. 12:13, 14; Efisa. 5:21.) ziangvek zirhnak hleice saw in pek?`

Thukam thar Grik tong ih “Tih” tiin Thuphuan 14:7 ih um mi hi Phobeo a si. Hitawk ih hman mi hi Pathian tih(ngam lo ih tih) tinak lam siloin, tihzah, upat tinak ah hman a si. Himi cun Pathian hnenih rinumnak famkim le a duhzawng ih nun hlanawknak lam a kawhhmuh a si. Mah le mah ruatawk ciamco ai-in Pathian ngaihsaknak thinlung neih hi a si. Cuvek thinlung cu Isaiah 14:13,14 ih um Lucifer ih thinlung thawn a kalh aw a si. A thinlung in, “Van ahkhin ka hung kai ding, Pathian ih arsi pawl tlun ahkhin ka laltohkham ka cawisang ding: saklam kap deng, mipi um khawmnak tlang par khalah ka to ding: Khawdur hnakih sang tlunvan ahkhin ka hung kai ding ih, Cungnungbik vekin ka um ding” tiah a ti.

Cu ai-ah Khrih ih lungput cu hivek in a si, “Pathian piankeng a si…minung vek pianzia nei in hmuh a si, hnuai a dor ih, thihnak tiang zawnlung in a um, thinglamtah ih thihnak cu! (Fil. 2:6, 8, NKJV).

Doawknak ropi ih thupi bik cu Pathian hnenih ap awknak hi a si. Lucifer cu amah le amah a ruataw ih, Amah tilo cu zo hnen hmanah pumpek awk a duh lo. Bawi tohkham hmaiih pumpek awk hnakcun Bawi Tokham ihsin midang kaihruai hi a duh sawn. Pathian tihzah timi cu kan ruahnak ih Amah kan um ter hmaisabik ding hi a si timi cu theih a olsam tuk zo. Mah le mah ngaihsak awknak le puar thaunak fehsan in a hrangih nun pumhlum hman ding hi a si.

Cule cui thu cu a thupi zet ding timi cu a fiang zet, ziangahtile Vancungmi pathum lakih a hmaisabik kaa ihsin a suakmi thucah a si ruangah a si. Curuangah kan ngaihsak tengteng ding a si.

`Pathian tihzahnak ah tonteh mi ziangsi na rak neih dah? Ziangtin saw mi pakhat hnenah, “Pathian tihzah” hi thiltha a si timi a thazawng in na simfiang ding?`