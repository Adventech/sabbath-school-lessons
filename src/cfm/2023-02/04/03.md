---
title:  Pathian tihzah le a thungai
date:   17/04/2023
---

Pathian tih timi sullam hi ziangtin kan Bible hin in rak zirh bet?

`Siar ding: Daanpeksalnak 6:2; Saam 119:73, 74; le Thusimtu 12:13, 14. Himi bungcang pawl ah “Pathian tih” timi ziangtin a lang?`

Himi bungcang pawl ah Pathian tih le a thupek pawl thlunnak ih zomawknak a tarlang. Pathian tih timi cu upatnak lungput neih hi a si, Cumicun thuawihnak nun ah in hruai. Zangfahnak thawngin rundam mi pawl hnenah Van lam ih manhlap thlakzet ngennak cu Thuawih zetin Pathian thupek thlun ding hi a si. (Efisa. 2:8–10). Zangfahnak cun Pathian thupek thlun lonak ihsin in suah zalen lo. Thuthangtha cun dan thlun dingih tuanvo kan neihnak ihsin siloin daan ih thiamlo in coternak ihsin in suah zalen sawn a si. Zangfahnak cun kan nun liamzo ih kan sualnak ihsin in runsuah lawng hman siloin tu dinhmun ah Pathian thuawih dingah cahnak in pe a si. Paul cun fiangzetin hitin a rel, “A hmin ruangah mi hmuahhmuah in an zum ih, thulung an si theinak dingah, amai’ hnen ihsin ngilneihnak le tirhthlah sinak kan co”(Rom 1:5)”

Mi hrekkhat pawl cun zangfahnak ih rundam kan sinak thu ahkhin ziangtin si maw, Pathian daan tul nawn lo vekin asilole thuawih khal tul nawn lo vekin ngaihdan an nei theu. Thuawihnak thuhla vun rel tikah daan lampang lawnglawng ah an ruat. Annih cun Ka duhmi hmuahhmuah cu Jesuh a si tiah an phuang. Thusuhnak cu, “ Zo Jesuh sawn?” Kanmah te ih kan tuahmi Jesuh maw, asilole Cathianghlim sungih Jesuh? Khrih ih Cathianghlim cun Amai mizia telnak a daan thlun lo dingin in hruai dah lo. Khrih ih cathianghlim cun leitlun hrangih khawkhannak a neihmi le zo a si timi a simfiangnak Bible sungih thurin pawl ngainep vivo dingin in hruai dah lo. Khrih ih cathianghlim cun A thuzirhnak pawl cu thil thupi lo le Sakhuanak lamih tlaniam vivo-nak ding lam ah in hruai dah lo. Khrih cu Thurin thutak hmuahhmuah ih taksa pum a langnak cu a si. Khrih cu tisa ih rungcang thutak kha a si. Amah hi Thurin nunpi suaktu a si.

Thuphuan ih ngennak netabik cu Jesuh zumnak thawngin thil tuah dingih in fialmi pawl hmuahhmuah cu famkim zetin rak cohlang dingin in sawm a si. Cumi kawhnak cu, “Pathian tihzah uh” timi hi a si, cumi cu Amai’ tlennak ihsin Pathian ngaihsak, thuawih nun nei dingin cahnak in pe ih, cumi cu zumnak thawng kan langter ding hi a si.
  
`Hitawk ih Jesuh tongkam, “Cun taksa cu a that thei na’n, thlarau a that thei lotu pawl cu va tih hlah uh: thlarau le taksa a pahnih in hremhmun ih a siatsuah theitu cu va tih sawn uh”(Matt 10:28) timi in Pathian tihzah cu ziangvek in saw theithiam dingih in bawm?`