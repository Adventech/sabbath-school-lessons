---
title:  Pathian sunlawinak pek
date:   19/04/2023
---

Thukam hlun ih, “Pathian hnenah sunlawinak pe uh”(Thup 14:7) timi thu a run hman mi cu Vancungmi pakhatnak ih thucah vek ciah khan(Thup 14:7),Ngainuam zet, Pathian thuthennak thu bulhram pawlah a lang theu (Josh. 7:19; 1 Sam. 6:5; Jer. 13:15, 16; Mal. 2:2). Himi thu cu Thuphuan 19:1,2 khalah kan hmu thei, “Alleluia; Rundamnak, le sunlawinak, le upatnak, le huham cu Bawipa kan Pathian hnenah a um. Ziangahtile a thumhennak pawl cu an dik in, an dingfel a si”.

`Siar ding: 1 Korin 3:16, 17; 1 Korin 6:19,20; le 1 Korin 10:31. Pathian kan sunloih thei dan ding lamzin pakhat kan theihthiam theinak dingah himi bungcang pawl cun ziangtin in bawm?`

Paul ih a sim danvek asile kan taksa cu hmun thianghlim, Pathian thlarau thianghlim ih umnak hmun, Pathian umpinak thawngin a thianghlim mi Biakinn a si. Cathianghlim cun Pathian cu kan nunnak ah tihzah dingih kawh kan si thu in sim. Pathian cu kan nunnak ih a laimu bik a si ahcun, Kan duhbik dingmi cu kan thuamhnaw hruk, kan zoh nuam timi le midang kan hmuhdan ziangkim ah Amah sunloihnak pek hi a si ding. A duh zawng kan tuahnak thawngin leitlun ah a duhdawtnak mizia kan langter ih, cu mi ah Pathian tihzahnak kan pe a si. Himi hi leitlun sancemnak ih thuthennak Eng a ummi lak ahcun a thupi hleice mi a si.  

`Siar ding: Rom 12:1, 2. Kan hringnun ih duhhrilnak pumhlum thawn pehpar aw in Tirhthlah Paul in ziangvek ngennak saw a neih?`

Thukam thar Grik tong ih “taksa” timi hitawk hmun ih a hman mi hi Somata ti a si, cumi cu zo na si timi thei dingih a zom khawm aw mi – Taksa, ruahnak le thinlung cangvaih dan tin let sehla a fuh sawn ding. “Nan rongbawlnak awm mawi hrimhrim a si” timi hi Phillips Bible lehmi ahcun, “Fimvar zetih cibaibuk” tiah a um. Tong dang ih kan sim asile “Pathian tihzah” le sunlawinak pe” dingin na pekawk thluh tikah na tuahmi pawl hmuahhmuah cu nan ruahnak, taksa le thinlung cangvaihnak pawl thawn fimvar zetin cibai na buk tinak a si.  Cule Pathian thuthennak Eng hnuai khalah Thuawihnak hi thiltha zet a si.

`Na taksa thawn ziang na tuah timi ruat aw. Cumi thawn Pathian na sunloih timi cu ziangtin saw na theihthei?`