---
title:  Thutak theih in
date:   19/06/2023
---

`Siar ding: Johan 8:32, Johan 7:17, le Johan 17:17. Thutak theihnak thawn ziang thutiamnak saw Jesuh in a pek, cule khuitawk ih hawl hmuh ding saw?`

Pathian in a mipi pawl hnenih a ngenmi dilnak netabik cu Babilon sualnak ihsin tlansuak dingin le A thu ih um kumkaw thutak eng ih feh ding hi a si. Ziangkim ih tawhfung cu Bible hi a si. Mi in Bible a kaihnget ih, cumi ih a zirhmi vekih a thlun sung ahcun doawknak netabik ah bum in an um lo ding, A hleice in Sabbath thuhla ah bum in an um lo ding a si.

Vancungmi pahnihnak ih thuken mi cun bumnak siloin thutak, pupa thurosiah siloin Bible thianghlim, Thurin diklo siloin Pathian kamsuak thu zirhmi sawn hi pawm dingin in ngen a si.

Vancungmi Pathumnak ih Thuken mi cun a hlan ih vangcungmi pahnih pawl a thlun ih, sahrang hminsinnak ah ralringnak a pek. Bible ih simcianak hmuahhmuah ah sahrang cun ramkhelnak lole sakhaw thiltitheinak a khihhmuh thluh. Thuphuan 13 le 14 ih tifinriat sahrang hi leitlun pumhuap cibaibuknak fehpi dan vek in Rom ihsin a hung suak mi a si. Neta lam ahcun Himi Rom thiltitheinak cun leitlun pumhuap a deng suak thluh ih, kawhhran le rampi pumkhatnak ah a tuah thluh a si. A tumtah mi bik cu pursum leilawnnak lam ih harsatnak a um caan, khawtlang buainak, vansiat buainak le ramkhel thuhla ramtin ih buainak, leitlun doawk ciamconak tivek a hung um caan ih pumkhat ih um khawm tlangnak hi a si.

United State cun a netnak ahcun himi leitlun kom khawm awknak hi a run hruai leh ding. “Thil diklo nasa zet pahnih, thi theilo thlarau zumnak le Sunday thianghlim ternak hmangin Satan pa cun mipi pawl cu a bumnak hnuaiah a hruailut ding. A hmaisa tu cun hi thlarau biaknak lung a phun laiah, a neta tu sawn hin Rom cozah thawn pehzom awknak a tuah. United State ih Protestant pawl cun thlarau biaknak lam an kaih hnget theinak dingah an kut an phar ding ih, Rom cozah thilti theinak thawn kut beng tlang dingin thuuknak hmun ah an pil ding. Himi pumkhat awknak phunthum ih kaihhruainak hnuai ahhin, himi rampi cun sia le tha palbetnak ih lamzin cu Rome thawn an zawh tlang ding.”—Ellen G. White, The Great Controversy, p. 588.

Himi thucah pawl hin Khrih thluntu mi rinum pawl cu an thinlung ah Jesuh ih zumnak nunhmang phah in Pathian thupek thlun dingih kawhnak in a net a khar a si(Thup. 14:12).

`Jesuh ih tongkam, “Thutak cun a lo luatter ding” a timi hi ziangtin na theithiam? Ziangsaw a sim duh? Ziangtin thutak cun a lo luat ter ding? Hitawk ih, “Luatnak” a timi ih sullam ziangsaw a si?`