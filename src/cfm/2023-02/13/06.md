---
title:  Tuufa, thahmi Tuufa
date:   22/06/2023
---

Thuphuan cabu ahhin duhsannei hmuhsaknak tampi a um, Bible ih hmuhsaknak thupi zetzet: Cumi cu, vanram ih rulhreng(Thup 12:3,4,7), van ih a zammi vancungmi pawl(Thup. 14:6), Nunau pakhat sahrang sendup parih to(Thup 17:3) tivek pawl hi an si. Annih pawl cu Pathian ih kamsuak thu ah an um thluh; Thlarau thianghlim thawkkhum in Johan cun a ret hai, Cule Himi cabu a siartu pawl hnenih thudik langternak ah tuanvo nasa zet an nei, ziangahtile hitin ngan a si, “ A siartu, le hi simkhawlnak thu pawl a ngaithlatu, le a sungih ngan mi cui thu pawl a thluntu cu mithlawsuak an si: ziangahtile caan a nai zo”(Thup 1:3).

Ziangkhal sehla, Thuphuan cabu sung hmuahhmuah pawl ahhin hmuhsaknak dang pakhat hnu pakhat an lang rero. Himi hmuhsaknak hi ziangsaw a si, cule ziangmi aiawh saw a si?

`Siar ding: Thuphuan 5:6, 8, 12; Thuphuan 7:17; Thuphuan 14:1; Thuphuan 15:3; Thuphuan 19:7; Thuphuan 21:22, 23; le Thuphuan 22:1, 3. Tuu fano ih duhsannei hmuhsaknak pawl ih sullam hi ziangsaw a si? Ziangahsaw Thuphuan cabu ahhin voi tampi a lang?`

Cabu vun kau ih um hmaisabik tongfang cu, himi hi “Jesuh Khrih” ih thuphuan a si timi hi a si. Cule Tuufano lawnghman siloin, Thahcia “tuufa” ti a si kherkher(Thup 5:6,12; Thup 13:8). Cumi cu Khrih khengbetnak thuhla a si. Himi ahhin Bible thu pawl lawng siloin Thuphuan cabu le vancungmi pathum pawl ih thuken ahhin thinlung le thlarau a um a si. Kan thucah ih a khihhmuh bikmi kan sualnak ruangih raithawinak tuar, khenbetmi Jesuh, thahcia tuufa hi kan nei lo a si ahcun Kawh kan sinak ahhin kan rinum thei lo ding ih, Pathian ih in pekmi kawhhran ih tuan dingmi hna hi kan tuan thei lo ding.

“Thah mi Tuu fa hi kan thurin, le kan rawngbawlnak, le thuthangtha kan simnak ah, cahram kan ngan mi pawl ah, thlacamnak kan neihnak ah, hla kan saknak ah, Bible zirhnak kan peknak ah, le ziangkim kan tuahtuannak ahhin a laimu bikih kan ret ringring a tul. Thinglamtah parih Tuu fano in midang kan hmuh dan in danglamternak le Leitlun ngaihsak dingih hmai in norternak hmangin duhdawtnak hi langter uh si.”—Ángel Manuel Rodriguez, “The Closing of the Cosmic Conflict: Role of the Three Angels’ Messages,” p. 70.

Sahrang ih tihnung um dan, rulhreng ih doawknak a tuah dan, nat-hri pawl, harsatnak, le sahrang hminsinnak pawl mithlam ih um rero lai ah a ziangkim ih laimu bik a si mi, tuufaano, thah mi tuufa khal a um ringring ve. Kan hrang a tuah mi hi Amah lawngin ziangkim a netnak a thlen hlanah a tuah fel thluh ding, Amah cu vancungmi pathum pawl thukenmi ih thuhla hmuahhmuah cu a si.

`Ziangruangah saw thah mi Tuufaa hi midang pawl hruai luhnak lawng ah siloin nangmai thlarau nun hrang khalah thucah thupi zet dinhmun a luah?`