---
title:  Sersiamtu Cibai buknak
date:   06/05/2023
---

### Tuizarh sung Bible siar ding
Thup. 1:9, Isa. 40:26, 2 Kor. 5:17, Kol. 1:17, Thup. 4:11, John 19:16–30.

> <p>Bible cangken</p>
> “Maw Bawipa, nang cu sunlawinak le upatnak le huham co tlak na si: ziangahtile thil ziangkim na sersiam ih, nangmai’ duhnak ruangih ra um le sersiam mi an si, tiah an ti.” (Thuphuan 4:11).

Thil ziangkim hi zianghman ih siar tuk lemlo hi a olsam zet, a hleice in kan thil rak thei ringring mi le kan rak tonteh zo mi pawl hi makah kan ngai lem nawn lo. Ziangkhal sehla nauhak pawl cun an hringnun reilote sungih an theih mi an nu le pa ngai thupit loh hi ziangtluk in a olsam. Kan hrang khalah Ni, Van boruak, thli tivek pawl asilole kan kee ih kan palmi leitlun hi zianghman makah khal kan ngai nawn lo.

Ziangkhal sehla, thil a hungum mi pawl hi ziangtluk lawman in saw kan rak ngai thupi lemlo timi kan ruat dah maw? Cuvek ruat loin ziangmi tluk rei kan rak um dah zo, mi hminthang zet Philosophy pawl hnen ihsin thusuhnak lar zet mai a um mi cu ziangtin saw zianghman ihsin thil a hung um thok? timi hi a si.

Ziangruang ahsaw kan leilung pumpi khal a sungih ropitnak le mangbangza tam zet cu a hramthok ihsin a um? Kanmah hi hitawk leitlun ahhin um lo bangta sehla, kan leitlun ahhin ziangvek thil pawl ha thleng ke? Mifim pawl ih reldan netabik vek asile kan leitlun hi voikhat cu a rak um lo dah zo. Tongdang ih kan sim asile kan ta a simi pawl hi thil poimawh zetih ummi a si, hitawk leitlun ih kan um hi mangbangza a si. Kan leitlun thuhla ahhin thuanthu menmen, zianghman lo ihsin hungsuak copmi a si, lole ruatthiamnak ihsin thusuhnak tam zet um culci khal sehla, kan leitlun hi Pathian, sersiamtu in a sersiam ih a sungum pawl hmuahhmuah khal a tuah ruangih um mi an si.