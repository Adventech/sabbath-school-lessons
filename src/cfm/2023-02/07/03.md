---
title:  Sersiamtu cibai buknak
date:   08/05/2023
---

`Siar ding: Thuphuan 14:7. Vancungmi pakhatnak thucah ih telve mi hi ziangsaw a si? Himi thuthennak caan timi thucah in netabik ziang ngennak saw a neih?(Zoh ding, Isa. 40:26, Johan 1:1–3, le Rom. 1:20.)`

Thuphuan 14:7 cun sersiamtu cibaibuk dingah ringzet ih kawhnak in thawn net a run khar; hi kawhnak cu a hleice in tu ahhin a thupi tuk, thiamnak lam le Khristian tamzet in leitlun thil thlengaw mi pawl an pawm ih, Bible thudik zirhnak khal zianghman ah an siar nawn lo. Cutin thil a hung thlengaw mi pawl rak dik bang sehla, kan zumnak pawl cu thuphan ah a cang thluh ding a si. Ziangtluk buainak saw an si.

Curuangah Thuphuan ih netabik ngennak cu Bible ih cabu hmaisabik Semtirnak ah a thum aw a si. Pathian sersiam thupitnak pawl kan theihthiam lo a si ahcun himi cibai buknak ih doawknak thuhla hi a kimcang in kan theithei lo ding. “A tirin Pathian in lei le van pawltla a sersiam”(Sem 1:1,NKJV). Himi cu cathianghlim hmuahhmuah ih thumawknak bik a si, “A tirin Pathian in a sersiam”. Hitawk ih “sersiam” timi hi Hebru tong ih, “Bara” khi a si. Hitawk ih hmanmi Verb(Tuahreltu) hi Amah Pathian lawng hi tuahtu a si timi relnak lawngih hman a si.

Pathian thilti theinak hi ziangtluk ramri neilo a si timi malte va thei men ding hman in A sersiam mi pakhat te hi vun ruat aw- cui a sersiam mi cu Ni a si. Minung in siti, gas, lung mei-hol le meisa ih thacahnak an tuahmi ai hmanin Sekan khat sungte ih Ni ih tha a peksuah mihi a cak sawn.

Ni a kauh lam(A bialmi laikaan in riin) hi peng 865,000 a si ih, cumi a si ruangah kan umnak leilung tiat ting 10 tlun lai a tleng ding a si. Asinan Ni khi cu Arsi umkhawm 100 Billion lakih pakhat te fang a si. Arsi pakhat Pistol Arsi tiih an kawh mi cun kan Ni ihsin million 10 lai cahnak huham a rak nei. Kan Ni tiat Arsi million 1 cu olsam zetin Pistol Arsi sungah an lut thluh thei. Ziangtin saw thil sersiam mi ah kan thinlung a um thei ding?

Sersiamnak cun mangbangza a cakmi Pathian le bikhiah nei lo thiltitheinak neitu asinak a pholang. A sersiam thiltitheinak cun van pawl le leilung lawng hi a umter asilo ih, Kum zabi tam zet sung hmuahhmuah a minung ai-awh in hna a tuan. Amah cu hi leitlun um thokter tu, Hitawk leitlun ih laksawng a si mi le hi leitlun ah a minung pawl a tanta dah lo tu a si.

A lang zo vekin sersiam mi pawl thawn tahthim cun kannih cu a malsawn kan si ih, cucingin Khrih cu kan hrang a thi ih, ziangtin saw thil sersiam mi pawl hin Pathian duhdawtnak taktak hi an lang suah ter?