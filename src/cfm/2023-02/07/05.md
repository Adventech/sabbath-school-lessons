---
title:  Thuthangtha, thuthennak, sersiamnak
date:   10/05/2023
---

Vancungmi pakhatnak thucah ih, kumkhaw thuthangtha, thuthen caan le sersiamtu cibaibuk ti pawl kha zoh aw. Himi pawl hi ziangtluk ih nai aw te ahsaw an um timi khal zoh aw. Thuthennak hmun ah in sersiamtu hmai ih kan ding tikah beiseinak hmuahmuah in petu cu thuthangtha lawnglawng hi a si. “Cuiruangah tu ah Khrih Jesuh ih um, taksa daan ih feh lo, Thlarau daan sawnih a fehtu pawl hrang ahcun thiamlo coternak hrimhrim a um lo”(Rom 8:1). Thuthennak khalah thiamlo coternak hrimhrim a um nawn lo ti hi a fiang zet.

Sersiamtu a si vekih Pathian ih thucah cu tulai thutak ih laimu bik a si, a hleice in thlengawknak a um caan le “Khristian” pawl kaihrem in, Khristian zumnak ih thumawknak pawl ti siat thluh dingih tihtaihnak a um lai ah a thupi zet.

Asinan Evolution(Thlahsawng zumnak)cun minung a nuai rero lai ah Pathian cun kawhhran a din, cumi ih um pawl cu Evolution pawl dotu an si ih- cumi minung pawl cun Pathian cu in sersiamtu le in tlentu a si timi phuangsuak tu ding pawl an si.

`Siar ding: Efisa 3:9, Kol 1:13–17, Thup 4:11, le Rom 5:17–19. Himi bungcang pawl cun Jesuh cu sersiamtu le tlentu a sinak thuhla ziangmi in zirh?`

Sersiamtu Jesuh asinak le Tlentu Jesuh asinak ih an pehzom awk dan hi fiang zetin zoh aw. Cule lo theih loih Evolution a um tikah Jesuh cu sersiamtu a sinak dinhmun in a tla niam ih, tlentu a sinak khalah thusuhnak a um. Sualnak, thihnak, tuarnak le mi siatsuahnak pawl cu sersiamnak ih tel hrimhrim pawl an si tiih Evolution fehpi tu pawl ih an zirh laiah Jesuh cun sualnak, thihnak, tuarnak le hremnak ihsin in tlen dingin a ra a si. Pathian cun in sersiam thok ahkhan in tlen maw? Himi hi bumawknak tihnung um zet a si.

Evolution cun thinglamtah parih Jesuh thihnak an hmuhsuam hi a va rapthlak lawman ve. Ziangruangah maw? Paul (zoh aw, Rom 5:17-19) in Adam ihsin Jesuh thihnak tiang sualnak thuhla a sim mi hi thenhran theih a si lo. Cutin Adam le Jesuh karlak ah zomawknak a um a si. Ziangkhal sehlah Evolution cun sual nei lo Adam cun thihnak cu a lutter thei zik lo, ziangahtile kum thawng tampi ih thihnak pawl cu a thok ihsin Adam tuahnak dingih mamawh zetmi caknak le thilti theinak huham a si tiah an ti.

Curuangah a thok ihsin Evolution hin thinglamtah ih thumawknak Pathian thu cu a siatsuah a si. Cumi thawn kalh aw zet in Seventh-day Adventist pawl cu sersiamtu cibai buk dingih kawhnak thawngin hivek thil diklo dodal in a ding ringring a si.