---
title:  Ruahbet ding
date:   12/05/2023
---

Pathian cibai buk hi Cathianghlim ih lai muril bik a si ih, Pathian mi pawl le minung pawl ih el-awknak ruh a si theu. Thukam hlun ih profet pawl fehtlang in Pathian mi in pathian dang cibai an buk le Bawipa cibai an buk tik khal ih zumlotu pawl ih tuahdan vek ih an umnak ah nasazet in ralringnak an pe ringring theu. Pathian cibai buknak asilole pathian dang cibai buknak ih buainak hi van le lei doawknak ih laimu bik a si ih, Pathian dan ngaihsaklonak khal a ra tel cih theu.

Cibai buknak cu thilnung vekih sersiammi minung pawl cu sersiamtu hmai ka ih an um tikih an tuah dingmi a rak kawh hmuh a si… A nungdam pawl cun Bawipa cibai an buk thei, mithi cun Amah cu an thangthat thei loih cibai an buk thei fawn lo… In tuahtu Pathian cu midang in hlawknak ih an rak hmang theinak dingin le Amai hnen ihsin lennak kan ngah theinak ding in kan hringnun hi cibaibuknak ih pe aw thluh dingih in sawmtu thotho kha a si. Cibai buknak hi kan umnak ih tumtah pawl le hamtamnak ihsin kanmah ten lenglam ah kan zalen theinak ding ih kan mamawh zetmi thawn pehzom awknak an nei. Pathian cibai buk lo cu kan umnak san le vang theih lo ih hloh thluhnak a si, Cumi cu zianghman thei nawn lo dinhmun ih umter tu a si, Nunnak cerhti thawn pehzom awknak kan neih lo ruangah kannih cu thi rero, thihnak lamzin zawh rero tu kan si”—Ángel Manuel Rodríguez,”The Closing of the Cosmic Conflict: Role of the Three Angels’ Messages,” p. 42.

**Relkhawm dingmi thusuhnak pawl**:

`Ziangruangah saw a tluzo mi leitlun ah Pathian ih sersiam mi hi a tawk famkim lo timi ruahnak a ummi hi ruat tam aw. Cule ziangruangah saw tlennak ih thutiam cu kan mamawh?`

`Pathian thil ti theinak huham ih hnatuannak na nun ih na hmuh thei lo mi thil na tonmi pawl kha rel aw; cumi cu na bulpak nun ih Pathian ih duhdawtnak a lo hmuhnak lam zin a si. Cule himi Pathian cun Lei le van pawl hmuahhmuah a tuah thluh timi kha ngaituah tam aw. Na hringnun lo ngaihsak dingin Pathian ih a lo duhdawtnak hi a tawk tuk. Ziangruangah saw himi thudik hi hnemawknak lawng hman siloin hnuaidorawknak khal a si thei?`

`Evolution hi rak ding bang sehlam kum tampi liam ih thihnak, doawknak, siatsuah awknak, tuarnak le mi tampi hlohralnak hmang tahrat ih in tuah theinak dingin sersiamtu cibai buk dingih kawh kan si ding timi ruat hnik aw, cumi lai ah Semtirnak cabu sungah sersiam kan dan danglam zetin pek in kan um a si. Cule cumi cing khal in Amah cibai buk ding kan si lai thotho maw? Ziang hrangah cibai kan buk ding? Hitawk ih kan rak um thok dan pawl cu kum tamzet bum in ziangtin saw kan rak um?`