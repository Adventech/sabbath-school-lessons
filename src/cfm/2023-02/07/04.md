---
title:  Nai tei’ um Pathian
date:   09/05/2023
---

Sersiamtu Pathian, Ni, Thla, le Arsi pawl umter tu, huham nasa zet neiin himi leitlun a tuahtu le a nungmi pawl thawn um tlang tu cu kanmah bulpak tin in ngaina tu Pathian a si. Anih cu Izip saltannak ihsin a minung pawl hruaisuak tu, an vahveihnak nelrawl ram ih hruaitu, Van ihsin mana sang a petu, Jerikoh kulhpi a cimter tu le Israel doral pawl a nehtu Pathian a si. Cumi Pathian thotho cu A huham suah ih leitlun a tuahtu, kan thlarau hrangih raldonak sual pawl hmuahhmuah in nehsak dingih a thilti theinak suah tu a si.

`Siar ding: 2 Korin 5:17, Saam 139:15–18, Tirhthlah 17:27, le Kol 1:17. Himi bungcang pawl hin Pathian naih dan thuhla ziangsaw in zirh?`

Pathian thuzir mipakhat cun Pathian ih cungnungnak thuhla a rel. Himi ruahnak cun Pathian cu sersiammi pawl hmuahhmuah tlunah a um ti a si. Asinan Pathian ih ziangkim a luahkhat thluh thuhla khal an rel tel. Himi ruahnak cun ziangtin si maw Pathian hi kan leitlun ah a um ih, Bible santhuanthu ih a tarlan vek in cumi ahcun theihthiam harzet le theihban thei lomi a um a si tiah an ti. Bawipa hi, “Hmunsang le hmun thianghlim” ah um khal sehla, “Thlarau ih lungsir le hnuaidor pawl hnen” khalah a um(Isaiah 57:15). Jesuh amah rori hman in a dungthluntu mi rinum pawl thuhla relnak ah, “Pumkhat ih famkimter an si theinak dingah anmah ah ka um ih, nang cu keimah ah na um; cuticun nangmah in i thlah ih, i duhdawt vekin annih   khal   na duhdawt ti leitlun in a theih theinak dingah a si” tiah a ti(John 17:23, NKJV). Cumi ai fiah deuh thildang zianghman a um cuang lo.

Kan Pathian thuhla ih thuthang ropi zet cu a ropinak le a thilti theinak pawl cu Van le lei tlolak hmuahhmuah le kan bulpak nun cio khalah a luh tlang thei thluh hi a si. Anih cun Amai hmulhmel bangnak lamah in tuahtha sal, in sersiam thar ih, in danglamter dingin tiamkamnak in pe a si. Sersiamtu Pathian, van Arsi a thawng tamzet umter tu Pathian ahcun, “Kan nung, kan cangvai ih, kan sinak a um”(Tirhthlah 17:28) lawng hman siloin, cumi Pathian cu kan thinlung ah hnatuan tu ding, thinlung thar in petu ding, sualnak ih in thianghlimter tu ding le Khrih ah sersiamtharnak in tuahsak tu ding Pathian thotho kha a si. Ka Pathian, cuvek lawman ih huham nei, in duhdawttu le in ngaihsak tu kan neih hi ziangtluk hnangam thlak za saw a si.

`Pathian in ziangkim a luahkhat timi theihthiamnak ihsin hnangamnak le beiseinak ziangtin kan zir suak thei ding? Asilole Pathian in na thuthup thukzet a theih ruangah tihphang in na um maw? Himi thuhla ihsin ziangtin saw Thuthangtha in daihnak a lo pek?`