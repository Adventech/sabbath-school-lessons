---
title:  Thinglamtah parah sersiamtu
date:   11/05/2023
---

Ziangkhal sehla Bawipa cu kanmah in sersiamtu a si vekih cibai kan buknak ah mangbang thlak zet thil a um ko ding, cu ai-hman in luar sawn thil khal a um ding. Kan hmuh thluh zo vekin kan vun thlirlet sal tikih man nei zetmi cu in sersiamtu cu kanmah in tlentu a si timi vun theih hi a si. Kanmah in tuahtu Pathian cu in tlentu Pathian thotho kha a si. “Kanmai’ hmuihmel kengin, kanmah bangnak nei in minung tuah uh si”(Seem 1:26) tiih a tongtu Pathian thotho cu Thinglamtah ih, “Eli, Eli, Lama sabachthani?” cumi cu, “Ka Pathian, Ka Pathian, ziangah I tlansan?” (Matt 27.46)tiin aw ring zetih tongtu kha a si. Cumi cun Pathian tihnak ding asilole cu-ai nasa sawn in, sunlawinak pe in Cibai buknak ding san le vang thuhla a rel a si.

A tlusia zo minung kan sivek in ziangtin saw hitivek lawman ih thudik hi kan sawnlet thei ding? Sawnletnak ding ah ziangsaw kan tuah thei mi um? Vancungmi pakhatnak thucah ahkhan ziangmi kan tuah ding timi sim in kan um: “Pathian tihzah uhla, a hnenah sunlawinak pe uh; ziangahtile a thumhennak caan a ra thleng a si: cun van, le lei, le tifinriat, le cirhti pawl a tuahtu cu biak uh” (Thup. 14:7, NKJV).

Thinglamtah parih um Jesuh thula Johan ih a nganmi Johan 19:16-30 hi siar aw. Cu mi na siar tikah Jesuh cu sersiamtu a si thuhla Bible cang kan zoh mi pawl hmuahhmuah kha ruat hnik aw, “Thil ziangkim hi amah ihsin sersiam an si, van ih um siseh, leitlun ih um siseh, hmuh theih le hmuh theih lo siseh, laltohkham, asilole uknak, asilole lalnak, asilole thuneihnak pawl tla, thil ziangkim hi amai’ sersiammi an si ih amai’ hrangah an si” (Kol 1:16).  Hi Pathian duhawtnak maksak zet tarlangmi hi ziangtin saw kan sawn let ding?

Sersiamtu cibai buk dingih vancungmi pakhatnak ih thucah cu thinglamtah um hnu ih ra thlengmi a si, leitlun pawl ih an thlir le Khrih dungthlun pawl ih an theih hnu ah, Anih cu, “van, le lei, le tifinriat, le cirhti pawl a tuahtu” a si ih, Amah thotho cu Pathian ci cing in, “siahhlawh pianzia keng in, minung piankeng ah a rung cang: Cun minung vek pianzia nei in hmuh a si, hnuai a dor ih, thihnak tiang zawnlung in a um, thinglamtah ih thihnak cu!”(Filipi. 2:7, 8, NKJV) ti a si.

Cumi cu minung pianzia kengin Leitlun ih Jesuh a rat hlan ihsin amah rak thei zotu pawl hrangah cun ziangtluk mangbangza saw a si ding. Vanmi pawl ih cibai an buk khal mangbangza  a rak si lo. Kannih cu a thisen ihsin tlenmi kan si, in tlentu le in sersiamtu cibai buk mai lo hi cu ziangsaw kan tuah thei mi um hrih lai?

`Ziangah saw thinglamtah eng hnuai ahhin sual ih tlunzo hringmi pawl hin Khrih in thinglamtah parih thil a tuahmi tlun ah tuah bet ding dang a um lai tivek ruahnak an neih? In sersiamtu in kan hrangih a tuah ngah zo mi ah ziangmi hnatuan saw kan va bet thei mi um hrih lai?`