---
title:  Kumkhaw duhhril ding pawl
date:   02/04/2023
---

Thuphuan 14 hi Jesuh in leitlun tlusia zo le doawknak ih khat, kum thawngruk lai sualnak ih rak pil hlo zo hnen ih zangfahnak thucah netabik a si. Hi leitlun ih um mikip in netabik bulpak thutluknak an tuah caan a rung thleng leh ding, Jesuh dodal maw, A thu thlun timi a si ding. Jesuh ih dingfelnak thucah Thuphuan cu thiamlo coternak sual ihsin in runsuak lawng hman siloin kan nun ah sualnak ih kaihhremnak ihsin in suah zalennak thuthangtha hi leitlun pumpi ih theihter ding hi a si.

`Mathai 24:14 siar awla, Thuphuan 14:6 thawn zoh thim aw. Jesuh in a rat hlanah leitlun ih thuthangtha sim darh dingin a dungthluntu pawl hnen ih thu a pek tikah ziangmi thutiam saw a rel tel?`

Jesuh ih thutiam cu, “Hi Lalram thuthangtha cu leitlun pumpi ah phuansuah theh a si ding” tiin Mathai 24:14 ah Khrih ih ni neta thucah a famkimnak ding kan hmu thei, Thuphuan 14: 6 ahcun cumi thuthangtha cu, “Hnamtin, Ci tin, tong tin le miphun tin” hnen ih phuan ding  asi thu kan hmu. Thuphuan 22 ah veithum rori Jesuh in a rat cing ding thu a sim (Thup. 22:7, 12, 20). A rat cing ding thuthawn pehpar aw in kan Bawipa cun, “Midiklo cu midiklo si hrih ko seh: mitenum cu mitenum si hrih ko seh: midingfel cu midingfel si hrih ko seh: cun mithianghlim cu mithianghlim si hrih ko seh”(Thup 22:11) tin a run bet. Mikip in Khrih an duh le duhlo thutluknak tuah dingin Thuphuan cun thil ropi zetah mi a hruai a si.

Diktak cun nitin ih duhhrilnak kan tuah mi, “Thil fate” tiih kawh mi hmang in Jesuh hrangah asilole Jesuh dokalh tu hrangah tin duh kan hril thei a si. Tu ah an nun ih duhhrilnak diklo a neitu pawl cun harsatnak netabik ah vei le khatah Jesuh lamih an hoi vukvi sal hi a zum um lem lo, a hleice in leitlun sualnak pawl in anmah an do rero lai ahhin Jesuh hnenih an kirsal vukvi a rinum lem lo. Tuini ah Khrih le a thukham ah rinum zetih um dingin nitin ten duhhrilnak kan neih ringring a tul. “Pathian duhdawt timi cu a thupek pawl kan thlun hi a si”(1 John 5:3). Ellen G White khalin, “ Jesuh cun a ratsal tikah minung mizia zianghman a run thleng danglam nawn lo ding. Cumi thlengawknak hnatuan cu tu ahhin kan theh a tul. Kan nitin nun hin kan covo a fiangter a si.”—Last Day Events, p. 295.

`Ziangtin saw Pathian in kan mizia pawl a tuah? Zangfahnak ih kan pitling theinak dingah ziangsaw a hman? Jesuh vekin kan hringnun a um theinak dingah thlarau thianghlim ih umpitnak ziangtin kan dil ding?`