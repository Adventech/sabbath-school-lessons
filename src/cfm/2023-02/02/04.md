---
title:  Vanlam lairelnak
date:   04/04/2023
---

`Siar ding: Thuphuan 14:14 le Trihthlah 1:9-11. Ziang bangawknak so na hmuhsuah?`

Johan cun, “Ka zoh, mero var le cui mero par ahcun minung fapa vek a to mi ka hmu”(Thup 14:14 NKJV) tiah a ti. Jesuh van ih a kaisoh ah Luke cun Tirhthlah 1:9 ahcun dungthluntu pawl cun vanlam thlir in an ding ringring tiah a ngan, “An hmuh cingin anih cu laksoh in a um; cun an hmuh ban lo tiang mero in a cawi soh vivo”(Tirh 1:9). Jesuh cu vancungmi mero lakah a kaiso ih, vancungmi mero thawn a rungtum sal ding a si. Vancungmi pawl cun mangbang ih um dungthluntu pawl hnenah thu an sim fiang, Tirh 1:11 “Nan hnen ihsin van ih laksoh mi hi Jesuh rori hi van ih a hung kai lai nan hmuh vek thothoin a rungsal ding a si, an ti”(Tirh 1:11). Himi thu ahhin Pathian ih thutak a rak phumaw ih cumi cu a langlo tla a si men thei. “Amah Jesuh thotho, Milai fapa thotho kha, Nazareth lamzin ih a rak fehtu, Jerusalem lamzin ih mipi hnenih thuthangtha a sim tu, Israel khaw pawl ih damlo pawl a ti dam tu, Galili tlang kerkom pawl lakih thuthangtha rak sim rero tu kha a rungsal ding a si.

Milai fapa hi Daniel 7 ih thuthennak eng khalah a ngan langin a um thotho.

`Siar ding: Daniel 7:9, 10, 13, 14. Ziangah saw Daniel in Jesuh cu “Milai fapa” tiin thuthennak hmun ih a kawh? Kan hmuh zo vekin thuthennak hmun ih “Milai fapa” timi theihnak hin ziangvek hnangamnak saw in pek?`

Daniel 7:9, 10 ah Daniel cun vanram thuthennak hmun ah vancungmi pawl cu thawnghra ih hmun thawnghra le Bawi tohkham kimvel ah vanmi pawl tamzet an um thu a hmu. Thuthennak cu timlam a si, cabu pawl- a hleice in kan nunnak ngan kummi- pawl cu leitlun hmai ahcun ong in a um. Daniel 7: 13,14 ah Milai fapa cun kum upa zet a PA hnenah a ra ih kumkhaw ramuknak a co tiah a ti. PA, FAPA, Le THLARAU THIANGHLIM cun minung pawl hmuahhmuah a cang theitawk ih rundam thluh an tum dan pawl cu thuthennak hmun ahcun langter thluh in a um. Himi thuthennak cu mithianghlim pawl hrang lawngah a silo ih, Satan in Pathian mizia a puhnak diklo pawl hmuahhmuah khal pholang in a um thluh(zoh aw, Job 1-2, Saam 51:1-4).

Na hringnun pumhlum hi Pathian hmaiah zoh fiah in a um thluh ding timi vun ruat aw. Cuvek a si ahcun, hivek thil a rung thleng asile na beiseinak umsun cu ziangsaw a si ding? (Zohaw Rom. 8:1.)