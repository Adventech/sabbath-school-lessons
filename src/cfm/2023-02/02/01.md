---
title:  Hmailam caan ruahnak tikcu
date:   01/04/2023
---

### Tuizarh sung Bible siar ding
Matt. 24:14, Thup. 14:14—20, Matt. 16:27, Tirh 1:9—11, Mark 4:26—29, Thup. 16:1.

> <p>Bible cangken</p>
> “Cun ka zoh ih, mero var, le cui mero par ahcun a lu ah sui lallukhum khum in, le a kut ah favah hriam zet keng in minung Fapa vek a to mi ka hmu. Cun tempal sung ihsin a dang vancungmi pakhat a ra suak ih, cui mero parih to pa cu aw ring zetin, Na favah kha suah awla, at aw: ziangahtile na ah ding caan a ra thleng zo a si; ziangahtile leilung ih rawl khawm caan a cu zo, tiin a auh” (Thuphuan 14:14-15)

Pathian cun a minung pawl hnenah a tikcu te ih an theih ding an tulzet mi thudik cu a sim ih a bia ringring theu. Tilik a hung um ding (Sem. 6:7) ralring peknak ihsin Jesuh veikhat a rungtum hmaisabiknak (Dan. 9:24—27), Thuthen sungnak le (Dan. 7:9, 10; Dan. 8:14) Jesuh veihnihnak a rungtum hlan tiang(Thuphuan 12—14) Pathian cun in bia ringring a si. Minung san thuanthu neta lam ah Leitlun hrangah a hleice mi thucah a nei, A minung pawl an hmuh khawmawk a tul thlang. Himi A thucah hi van ih a zuangni vancungmi pathum a ken ter, cumi cu sancemnak ding thucah a si.

Vancungmi pathum thu cah hi Jesuh ih zangfahnak thucah netabik a si. Cumi kawhnak cun thiam in coter dingin, in ti thianghlim dingin, le sancem ih ropitnak ih kan luh ve theinak dingin kanmai dingfelnak rinsan awknak ihsin Jesuh ih dingfelnak lamah in hruai a si.

Khrih kan hrilsawn, a hnenah kan ap aw ih, a thu ngai in tu ahhin a duhdan vekin kan um a si hmanah kan hmailam ih um netabik doawknak ah duhhrilnak kan tuah a tul. Curuangah a tu hi timlam ding tik cu caan cu a si.