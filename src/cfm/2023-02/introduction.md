### Vancungmi Pathu Thuken

Beidonnak ropi a thlen hlan zarkhatnak October 15, 1844 ahkhan nauhak pate pakhat cu Germany ram ah Lutheran zirnak thluntu sungkua hnen ihsin a suak. A hmin cu Friedrich Nietzsche a si ih, Anih hi Pathian a um zumlotu lakih midang theih hlawh bik zetih pakhat a si ve. Khristian pawl Pathian cu nitlaknak lam ah a thi rero tiah a ti. Nietzsche cun Khristian sakhuanak hi a do zet ih, ruahnak fim zet khal nei thei lole, “A tha le sia thleidan thiamlonak sal ih tang pawl” ti tiang in a ko. “Na ral pawl duhdawt aw” tivek in anmah le anmah cak lo zetin an tuah aw ih, an humhim aw thei lo tiah a ti. Nietzshce hrangah cun “A tha le sia” timi ruahnak pawl cu a neh a tul. A cangan mi (Thus Spake Zarathustra) timi ahcun, “Nganmi daan pawl sutruai thluh ding” tiah a ti.(Cumi ih sullam cu Thukham Pahra a relnak a si)

1844 kum hi Karl Marx hrang ahcun thil thupi zet a si, anih hi Communism hmuhsuak tu a si. “Conomis and Philosophic Manuscript of 1844” tiih kawh mi hi Marx in cumi kum ih a ngan mi a si, asinan kum 1932 tiang hmanah Soviet Union cun a suahsak lo. Himi kutngan ca cun Marx ih ngaihruat dan pawl a tarlang ih, leitlun ih hnatuan tu pawl lungrual zet in le leitlun ukbet duhtu pawl hlon hloh an si hlan sung cu pursum leidawnnak lam zianghman ih kaisang an si lo ding thu khal a rel thluh. Kum 1844 khal Charles Darwin hrangih a thupi zet, “ 1844 kum ih thuhla ngan mi” tiih theih a si tlangpi. Darwin cun Evolutionary theory cu a rak tlangau pi. Mipi vantlang ih theih a si tuk lem lo. Kum 1859 lawng ah “On the Origin of Species” timi ti suah a si ih, Darwin khal in leitlun ih nunnak nei hmuahhmuah hi pipu pawl hnen ihsin ra suak mi an si, vanthat thilthu ih ngah mi men an si tiih a ngaihdan a run phorh suak ve. 

Ziangkhalsehla 1844 kum cu Daniel 8:14 ih ni 2,300 simcianak a thlen famkim kum a si. Cumi rualin beidonnak ropi zet ih a tanta mi cun Marxist, Nietzshean le Darwin ih zirnak pawl hnongnak a runrah suak. Marx cun Seventh-day Adventist a dokalh a si. Adventist pawl cun Khrih le Satan ih doawknak ropi an phuang, san thuanthu ih thilri neih duhnak men le minung ih saduhthah thu men a rel lo ih, Pathian in thiltitheinak thawn a lalram a run din ding thuhla a phuang a si.

Darwin cun a dokalh, Seventh-day Adventist pawl cun nunnak hram a hung um thok dan an zirh, hrilmi ihsin vanthatnak congah ruangih rungum vekin an zirh dah lo, Niruk sung leitlun ih a sung um pawl a tuah ih, a nisarihnak ih a cawltu sersiamtu huham hmangih nunnak nei kan si zia a langter. Nietzsche cun Seventh-day Adventist a dokalh, Seventh-day Adventist pawl cun Pathian a um thuhla lawng hi an phuang lo ih, a thukham (Thukham 10) khal leitlun vantlang ah an phuang a si. Cumi cu minung hmuahhmuah ih thuthennak dingah Pathian ih a hmanmi a si ringring lai. Hibang pawl hmuahhmuah hi kum 1844 ih thleng thluh an si thei kem maw? Marx, Nietzsche le Darwin cun minung minunnak pawl hi an hnatuannak ihsin tampi an siatsuah, asinan himi zirternak ruangmen ah Pathian cun a thudik phuang suak ta lo cun leitlun hi a tanta lo. Curuangah si himi ruahnak siatsuah dingin harhtharnak a dinsuak ih, Seventh-day Adventist pawl cun vancungmi Pathum thuken hi leitlun ih caannetabik pawl hrang phuang suak dingin a fial. Himi thuken pawl hi cumi mi pathum in rapthlak zetin thuhla diklo an rak fehpi mi va siatsuahnak ding hrangah a si.

Vancungmi Pathum thucah pawl hi Seventh-day Adventist kawhhran ih phuang darh ding a si. Thuthangtha hi an laimu bik a si ih, an thianghlim zet, asinan thuthangtha cu, “Tulai thudik” timi a si(2 Piter 1:12) . Himi Vancungmi Pathum thucah hi tui kuata sungih kan zir dingmi an si.

_Mark Finley hi Evangelist tin ramkip ih an theihmi a si ih, General Conference ah kum 2005-2010 ahkhan Vice President a rak tuan. Hnatuan pumhlum a theh tikah General Conference president bomtu dinhmun ah a um. Pastor Finnley le a nupi Ernestine cun fanau 3 le tu 5 an nei. _