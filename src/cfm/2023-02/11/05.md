---
title:  Tuu fano thluntu
date:   07/06/2023
---

`Siar ding: Thuphuan 13:1,2. Khuitawk in saw sahrang a ra suah ding, a thuneihnak cu zosaw petu?`

Thuphuan 13 ih sahrang hmaisa cun a thilti theinak, tohkham le thuneihnak ropi zet cu rulhreng hnen ihsin a dong. Thuphuan 12 le Thuphuan 20:2 cun Rulhreng cu Satan a si thu a tarlang. Satan cu doral fimzet a si ih, leitlun thilti theihnak hmangin hna a tuan. Thuphuan 12:3-5 hin, “Rulhreng” —Khawsia—cun “Mipa naute” cu a suah veten siatsuah a tum ti thu a rel. Himi “Mipa naute” cu neta lam ah, “Pathian hnenah le a Lal tohkham ah cawisoh in a um” tiah a ti.  Himi hi Jesuh simrelnak a si. Khrih naute siatsuah dingin Satan pa cu Herod le Rom uktu pawl hmangin hna a tuan. Jesuh nun a netnak lam khalah Rom hruaitu Pilate cun Khrih cu thi dingin thiamlo a coter ih, rapthak zet thinglamtah ah khengbet ih mithat theutu Rom pawl in an khengbet, Rom ralkap pakhat cun a hnak ah fei in a sun ih cule Rom ralkap pawl cun A thlan an kil. Thuphuan 13:2 ih a lang vekin Rulhreng, Satan cu Milem biatu Rom hmangin hna a tuan rero ih, a cozah tohkham a pe ih, himi sahrang ih thiltitheinak hi a hung um a si.

“Satan ai-awh bik si khal sehla Rulhreng in a pahnihnak ah Rom ramuknak a rak zohter a si… Rulhreng hnen ihsin, “thilti theinak, a tohkham le thuneihnak ropi zet”cu Rom ramuknak in a rak dong ih, cumi cu Rom ih um pope a si timi cu a fiang zet.—The SDA Bible Commentary, vol. 7, p. 817. Santhuanthu ngantu A. C. Flick cun, “Rom ih ramkhelhnak sia zet ihsin Rom kawhhran cu “tum zet” vekin ropi zetin a hung ding suak a si.”—A. C. Flick, The Rise of the Medieval Church (1900) p. 150 ih a langdan vekin The SDA Bible Commentary, vol. 7, page 817.

`Siar ding: Thuphuan 13:3 le Thuphuan 14:4. Himi bungcang ah ziangsi bangaw lo na hmuh mi?`

Sahrang dung thluntu “Leitlun mi hmuahhmuah” thawn kalh aw ciah in, Pathian cun “Tuu fano thluntu ding” minung a nei ding a si. A hlan vekin Amai lam ah maw, lole a dang pakhat sawn ah, Jesuh hrangah lole Jesuh dokalh in timi a um ringring. A tu khalah a lailak ah le bangrep ih um a theih lo ding. Jesuh lam ih na pekawk lo ahcun na theih khalah, theih lo khalah khatlam sawn tu ah na um tinak a si.

`“Cun mi hmuahhmuah in ka hmin ruangah an lo hua ding; asinain a cemnet tiang a tuar suak theitu cu rundam a si ding”(Matt. 10:22, NKJV). Netnak caan ih tuarthei dingin ziangtluk in na ralring zo?`