---
title:  Tuartheinak hnget
date:   04/06/2023
---

Thuphuan 14:7 ih kan hmuh zo vek in Pathian cun a minung pawl cu Sersiamtu bia dingin a ko. Himi cu Vancungmi pakhatnak ih thuken mi a si. Thuphuan 14:8 ah Pathian cun mipi pawl cu, “Babilon” thuhla ralringnak a pek, sakhuanak fehsual pawl cu an bulhram a simi hlanlai Babilon ah an kirleh sal. Himi cu vancungmi pahnihnak ih thuken mi a si.

Thuphuan 14:9,10 ahcun vancungmi pathumnak cun Sahrang bia lo dingin ralringnak a pek. Vancungmi cun fiah zetin aw ring zet in, “Zokhal sahrang le a milem a bia ih, a cal ah asilole a kut ah a hminsinnak a neih a si ahcun, Cupa cun zianghman rawi loin a thinhengnak no sungih thletmi Pathian ih thinhengnak sabitti cu a in ding” tiah a ti.

`Siar ding: Thuphuan 14:12. Himi cahmai ah ni neta ih Pathian minung pawl thuhla ah ziangvek danglamnak pahnih saw kan hmuh thei? An pahnih in ziangruangah saw an thupit zet?`

“Thinsaunak” timi hi Grik tong hupomone ti a si ih, cumi cu “tuartheinak hnget” tiih lehlin khin a tha deuh ding. Pathian cun ni neta lam harsatnak le hremnak tuar cing khalin Amai hrangih rinum tlat tu minung a nei ding. A ngilneihnak ruangah tuarfainak hngetzet thawn an ding ih, Pathian an ngai thupi zet ih, ngilneihnak ih khat thluh thuawihnak nun nei in an um.

Sersiamtu cibai buknak (Thup. 14:7)  cu sahrang cibaibuknak (Thup. 14:9)  dodalnak ah a ding ih, Jesuh ih rinum le Pathian ih thu pek thluntu pawl cu mipi lak ihsin an lang suak a si(Thup. 14:12). Himi doawknak ropi ahhin Jesuh hnen ih rinum asilole Sahrang thil ti theinak ih rinum pawl ih doawknak bik cu cibaibuk hi a si. Himi sia le tha doawknak ih thu laimu bik cu Sabbath ni a si.
Siar ding: Rom 8:1-4, Efesa 2:8-10, le Kolose 1:29. Himi cahmai pawl cun zumnak thawngih hringnun ih rahsuak mi thuhla ziangsaw in zirh?

Zumnak thawngin a nungtu pawl cun a ngilneihnak kan dong ih kan hringnun cu thleng danglam in a um. Rundamtu ih dungthluntu pawl cun Jesuh “ah” zumnak an neih lawng hman siloin, Jesuh “ih” zumnak kha an nei ve ding a si. Jesuh in caan netnak lam ih zumnak a neimi pawl cu anmai ta an si ding ih, Jesuh ih tuah vekin thih tiangin rinum in an um lanta ding.

`Himi te ahhin ziangmi tlukih rinum saw na si? Fiahnak taktak a ra thlen tikah ziangtin saw na um ding timi thuhla ziangsaw a lo zirh mi(Luke 16:10).`