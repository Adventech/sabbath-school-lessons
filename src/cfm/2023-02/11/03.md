---
title:  Zuam tentonak
date:   05/06/2023
---

`Siar ding: Mathai 27:45–50. Himi in thinglamtah parih Khrih ih tonteh mi thuhla ziangsaw in zirh? Jesuh in Pathian hnenah ziangruangih Amah tlansan saw a si ti thu a suh kha ziang a ti duhsan saw? Himi ihsin “Jesuh ih rinumnak” timi sullam ziangtin theithiam dingin in bawm?`

Thinglamtah parah thlai in a um, thimnak in a run tuam thluh, sualnak le ningzahnak a phur thluh, leitlun sualnak ih thiamlo coternak le A pai’ duhdawtnak ihsin lakhran in a um, Jesuh in a hringnun pumhlum in a Pa thawn an pehzom awknak ah a thum aw a si. Khami ciah kha, Pa Pathian parah hringnun a thum awk thluh tikah, tikcu caan tha zet a um hmanah Jesuh cun tikcu caan sia bik, thinglamtah tiang hman tong dingin a timlam aw zo tinak a si. A kiangkap ih um pawl in rinhlelnak nei in an auh ciamco khalah Rundamtu cun Pathian a rinsan thotho ih, Pathian in a fehsan vekin a lang hmanah Jesuh cu a beidong cuang lo.

“Pathian in tlansan ih a langnak khawthim zet karlak ah Khrih cun minung ih riahsiat tuarnak khuat-hai ih bawrhhlawh netabik cu a hlawn thluh. Cui rapthlak zet caan ah Anih cun a hlan ihsin A hnen ih pekmi A pai’ cohlangnak pawl cu a rinsan a si… Zumnak thawngin Khrih cun nehnak a co.”—Ellen G. White, Christ Triumphant, p. 277.

Jesuh ih zumnak cu zumnak thuk zet, rinsan um zet, pumpek awknak, van lei ih um khawisa pawl hmuahhmuah le leitlun ih thlemnak khal in a ti buai thei lo mi a si. Cui zumnak cu hmuh lo khal ih rinsannak, theihthiam lo khalih zum ngamnak, thumawknak ding malte lawng a um hman ih thum aw ngam thotho zumnak a si. Himi “Jesuh ih zumnak” cu zumnak thawng in laksawng kan ngah mi pakhat a si, cumi cun a ra lai dingmi harsatnak khalah in paltlang pi ding a si. Thuphuan ih sahrang hminsinnak a takram ih a thlen tikah Khrih cu cungnung bik ih cibai kan buk theinak ding le harsatnak khalah hnget zetin tuartheinak in tuah tu cu kan thinlung ih, “Jesuh ih zumnak” a um mi hi a si.
 
Cucing in, Hi pawl hi khuitawk in si maw thil rung lang thutthi ding pawl an si lo. Pathian minung pawl cun a tu ah zumnak thawng in nikhat hnu nikhat hringnun hman dan an zir rero a si. Caan tha ah, caan tha lo ah, hnaite ah Pathian um vekih theih a si caan le hla zetah Pathian um vekih theih a si caan khalah— cutivek pawl cu thil thupi zet an si lem lo. “Mifel cu zumnak in a nung ding” ti a si sawn(Gal 3:11; Hebru 2:4). Timlam awknak ding tikcu caan cu a tu hi a si. A tu ih hnihsaknak khalah zumnak ah tuarfainak a um ahcun kan hringnun ah a mankhung zetmi rahtha kan suah thei ding a si.

`Na kiangkap ah harsatnak in a lo tlakbuak ih, hringnun in zianghman sullam nei lo ih a langlai caan ah na neihsun cu zumnak lawng a si caan te kha vun ruat aw. Ziangtin saw na rak tuar thei? Na tuarvek ih a tuar vetu midang pawl bomve theinak ding ziang tonnun saw na neih?`