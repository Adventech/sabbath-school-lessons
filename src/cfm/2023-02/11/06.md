---
title:  'Jesuh: Kan palai umsun'
date:   08/06/2023
---

`Siar ding: Thuphuan 13:4,5. Himi bungcang ah sahrang thiltitheinak hminsinnak cu ziangtin saw kan hmuh thei?`

Thuphuan ih sahrang cu zumlotu Rom ram ihsin ra suak mi, leitlun pumhuap cibaibuknak ih hung thanglian vivo, sakhaw thilti theinak fehsantu a si. Thuphuan 13:5 ih a tarlang vekin cui’ cumi Pathian thangsiat thilti theinak a si. Thukam thar ahcun Pathian thangsiat timi hi Pathian lawng ih neih theimi le thiltitheinak pawl va cuh ih, amah thawn bangaw ih ret awknak hi a si.

`Siar ding: Luke 5:18-26 le Johan 10:33. Himi bungcang ahhin Pathian thangsiatnak thil pahnih ziangsaw a tarlang mi?`

Hruaitu pawl cun Jesuh cu Pathian thangsia tu ah an puh. Jesuh ih thuhla ahcun phiarawknak kha a dik riai lo, ziangahtile Anih cu Pathian thiltitheinak ziangkim a nei ih, tuanvo khal a nei thluh - Sual ngaidam theinak khal a nei a si. Ziangahtile Jesuh cu Pathian a si ruangah a si. Asilole Anih cu thilti thei zet: “Hi tik le hi can nan hnenah ka um zo ih, i thei hrih cuang lo maw si, Filip? Keimah i hmutu cun Pa a hmu zo a si; ziangtin saw, Pa in hmuh aw, na ti thiam?” (Johan 14:9)tiih a rel vek in a nei a si.

Cule 1 Timote 2:5 ahcun Pathian le minung karlak ah palai pakhat minung Jesuh Khrih a um thu in zirh. Cumi kalh ciahin Rom Kawhhran cun Pathian le a sualmi minung karlak ih palai um mi cu puithiam a si tiah an zirh. Asinan amah puithiam khal a sualmi minung a si ve ruangah kan palai cu a si thei hrimhrim lo, ziangahtile anih khal palai a mamawh ruangah a si. Pathian thangsiat timi cu minung si cingih Pathian si tum, asilole Pathian dinhmun ih um tum tikhal in simfiang a theih thotho. Hitawk ah Rom kawhhran thuneihnak ihsin a suakmi thuhla pahnih a um:

“Pope hi upat tlak zet le thangthat tlak zet a si, amah hi minung menmen a si lo…Anih hi leitlun ih Pathian vek rori a si.”—Lucius Ferraris, “Papa,” article 2 in his Prompta Bibliotheca (1763), vol. 6, pp. 25–29.
  
Pope Leo XIII cun porh aw zet in: “Kannih [Pope-pawl] cun hi leitlun ahhin ziangkim ti thei Pathian dinhmun kan kaihnget a si” tiah a ti.—The Great Encyclical Letters of Pope Leo XIII (New York: Benziger, 1903), p. 193.  

Hi thurel mi pawl hi Khrih dodaltu tiin kan thei thiam, asinan “Dodal” timi tongkam hi “dokalh” tinak men a si loih, “Ai-awh” tihnak khal a si thei thotho timi kan theihthiam hi a thupi lutuk. Curuangah Khrih dodaltu timi sullam cu “Khrih ai-awhtu” tinak khal a si. Pathian thangsiatnak a si.