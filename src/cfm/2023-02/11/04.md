---
title:  Kan tuh mi kan at ding
date:   06/06/2023
---

Sahrang hminsinnak thawn pehpar aw mi simcianak cu sakhaw sualnak, pursum leilawnnak siatsuah, harsatnak, cule a netnak ah thi dingih thupeknak thuhla pawl an si. Thil mangbang thlak zet cu, cui thil cu thazang peknak thucah khal a si thotho. A rapthlak zetmi caan khalah Pathian cun a minung, “Pathian ih thupek pawl le Jesuh ih zumnak a kilkhawitu” (Thup. 14:12, NKJV) pawl cu a humhim ding a si. Cule, Cumi thupek pawl lakah a palinak- nisarihnak ni Sabbath khal a um tengteng ding a si.

Sahrang hminsinnak Thuphuan 13 ih um simcianak cun Satan in Pathian dodal in ral a thawhternak ih rapthlak dan ding thuhla pawl a rel. Himi doawknak ah a pakhatnak ih a hman ding cu bumawknak hi a si. Thuphuan 13 cun hmailam ah Satan in Sahrang tiih kawh mi leitlun sakhaw ramkhelhnak ih thil ti theinak le thacahnak hmangih hna a tuan ding tikcu caan pawl in sim a si.

Sakhawnak lam ih hremnak pawl hi, tu ahcun thilthar a si nawn lo ti a fiang tuk zo. Pathian in Amah cibai buk dan ding lamzin pawl a sim vekin cibaibuknak neitu Abel kha Kai in a rak thah ihsin a rak um daih zo ( Semtirnak. 4:1–8). Jesuh cun kum zabi pakhatnak le kum zabi um vivo lai dingih zumtu pawl rori hman hremnak an tuar ding thu a sim: “Nanmah a lo that tu ih, Pathian hnatuan ih a ruatawk caan a rak thleng lai ding” tiah ralringnak a rak pek (Johan 16:2, NKJV;  Matt. 10:22, 1 Pit. 4:12).

Sahrang simcianak ih hminsinak cu Pathian ngaihsak lonak netabik thawn an pehzom aw ding. A liamcia ih hremnak a um vek khan, mikip cu zumnak hmunkhat le cibaibuk dan hmunkhat ih feh dingin khawkhannak an nei ding.

`Siar ding: Thuphuan 13:15-17. Pathian tikcu netnak lam ih um mi pawl hin harsatnak netabik ah ziangsaw an ton ding?`

Simcianak cun harsatnak cu pursum leilawnnak ihsin a thok ding tiah a ti: “Hminsinnak” an neih lo ahcun “zohman in an lei in an zuar thei lo ding” a si. Hivek tikcu caan a thlen tikah mi tamsawn cu an pe aw mai ding. Cuvek ih a rak pe aw duhlo tu pohpoh cu thi dingih thupeknak hnuai ah an um ding.

Hmailam caan ih a rungum dingmi fiahnak netabik ah Khristian pawl in sahrang hminsinnak an don theinak dingin an nun ah rualremnak tuah pi thluh ding ah Satan pa cu taimak suah in a timlam aw rero a si. Kan bulpak ciar ih Pathian ih in duhdawtnak cun thazang in pek ih, a ralai dingmi buainak can a um khalah in kilhim ding a si.

`Siar ding: Galati 6:7-9. Himi hi netnak caan hrangih nganmi si lo khal sehla, ziang ahsaw sahrang hminsinnak thu ih buainak bulhram pawl le ziangtin rinum zetin kan ding thei ding timi thu pawl thawn pehzom awknak a neih thluh?`