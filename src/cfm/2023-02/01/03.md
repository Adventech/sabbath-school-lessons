---
title:  Satan’ donak
date:   27/03/2023
---

A hramthok ihsin Satan (Zoh aw: Thup 12:4,5)cun Khrih siatsuah a duh. Asinan fiahnak hmuahhmuah ah Satan cu a sung vivo. Khrih a suah ahkhan vancungmi cu Josep le Mary hnen ah Herod ih khawkhanmi thuhla ah ralringnak an pe ih, Izipt ram ih tlan ding in an fial. Jesuh cun nelrawn ramcar ahkhan “Tiih ngan a si” timi hmangin Satan ih thlemnak pawl a tong ih Pathian kamsuak thu humhim in a um. Thinglamtah ih a thihnak ah A duhdawtnak a langter ih, cule sualnak ruangih thiamlo co ih kan umnak ihsin in run dam. A thawhsalnak ahkhan kan puithiam sang dinhmun ah a um ih, kan hringnun ih sual thilti theinak ihsin in run suak.

**Siar ding: Thup 12:4-6,9; Efisa 5:25–27, 32; le Saam 2:7–9, A hnuaiih duhsannei hminsinnak pawl hi a sullam felfiang aw.**

`Rul`

`Nunau`

`Fapa`

`Thir kianghrol`

Bible sungah Kianghrol ih hmuhsakmi cu ukawknak, lole kaihhruaiawknak a si. Thir Kianghrol ih hmuhsakmi cu kekkuai thei lo, huham hmuahhmuah nei thluh tu, neh theihlo kaihhruaiawknak tinak a si. Kan tonmi thlemnak pakhat hnu pakhat hi Jesuh in a rak tong ve thluh, asinan Anih cun nehnak a co thluh. Khawsia cu neh in a um. Khrih cun a nunnak, a thihnak le a thawhsalnak ah nehnak a co thluh. Ziangahtile Jesuh cun Kalvari thinglamtah parih Satan a neh zo ruangah kannih khalin kan neh ve thei a si. Khrih in Satan a nehnak cu a famkim thluh zo, asinan Khrih le Satan ih doawknak ropi cu a famkim hrih lo.

Ziangkhalsehla kan hrang Khrih in a tuahzo mi pawl cu zumnak in kan rak cohlang tikah kan sual leiba cu a cem ih, kan sual in ngaidam zo a si. Khrih ih felnak thawn thuam in kan um ih, Pathian hmai ah famkim zetin kan ding. Pual in hitin a ngan vek bangin, “Pathian in Khrih ah i hmuh theinak dingah, Dân parih thumaw mi keimai dingfelnak cu nei loin, Khrih zumnak ruangih dingfelnak, zumnak ruangih Pathian hnen ihta dingfelnak cu ka nei sawn” (Filipi 3:9). Sual ngaidam ih kan um ahcun, sual kan puh awk theinak ding zianghman a um lo. Jesuh cun sual le sualnak ih a tuah thei mi pawl hmuahhmuah a neh thluh. Thil thalo cu a nambet ih cumi ah nehnak a co. Zumnak thawngin Jesuh kan cohlang ahcun, Nehnak cu kan ta a si.

`Khrih in Satan a neh zo asi ahcun ziangah saw rundamnak ih rinngamawknak hi kan hrangih a thupit hleice?Paul in Filipi 3:9 ih angan mi hi ziangtin saw kan tonteh mi a si ve thei ding?`