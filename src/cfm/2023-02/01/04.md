---
title:  Jesuh ih nehnak pom in
date:   28/03/2023
---

Bible sungih a um dan vekin Jesuh cu satan thawn an do awknak ah cak loin a um dah lo. Anih cu nehtu micak zet a si. Khawsia huham pawl a neh thluh. Satan ih thlemnak pawl cu Jesuh cun a neh thluh timi zum hi thil pakhat a si ih, zum dingmi a dang pakhat cu Khrih ih nehnak cu kan nehnak a si timi hi a si.

`Siar ding: Thup 12:10. A lo zuarthlai tu cu “hlonthlak in a um zo” timi thudik ihsin ziangvek thazang saw na lak thei ding?`

Lei doawknak cu um rero hman sehla, satan cu a cak lo zo. Minung san thuanthu a cemnak ah Khrih in nehnak a co timi thudik lawng siloin kan bulpak nun ah sualnak huham thawn kan doaw timi khal hi thudik a si. Khristian hrekkhat pawl cun nehnak co thei loin an hringnun an hmang. An mizia le an thil thlirnak ihsin nehnak co an tum, asinan an bulpak nun ah Khrih in an hrangih a nehsaknak pawl an kai hnget lo.

`Siar ding: Thup 12:11. Himi bungcang ahhin ziangvek nehnak rintlak um zet so in pek?`

Thuphuan thuken cun vei 7 rori kawhhran 7 pawl hnen ih thu a sim mi ah, “A nehtu cu” timi kan hmu thei. Thuphuan 12:11 khalah a nehtu cu timi tongkam kan hmu lehsal. Nehsuaktu timi hi a hrambunnak tong cu Nikao timi a si. Cumi cu langngan zetin, “ Nehtu, Neh, tuahsuaknak, nehnak co ngahtu” tinak pawl an si. Kan hrangah nehtu si theinak a um. Thuphuan 12:11 cun cumi cu, “Tuu fano thinsen thawngin” a si tiah in sim.

Thuphuan 5: 6 ah langnak in Johan cu vanlam hmuh ter a si ih, “Thah zomi vek tuu fano a hmu”. Khrih ih raithawinak cun vanlam ngaihven a hlawhter zet. Pathian ih duhdawtnak, simfiang theihlomi langternak ah Thinglamtah ai ih ropi sawn zianghman a um lo.

Khrih in kan hrang a tuahmi pawl cu zumnak thawngin kan cohlang asile kan sual leiba cu a um nawn lo ih, Pathian hmaiah famkim zetin kan ding a si. Kan sualnak cu ngaidam in a um zo (Kol. 1:14, Efi. 1:7, Kol. 2:14), cule “Kan unau pawl a zuar thlaitu cu…hlawnthlak in a um zo (Thup. 12:10, NKJV). Kannih cu tlennak, nehnak, rundamnak cotu kan si. Kanmai that ruangah siloin kan ai-awh in Khrih ih nehnak a co ruangah a si sawn.