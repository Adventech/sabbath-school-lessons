---
title:  Nelrawn ih Nunau
date:   29/03/2023
---

`Thuphuan 12:6 siar awla, cule Thuphuan 12:14-16 thawn zohthim aw. Tikcu caan pawl kha thaten hminsin aw, Satan cun “nunau”(Pathian kawhhran) a do, cule Pathian cun a mi pawl hrangah remruatcianak a nei. Himi bungcang pawl hin ziangthu saw an sim?`

Thuphuan 12:6 ih ni 1,260 cu Thuphuan 12:14 ih Caan khat, caan hnih le caan hrek a timi thawn thu hmunkhat an si. Himi tikcu bangaw mi simcianak hi Daniel 7:25, Thuphuan 11:2,3 le Thuphuan 12:6 ih kan hmuhmi tikcu caan pawl thawn an bangaw thluh. Ziangahtile himi duhsannei hmuhsaknak (Thla nei taktak nunau kha nelrawl ah a feh lo) pawl cu simcianak ih hman mi tikcu le caan vekin kan hmang ih, Nikhat-kumkhat timi kaihhruainak (Zohaw, Mipum 14:34 le Eze 4:4-6)pawl cu himi simcianak ahhin hman a si. Cumi sullam cu simcianak ih nikhat cu kum khat tinak a si. Hivek thotho hi Thuphuan 11:2 khalah hman a si. Andrews University Study Bible ah, “San thuanthu fehtlang ih simfiangnak hman a si, curuangah simcianak ih ni 1,260 cu a taktak in AD. 538 ihsin 1798 karlak kum 1,260 relnak a si” ti ah a ti.(Cahmai 1,673 Thuphuan 11:2 simfiangnak). Kawhhran sia zet, ram sia zet cun Pathian ih mi rinum pawl a hrem ih, harsatnak a tuar ter ih, a cang ahcun a that theu.


Himi Bible zumtu Khristian pawl Satan in a hremnak cu sia le tha doawknak ropi a karhzaiter tu a si. Caan thim sung ihsin an suak ciamco, culai san ih tuahthatu nunau mipa pawl ih hmaika ah duhhril ding a um. Pathian kamsuak thu ah rinum zetin an um ding maw asilole Puithiam pawl le Bishop pawl ih zirhnak an pawm sawn ding? Thudik cun nehnak a co leh sal, hivek hremnak karlak khalah Pathian cun a hrangih rinum zet minung a rak nei thotho.

Himi bungcang pawl ah Pathian ih ngaihsaknak le thazangpeknak pawl nasa zetin tarlang in a um. Thuphuan 12: 6 ah, “Pathian ih timlamsak mi hmun” tin a run relfiang. Thuphuan 12:14 ahcun Nunau nu cu thlaler ah “cawm” a si a ti. Thuphuan 12:16 ah, “Leilung in nunau nu cu a bawm” tin a run simfiang sal. Hremnak a um lai ahkhan Pathian cun a kawhhran a cawm a si. Cuvekih a rak tuahdah zo ahcun cuvek thotho in caan neta ih a tangsun kawhhran hrang khalah a tuah ve ding a si.

`Nangmah rori in na bulpak nun ah fiahnak siseh, harsatnak siseh na ton caan ih, olsam zetin beidong ih na um lai ah Pathian in na hrangah hmun a timlam dan le a lo humhim dan pawl khal relsuak aw. Na tul mamawh tuk caan ah ziangtin Pathian in a lo bawm?`