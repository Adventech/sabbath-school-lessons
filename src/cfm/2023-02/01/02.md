---
title:  Vanram ih doawknak
date:   26/03/2023
---

Thuphuan 12 cun thuhla tam zet a run pholang ih, kum tam zet thil tha le tha lo thuhla ih doawknak, van ihsin an thok mi, asinan hitawk leitlun ih a net an kharmi pawl an run tarlang thluh. Himi thuhla cun tikcu caan tinkim ah in hruai vivo ih, Satan pa in Van ih buainak a suah ihsin nineta ih Pathian minung pawl a do dan pawl tiang in a lang thluh.

`Siar ding: Thuphuan 12:7-9, Himi ah a tha le a sia karlak ih doawknak a um. Hivek hi vanram ah a thleng taktak kem maw? Himi bungcang hin zalen zetih duhhril theinak thuhla ziangmi saw a rel?`

Van le leitlun khalah zalen zetih duhhril theinak hi Pathian Lalram ukawk daan a si. Pathian in zuklem menmen hi vanram le leitlun khalah a tuah lo. Pathian hmulhmel keng ih tuah mi an si, minung kan sivek in duhhril theinak khal kan nei.

Duhhril theinak huham hi duhdawtnak thawn a pehzom aw ding a si. Duhhril theinak huham na lakhlo a si ahcun, duhdawtnak na siatsuah tinak a si, ziangahtile duhdawtnak cun hranhram in zianghman a tuah dah lo. Duhdawtnak cu duhhrilnak zalen zet langtertu a si. Vanram ih a ummi vancungmi pawl hmuahhmuah cun Duhhril ding an nei thluh, Pathian ih duhdawtnak an sawnlet ding maw, asilole mai duhnak, dodalnak, porhawknak lamzin an zawh ding timi hi a si. Vancung ram ih vancungmi pawl in duhdawtnak thawn kumkhaw hrang ih duhhril ding an neih vekin Thuphuan khalin hitawk leitlun ih doawknak hmun ahhin kumkhaw hrang ih duhhril ding bulpak cio ah in pe a si.

Doawknak ropi ah a lailak ih um a theih dah lo(Zoh aw Luke 11:23), cuvek in leitlun ih doawknak netabik khalah a lailak ah zohman an um thei lo ding. Vancung mi pawl in Jesuh lam lole Lucifer lam ih duhhrilnak anneih vekin minung pawl hmuahhmuah khal doawknak netabik ah kan tel thluh ding ih, cumi tikcu ahcun duhhrilnak cu thleng a theih nawn lo ding. Kan rinumnak, ka cibai buknak le thu kan awihnak pawl hi zo deuhtu in saw nei ding. Himi hi hringmi lakih buainak bik a si ringring theu, leitlun sancem zawng khalah nasa sinsin in buainak a si vivo lai ding.

Asinan hitawk ah mangbangza thuthangtha a um : Thuphuan 12 cun Khrih ih raldonak le kan duh hrilnak zalen zet hmangin nehnak lam asimi Amai’ lam tang dingih duhhrilnak kan neih ding thu a simfiang. Doawknak ahhin a hlankhan ihsin a nehtu ding na theihcia mi lam ih tang thei dingin duhhrilnak na neih hi a va sunglawi ve.

`Vun ruat hman awla, Jesuh hrangah ziangtluk in saw zalen zetih duhhrilnak hi a thianghlim ding, cumi duhhrilnak cun Amai’ hnen thinglamtah ah (zoh 2 Tim. 1:9) mi a hruaithei ti thei khalsehla, Anih cun duhhril theinak zalennak in pe thotho. Himi thilpek thianghlim zet, asinan a man khung zetmi hi ralring zetin kan hman danding thuhla ah himi hin ziangha zirh in duh mi?`