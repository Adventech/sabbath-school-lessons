---
title:  Pathian tikcu cemnak ih tangsun
date:   30/03/2023
---

Van ih doawknak a suah ihsin Satan pa cu Khrih thawn an do aw rero zo (Thuphuan 12:7). Satan pa cun a hlanah khavekin tumtahnak a nei ih, cule cui’ a tumtahnak cu van tlolak pawl hmuahhmuah a kut hnuai ih um ter thluh hi a si(Isaiah 14:12-14). Leitlun san thuanthu ah ni neta lam ih a bitumbik mi cu Pathian minung pawl an si. Thuphuan 12:7 ahkhan Rulpi(Satan) cu  Nunau(kawhhran) parah a thinheng tuk ih, a cithlah pawl tiang in do cimih thluh dingin a feh a ti. Himi ih a langtermi, a cithlah pawl hmuahhmuah timi hi King James Bible ahcun “Tangsun” tin letling a si. Pathian ih a tangsun pawl cu Khrih ah an rinum ih, a thudik an ngaithla ih, A hnatuannak ah an rinum a si.

`Siar ding: Thuphuan 12:7. Himi bungcang ahhin Pathian hrangih a tangsun, nineta ih A Kawhhran mizia ziangvek saw kan hmuh?`

Thuphuan 12:17 ah, Satan(Rulhreng) cu nunau parah(Pathian kawhhran) a thinheng thu kan hmu. Pathian thukham a thluntu pawl hi Satan hin a hua tuk ih, anmah siatsuah theinak dingah ziangkhal a tuah ding. A netnak ahcun, an zuar in an lei thei lo ding ih, thawnginn ih tlaknak le thihtiang a tuar ter hai ding(Thup 13:14-17). Satan in Khrih a siahsuah thei lo a si ahcun Khrih thluntu kawhhran cu a cang theitawk in siatsuah a tum ding. Leilung ih doawknak netabik hi Middle East le cuvek ih um doawknak pawl an si lo ih, himi cu leitlun hmun dangdang ih um Pathian minung pawl ih thinlung ah a thum aw a si. Himi cu mi pahnih doawknak a si, Khrih le Satan. Zohman hi a lai laklak ah um a theih lo.

Himi netabik doawknak ih thusuhnak laili bik cu, “Kan rinumnak cu zoin saw nei? Kan rianmi zo deuh so a si? timi hi a si. Vanram cun Khrih duhdawtnak ih hip mi, a zangfahnak ih a tlenmi, A tumtahmi pawl ah pum pe aw zettu, a thlarau in thilti theinak huham a pekmi, a thupek pawl pom ih, A tumtah mi ruangah thihnak tiang hman tuar ngamtu zumtu pawl a ko rero a si.

Kan leitlun cun harsatnak nasazet ton ding a nei lai. Asinan Jesuh, Jesuh ihsin, Jesuh thawngin, cule Jesuh ruangah kan nehnak cu a fiang zet- Amah thawn pehtlaih in kan um ringring ih, cutivek in Zumnak thawn kan tuah ahcun cui zumnak cun thuawihnak nun ah in hruai ding a si. Ziangkim hi kan duhhrilnak ah a thum aw thluh.
 
`Nangmai khristian hringnun ah Thuphuan 12:7 hin ziangthu saw a lo sim ih na hmuh thei? Cumi cu na hringnun ih dodawknak ropi cu ziangtin saw a rung lut ih na hmuh dan?`