---
title:  Jesuh in a neh
date:   25/03/2023
---

### Tuizarh sung Bible siar ding
Thuphuan 12; Efisa. 5:25–27, 32; Filipi. 3:9; Dan. 7:25; Isa. 14:12–14; Thup. 13:14–17.

> <p>Bible cangken</p>
> “Cun rulhreng cu cui nunau nu ih parah a thin a heng tuk ih, cunu ih cithlah tangsun, Pathian ih thupek a thluntu, le Jesuh Khrih ih thutheihternak a neitu pawl cu do dingin a feh” (Thup 12:17).

A tamsawn cun : santhuanthu ih doawknak hmun ih mangbangza a hungcang suak mi pawl ih thuanthu an rel theu. Cormac O’ Brien khal cun nehnak co in ralkap tamzet nei khal sehlah nehnak a cotu ralkap pawl ih thuhla a sim rero. Hannibal ih ralkap 55,000 umnak, Carthage ihsin a ra mi pawl cun Rom ralkap 80,000 umnak “neh theih lo” timi an doneh dan pawl a sim. Himi cun mi ropi Grikmi Alexander in Persia ram uknak pawl an neh thu mangbangza in a sim a si.

Kannih khal fimvar zet doral thawn thihnak le nunnak karkal ih hringnun hmang kan si. Kanmah lakih mi tam sawn cun thil mangbangza kan do. Khawsia ih thiltitheinak pawl hi neh theih lo ding vekin tla a lang theu. Kan thazang a mal tuk. Vun do dingin thil cang theilo vek tla a bang. Nehnak cu mit ih hmuh theihlo in a lang. Minung menmen ih thlirnak ahcun Satan pa cun in neh neknek tla a bang zet.

Asinan Pathian parah kan lung a awi, mi tamsawn si khal sehla, in dodaltu(minung minunnak ih rel a si ahcun) tam in, satan pa ih hnatuannak hi cak zet khal sehla, Jesuh khrih thawngin a netnak ah nehnak kan co thotho ding. Bible sungih bu netabik Thuphuan ih thuken mi cu: Jesuh in a neh, Satan a sung timi hi a si. Himi doawknak ih sungmuril bik cu Thuphuan 12 sungta a si ih, cumi cu tuizarh ih kan zir dingmi a si. Himi zirnak ihsin Thuphuan 14 le Vancungmi pathum thucah theithiam dingin timlamnak tha a lo pe ding a si.