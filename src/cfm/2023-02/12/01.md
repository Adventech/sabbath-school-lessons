---
title:  Pathian hminsinnak le Sahrang hminsinnak Part 2
date:   10/06/2023
---

### Tuizarh sung siar ding
thup. 12:6, 14; Dan. 7:25; 2 Thes. 2:3, 4; Daan. 6:8; Daan. 11:18; Suah. 20:8–11.

> <p>Bible cangken</p>
> “Cun nisuahnak lam ihsi hung so Pathian nung ih tacik kengtu vancungmi pakhat ka hmu: cule leilung le tifinriat siatsuah dingih thu a pekmi vancungmi pali hnenah aw ring zetin, Tacik cu kan Pathian siahhlawh pawlih cal ih kan khen thluh hlanlo, leilung siseh, tifinriat siseh, thingkung pawl khal siseh, siatsuah hlah uh, tiin a au.” (Thuphuan 7:2, 3, NKJV).

Kum zabi 15 ah Italy saklam ih um Alps tlang sannak hmun ih Piedmont horkuam cu Walden pawl ih umnak inn a si, annih hi Bible an theihnak ah rinum zetih um dingih thutluknak tuahtu pawl an si. Khrih ih an rinumnak rah an suah ruangah harsatnak nasa zet an tuar. AD 1488 ahkhan Loyse horkuam ah Walden mipawl cu an zumnak ruangah Rom kawhhran pawl cun zangfahnak nei riai loin an that thluh. 

Hremthah awknak dang leh cu Kum zabi 17 ah Savoy Siangpahrang cun a ralkap mipum 8,000 pawl cu an ram sung ahcun a fehter hai ih, tualsung mi pawl hnenah a ralkap pawl cu an umnak inn ih rak um ter dingin ngennak a nei. Siangpahrang ih a fial vekcun an tuah ko, asinan himi hi ralkap pawl in an siatsuah duhmi hnen ah olsam zetih an thlen theinak ding ih khawkhan mi a si. April 24, 1655, nazi 4:00 AM ahkhan mipi thahnak ding hmuhsaknak pek an si. Himi tum ah mi 4,000 ai tam an thi.

Ruahban loin san thuanthu pawl hi an hung um kirsal theu. Simcianak ih “Sahrang hminsinnak” hi a liamcia kum reipi ah sakhuanak ruangih hremthah awknak thawn pehzom awknak thuhla a si. A liamcia ih hremthah awknak vekin, mikip zumnak le cibaibuk dan pawl khal bangaw ter thluh dingih hranhram ih tuah a si ding. Cuvek thil um khal sehla Pathian cun cuvek ih lut duhlo dingmi minung a nei ringring.