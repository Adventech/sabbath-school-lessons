---
title:  Thihnak tlak hriamhma
date:   11/06/2023
---

Kan zir zo vekin Thuphuan 13 le 14 ih thilti thei zet sahrang cu leitlun pumhuap biaknak diklo ih fehsual pawl a khihhmuh. Asinan thildang a um hrih lai.

`Siar ding: Thuphuan 13:5; Thuphuan 12:6, 14; le Daniel 7:25. A liamcia kum zabi pawl ah himi thiltitheinak hin sakhuanak ah ziangmi tluk rei a rak uk zo?`

Sahrang cu san thuanthu ih caan bikhiah a neih sung a um ringring ding. Tikcu caan simcianak ah, profet simcianak ih nikhat cu kumkhat thawn an bangaw. Mipumsiarnak 14:34 ah hitin kan siar thei: “Nikhat cu kumkhat vivo in” tin Bible in kumkhat hrangah nikhat a umter timi kaihruaiawknak cu hman a si. Cule Pathian cun, “Nikhat cu kumkhat ah kan lo siar sak zo”(Ezekhiel 4:6) tiah a ti. Himi kaihhruai awknak hi Bible simcianak ih tikcu caan simfiangnak ah hman a si ih, a dik ti tarlang in a um rero zo, Daniel 9:24-27 sungih zarh 70 simcianak khalah hman a si. Thuphuan 13:5 ih thla 42 a timi hi thlakhat ah ni 30 um mi hman a si ih, cuticun simcianak ih ni 1,260 asilole a kum in cumi zat a ra suak thei. Hlanlai ih an calendar hman mi ahcun kumkhat ah ni 360 a um.

Kum zabi 4 ah Rom ram uktu Constantine cu a uknak ram hmuahhmuah ah Khristian pawl cu daan vekin a pawm thluh. AD 330 kum ah a uknak ram nisuahnak lam le nitlaknak lam ram pawl cu hmunkhat ih finkhawm a duh ruangah a umnak khawpi cu Byzatium ah a thawn ih, cutin Rom ih hruaitu din hmun a sinak cu a tanta. Cule Pope cun cui din hmun cu a run luahkhat ve thung. Cule sakhua hruaitu thiltithei zet lawng hman siloin ramkhelnak lam khalah Europe ram pumpi ah thazang cahnak a suah vivo thei. AD. 538 ahkhan Rom ram uktu zumlotu Justinian cun zumnak kaihnget tu sinak cu a takram in Pope hnenah a hlan. A sanlai ih kawhhran pawl cun AD. 538 ihsin 1798 tiang nasa zetin an cangvai ih, himi zirlai thuhmai hruai ih langmi thah hrem awknak pawl khal himi ahhin a tel thluh. Napoleon ih ralkap bawi Berthier cun AD. 1798 ah Pope a kai ih thawnginn ah a khum, cumi ah simcianak a famkim cekci.

Berthier le a ralkap pawl cun Pope Pius VI cu an kai ih, a bawi tohkham ihsin an hlon thlak. Pope hremnak cu a nasa zet ih, asinan Thuphuan 13:12 ih a relvek in thihnak tlak khawp hma cu a dam leh ding ih, leitlun mi pawl cun himi thiltitheinak ihsin amah cu an thei deuhdeuh ding- a theitu an tam sinsin ding.

`Bible simcianak hi ziangtluk mangbangza a si timi le hmailam caan ih thil ra thleng dingmi Pathian ih theihnak kan hnenih a langdan pawl ruat aw. Himi thudik pawl hin Pathian thutiam pawl famkim ter ih kan hmuh hrih lomi pawl khalah rinsan ngamnak kan neih thuhla ziang in sim?`