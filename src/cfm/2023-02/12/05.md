---
title:  Sahrang hminsinnak
date:   14/06/2023
---

`Thuphuan 14:9 siar awla, cule Thuphuan 14:12 thawn zohthim aw. Sahrang hminsinnak cu khuitawk ahsaw a um?(Daan. 6:8, Daan. 11:18). Sahrang hminsinnak neitu le Pathian minung pawl ah ziangvek danglam awknak pahnih saw um?`

Pawlkom pakhat cun sahrang cibai an buk ih, a dang pakhat sawn tu cun Pathian ih thupek pawl an thlun ih(Thupek palinak, sahrang in a thiltitheinak hmangin thleng danglam a tummi thupek khal tel in), annih pawl cu Jesuh ih zumnak neitu pawl an si. Cumi ciah si an danglam awknak cu! Tifinriat le tipi sahrang fehtlang ih hnatuan in, Satan pa cun cibaibuknak thinlung hmang tahrat in Pathian ih thuneihnak cu siatsuah a tum, cumi cu Sabbath ni hi a si. Sahrang hminsinnak cu kut lole cal ah a um. Cal cu thinlung ruahnak hminsinnak a si, cumi ahcun thiltha le tha lo theihtheinak, ruahnak le thuthencat theinak pawl a um; Cumi kalh ciah in Kut cu cangvaihnak lam hminsinnak a si.

Kan sakhua zalennak dokhamtu daan tuah a si ding ni a ra thleng ding, kan ruah hnak in a tuan deuh tla si men thei. Sia le tha theihnak thawn Pathian thu a thluntu le Bawipa ih Sabbath dik a ultu pawl cu pumkhatnak le pawlkom thatnak pawl dodal tu tiah puh an si ding.

“Bible Sabbath upatnak a petu pawl cu daan le thupek ih doral, khawtlang thatnak ding donkhamtu, buainak le nawhthuhnak thlentu, leitlun ah Pathian thuthen dingih ko tu tiah phuang an si ding. An sia le tha theihnak lam ih an lungawi lonak cu thuawihlonak, lungruhnak, thuneihnak hmuhsuam tu vekih phuang an si ding. Cozah parih lungawi lonak nei ah puh an si ding?”—Ellen G. White, The Great Controversy, p. 592.

Rom kawhhran pawl cun Sunday ni cu an thuneihnak “Hminsinnak” a si ti ah an phuang. “A dik tuk, Catholic kawhhran cun cui thleng danglamnak cu anmai tuahmi tiah a rel…Cui a thil tuahmi cu sakhaw lam ih a thiltitheinak le thuneihnak a si”—The American Catholic Quarterly Review, January 1883.

Thuphuan cun hmailam caan ah leitlun pumhuap ih buainak a um tikah kan leitlun cu ramkhelnak, sakhuanak, khawtlang hringnun tiangin a thleng danglam aw nasa ding ih, cumi ahcun Sunday ulhnak cu ti hlawhtling a si dingih, cule “Sahrang ih hminsinnak” ah a cang ding timi thu in rak simcia. Hivek pawl hmuahhmuah ziangtin an hung hersuak thluh timi kan rel hrih lo. Bible cun a tlangpi thu lawng in sim, asinan doawknak ropi cu sersiamtu maw, sahrang simaw biak thuhla ah a netnak a um ding timi le Nisarihnak Sabbath cun hmunram thupi zet a luah ding timi in hmuh ter thluh.

`Ziang lamzin in saw minung hi Pathian nung lamah simaw asilole satan lam ah kan um timi in thenhran theih? Ziangruangah saw lailak ih um a theih lo? Asicun khuitawk deuhtu ih um saw kan si timi ziangtin saw kan theih awk ding?`