---
title:  Tluknak
date:   12/06/2023
---

`Siar ding: 2 Thesolonika 2:3, 4, 9–12. Caan neta thuhla Pual in ziang simcianak saw a neih? Khrih dodal tu thiltithei zet Sahrang thuhla ah ziangsaw a hminsinnak in pek?`

Tirhthlah pual cun Khristian pawlkom hnenah Pathian kamsuak ih thudik ihsin “Tluknak” timi thu ah ralringnak a pek. Thukam thar kawhhran ih rak um zo, Khrih a rat hlansung kum zabi tamzet a ra um lai dingmi ih thangso vivo dingmi thlaici thuhla a ruat zet. Thuthangtha deu cu kawhhran ah a runglut ding ih, Pathian ih kamsuak thupawl a run ti danglam ter ding.

Himi fehsualnak phen ih umtu cu satan pa a si. Anih cu “Pathian tiih kawh mi pawl hmuahhmuah tlun ah mahten cawisang aw” le “Pathian biakinn”ih to a tumtu “Hloral fapa” rori a si(2 Thess 2:4). Asinan “Bumtu ropi” cun milai hmangin a tum a hlawhtling ding. Himi cangvaih dan ding cu Daniel le Thuphuan sungih um mi Daniel 7 ih ki fate le Thuphuan 13 le 14 ih um sahrang a timi ah hmuh a theih. Cule “Daan buarpa” a timi pawl hin thil pakhat lawng an kawhhmuh thluh.

SDA Bible simfiangnak cun hivek zawngin a rak ngan: “ Daniel simcianak ih zumlotu Rome pawl ih thiltitheinak, Pathian thangsiatnak pawl le Johan in tlavang bangtuk sahrang a hmuh mi tongkam pawl hi tahthimtlang mi an si thluh… simfiangnak thu pathum a si mi(Ki fate, thilti theinak nei sahrang,le daan buarpa) pawl hin bangawknak an nei tam zet timi a langter. Himi hin Daniel, Pual le Johan pawl in thiltitheinak nei thuhla an rel tlang thluh timi theihthiam theinak ah in hruai thluh, An rel mi bik cu Papacy a si.”—Volume 7, p. 271.

Bible simcianak cun Pathian thu siatsuahtu, thuthangtha cu minung zirhternak ih thlengtu le Bible thutak ihsin fehsual zo sakhua feh dan pawl a rel a si timi cingringring hi a thupi zet timi a langter. Jesuh rungtum salnak ding hrangih a mipawl timlamnak nei tertu duhdawtnak ih khat Pathian hnen ihsin hivek simcianak pawl hi pek kan si. Pathian thu ihsin a fehpeng zo, sakhuanak tlansan tu pawl hnenih nun simnak a si, asinan a sungih um mipi pawl hi cu an si lem cuang lo (Thup. 18:4). Kan thucah hi mipi thawng tampi a rak bumdan pawl thuhla a si. Bum in um khal sehla, hivek minung pawl hi Khrih in a duhdawt tuk, Curuangah a thathei bikin kan kilkhawi tha tengteng ding a si.

`“Cuiruangah thil ziang poh khal mi in nan parah tuah hai seh tiih nan duhmi cu nanmah khalin an parah va tuah ve uh: ziangahtile hihi daan le profet pawl ih zirhmi a si”(Matt. 7:12, NKJV). Himi kaihhruai awknak hi Thuphuan 13 le 14 sungih um sahrang thiltitheinak thuhla kan relnak ah ziangtin kan hmang thei ding?`