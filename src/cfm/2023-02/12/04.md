---
title:  Satan ih cangvaihnak netabik
date:   13/06/2023
---

Zirmi pawl ih an hmuhsuak mi cu pawlkom dinnak le cozah ahhin rinngam awknak a maltuk tihi a si. Mi thawngtam zet cu mangbang in an um, “Leitlun kaihruaitu dingih mitling zet cu khuitawk ah saw a um?” tiah an ti. Thuphuan simcianak cun sahrang thiltitheinak cu sakhuanak le ramkhelhnak hnuai khalah himi kaihruai tu dingih tuanvo neitu dingah thilti theinak nasa zet neitu ih an zum thu a rel.

`Siar ding: Thuphuan 17:12-14. Ziangtin saw Johan in leitlun thuanthu netabik a umdan ding a rel? Himi ahhin ziangsaw bangaw lo deuh thil na hmuh mi?`

Himi cahmai ah Johan in theih tlak hminsin mi pathum a rel: Pakhatnak, ramkhel thiltitheinak cu “Thinlung hmunkhat” an nei ih, “An thiltitheinak le thuneihnak” cu sahrang an pe. A pahnihnak ah, himi fehsual mibur in Tuu fano Jesuh an do. Pathumnak ah, Leitlun ih doawknak netabik ah, Khrih le a dungthluntu pawl cun nehnak an co. Sahrang in a neh lo ding, Jesuh in a neh ding.

Rampi pawl hmuahmuah pumkhawm thei thluh dingin satan pa in ziangvek cangvaihnak saw a hman ding na zum? Thuanthu cu a heraw kirsal. Rom rampi tluksiatnak ihsin zirlai man nei zet kan hmusuak thei. German pawl in saklam ram ihsin ram an run sim thluh tikah nitlaknak lam Europe ram cu siatsuah thluh in a um ih, Rome uktu Constantine cu sakhuanak lamah a let hngal a si kha! Kawhhran ih thuneihnak le rampi thiltitheinak neih kawp hi Constantine ih tulsam mi bik a si. Kum zabi 4 ih Sunday ni thianghlimternak thazang a cak vivonak cu ramkhelnak le sakhuanak cu rampi uknak ah an fehtlang ruangah a si timi hmuhsuah a si. Constantine cun a uknak rampi cu pumkhat ih umter a duh ih, Rom kawhhran cun “Pianthar” a duh ve thung. Mikip theihlar zetmi santhuanthu ngantu Arthur Weigall cun hitin fiangzet in a rak sim: “ Kawhhran cun Sunday a thianghlim ter…. Asan le vang ih langbik mi cu cuini cu zarhtin ih Ni(Sun) hrangih puaituahnak ni a si; Pupa thurosiah hmangin zumlotu pawl ih puai cu Khistian ah lalut in, Khristiannak thupi zetih ret hi Khristian pawl ih an tuah dan theu a si hrimhrim” tiah a ti.—The Paganism in Our Christianity (New York: G. P. Putnam’s Sons, 1928), p. 145.

Harsatnak nasazet a um tikah, leitlun mipi hmuahhmuah cu tihphang, hriam tuar, tih zet in an um ding ih, mipi pawl cun anmah runtu ding le kilhimtu ding zotal simaw hawl in thinbang zetin an um ding. Hivek hi a liamcia ramuknak ih rak um dah zo a si ih, hitivek in a um lehsal lo ding tiin ruat ding kan silo. Simcianak ih a langdan vek asile himi netabik tikcu caan ah ziangmaw tal thil a thleng tengteng ding.

Hivek pawl hmuahhmuah hi ziangtin saw a rungum ding timi hi ruahdan ding harsat zet khal sehla, ziangvek thlengawknak saw ra um ding timi cu leitlun thuanthu ah kan hmu zo, a zamrang zet ding. Ziang a ra thleng ding timi cipciar takin thei lo khal sehla, ziangvek ra thleng khal sehla ralring zetih kan um a tul.