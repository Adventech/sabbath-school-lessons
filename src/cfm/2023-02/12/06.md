---
title:  Sabbath fiahnak
date:   15/06/2023
---

A tu khalah himi harsatnak ra thleng dingmi hi an buaipi rero tla si men thei. June 6, 2012 ahkhan Pope Benedict XVI cun Rome ih um Peter Squar ah mipum 15,000 pumkhawm aw pawl hnenah Sunday cu mikip hrangah colhnak ni ih hmang tengteng a tul a si,  cuticun mikip cu an sungkua pawl thawn hlim zetin Pathian pawlnak an nei ding a si tin ngennak manhlap thlak zet a tuah. “Sunday humhimnak cun mipi zalennak a humhim a si” tiah a ti. Asinak ding diktak cun Bible ih Sabbath thawn kalh aw zet in, nidang hmang dingih dilngennak a si lo, asinan himi cun Sunday ni cu “colhnak ni” vekih ruahnak a langter ih, cumi cu thupi zetah a ret. A thleng cing ding asilole a reideuh lai tla si men thei, daan cu an run tuahsuah taktak ding, sia le tha theihnak in Pathian thu a thluntu le Sabbath dik a ultu pawl cu khawtlang hlawknak dodaltu ah puh an si ding.

Hivek buainak a um tikah Pathian mi rinum pawl cun, A ngilnak le thiltitheinak thawng in Amah thlun dingin hnget zetin an ding thei ding. An pe aw maimai lo ding.

Sahrang hminsinnak kalh zawngin annih cun Pathian tacik an dong ding. Tacik hi hlanlai ahcun nganmi cahnah dikzia hminsinnak ah hman a si theu. Cule Pathian ih hminsinnak tacik cu Amai daan ah a um timi kan hmu thei ding. Hlanlai ih tacik cu bulpak hminsinnak danglam zet thil a si. Profet Isaiah cun, “Thutheihtermi hi tawnbet aw, daan hi ka dungthluntu pawl lakah tacik khen aw” (Isa. 8:16, NKJV) tiah a ti

`Siar ding: Suahlannak 20:8-11. Himi Sabbath thupek ah Bible ih hminsinnak tacik ziangsaw na hmuh? Ziangtin saw Sabbath thupek hi a dang thupek pawl ihsin danglamnak a neih?`

Thupek palinak ahhin sinak ngaingai tacik thupi zet pathum a um: Pakhatnak, tacik a kheng tu ih hmin a um: “Bawipa na Pathian”(Suah. 20:10, NKJV). Pahnihnak ahcun, tacik khengtu ih sinak a um: A lo “tuahtu” Bawipa(Suah. 20:11)asilole sersiamtu! Pathumnak ah, tacik khengtu ih ram huap: “ Lei le van pawl, tifinriat le a sungih um hmuahhmuah”(Suah. 20:11, NKJV).Thuphuan 7:1,2 vek asile Pathian ih hminsinnak tacik cu an cal lawngah a um, cumi cu kan thinlung ruahnak hmuhsaknak a si. Jesuh cun kan duhhril theinak cu in ngai thupi sak zet. A thlarau thianghlim hmangin kan thinlung cu Amai’ hnen ih a um theinak dingin in sawm a si, cuticun Pathian thu kan zumnak ihsin hmundang ah kan la peng thei lo ding a si (Efesa. 4:30). Cuticun mi rinum pawl cu “Pathian thupek pawl le Jesuh ih rinnak a kilkhawitu” (Thup. 14:12) pawl an si timi kan theithiam. Himi ah Thupek palinak sahrang thiltitheihnak ih a thleng danglam mi pakhat khal a tel.

`Tu ih kan sakhaw zalennak khulfungternak ding ah ziang vek dinhmun saw a um ih na hmuh? Cuvek ciah in ziangvek harsatnak saw um lai?`