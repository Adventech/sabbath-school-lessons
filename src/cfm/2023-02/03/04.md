---
title:  Zangfahnak thuanthu
date:   11/04/2023
---

Vancungmi pathum thucah hi zangfahnak thuanthu a si. Tah theihloh rundamtu ih duhdawtnak thuanthu- kanmah lakih pakhat hloh ding ai hmanin Hell thlen dinhmun tiang ih um a duh sawntu, in duhdawt zettu Jesuh ih thuanthu a si. Ramri nei ve lo, a netnak khal nei lo, simfiang theihlo, thi thei lo, cemni neilo duhdawtnak thuanthu pawl an si.

Pathian cu ziangtik hmanah mangbang in a um dah lo. Milai ih duhhrilnak thleng aw dualdo mi hnuai khalah a um lo. Kan hmuh zo vekin sual thuneihnak ihsin in runsuaknak dingih rundam khawkhannak cu sual a luh fel hnu ih um khal a si lo. Sual lemcawnnak rapthlak zet cun Pathian cu a buaiter ve lo.
   
`Siar ding: Thuphuan 13:8 le 1 Piter 1:18-20. Himi bungcang pawl hin Rundam khawkhannak ziangvek in saw in zirh?`

“Thuphuan 14:6 ih “Kumkhaw thuthangtha” timi cun a liamcia, a tu, le hmailam hrang a rel. Pathian in duhhril theinak thawn minung a tuah ahkhan, duhhrilnak diklo an hril ding timi cu ruahsannak a rak nei. A sersiammi pawl in duhhril theinak an neih tikah a duhdawtnak khal dodal theinak an nei ve. Hivek pawl pumpelh thluh thei ding cun thil ziangmaw thawn duhduh ih merkual theih robot(cet) tuah a tul ding. Hranhram ih thil tuah hi Pathian duhdan thawn an kalh aw a si. Duhdawtnak ah duhhrilnak a um a tul, duhhril theinak pek a si cun duhhrilnak diklo tuah a theih. Curuangah kan nu le pa hmaisabikin Eden hmuan ih dodalnak an neih hlan ihsin Pathian thinlung ahcun rundam khawkhannak a um cia a si.

“Rundam khawkhannak hi Adam sualih a tluk hnu ih um le tuah cop mi a si lo. Himi thuphuan, “Himi thuthup cu kumkhua in daiten fehpi rero mi a si” ti a si(Rom 16:25). Kumkhua ihsin Pathian Bawi tohkham lungphum a rak simi thu hrampi tarlangnak a si.”—Ellen G. White, The Desire of Ages, p. 22.

“Kumkhaw thuthangtha” timi cun a liamcia caan le a tui’ caan lawng hi a rel lo ih – Beiseinak thawn hmailam tikcu caan ih thumawknak ding khal a si. Kanmah thawn kumkhua um tlang ruangih thinlungnatnak tuartu kumkhua ih a nungmi thuhla a rel.

`Siar ding: Efisa 1:4. Himi, “Leitlun sem hlah ihsin” Nang cu, a rundamnak sungih um ding in Khrih ah “Hril” na si timi sullam vun ruat hnik. Ziangruangah saw himi thutak hi forhfialnak ih na hman rero ding?`