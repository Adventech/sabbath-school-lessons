---
title:  Mission thansohnak
date:   13/04/2023
---

Theihthiamnak le Bible zir fiangnak nei in, himi a thupi zetmi thucah pawl hi Adventist kan mi hmaisa pawl cun an theithiam vivo. Tui san minung pawl hrangah Pathian ih thucah mi a si ti an theithiam ih- Cumi caan neta hrang thucah hi hnamtin, citin, tong tin, miphun kip hnenah Jesuh a ratsalnak hrangih timlam a si theinak dingah leitlun ih phuangdarh ding a si. Vancungmi pathum thucah hi Adventist dinthok a si ihsin mission hnatuanter tu bik a si. 

Kum 1874 ih kan missionary hmaisabik General Conference in Europe ram ih an kuat mi John Andrew cu Ellen G. White cun, “Kan lakih thil ti thei bik” tiah a ti. Andrew hi tongphun 7 hrawng a thiam ih, Thukam thar cu zoh loin a sal nawn thei thluh ih, thukam hlun ih thuhla tamzet khal a theifiang zet. Anih cu cathiam zet, cangan thiam zet, thusim thiam zet le Pathian thu lam khal thei zettu a si.

Amah vek minung hi ziangah saw zumtu malte lawng umnak hmun ih fehter a si? Ziangah saw “Mi thiambik” cu mission hnatuan harnak hmun ih kuat a si? Ziangruangah saw a rak feh ve duh? A nupi cu kum ziangmaw tizat liam ahkhan a rak thi zo. Ziangruang ahsaw America ih a suangkua le rualpi pawl tanta in a fapa pahnih thawn theihlonak ram ah, ziangthil a thleng ding tihman thei loin Jesuh khrih ruangih an feh ngam?

A san le vang cu pakhat te lawng a si. Jesuh a rungtum sal cing ding timi a zum ih, caan neta hrangih thudik cu leitlun pumpi ah a darh thluh a tul ruangah a si.

Kan thuanthu fehtlang in, kan mithiam sang le kan mitha zet pawl hmuahhmuah cun caan neta hrangih thucah phuang suak dingin leitlun khua zakip ah khualtlawng in an vaktawi. Annih pawl cu zirhtu, sivai lam mithiam, pastor, lothlo mi, cet tuahthiam, themthiam, pursum leilawn thiam pawl an si. Thenkhat pawl cu kawhhran ih hnatuan an si ih, a dang a tamsawn cu an si lem lo. Jesuh a rungtum cing ding timi a zumtu mi zaraan pawl an si.

`Siar ding: Thuphuan 14:6, Tirh 1:8 le Mathai 24:14. Himi bungcang pawl ah ziangvek bangawknak saw na hmuh?`

Kumkhaw thuthangtha simphuangnak hin ramri tamzet a paltlang thei vivo. Leitlun hmun hla zetzet khalah a lut tlang thei thotho. Tongtin le nunphung tin khalah a thleng thei. A netnak ahcun, leitlun pumpi ah a thleng ding a si. United Nations ih an hminsin dan asile leitlun ah rampi 235 a um ti a si, cun rampi 210 ai tam ah kan thucah pawl a thleng timi theih hi ziangtluk a nuam.

`Vancungmi pathum thuken, “ Hnamtin, citin, tongtin, mikip” hnenih thuthangtha kaihzai ter dingih bomnak ah ziangvek tuanvo saw na neih ding, ziangtin saw cumi cu na hlensuak thei ding?`