---
title:  Zangfahnak ih khat beiseinak cabu
date:   09/04/2023
---

Mi tamzet cun Bible ih cabu netabik Thuphuan thuhla an ruat tikah Pathian zangfahnak an ruat dah lo. Nineta hrangih Pathian thucah an vun ruah tikah Sahrang, a lem le hmuhsaknak pawl lamah an thinlung a her ih tihnak in an khat hngal. Thuphuan cabu cun hnangamnak mi a pek vek ciah in tihphannak khal mi a pe ve thotho, vansiatthlak za thil a si, asinan diktak cun zangfahnak le beiseinak hlir ih khat mi a si. Tihnung um zet Sahrang le hremnak le harsatnak a suak ding pawl hi hmailam ah um khal sehla, Pathian cun a rundamnak ah lungawinak ding in pe thotho.     

`Siar ding: Thuphuan 1:1-3 le 14:6. Himi bungcang pahnih hin Thuphuan thuhla lawng siloin “Kumkhaw thuthangtha” thuhla ziang in sim tel?`

Thuphuan cabu hi Jesuh thuhla hlir a si. Himi hi a minung pawl hnen le nineta ih um khawhhran hnen ih a kuatmi a thucah a si. Nineta lamih kan beiseimi hi zangfahnak thucah hlir in a khat thluh. A cabu sung hmuahhmuah ahhin Khrih cu thahcia tuufa tin a relfiang ih, ca a siartu, a theithiamtu le a  sungum thudik vekih a tuahtu pawl in thlawsuahnak an don ding thu khal a um.

Thuphuan 1:5,6 ih a landan vekin Jesuh cu, “In duhdawttu, le a thisen in kan sualnak pawl in kholhtu, le Pathian le a Pa ih hnenah siangpahrang le puithiam ih in tuahtu” a si. Khrih ah sual ngaidam kan si. Zangfahnak cun kan tikcu liamcia pawl in ngaidam ih, tui dinhmun ah in ticak ih, kan hmailam caan ah beiseinak in pe a si. Cumi cu Khrih ahcun kannih cu sualnak le sualnak ih thilti theinak ihsin runsuak in kan um ih, Nikhat ni ah sualnak hmaika in in runsuak lai ding a si. Himi hi Bible ih netabik cabu Thuphuan ih thuken mi cu a si.

Himi khal hi manhlap thlakzet thucah, vanlai ih a zuangmi vancungmi, “Kumkhaw thuthangtha” kengtu ih thuken a si.

Thuthangtha, Khrih zumnak thawngih rundamnak, Kan hrangih Khrih a thihnak, Kumkhaw nunnak ding thutiam, kan thil tuahmi ruangah siloin kan hrang Khrih ih in tuahsak ruang sawn ah,  Hivek pawl hmuahhmuah hi vancungmi pathum thucah ih a hramthoknak an si thluh maw si? Situk ee.

Curuangah zangfahnak ih khat thluh mi thucah, thinlung kekkuai le harsatnak tong kan hrangih thuthiam le beiseinak ih khat thluh a si hi mangbangza khal a si lem lo.

`Thuphuan ih a lang vekin ni netalam ih ralring peknak le sahrang thuhla ruat cu thil olsam zet si hmansehla himi pawl ahhin thuphuan ih thucah thupi zet, el theih lo: Kan ai-awh in Khrih cu raithawinak ah a pe aw timi hi ziangtin saw rualrem zetin kan zir thei ding?`