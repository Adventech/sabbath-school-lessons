---
title:  “Kumkhaw” thuthangtha
date:   10/04/2023
---

Thuphuan 14:6 ih vancungmi pathum thucah ahkhan : “Kumkhua” lole “tlaitluan” thuthangtha timi in hram a thok timi hminsin aw. Thuthangtha ih sung muril kan theih ngah lo asile vancungmi pathum ih thucah zaten kan theithiam lo thluh ding. Thuthangtha hi kan theihthiam thei lo ahcun Sahrang hminsinnak, Babilon tluksiatnak asilole Pathian thuthennak tikcu caan pawl khal ziangtik hmanah kan theithiam dah zik lo. 

`Siar ding: 1 Korin 15:1-4, Rom 3:24-26, Rom 5:6-8. Himi bungcang pawl ah “Kumkhaw thuthangtha” cu ziangtin saw a um? Kan hrang ziang ruahsannak saw um?`

Thuthangtha cu kan sualnak ruangih Khrih a thih thu, sunlawinak thawn a thawhsal thu le in duhdawtnak le kan zon in ruah ringringnak pawl hi a si. A thisen a thletmi zumnak le huham nei zetih a thawhsalnak thawngin kannih cu sualnak le sual thiltitheinak ihsin runsuak in kan um. Khrih cun Pual ih ruahnak pawl a hip lut thluh ih, a thusimnak le a thuzirhnak ih laimu bikah a um. Khenbetmi Khrih cun thiamlo coternak le a nunhlun sualnak ihsin a tlen a si. Thosal Khrih cun tu ah thilti theinak a pe ih, Khrih ratsalnak cun hmailam caan ih beiseinak a petal a si.

Rom cakuat sungih thil thupi zet pa 4 hminsin aw.

1. Zangfahnak ruangah a lakih thiamcoter kan si.
2. Zangfahnak hi Pathian dingfelnak phuansuahnak a si.
3. Zumnak ruangih Jesuh cohlangtu cu zangfahnak in thiamcoter an si ding.
4. Misual kan si lai ahkhan Pathian ih duhdawtnak cu kan hrangah a langter a si.

Khrih ih duhdawtnak cu phulo cing, ngahban lo cing le hlawh suah lo ih ngah mi a si. Misual hloral pawl ih thihnak ding kha Jesuh cun na zetin a tuar. Anih cun sualnak dodal ih Pathian thinhengnak asilole thuthennak famkim zet tontehnak a rak nei. Kan pom thei dingin hnong in a rak um. A neihmi nunnak kan neih ve theinak dingah Kanmai’ tuar ding rori thihnak a tuar.

Rundamnak hi daan thilti zianghman tel loin zumnak thawng in a si timi hi mangbang ding khal a um lem lo. Ziangmi saw kan bet hrih ding, Kan hnatuan, kan thil tuahthat, thlarau thianghlim khat ih hnatuannak khal telin Khrih in thinglamtah ih kan hrang a tuah zo mi tlun ah ziangsi kan bet hrih ding um lai?

Himi khawkhannak, rundam khawkhannak cu tikcu le caan a um thok hlan ihsin remruat cia in a um zo(2 Tim. 1:9, Titus 1:2, Efisa. 1:4), cumi cun “Kumkhaw” thuthangtha timi simfiangnak ah a bawm a si. Leitlun semsuah hlan ihsin, Pathian cun ziang thil a hung cang ding ti a thei cia. Curuangah buainak a hung thleng taktak hlan ihsin Rundam khawkhannak hi a rak din thok zo a si.