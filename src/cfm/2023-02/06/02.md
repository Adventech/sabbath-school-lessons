---
title:  Hmun thianghlim thianfainak
date:   30/04/2023
---

Kan hmuh zo vekin, Jesuh a rat hlanah thuthennak a um tengteng ding. Vancungmi cun aw ring zetin, “A thuthen caan a ra thleng zo”(Thup 14:7) tiah thu a than. Daniel cabu cun a thuthencaan a thoknak ding tikcu caan in rak sim.

`Siar ding: Daniel 8:14. Daniel cun Hmun thianghlim thianfai ding thu thawn pehpar aw in ziang tikcu caan bikhiah mi pawl saw in sim?`

Judah mi pohpoh cun leitlun ih Hmun thianghlim thianfai timi ih sullam cu an thei fiang thluh. Cumi cu remnak ni, thuthennak ni a si. Daniel cun Hmun thianghlim thianfai ding le thuthennak cu theithiam khal sehla, ni 2,300 cun a thin a buai ter zet.

`Siar ding: Daniel 8:27 le Daniel 9:21,22. Ni 2,300 thuhla langnak ahkhan Daniel cun ziangtin a rak sawn let? Cule Pathian in a rak sawnlet dan kha ziang a si ta?`

Daniel 8 cem zawngah Daniel cu a cau tuk ih, “Langnak cun mangbangzet in i tuah, asinan zohman in cumi cu an theithiam lo”(Daniel 8:27) tiah a ti. Hi a relmi cu ni 2,300 langnak kha a si(Langnak dang pawl hmuahhmuah cu simfiang in a um thluh zo: Daniel 8:19-22). A bung dangleh Daniel 9 ahcun Ni 2,300 thuhla simcianak simfiang dingin vancungmi Gabriel a rat thu a um. “Maw Daniel, tu ah theihnak le thiamnak lope ding in ka ra”(Daniel 9:22) tiah a ti.

Kabriel cun Daniel cu mak a ti zet, a thlacamnak ih sawnletnak pawl cu a simfiang ih, cumi cu a rak ruahmi ai hmanin a kau sawn a si. Vancungmi Kabriel cun Daniel cu tikcu caan thuk zetah a hruai ih, Messiah a rat ding thudik le hnatuan a thok dan ding, rapthlak zetih a thih dan ding le Daniel 8 ih Hmun thianghlim thianfainak ding tikcu caan pawl cu a sim thluh. Tongdang ih kan sim asile Khrih ih thihnak le thuthennak pawl cu an pehzom aw thluh a si.

`Daniel 9:24-27 ih a tarlang vekin Jesuh thihnak hi thuthennak thawn an pehzom aw ih, cuti a sile ziangah saw Daniel 8:14 hi a thupit thotho? Himi ahhin ziangvek thudik ropi zet saw um?`