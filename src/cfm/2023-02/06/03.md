---
title:  Ni 2,300 le netnak caan
date:   01/05/2023
---

`Siar ding: Daniel 8:17,19,26. Daniel 8 le Ni 2,300 langnak hi vancungmi ziangtik cu ah saw a phuang, ziangruangah saw cumi va theihthiam hi a thupit?`

Hrekkhat pawl cun Ni 2,300 hi a taktak mi a si tiah an zum. Cule Daniel 8 ih Ki Fate cu Seleucid ralkap hruaitu Antiochus Epiphanes(216 B.C.–164 B.C.), Jerusalem do in Judah Biakinn bawrhhlawh tertu a si tiah an zum, a tikcu le caan a hman mi hi Ni 2,300 thawn mil aw lo khalsehla an zum thotho. Ziangkhal sehla himi simfiangnak cu vancungmi in fiangzet in, langnak cu “Netnak caan” thawn hman a si tiih a simmi thawn an kalh aw verver.. Antiochus hi netnak caan ah a um lo.

Daniel 8 ah Kabriel cun Ni 2,300 thuhla a run simfiang thok. Tuucang pa cu Media-Persia zohtertu ah a tuah ih, Mecang pa cu Grik ram zohtertu ah a tuah(Daniel 8:20-21). Ki Fate cu a tlunih um huham neizet pahnih vekin hmin tuahsak lo khal sehla, Rome a si timi a fiang tuk(Daniel 8:9,23,24). Cule Anih cun Rom ih sakhuanak le ramkhelnak thuhla a run rel fiang ih, cumi cu “Thutak cu leitlun ah a hlonthlak” (Dan. 8:10–12, 25) dingih, Vanram ah Khrih hnatuannak a ti buai ding(Dan. 8:10–12) a timi kha a si.  Daniel 8:14 ih Hmun thianghlim thianfainak hi Pathian in leitlun mi pawl le Pathian thuneihnak cuh tumtu sakhaw biaknak huham pawl a run sawmngiarnak a si. Himi hi Pathian in sual buainak a cinfeldan ih tel ve mi a si.

Kabriel cu Pathian ih simcianak tikcu caan pawl relfiang dingin a tiaraw cia ringring. Daniel 8 cem zawng ahkhan Daniel cun Ni 2,300 langnak hrekkhat pawl cu a theithiam lo timi fiang zetin kan hmu thei(Daniel 8:27). Tuucang, Mecang le Ki fate pawl cu simfiang thluh a si zo, a hlanih pahnih le phei cu a hmin hman pek a si kha(Dan 8:20,21). Ziangkhalsehla hmun thianghlim thianfai ding thuhla cu simfiang a si lo.

Vancungmi Kabriel, Daniel 8 ih a langtu kha Daniel 9 ah a rung langih, “Dilnak na neih pek ahkhan thupek a suak zo ih, lo sim dingin ka ra; ziangahtile nang cu duhdawt zetmi na si: cuiruangah hi thu hi theithiam awla, langnak hi ruat aw”(Daniel 9:23) tiah a run ti. Ziang langnak saw a si? Thaizing kan hmuh ding vek ciah in, Ni 2,300 langnak khal hi a hlanih langnak Daniel 8 sungih um thotho kha a si, cumi cu Daniel hnenih a simfiang hrih lo mi a si.

`Kabriel cun Daniel cu, “Duhdawt zetmi” tiah a ko. Himi hin Lei le van pehzomawknak hnget zet thuhla ziangsaw in sim?`