---
title:  A thuthen caan
date:   29/04/2023
---

### Tuizarh sung Bible siar ding
Daniel 8, Daniel 9, Ezra 7, Matt. 3:13–17, Rom. 5:6–9, Mark 15:38, Pui. 16:16.

> <p>Bible cangken</p>
> “Cuticun caan hithei in, tu hi itthat thawhharh caan a cu tuk zo; ziangahtile tu cun kan zum tir lai hnakin kan rundamnak cu a nai zo a si. Zan a cem zikte thlang, khua a vang zik zo: cuiruangah thim hnamuan pawl cu bansan in, eng thuam in thuamaw uhsi” (Rom 13:11, 12, NKJV).

Kum ziangmaw zat liam zo ahkhan National Geographic Magazine cun United State ih um Yellowstone National Park loram ih meisa kang a suah thu a rel. Meisa kang pawl a cem thluh hnu ah loram kilkhawitu pawl cu tlang pakhat ah an kai ih, siatsuahmi pawl cu an va zir ciang. Tuanvo neitu pakhat cun thingkung hnuaiah vate pakhat cu a kangral thluh timi a hmuh suak. Cui’ hmuh nuam zet cu funghreu hmangin an vun thai bal thluh.

Cutin a thaibal tikah vate fate zet pathum cu a thimi a nu ih thla hnuai ihsin an hung suak. Duhdawtnak nei zet a nu cun siatnak a hung um ding cu a thei cia ih, a fate pawl cu thingbul kiang tiang a fehpi ih a thla hnuai ahcun a ret. Amah a him theinak dingah hmundang a zuang thei ko, asinan a fale pawl tanta ding cu a duh hrimhrim lo. Khrih ah humhim ih umtu zumtu pawl hrangah zirlai tha zet a si.

Pathian ih thuthennak meisa alh cu Thinglamtah ah Amai’ par rori ah a kangih, Khrih ih um tu pawl hmuahhmuah cu a thlahnuai ah himdamten an um kumkhua ding. Thinglamtah ah Khrih cu misual vekin thiamlo coter ih thuthen in a um, cutin kannih cu Vanlam mi sinak neiin dingfel thuthennak kan co ngah a si. Kumkhaw hlohralnak meisa ihsin kan zalen theinak dingah Anih cu misual vekin thuthensak a si ih, a taktak in a tuar.