---
title:  Messiah “Thenhran”
date:   03/05/2023
---

Kabriel cun kum 490 simcianak cu Daniel le Judah mi pawl hrang ih thupi zet- Jerusalem tuahtha sal dingih thupek a suah ihsin a thok ding thu a sim. Ezra 7 ahkhan Jerusalem thuthawn pehpar aw in thupek tamzet suak khal sehla, Judah pawl anmai inn lawngah tlung loin an sakhuanak innpi pawl khal sak thluh thei dingih siannak thupek a suahnak cu 457 B.C ah a si timi kan zir suak thei(Ezra 7:13,27).

Artaxerxes ih thupek 457 B.C thlatang lai ahkhan phuangsuah a si timi hi hminsin tlak zet a si. Himi thupek phuangsuah 457 B.C ihsin Messiah a runglang tiang cu Daniel ih reldanvek asile zarh 69 asilole kum 483 tinak a si. Cutin 457 B.C ihsin santhuanthu ih tikcu siardan vekin kan siar asile AD. 27 ah kan thleng suak thei ding.

Messiah timi sullam cu, “ Hriakthih mi pakhat” tinak a si. AD. 27 ah Jesus Khrih, Messiah cu tihnimnak a nei(Matt 3:13-17). Jesuh in kum 3 le hrek sung Pathian hnatuan dingin tipilnak a neih ding hi Daniel cun a tikcu le caan pawl cu kum za tampi ahkhan a rak simcia thluh zo.

`Rom 5:6–9 hi Daniel 9:26 thawn siar tlang aw. Himi ah ziangmi thudik saw a lang?`

“Zarh sawmruk le zarh hnih hnu ah Messiah cu thah a si ding, asinan amai hrangah a si lo ding”(Daniel 9:26). Messiah cu, “Thah” lole khenbet a si ding. “Amai hrangah a si lo ding” timi a um bet lai. Tongdang ih kan sim asile Thinglamtah parih Khrih a thihnak cu kan hrangah a si, Amai hrangah a si lo, cumi ruangah Paul cun, “Sikhalsehla Pathian in a duhdawtnak cu kan hnenah a langter, cuticun misual kan si laiah Khrih cu kan hrangah a thi”(Rom 5:8) tiah a ngan.

Daniel 9:27 ah zarhkhat ih laifang, A netabik kum 7 ah Khrih cun, “thawinak le thilhlan pawl a cawlter ding” tiah kan hmu. Himi a zarh 70-nak laifang AD 31 ah Khrih cun thinglamtah fehtlang in a thisen thawn kumkhaw thukham cu a nemhnget, raithawinak fehpi dan pawl hmuahhmuah cun sullam a nei nawn lo ih, profet simcianak pawl hmuahhmuah cu hminsintlak an si thluh.

Himi profet simcianak in Khrih, Messiah cu khenbet a si ding thu a tarlang ih, raithawi awknak fehpi dan pawl hi AD 31 ah profet simcianak vekin a thupitnak pawl hmuahhmuah cu cemter thluh a si ding thu a langter a si. Himi simcianak pawl cu cipciar zetin a thleng famkim thluh. Lantakpui ih Puithiam sangin  Lantapuai tuu a thawinak ih a hman vek ciah ih, Khrih cu kan hrang thawinak a si.

`A tlunih kan relmi pawl hi ruat phah in Marka 15:38 le Matthai 3:15, 16 hi siar aw. Ziangtin saw himi bungcang pawl in Daniel 9:24-27 ih simcianak pawl hi theithiam dingin in bom?`