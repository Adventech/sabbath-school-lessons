---
title:  Kum 1844 cu!
date:   04/05/2023
---

Simcianak kum 2,300 sung ih a hmaisa kum 490 cu a hleice in Judah pawl hrang le Messiah ratnak ding hrangih tuahmi a si. Kum 2,300 netalam pawl cu Pathian minung, Judah le Gentile pawl hrangah a si ih, vanram hmun thianghlim thianfainak le Jesuh rungtumsalnak ding thawn khalin an pehzom aw thluh.

A hmaisa Kum 490 cu Messiah voikhat a rungtumnak hrangah a si ih, AD. 34 ahkhan a cem.  Kum 2,300 ihsin kum 490 vun lasuak sehla kum 1810 kan nei lai a si. A neta 1810 cu Pathian mi pawl hrangah a si. AD. 34 ihsin thokin kum 1810 vun kom sehla, AD. 1844 kan ngah ding a si.      

Hmunthianghlim taktak, vanram ih netnak caan thuthennak thianfaiternak eng ahhin Pathian in minung pawl hmuahhmuah A duhdawtnak sawnlet ih, a zangfahnak cohlang ih, Pathiang ngaihsak le thuawih zetih nung dingin a ngennak netabik cu Thuphuan 14:6,7 a tuah a si.

`Siar ding: Puithiam 16:16. Hmunthianghlim thianfai ih a duhsan mi hi ziangsaw a si, cule Himi hin thuthangtha thuhla ziangsaw in sim?`

Minung sualnak, diklonak ruangah hmun thianghlim cu thianfai a tul, cumi cu ramsa pawl ih thisen lawngih thianfai theih a si. Cuvek ciah in kan nih khal kan si. Rundamtu kan mamawh, A hringnun cun remnak ni ih ramsa thahmi pawl a rak zohter hi a si, cumi cu thuthennak hmangih tuah that thei dingmi umsun a si.

`Siar ding: Puthiam 23:26-29. Pathian in a mi pawl hnenah thuthenni ah ziang tuah dingin saw a fial, tuisan ah cumi ih sullam cu kan hrangah ziangsaw a si?`

Israel pawl cu, “Hnuai an dor ding” a si. Himi cun hnuaidor awter dingin an thinlung an zoh fel ding ti a langfiang ter. An sual an phuang ding ih puithiam sangin lei ih hmunthianghlim a thianfai vekin sualsirnak thawn an thinlung thianfaiter dingin Pathian hnenah an dil ding.

Profet simcianak Daniel 7-9 le Thuphuan 14 ih bitum mi cu a hleice in a thuthennak caan a thleng zo ruangah manhlap zetin timlam aw dingih ngennak a si. Kum 1844 ihsin thuthennak tikcu caan ah kan um zo a si. Thuphuan ih vancungmi pakhatnak ih thucah cun, “A thuthennak caan a ra thleng” tiah a ti(Thup. 14:7). Cule ziangtin saw tuisan ih “hnuai an dor” dan ding?