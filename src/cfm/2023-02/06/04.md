---
title:  Vancungmi cun Daniel a simfiang
date:   02/05/2023
---

`Siar ding: Daniel 9:23. Vancungmi in Daniel hnenah ziangmi simfiangnak saw a pek? Himi hin Daniel 8:14 ih um Hmun thianghlim thianfainak ih sullam theithiam theinak dingah ziangha a thupi?`

Vancungmi cun Daniel hnenah felfai zetin, “Hi thu hi ruat awla, langnak hi theithiam aw”(Daniel 9:23 NKJV) tiah a ti. Ziangmi thu saw, ziangmi langnak saw? Daniel 9 ah zianghman ngankhum mi a um lo ruangah vancungmi Kabriel in Daniel 8 ih um Ni 2,300 langnak profet ih a theihthiam lo mi kha a sim a si(Daniel 8:27).

`Kabriel cun Daniel 9:24-27 tiang a simpeh vivo. Himi in Jesuh ih hringnun le a hnatuannak pawl ziangtin a sim?`

A hmaisa in himi simcianak hi Pathian minung Judah pawl thawn pehtlai awknak a nei hmaisa a si. “Zarh sawmsarih cu na mi pawl hrangah khiah a si zo”- Judah hnam pawl an si(Dan 9:24NKJV). Bible simcianak ah simcianak ih nikhat cu a takram kumkhat thawn an bangaw(Ezek 4:6, Mipum. 14:34). Daniel le Thuphuan ahcun duhsannei hmuhsaknak nan hmuh ahcun, duhsannei hmuhsaknak tikcu caan pawl khal nan hmu ding. Hitawk ah nikhat kumkhat timi simcianak hman a si ti kan theihfiang zetnak pakhat cu Daniel simcianak ih kan hman tikah tikcu bikhiah mi pawl an thleng famkim thluh hai(Thaizing zirlai ah zohaw). Himi zirdan vekin kan hmang asile Zarh 70 cu Ni 490 tinak a si. Profet simcianak ah nikhat cu a takram kumkhat thawn an bangawk ruangah Ni 490 cu a takram kum 490 tinak a si.

Kabriel cun Daniel cu kum 490 “Then hran”(Hebru tong ih chathlak timi cu khuimaw can ah “khiah” ti khal in letlin a si theu) a si thu a sim. Ziangmi ihsin thenhran saw? Cumi simfiangnak umsun cu: Daniel 8:14 ih um Ni 2,300 simcianak hi a si rori ding.  Himi kum 490 tikcu caan simcianak hi Daniel 8 ih simfiang hrih lomi a tangsun Daniel 8:14 ih ummi simcianak thawn an pehzom aw a si. Daneil 8 sungih simfiang hrih lo mi tikcu caan umsun khal a si thotho. Cuticun Kabriel cu himi simcianak thawn Daniel ih theihthiam lomi Ni 2,300 thuhla simfiang dingin a rung timi kan hmu thei.