---
title:  Jesuh cu a tlaktlai zet
date:   27/04/2023
---

Thuphuan 5:1-3 ah Bawi tohkham kan hmu lehsal. Cazual pakhat cu a khatlam khatlam ih ngan mi a si. Vanlam thuneihnak ih tacik khen mi a si ih, cazual cu lei le van ih um zohman in an ong thei lo. Vanram cu a khur thluh. Buainak cu a sosang lutuk. Leitlun thuthennak netabik ah vancungmi zohman in leimi ai an awh thei lo. Zohman in cazual an on thei lo ruangah Johan cu a tap. Cule leitlun ihsin tlensuah mi upa lakih pakhat cun Johan a run hnem ih thazang a run pek. Jesuh, Pathian fapa cu cazual ong dingin a tling tawk a si.

Johan cun Thuphuan 5:5 ah sual ih buainak sawnletnak cu a hmu. Hitawk ahhin profet upa zet cun Pathian ih Bawi tohkham netabik thuthennak ih zokhal an paltlang theinak ding lamzin umsun a hmu a si.

“Cun upa pawl lakih pakhat in ka hnenah, tap aw hlah: ngaihnik, Judah hrin ih Kiosa, David ih Hram cun cui cabu kau dingah a neh zo a si...Cun ka zoh ih, ngaihnik, thah zomi vek Tuufano” (Thuphuan. 5:5, 6, NKJV).

`Siar ding: Thuphuan 5: 8-12. Jesuh cu thuthennak cazual ong dingin le in tlen dingin a tlingtawk a si tiih phuan suah a si tikah vanmi pawl in ziangtin an rak sawn let?`

Jesuh, minung pawl hmuahhmuah rundamnak hrangih a nunnak hlantu Pathian tufano cun thuthennak cazual cu a la ih a ong. Vancungmi pawl hmuahhmuah cun an rak sunloih. Satanpa ih thlemnak a nehnak, Kalvari ih a thihnak, a thawhsalnak, puithiam sang a tuannak pawl cun a zangfahnak sawnlet dingin rinnak thawngin duh a hriltu pawl cu rundamnak a pe a si. Pathian minung pawl hrangah thuthennak cu duhnungza thuthangtha a si. Sual uknak a netnak ding thu le Pathian minung pawl rundam an si ding thu a rel a si.

Cumi aiih forhfial awknak tha a um lai kem? Thuthennak ah Jesuh cu kan hrangah a ding. A famkimnak nun cun in khuh thluh. Kan sungih a dingfel hnatuannak cun mithar ah in tuah. A zangfahnak cun in ngaidam, in danglam ter ih, Pathian ngaihsaknak nun nei dingin thazang cahnak in pe a si.

Kan thinphang a tul lo. Thuthennak ah Jesuh kan lamah a ding, sualih thilti theinak cu neh in a um zo. Thuthennak cu Pathian minung pawl hrangah a “thami” a si(Dan 7:22). Thuthennak ih tumtah mi cu ziangtluk misual kan si timi phorhsuah siloin Pathian ziangtluk a tha timi langnak ding sawn a si.

`Thuthennak ah beiseinak ropi zet kan neihmi ruatsal aw :  Jesuh cu kan ai-awh tu a si. Ziangruangah saw cumi cu kan beiseinak umsun a si?`