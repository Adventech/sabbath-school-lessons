---
title:  Vanram hmuhnak
date:   26/04/2023
---

Thuphuan 4 ahkhan Johan cun vanram ah sangka ong aw mi a hmu ih, cule “Hinah hungso awla, tuihnu reilote ih thil ra um ding pawl ka lo hmuh ding”(Thup 4:1, NKJV) timi sawmnak a dong. Jesuh cun Tirhthlah cu vanram ih hmunthianghlim sangka ongaw mi ihsin sia le tha karlak doawknak ropi ah kumkhaw thil zoh dingin a sawm a si. Kannih khal Johan thawn sangka a ongaw mi ihsin kan zoh ve thei ih, cule rundamnak ih kumkhaw khawkhanmi cu kan hmu ve thei ding a si. Vanram thuthennak ih thutluknak an tuahmi ah kannih hi a theihpitu kan si. Sia le tha karlak doawknak ropi ih buainak um pawl hi kan mithmuh rori ah pholang in a um.

`Siar ding: Thuphuan 4:2-4. Daniel 7 ih um thuthennak thawn ziangsi himi ah bangawknak nei ih na hmuh mi?`

Himi hi Bawi tohkham umnak hmun ti a fiang zet. Pa Pathian cu vanmi pawl ih an kulh thluh mi Bawi tohkham ahcun a to. Pathian thuthennak hmuhsaknak ah khua a ri ih, nimthla a kau zukzo. Kannih khal in Thuphuan 4:4 ah upa 24 cu Pathian Bawi tohkham kimvel ah an um ti kan thei.

Upa 24 pawl cu zo saw an si? Hlanlai Israel ahcun puithiam hnatuan hi hmun 24 ih then a rak si.  Puithiam pawl cu mipi ai-awh in Pathian hmaiah an lang theu. 1 Piter 2:9 ah Tirhthlah cun Thukam thar ih zumtu pawl cu “Hrilmi hnam,” “Lal hrin puithiam” tiah fiang zetin a rak sim. Himi upa 24 pawl cu Pathian ih Bawi tohkham kiangah ni Nikhat ni ah hlimzet ih a um leh dingmi tlencia mi pawl rak zohtertu a si thei, culole Khrih thawhsalnak ih rak tho ve, amah thawn vanram ih rak kai ve pawl a rak zohternak khal a si thei thotho(Matt 27:52, Efisa 4:7,8)

Ziangtilam khal in himi hi thuthangtha duhum zet cu a si hrimhrim. Pathian ih Bawi tohkham kiang ahhin leilung ihsin tlensuak mi, mi hrekhat pawl an um. Thlemnak kan ton vek ciah in annih khal in an rak tong ve. Khrih ih zangfahnak le thlarau thianghlim ih huham cahnak thawngin annih cun sual an neih thei. Khrih dingfelnak zohtertu “Puanvar” an hruh, cumi cun an khuh aw ih an sualnak a thiangfai thluh. An lu pawl ah sui lukhum an khum, cumi cun sualnak thawn doawknak ah nehnak an co timi a simfiang, cule rinumnak ih khat zumtu pawl ih vanram lalhrin lakah an tel ve.

Vanram ah Bawi tohkham ret a si ih, cumi ah Pathian a to ti kan hmu. Bawi tohkham kimvel ah vancungmi pawl an um khawm thluh. A rei hlan ah vancungmi pawl cu hla an sak thok, an hlasak cu a sang deuhdeuh, a sang deuhdeuh, “Maw Bawipa, nang cu sunlawinak le upatnak le huham co tlak na si: ziangahtile thil ziangkim na sersiam ih, nangmai’ duhnak ruangih ra um le sersiam mi an si, tiah an ti”(Thup 4:11)