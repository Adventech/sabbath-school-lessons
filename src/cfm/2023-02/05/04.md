---
title:  A ropitnak takfang
date:   25/04/2023
---

Simcianak cabu Daniel le Thuphuan cun ni neta lamih leitlun san thuanthu a cem dan pawl in rak kawh hmuh a si. Thuphuan cabu cun Pathian ih thuthennak cu a ra thleng timi a sim ih, Daniel cabu cun Thuthennak a thlen thok dan ding in sim.

Daniel 7 ahkhan Pathian in leitlun san thuanthu pawl cu Profet hnenah a langter. Miphun an ding ih an tluksal dan pawl khal tel in a sim thluh. Hremnak cun Pathian minung pawl harsatnak a pek. Babilon ram, Media-persia, Grik le Rom ram le Rom uknak rampi a tekdarh dan le Kawhhran in kum 1,260 sung hremnak an tuar dan ding pawl(Dan 7:25; Thup 12:14) a simfiang thluh hnu ah Pathian cun thil hmuahhmuah tuahthat leh in, vanlam ih thil a thleng dingmi ropi zet ah Daniel ih ruahnak a ret. Profet ih a ngaihvennak cu miphun an dingih an tluksalnak le leilung ih thuneihnak hmangih hremnak ihsin leitlun ih bawi tohkham le Netabik Pathian thuthennak tiang hi a si. Cumi thluh hnu cun thil diklo hmuahhmuah cu a tuahtha thluh dingih, dingfelnak a Lalram cu kumkhua in a din ding a si.

Pathian cun Daniel cu profet langnak in Leitlun buainak ihsin van Hmun thianghlim sunlawinak le Leitlun thuthennak ih ropitbiknak hmun tiang a hruai so ih, cutawk ahcun a dikmi Leitlun thuthentu Khrih cun Amai ta a si mi Lalram cu a pai’ hnen ihsin a dong ding a si.

`Daniel 7:9,10,13 siar awla, Daniel in ziangvek langnak a hmu timi relsuak aw. Himi netabik thuthennak rahsuah mi hi ziangsaw a si?`

Minung pawl hmuahhmuah ih an thlennak ding cu vanram ih thuthennak hmun ah thutluknak tuah a si. Thudik cun cahnak a co. Thutak cun nehnak a co. Diknak in lalram a uk. Himi cu mangbangza, mangbang thlak bik, Cathianghlim sung hmuahhmuah ih mihipnak nei nabik lakih Pakhat a si. Cule thuthangtha duhum zet a simi cu Khrih ih dingfelnak kor a hruhtu Pathian mi rinum pawl hrangah a nuam zetmi tikcu netnak a si ding.

Jesuh cun leitlun pum puluk hmaiah van ih a Pa cu a va pan, Pathian ih Bawi tohkham kiangkap ahcun vanmi pawl an um khawm thluh. Himi thuthennak zoh dingin sualnak ih tlu velo leitlun hmuahhmuah cu an pungkhawm aw. Kum thawng reizet sual doawknak ih hlawhman cu a cem zik thlang zo. Leitlun pumhuap Bawi tohkham ih doawknak cu a famkim zo, famkim thluh dingih thutluk a si zo.

`Daniel in lalram pawl cu an um dingih, an fehliam ding tiih simcianak a rak neih hi a rel dik zet. Asicun ziangruangah saw Pathian kamsuak thu ih netabik, “Kumkhua ih lalram” cu ziangtik hmanah “A hloral” nawn lo ding timi rinsannak in sullam a neih?`