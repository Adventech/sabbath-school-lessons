---
title:  A hlunmi thi thei lo bum awknak
date:   29/05/2023
---

`Siar ding: Thuphuan 16:13, 14 le Thuphuan 18:2,23. Himi ah ziangvek thlarau biaknak saw na hmuh?`

“Khawsia pawl ih umnak” asilole “Khawsia ih thlarau” le “Dawithiam” timi pawl hi khawsia ih cangvaihnak pawl hlir an si. Caan neta lamih bumawknak ropi zet pahnih ah ralringnak in rak pek khal mangbang ding a um lem lo, cumi lakih pakhat cu, “thlarau thihthei lonak” timi a si ding(zoh aw: Ellen G. White, Doawknak ropi, p. 588).

Tuisan ah khavek pawl kha olsam zetin hmuh a theih thlang. Khristian ram khalah thlarau thi thei lo timi ruahnak hi Khristian thurin ah a um thluh deuh thaw. Khristian tam zet cun thihnak ah rundam mi cu van ah a kaiso ih, rundam lo fa cu Hell ah a feh ti an zum. Evangelist ropi zet Billy Graham a thih hnu ah ziangthu saw kan theih deuh ringring kha, “Tu ah Billy Graham cu vanram ah, Jesui’ duhdawtnak kut ah hnangam in a um” lole cuvek deuh nawn in an rel kan thei theu si lo sawm? Hivek thuzirhnak hi a santiluan in pulpit ihsin an zirh theu ih, tlawnginn khan ah le a hleice in mithi vuiawknak ah an sim theu.

`Siar ding: Thusimtu 9:5; Job 19:25–27; 1 Thesalonika 4:16, 17; le Thuphuan 14:13. Hitawk ah Pathian in a minung pawl hnenah thih hnu umdan le kan beiseinak cu khuitawk ah kan hmu ding timi ziangvek in a simfiang?`

Babilon bumnak thuamban pakhat cu thihnak thuhla theihsualnak hi a si, cumi cu thlarau thi thei lo ngaihruatnak ih laimu bik a si ih, cumi ihsin thlarau biaknak lamzin timlam in a um. Mithi cu ruangpum nei in a nung ih, kanmah thawn khal biakawk a theih tiih na zum asile satan in bumnak tam zet a neihmi ihsin ziangvek kilhim awknak saw na neih ding? A thizo na nu, asilole na fahniang, asilole zo simaw na duhdawtmi pakhat cu rinlopi in rung lang thutthi in lo bia bangta sehla, na theihnak lo bum cu ziangtlukin saw a olsam ding? Hivek hi a liamcia ah a rak um zo, tu khalah a um ih, netnak caan khalah kan thei dingih, a um lehsal ding. Kan kilhim awknak ding umsun cu Bible zirhnak ih hnget zetih ding le Jesuh a rungtum hlan tiang mithi pawl cu itthat men an si tiih Bible ih in zirhmi pawl kaihhnget hi a si.

`Tuisan ah nan nunphung ah thlarau biaknak lam ziangvek zohthimnak a um? Ziangruangah saw Pathian thu hnget zet ih kaih hi kan kilhim awknak umsun a si?`