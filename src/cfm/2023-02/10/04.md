---
title:  'Babilon: Ni cibaibuknak hmunpi'
date:   30/05/2023
---

Ni cibaibuknak hi Ezipt, Assiria, Persia, le Babilon ram pawlah a lar zet. James G Frazer cun a cabu “Thiltuah mi biaknak” timi ah hi thu a rel: “Hlanlai Babilon ahcun Ni biaknak hi hlanlai pi ihsin an rak nei zo” —Volume 1, p. 529. Mangbang thlakzet tla a si men thei, Thukam hlun ih Pathian mi pawl ih cibaibuknak cu Babilon mi pawl ih Ni an biaknak cun a ciahneh zet.

`Siar ding:  Ezekhiel 8:16 le 2 Siang 23:5, 11. Profet in Israel le Judah ram ih Ni biaknak a um thuhla ziangtin saw a ngan?`

Daniel um lai ih profet Ezekhiel cun Pathian minung hrekkhat pawl cu Pathian biakinn lam dungtun in nisuaknak lam hoi in Ni cibai an buk pawl cu a vun mitthlam. Ni a sersiamtu cibaibuk loin a sersiammi Ni sawn riangri cibai an buk.

Thuphuan 17 ah Johan cun Ni biaknak khal tel in Babilon thuhrampi pawl khal Khristian-nak ah rualrem zetih a luh leh ding tikcu pawl a rel. Constantine ih pianthar, kum zabi 4 thok hrawng ahkhan Rom khawpi ah lungawinak nasa zet a thleng. Constantine hi Ni cibaibuknak ih nasa zetih ding hngettu a si. Edward, santhuanthu thei zet tu cun hitin a ngan, “Ni cu hmuh theihlo kaihruai tu le Constantine kilhim tu tiah nasa zetin Leitlun cun a rak lawm” tiah a ti.—The History of the Decline and Fall of the Roman Empire, chapter 20. Cule A.D. 321 ah Constantine cun “hranhram ih Sunday hmannak daan” thu veikhatnak a suah. “Ni zahum zetmi ni ahcun daan lam thiam pawl le Khawpi sungih um pawl hmuahhmuah nan cawl thluh pei, hnatuannak pawl hmuahhmuah khal khar thluh a si pei” tiah a ti—Edict of Constantine, A.D. 321. Himi hi Constantine hnuai ih um pawl hmuahhmuah lawng hranhram ih Sunday ni ul dingih thupek a si lo ih, Rom mipi thinlung ah Sunday ni ulh ding cu a ti hnget khoh deuhdeuh a si.

Kum 10 lai cu ram uktu pawl le pope pawl cun rampi ih thu a suahmi an thlun ringring ih, kawhhran khal in Sunday ni cu cibai buknak ni ah a din lanta ih, tuini tiang khalah Khristian tam zet cun an run hmang rero. Mi tamsawn in ziangmaw thil an zum ruangah le an tuah ruang men ah a dikmi a si kherkher cuanglo timi thutak hnget zet, thiltithei zet zohthim dingah a va tha ve.  
`Khristian kawhhran pawl ah Sunday ni cibai buknak ih an hman dan pawl hi zoh kual hnik aw. Himi thudik cun satan bumnak a luar zia hi ziangha in zirh? Hitawk khalah thih hnu um dan vekin kan kilhim awknak umsun ziang a si?`