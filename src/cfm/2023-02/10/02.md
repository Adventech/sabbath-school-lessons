---
title:  Minung mithmuh ih dik vekih lang lamzin
date:   28/05/2023
---

Netnak caan thuhla ah Jesuh cun hmual nei zetin ralringnak, “Ziangahtile Khrih deu le profet deu pawl an ra suak ding ih, mi bumnak dingah hmuhsaknak le thilmak pawl tla an tuah ding, cang thei sehla cu hrilmi pawl rori hman an bum ding a si”(Mark 13:22, NKJV) tiah a rak pek. Zo saw “hrilmi” cu? Amah in hitin a rel sal, “Cun a vanmi pawl cu tawtawrawt awn nasa zet thawn a run thlah ding ih, annih in a hrilmi pawl cu van khatlam deng ihsin khatlam deng tiang, lei kiil li ih ta an lawrkhawm ding”(Matt. 24:31, NKJV). Ni neta caan ih bumnak a hung um ding mi cu a nasa tuk dingih mi rinum zet pawl khal bumnak tihnung ah an um ding, malte tal cu tih nung a um deuh lo sawm?

`Siar ding: Thuphuan 12:9. Satan ih a bum dingmi hi zosaw a si ding? Himi tongkam pawl ziangtin kan theifiang thei ding?`

Pathian in kumtluan a hrangih mi rinum a neih ringring vek in caan neta lam khalah mi rinum zet a nei tengteng ding. Ziangkhal sehla, hitawk ih tongkam pawl cun ziangtluk in Satan ih bumnak a karh zai ding timi a langfiang ter.  

`Siar ding: Thufim 14:12. Hitawk ah thiltithei zet ziang ralringnak saw a pek?`

Minung pawl hin anmah ten sia le tha, dik le dik lo an thenhrang ih, cumi cu thlun in nun an hmang theu. Mipi in dik le dik lo, sia le tha thu ah mai’ theihthiamnak thlun dingin an sim theu, Cutin thlun in nun an hmang. Asinan Bible cun kan zaten misual kan si thluh, sualnak nei kan si thluh tiah in sim(Jer. 17:9, Rom. 3:9–18), Curuangah kanmai theihthiamnak kan rinsan a si ahcun reilote ah lole reideuh hnu khalah thil diklo kan tong ding ih, thil diklo kan tuah ngah tengteng ding. Mi tampi cu an diknak pholang an tumnak ihsin kum tam zet cu dik lo zet thil an rak tuah rero zo. Cumi cu “Dik vekih lang lamzin” an thlun ruangah a si.

Pathian thu ah kan hnimphum awk a tul taktak, A kamsuak thu ihsin thlarau thianghlim hnen ih pumpek awk a tul, palhnak ihsin thutak, diklo ihsin thudik, sualnak ihsin thatnak pawl kan zir a tul a si. Kan theihthiamnak tanta in, kan ruahnak tanta in, satan pa ih bumnak cu olsam ten kan neh thei ding a si.

`Mipi ihsin tahthimnak ruat aw, anmah ten a dik tiih an zum mi ah thum aw in an cangvaih asilole Pathian duhdan thei cingin, sualnak a tuah zo tu khi zoh aw. Hivek pawl ihsin ziangsaw kan zir thei ding?`