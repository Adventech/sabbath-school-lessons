---
title:  Thuawih hrang zangfahnak
date:   01/06/2023
---

Nunau puan senlar le sendup hruh, Sahrang sendup parih to cun a sabitti khuat cu a la ih, leitlun cu Babilon thurin diklo ah a riit ter. “Babilon sabiti” thuhla hi Ellen G White cun fiangzet in hitin a rel: “Ziangsaw sabitti cu a si? Thurin diklo pawl an si. Anih cun leitlun mi pawl hnenah thukham palinak ih Sabbath ai ah Sabbath diklo a pek, cule Eden hmuan ah Evi hnenih a sim hmaisabik mi thudik lo cu a sim lehsal- cumi cu thlarau thithei lo thuhla a si”—Ellen G. White, Review and Herald, Dec. 6, 1892. Himi thuzirhnak diklo hin mi thawngtam zet a bum ngah. Curuangah Pathian cun a minung pawl, sualnak ih um ringring lai pawl hnenahni netabik ih ngennak a tuah a si.

`Siar ding: Thuphuan 18:4,5. Pathian in sakhuanak lam ih a tlusia zo mi tamzet pawl hnenah ziangmi ngennak a nei?`

Kan hmuh zo vek in(sinan relsal tlak zet a si), Pathian mi tamzet pawl cu Bible zirhnak ih siatsuah zomi sakhuanak pawlkom tam zet ah an um. Cathianghlim ih thutak khal an theithiam thei lo. Duhdawttu Pathian ih ngennak cu a tluangtlam zet: “Ka mi pawl tla, a sualnak ih rak tel vetu nan si lonak dingah le amah hremnak pawl nan rak tuar ve lonak dingah kha nu ih sung ihsin ra suak uh” (Thup. 18:4, NKJV).

`1 Johan 3:4 siar awla cule Rom 14:23 thawn zoh thim aw. Bible hin sualnak hi ziangtin saw a simfiang? Himi Bible bungcang pawl hi ziangtin saw an millawk thiam?`

Sualnak timi cu Pathian daan buarnak lole pahbalnak ti a si. Zo khal in Pathian daan a thlun theinak ding lamzin umsun cu a nungmi Khrih ih thilti theinak sungah zumnak thawngin a si. Kan cau, kan tawntai, kan thazang a mal, sualnak ih khat minung kan si. Jesuh kan cohlang tikah Zumnak thawngin kan tikcu liamcia hrangah a ngilneihnak in in tlen ih, a tui dinhmun ah thazang cahnak in pe a si. A nih cun, “thulunnak ruangah zangfahnak le tirhthlah sinak”(Rom 1:5) in pe a si. Pathian thu thlun duh lo, Pathian tihzah lo pawl umnak kawhhran sungih um A mipawl hnenah zumnak thawngin vanlam ihsin ngennak a run nei. Sabbath ni ultu Adventist pawlkom hnen ih a ngennak cu mah le mah hnongaw in, milai thuzirhnak hmuahhmuah tlansan in Khrih ih ngilneihnak sungah zumnak thawng Pathian duhzawng ih nun hman ding hi a si. Cumi cu sual thiamlo coternak le sualih uknak ihsin in runsuahnak ding a si. Israel pawl daan ih an rinum kha leitlun ih theihpi mi an si vek ciah in, kan rinumnak khal huham nei zet theihpitu a si thei, Babilon ihsin mipi hruaisuaknak ih bomnak khal a si thei.