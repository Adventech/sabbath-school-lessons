---
title:  Rinum dingih kawhnak
date:   31/05/2023
---

Thuphuan 14 sungih vancungmi pahnihnak ih thucah cu, “Babilon cu a tlu zo, a tlu zo” timi a si. Thuphuan 17 ih nunau cu thlarau lam Babilon tiih theih a si ih, puan senlar le sendup thawn a thuam aw ih, Sahrang sendup parah a to, a kiangah a sabitti khuat a um, cule sualnak in leitlun a riit ter. Kawhhran le ram then an pumkhat aw, thudiklo a lalbik, khawsia pawl in mangbangza hmangin mi an bum. Leitlun ah doawknak netabik a um a si.

Cumi laiah Pathian minung pawl cu thangsiatnak, hnihsuak sainak, hremnak, harsatnak tuar in an um, asinan Khrih ah le Thlarau thianghlim thilti theinak thawngin an pumpek awknak ahcun hnget zetin an ding thei. Hell thilti theinak hmuahhmuah le sualnak ih huham khal in Khrih ih an rinumnak cu an siatbal thei cuang lo. Annih pawl cu Amai sungah an him. Anih cu an hrangah, “Beunak le thazang, buainak hmunih bawmtu” a si(Ps. 46:1).

Pathian in caan neta ih minung pawl cu a kamsuak thu ih rinum sal dingin a ko hai a si. Jesuh cun hitin thla a cam, “Na thutak in run thianghlim ter hai aw. Na thu cu thutak a si” tin (Johan 17:17, NKJV). Pathian kamsuak thutak cu milai ngaihdan le thurosiah a si lo, leitlun san thuanthu a netnak lam ih in kaihruai tu ding Saklam Arsi a si.

Hitawk ah Baptist kawhhran hrangih kaihhruai awknak ngantu Dr. Edward T Hiscox ih thu ngan mi cu hminsin tlak zet a si. Kum 1893 ahkhan Baptist ih Pathian hnatuan mi zatel umnak ah Sunday cawlhni hi Khristian ih a rungluh dan a rel ih, an zaten an mangbang thluh.

“ Sunday ni cu zumlotu pawl hminsinnak ihsin ra mi a si. Ni pathian hmin in lakluhnak neih a si ih, cumi hnu ah pope fehtlang in thianghlimter in a um ih, cutin Protestan pawl hnenah a thianghlim mi ro vekin in tanta cu a va pawi lawman ve” —Edward Hiscox, before a New York ministers’ conference, Nov. 13, 1893.

`Siar ding: Ezekhiel 20:1–20. Hitawk ih Ezekhiel thucah tlangpi hi ziangha a si, cule ziangtin saw Sabbath ah rinum dingih kawhnak thawn an milawk thiam?`

Ezekhiel 20 ah Israel pawl cu milem biaknak tlansan in an pathian diklo pawl bia lo dingin le “Izip pawl ih milem” pawl khal bia loin sersiamtu cibai buk sawn dingin nasa zetin ngennak a nei a si. Vancungmi pathum ih thuken mi ah Pathian cun cuvek deuh nawn in ngennak a nei, “ Sersiamtu cibai buk uh”, ziangah tile “Babilon cu a tlu zo a si”. Cule kannih khal in kan theih vek in, Sabbath le rinumnak cun thil a rung thleng ding netabik ahhin hmunram thupi zet a luah ding a si.

`Ezekhiel 20:1-20 ih nganmi ihsin ziangvek zirlai saw kan nun ih kan lak suak thei ding? (zoh thotho aw 1 Cor. 10:11.)`