---
title:  Sersiamnak, Sabbath le netnak caan
date:   17/05/2023
---

Doawknak ropi, kum tamzet liamzo ih vanram ih rak um mi cu Pathian thuneihnak thuhla ih thusuhnak a si. Cuvek ciah in tuisan khalah a si lai thotho.

**Siar ding: Thuphuan 14:7,9 le 12. Himi bungcang pawl hi a tawi thei bikih tuah awla, a hnuai ih riin ah kimten vun ngan aw.**

`Thuphuan 14:7 ih kawhnak cu`

`Thuphuan 14:9 cu nasa zet ih tuah lo dingmi thil in ngen a si`

`Thuphuan 14:12 cun mipi pawl cu`

Himi bungcang pawl cun caan netnak lam ih sia le tha, Khrih le Satan pa ih doawknak ih laimu bik cu cibai buknak a si timi a rel fiang zet. Sersiamtu maw sahrang saw cibai kan buk? Ziangahtile Sersiamnak cun kan zumnak pawl hmuahhmuah ruang a zin thluh(cumi thluh hnu ah, Pathian cu in sersiamtu a sinak tilo, ziangmi saw kan rin hrih lai?), Nisarihni Sabbath- semtirnak cabu ih sersiamnak thuhla ngan mi ah a um(Semtirnak 2:1-3), cumi cu kumkhua ih danglam thei lo sersiamnak ih hminsinnak a si. Cumi cu zirhtir awknak ih a thumawknak bik hmuhsaknak a si. A thupi bik mi cu Amah Pathian hi a si.

Curuangah hranhram ih Nisarihni Sabbath laksak tum hi Pathian thuneihnak, sersiamtu a sinak dinhmun hranhram ih cuhsak tum thawn an bang aw. Cumi cu ziangkim a thuhnuai ah um ter in, a hram ihsin hlonhloh a duh a si. Ataktak ahcun Pathian dinhmun rori ah ding a tum(2 Thes 2:4).

Caan netnak ih thudik tak cu Jesuh kan duhdawt le thupi ih kan ret ding hi a si. Asinan Bible ih a landan vek a si cun himi duhdawtnak cu a thupekmi thlunnak ihsin langter ding a si (1 Johan 5:3, Thup. 14:12)—cule A dang thupek pawl tlun ah Sabbath ul dingih thupek lawng hi sersiamtu Pathian a sinak kawhhmuhtu a si (Suah. 20:8–11). Netabik thuthennak ah Bawipa cibai buktu le sahrang cibai buktu karlak ih hminsinnak a um ding khal hi mangbangza a si hran lo (Thup. 14:11, 12). Thildang hmuahhmuah ai hmanin ziangtlukin Sabbath hi a thupi, cumi cun ziangkim ah sersiamtu cibai buk hi a thupi tuk timi a langter.

`Mi tampi cun ziangvek ni khal hi Sabbath ni ah hmang sehla a poinak zianghman a um lo, nikhat khat ih kan hman cun a tawk tuk tin an rel theu. Cuvek pawl cu Bible thawn ziangtin saw na relpi ding?`