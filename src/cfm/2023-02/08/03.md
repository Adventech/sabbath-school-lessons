---
title:  Sabbath le sersiamnak
date:   15/05/2023
---

Kan leitlun cun sersiamnak thucah hnangam thlak zet a mamawh tuk ruangah Pathian cun Sabbath in pe a si. Kum 1,800 so hrawngih thli hrangin Evolution thuruahnak a run hruailuh ahkhan Pathian cun mangbangza beiseinak thucah a run kuat a si. Himi thucah cu Thuphuan 14:6,7 ah kan zir rero zo kha!

Sersiamnak thuhla pawl hi Satan cun ziangtilam khalin siatbal thluh a duh, ziangahtile Jesuh a hua ih, in sersiamtu le in tlentu cibai kan buk ding a duh lo ruangah a si. Jesuh Khrih cu in sersiamtu a si vekin cibai buk tlak zet a sinak thuhla ih doawknak ropi laimu bik cu Sabbath hi a si. Caan neta hrang Pathian thucah mi cu Van le Lei sersiamtu a si vekin Khirh cu cibai buk sal dingih minung pawl hmuahhmuah kawhnak a si. Cibai kan buknak ding san le vang bik cu In tuahtu a si ruangah a si.

`Thuphuan 14:6,7 ah thum aw in, Seemtirnak 2:1–3, Suahlannak 20:8–11, le Daanpeksalnak 5:12–15 pawl hi siar aw. Sabbath thupek hi sersiamnak le tlennak thawn ziangvek ih zomawknak nei in saw kan hmuh?`

Sabbath cu Amah ah kan cawl timi hmuhsaknak a si. Himi cu in sersiamtu hminsinnak hleice khal a si(Ezek 20:12,20). Zawnruat loin hranhram ih tuahternak lam a si lo ih, himi hin hnatuannak ih dingfelnak ihsin cawlhnak diktak cu Amah ah hmuh a si timi a ti lang. Sabbath cun kanmah ten thil kan tuah thei dah lo dingmi ti hlawhtlingtu Pathian thuhla a rel a si.

A duhdawtnak ih cawl dingin le Sabbath ngai thupi dingin Cathianghlim cun in sawm a si. Sabbath cu ‘Hnatuannak siloin cawlhnak, hranhram ih tihrimnak um lo zangfahnak, thiamlo coternak um lo rinsannak, kanmah ah siloin Amah ih thum awknak hmuhsaknak a si. Sabbath tinten a thatnak ah lungawinak kan hmu ih, Khrih sung lawngih um Rundamnak kan hmuh ruangah Amah cu kan thangthat.

Sabbath hi a liamcia Eden famkimnak, Vanthar sunlawinak le hmailam caan ih leilung thar ra um ding thawn an zom aw thluh(Isaiah 65:17, Thup 21:1)

Sabbath cun kan hram bunnak ih kir leh sal dingin in ko a si. Cumi cu a hramthok ih kan sungkua pawl thawn an pehzom aw thluh. Tik le cu a um thok ihsin Sabbath ulhnak hi hman rero a rak si. Cumi cun thudik sunglawi zet a simi Pathian fate kan sinak a langter a si. Cumi cun Pathian thawn pehzom awknak hnget zet nei dingah in ko a si.

`Sabbath thupek cun Thupuan 14:6,7 ah ziangvek in saw a lang ih, cule ziangruangah saw caan neta lam kan thucah ding hrangih a thupit? (Suah. 20:8–11.)`