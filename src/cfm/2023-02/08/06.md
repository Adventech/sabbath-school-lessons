---
title:  Sabbath le kumkhaw cawlhnak
date:   18/05/2023
---

A zonzai zetmi leitlun ah Sabbath hi beunak thabik a si. Zarhtin ten hi leitlun buainak ah kan um ih, cule Pathian umnak hmun- Sabbath ah kan cawl theu. Judah cangan thiam Abraham Heschel cun Sabbath ni cu, “Caan Lal inn” tiah a ti. Nisarih tinten, Pathian ih vaninn pi cu van ihsin lei ah a rungtum theu, cule Bawipa cun a ropi zetmi a umnak hmun ah nazi 24 sung rori amah thawn caan sunglawi hmang tlang dingin in sawm a si.

A cabu ngan mi Sabbath ih thupitnak le mawinak timi ah Heschel cun Sabbath ih thupit zia hitin a ngan: “Sabbath ni cu paradise hrang ih tahthimnak tongkam le Pathian umnak theihpinak a si. Kan thlacam ah Sabbath a si dingmi Messiah san cu kan thlir, Sabbath tin hin cumi tonteh nun nei dingin in timlamsak a si : Sabbath a thawtnak a tep ngah lo tu cun a hung um dingmi leitlun ih kumkhaw nomnak ding khal a tep ngah zik lo.”

Sersiamnak ahkhan Jesuh cun kanmah hrangah umnak ding a hleice in a tuah. Cutawk hmunah beunak kan hmu thei ding. Cutawk hmun ah kan him thei ding a si. A hnatuan cu a thehfel, thehfel a si zo. Sabbath ni ih kan cawlh tikah, A mi ngaihsaknak ah kan cawl tinak a si. A ra tleng cing mai ding leithar le van thar ih kumkhua kan colhnak ding kan thlir sung rero hi a si.

`Siar ding: Isaiah 65:17, Isaiah 66:22, 2 Piter 3:13, le Thuphuan 21:1. Sabbath ni ulh ringring hin kumkhaw hrang ziangsi in rak kawh hmuh?`

A tirih leitlun a sersiamtu Pathian thotho khan a tuahtha sal thluh leh ding, Sersiamtu a si timi hminsinnak ah Sabbath cu kumkhua in a um ding (Zoh aw Isa. 66:23). A taktak ahcun, Judah pawl cun Sabbath ni cu Hebru tong ih, Olam haba tiih kawh mi leitlun run um dingmi hminsinnak vekin an rak hmu a si.

Van laiih zammi vancungmi pathum in sersiamtu Pathian bia dingih kan hrangih in ngennak thucah cu kum zabi 21-nak ih beiseimi zianghman neilo pawl hrangih vanlam ihsin kawhnak aw a si. Cumi cun in sersiamtu, ziangkim a tuahtu, thuthennak um hnu ih in tlentu ding, sualnak rehter in ziangkim tuah thar thluh leh tu ding hi in kawhhmuh a si. “Laltohkham parih a totu in, Ngaihnik, thil ziangkim ka tuah thar thluh zo, a ti. Cun anih in ka hnenah, Ngan aw: ziangahtile hi thu pawl hi an dik ih, rintlak an si, i ti”(Thup. 21:5, NKJV).

`Ziangtin saw na sungkua le nangmai’ bulpak nun rori in vanram ih Sabbath tep cianak nun na neih ding?`