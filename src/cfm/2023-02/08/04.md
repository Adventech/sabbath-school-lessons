---
title:  Bumnak
date:   16/05/2023
---

Kanmah in sersiamnak pawl cu siatsuah thluh tum in Satan cun phuahcop thuthang a theh lar. Cumi phuahcop thu cu kan lakah a pawm tu an um, cui thil cu hivek in a si: Pathian cu sersiamnak ih bulhram a si. Asinan hringnun a um theinak dingah caan tamzet a buaipi. Evolution ah a thum aw a si. Himi “Mifim thuruahnak” hmangin semtirnak ih a um mi thuhla thawn bangaw ih tuah a tum tiah a ti. Cumi cun Sersiamnak ni hi caan reipi a si ih, caan bikhiah nei lo a si thu le leilung ih nunnak um mi hi kum thawngtam zet rak um zo mi a si timi a run nemhnget.

`Siar ding: Saam 33:6, 9 le Hebru 11:3. Ziangtin saw himi Bible cang hin fiah zetin Pathian in leitlun a tuahdan in simfiang?`

Bible ih um mi hi thil fiangzet a si. Pathian cu, “ A tong ih, cucu a ra um, thu a pe ih, cumi cu a ding hnget” (Saam. 33:9, NKJV). “Leilung pawl hi Pathian thu in ruangzinmi an si ti rinnak in kan thei”(Heb. 11:3, NKJV). Pathian in leilung a tuah ahkhan Nazi 24 sung nikhat teten niruk sung rori a tuah ih a nisarihnak ah a cawl ti Semtirnak 1 hin a hnget ter a si. Semtirnak 1 le 2 ih um catluan rem aw mi pawl hin ziangdang an rel cuang lo. Sersiamnnak hi nikhat taktak relnak a silo tiih zumtu pawl khal in cangan tu in Ni 6 sungih sersiamnak a rel duhmi a si timi an thei thotho.

Semtirnak 1 ih “Ni” timi hi Hebru tong cun “Yom” ti a si. Bible pumhlum ahhin “Yom” timi nambat simfiangnak ahhin Adjective vekih hman a si ih(Nithumnak, ni khatnak, tivek pawl in) nazi 24 sung relnak a si. Bible ahhin tlerkhat ni hmanah “Yom” hi ai-awh nambat ah a hmang dah lo. zianghman rinhlelnak um loin nazi 24 sung relnak rori a si.

Tarlang a si vekin, Pathian khan Ni 6 sung rori ah leilung hi rak tuah lo bangta sehla a ni sarihnak Sabbath hin ziangsaw thupitnak a neih ding? Ziangah thu a pe ding? Ni 6 sung sersiam hna a thoknak zarh rak um dah lo bangta sehla, Ni 6 sung sersiam zarh hi kumkhua ro vekih, Sabbath ni tanta a si ringring ding cu thil cang thei khal a si lo. Sersiamnak ah kum reizet caan hman a si timi pom hi Bible sungih nisarih ni sabbath a tulzia a siatsuah a si. Himi cun A dik zetmi Cathianghlim thuhla thawn pehpar aw in thusuhnak tamzet khal a suahter.

Sabbath dokalhnak ihsin Satan cun Pathian thuneihnak a sawmngiar ih, Ni ruk sung sersiamnak dikzia hnong hnakin niruk sung sersiamnak ih hminsinnak ni hnong hi ziangtlukin hmual a nei deuh ding? Khristian pawl khal telin mi tampi in nisarihnak Sabbath ni an hnong hi a mangbangza thil a si lem lo. Bumawknak netabik ah ziangtak thleng pei maw.