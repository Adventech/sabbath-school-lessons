---
title:  Buainak khawpi tiih kawhmi
date:   20/05/2023
---

### Tuizarh sung siar ding
Thup. 17:1, 2, 15; Thup. 18:1–4; Thup. 17:4–6; Matt. 16:18; Jer. 50:33–38; Saam. 115:4–8.

> <p>Bible cangken</p>
> “ Hi pawl hin Tuufano an do ding ih, Tuufano in a neh hai ding: ziangahtile anih  cu lal pawlih Lal, le siangpahrang pawlih Siangpahrang a si: cun a hnenih um pawl cu kawhmi, le hrilmi, le mirinum pawl an si” (Thuphuan 17:14).

Doawknak ropi ih thupibik cu Thuphuan cabu sungah nunau pahnih tahthimnak ih hman a si: Thuphuan 12 ih um NI thawn a thuam aw mi le Thuphuan 17 ih um sendup thawn a thuam aw mi an si.

Ni thawn a thuamaw mi nunau ih a hmuhsakmi cu Jesuh ih sunlawinak a si ih, Thuphuan 12 sungah ngan in a um. Anih cu a duhdawtmi taktak Jesuh hrangah a rinum zet. Anih cu zirhter awknak diklo zumnak ah a ti bawrhhlawm aw ve lo. Bible pumhlum in nunau thianghlim cu Jesuh ih mothar asilole kawhhran a kawhhmuh a si. Jeremiah 6:2 sungah Profet cun, “ Zion fanu cu nunau mawi le nonal thawn ka tahthim” tiah a ti. Profet cun “Zion fanu” asilole nunau rinum timi pawl hi Pathian minung pawl relnak ah a hmang(Efesa. 5:25–32 le Hos. 2:20). Cumi thu thawn kalh aw in Bible cun biaknak lam ih bansan tu pawl cu hlawhlang lole uire thawn a tahthim (James 4:4). Israel pawl ih rinum lonak le dodalnak pawl rel in Ezekhiel cun, “A pasal aiih ramdang mi a neitu nupi uire na si”(Ezek. 16:32, NKJV) tiah a ti. 

Tuizarh zirlai ah Thuphuan ih nunau pahnih thuhla thuk sinsin in le thudik le thudik lo karlak ih doawknak pawl kan zir ding.