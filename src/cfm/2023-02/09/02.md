---
title:  A bangaw lomi pahnih tahthimnak
date:   21/05/2023
---

`Siar ding: Thuphuan 12:17 le Thuphuan 17:14. Pathian kawhhran ziangtin a simfiang, cule cumi ah Satan ziangtin a cangvai?`

Kum zabi fehtlang vivo in, Pathian cun a hrangih mi rinum zet minung a nei ringring. Thuphuan 12:17 ah an rinumnak cu “Pathian thupek pawl thluntu” vekin a rel ih, hmun dang khalah, “ Kawh, hril le rinum” (Thup. 17:14, NKJV) tiih tarlan an si.

`Siar ding: Thu 14:8 le Thup 17:1,2. Ziangvek thil thupi saw vancungmi hin a tuah, cule cuvek ih thuphuan tul ding khawp in Babilon hin ziang a rak tuah?`

Johan cun kum zabi pakhatnak cemnet lam ah Thuphuan hi a ngan. Himi caan ah hlanlai Babilon cu vutcam ah a cang thluh zo. Johan in thuphuan cabu ih thucah pawl a ngan tikah hlan lai ih Babilon khawpi taktak cu kum zabi zianghmuah lai ah si maw ti siatbal in a um tuk zo.

Thuphuan ahcun Hlanlai Babilon khawpi cu simduh san nei hmuhsaknak asilole caan netnak Babilon zohtertu ih hman a si. Thuphuan cabu ih simcianak ah Babilon cu Thukam hlun ih Babilon mizia thawn bangaw ih sual zet sakhuanak fehsual pawl a kawh hmuh.  Hlanlai Babilon kaihhruai awknak pawl cu tulai thlarau lam Babilon dinhmun hnget zet an si ding.

Thuphuan 17:1-6 ah Nunau pakhat puan senlar le sendup thawn thuam aw mi cun caan liamcia pawl a paltlang. Himi nunau hi sahrang sendup parah a to. Bible cun hlawhlang tiah a ko, Anih cun Jesuh khrih duhdawtnak taktak cu a fehsan a si. Hitawk ah Tirhthlah Johan cun leitlun ih sakhuanak lamih fehsual dan pawl fiang zetin in sim. Tongkam a hman dan hi zoh aw: himi thilti theinak huham hi, “Leitlun siangpahrang pawl cu amah thawn nupa sualnak an tuah ih, leilung ih um pawl cu a nupa sualnak sabitti hrai rit in an um a si”(Thup 17:2) timi thawn mi pakhat a si. Zuritnak? Bible ah a tha lo lam hlir in a um. Cule Nupa sualnak tenum za teh? Himi ih hmuhsaknak cu thurin diklo, zirternak dik lo, le thudik lo pawl a rak kawhhmuh  a si

Hruaitu pawl le mi zaraan pawl khal himi thuneihnak huham hin a ciahneh thluh. Kan kilkhawi awknak umsun cu ziangsaw a si? (Siar aw Efesa. 6:10–18).