---
title:  Thinhennak sabitti
date:   22/05/2023
---

`Siar ding: Thuphuan 17:1, 2, 15 le Thuphuan 18:1–4. Babilon ih thuneihnak cu ziangmi tluk in a kau?`

Kawhhran tlu sia zo pawl ih fehdan hin ramtin a nuai vivo ih leitlun hmun tinih um mipi pawl a bum vivo. Thuthangtha cu “Hnamtin, citin, tongtin le miphun tin” le himi “Lalram thuthangtha cu leitlun pumpuluk ah phuan suah ding” tin mikip hnen ah thuthangtha phuansuah ih a um ding ruangah Sata cu a thinheng ih, cumi ruangah a cang theitawk in “Leilung luahtu” pawl bumnak ah a ti theitawk in a zuam rero (Thup. 14:6, Matt. 24:14, Thup. 17:2, NKJV).

Thuphuan 17:2 cun Babilon ih ropitnak pawl a simfiang sunzom vivo ih, leitlun siangpahrang pawl thawn “Nupa sualnak” a tuah tiah a ti. Nupa sualnak cu ziangsaw a si? Dan lo vekih cangvaih nak a si. Kawhhran tlu zo pawl cu ram then ukawknak thawn an feh tlang ih, cule Kawhhran dik ih fehdan cu Jesuh Khrih thawn zom awknak an nei. Kawhhran tlu zo cu huham le thuneihnak a neih theinak dingah leitlun ih ramkhel hruaitu pawl ah a thum aw a si. Ramthen uktu pawl cun a thupek mi pawl thlun thei tu ding a hawl. A lu dik tak Jesuh hnen ihsin thazang cahnak lak hnak cun bom dilnak cu ramthen pawl ah a dil sawn a si. 

Thuphuan 17:2 ah a thuhla cu a run rel sunzom vivo ih: “leilung ih um pawl cu a nupa sualnak sabitti hrai rit in an um a si” tiah a ti. Thukam thar ih sabiti thianghlim a hman mi pawl hin in rundamnak ding hrang thinglamtah parih Khrih ih thisen thlet mi a rak zohter thluh(Matt. 26:27–29). Luke 22:20 ah Jesuh cun, “Himi khuat hi ka thisen ih thukam thar a si” tiah a ti(NKJV). Thuthangtha sabitti thar le thianghlim cu danglamter in, Pathian ih kamsuak thu zirhmi pawl cu minung sakhaw hruaitu pawl thuzirhnak ai-awh ih a cang ahcun, cumi cu “Babilon sabitti” ah a cang a si (Zoh aw Matt. 15:9.)

Pathian in a mipawl cu Babilon ihsin a ko suak. Tongdang ih kan sim ding asile ziangvek ih diklo le sualnak in rak feh khal sehlah, a thlennak hmun le ram pawl cu a kau zet ih, tikcu caan reizet zo khal sehla, A mi rinum pawl, asilole “ Ka mipawl”(Thup 18:4) tin anmah pawl cu a ko thotho. Asinan Pathian in a mipawl cu sualnak le diklonak ruangah tlu zik thlang “Khawsia pawl umnak” le “A thianglomi mitkem za vate tintian umnak” (Thup. 18:2, NKJV)hmun ihsin a ko suahnak ding caan a ra thleng leh ding.

`Vancungmi pathum thucah phuangsuaktu pawl hin Pathian in, “Ka mi pawl” tiin a mipawl Babilon ihsin a ko suahnak ahhin ziangvek tuanvo tuah ding saw an neih?`