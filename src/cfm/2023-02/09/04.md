---
title:  Thuthup, Babilon ropi
date:   23/05/2023
---

`Siar ding: Thuphuan 17:4-6. Himi bungcang hin sualnak ih feh kaihhruai awknak ziangha in sim?`

Kan hmuh zo vekin Thuphuan 17 ah Thukam hlun Babilon ih zirhter awknak tampi cu sakhua fehdan diklo ruangih Khristian ih runglut thu a rel.

“Babilon thuhla theihfiang ih hawl hmuh kan duh ahcun Bible in Semtirnak sungih a rak ngan khumnak hmaisabik ah ka va feh a tul ding. Himi pawl hmuahhmuah cu Shirnar phairawn ihsin a thok thluh, cumi cu Mesopotamia thlanglam, a tui san ih Irap thlanglam hmunram khi a si Babilon tiih an rak kawh mi cu! Cutawk hmun ah Babel innsangpi cu sak a si ih, himi hi minung mah le mah rinsan awknak, mahte kilhim thei awknak le Pathian hnen ihsin zalen duhnak pawl hmuhsaknak a si ([Sem.] 11:1–4).”—Ángel Manuel Rodríguez, paper thulu “Van lei hnuai ih doawknak kharnak: Vancungmi pathum thucah ih tuanvo,” p. 43.

Hlanlai Babilon umnak hmun ih an sakmi Babel lungdawl sangpi hi Pathian thu kalh zawng a si. Babel saktu pawl cun anmai’ ropitnak ding hrangah an sak, cule Pathian in an tong a cokhnok ter thluh. Semtirnak cabu cun hitin a rak ret: “Cuiruangah a hmin ah Babel tiah kawh a si; ziangahtile Bawipa in cutawkah leitlun mi hmuahhmuah ih tong a rak cokhnok” (Sem. 11:9, NKJV).

Himi fehdan sual zet hi fiah zet in rel a si ih, “Mithianghlim pawl ih thisen le Jesuh ih martar pawl ih thisen a ri” (Thup. 17:6, NKJV)tiin Babilon hmuhsaknak ih rapthlak zia sualnak a run tarlang (Himi khal zoh aw Isa. 49:26).

A bulhram bik ahcun thlarau lam ih Babilon cun an sakhuanak cu milai ih zirhmi, milai ih dinmi ngaihruatnak le milai thuzirhnak ih tanfung pawl ah a thum aw a si. Himi cu milai ih dinmi sakhua, lole sakhuanak ih hruaitu mifim zetzet pawl ih dinmi a si. Asinan cumi pawl cu thuthangtha thil ti theinak le Jesuh dinmi kawhhran, siatsuahnak siloin duhdawtnak thawn dinmi kawhhran dokalh ih um a si.

Thuphuan cabu cun sakhuanak pahnih thuhla a rel. A hmaisatu cun Jesuh ih rinnak pumhlum neih le A Thu ih thumawknak a langter. A pahnihnak cun minung ih thuneihnak le minung sakhua zirtirnak ih thum awknak a langter. Pakhat tu cu Khrih ih zangfahnak, raithawinak le rundamnak hrangih remnak a tuahnak thawn Khrih cu zumnak laimu bikih ret hi a si. A dang pakhat sawn tu cu Rundamnak hrangah Khrih ih thum aw lo in, cumi ai ah minung zirhnak le kawhhran ih thurosiah sawn ah an thum aw a si.

`Hi Babilon ih ciahnehnak, Pathian ah thum aw thluh thei loin mah le mah ah thumawk duhnak thinlung ihsin ziangtin saw kanmah ten kan kilhim awk thei ding?`