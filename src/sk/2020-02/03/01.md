---
title:  'Pohľad Ježiša a apoštolov na Bibliu'
date:  11/04/2020
---

### Texty na tento týždeň
Mat 4,1–11; Mat 22,37–40; Luk 24,13–35.44.45; Luk 4,25–27; Sk 4,24–26

> <p>Základný text</p>
> On mu však odpovedal: Je napísané: Človek bude žiť nielen z chleba, ale z každého slova, ktoré vychádza z Božích úst.   (Mat 4,4)

Je nešťastím, že v našej postmodernej dobe bola Biblia nanovo vykladaná takým spôsobom, ktorý spochybňuje inšpiráciu aj autoritu Písma. Bibliu dnes mnohí vnímajú len ako myšlienky ľudí, ktorí žili v relatívne zaostalých spoločenstvách, a preto nemohli rozumieť svetu tak, ako mu dnes rozumieme my. Takýto pohľad na Písmo zároveň znevážil, alebo dokonca úplne prestal brať do úvahy nadprirodzený prvok, a tak z Biblie urobil text, ktorý už viac nie je vyjadrením Božieho pohľadu na človeka; stal sa len vyjadrením názoru človeka na Boha. Výsledkom je, že pre mnohých dnes, v čase darvinovského uvažovania a modernej filozofie, je Biblia úplne bezvýznamným textom.

Takýto prístup k Písmu však ako adventisti odmietame. Keď totiž čítame a študujeme Novú zmluvu, poznávame inšpirovaný spôsob pohľadu na to, ako Ježiš aj apoštoli vnímali Starú zmluvu, čo bola jediná „Biblia“, ktorú mali. Aký postoj mali k ľuďom, miestam a udalostiam, o ktorých hovorí Písmo? Z čoho vychádzali a akým spôsobom vykladali text Písma? Sústreďme sa v tejto lekcii na ich pohľad na Písmo, ktorý je v kontraste s neinšpirovaným pohľadom na Bibliu vedúcim k pochybnostiam o Božom slove.