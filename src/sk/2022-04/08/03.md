---
title:  „Prídem čoskoro!“
date:  14/11/2022
---

> <p></p>
> <sup>1</sup>Nech sa vám srdce neznepokojuje! Verte v Boha, verte aj vo mňa! <sup>2</sup>V dome môjho Otca je mnoho príbytkov. Keby to tak nebolo, bol by som vám azda povedal, že vám idem pripraviť miesto? <sup>3</sup>Keď odídem a pripravím vám miesto, zasa prídem a vezmem vás k sebe, aby ste aj vy boli tam, kde som ja.  

**Osobné štúdium**

`Uvažuj o texte Jn 14,1–3. Už je to takmer dvetisíc rokov, čo Ježiš sľúbil, že znova príde. Ako môžeme pomôcť druhým, aby si uvedomili, že napriek dlhému časovému obdobiu, odkedy bolo vyslovené, je toto zasľúbenie stále platné aj pre našu generáciu?`

Ježiš v knihe Zjavenie štyrikrát povedal: „Prídem čoskoro!“ (Zj 3,11; 22,7.12.20) Očakávanie jeho skorého príchodu motivovalo misiu apoštolskej cirkvi a napĺňalo nádejou životy kresťanov počas dvoch storočí. Ale generácia za generáciou umierala a táto zasľúbená udalosť sa ešte stále neuskutočnila. A tak si mnohí kladú otázku: Ako dlho ešte budeme musieť kázať, že „Ježiš príde čoskoro?“ Vyvolali tieto slová nereálne očakávania? (Pozri 2Pt 3,4.)

Mnoho kresťanov sa sťažovalo na „meškanie“ či „oneskorenie“ druhého príchodu (porovnaj s Mt 25,5). Na základe čoho však môžeme tvrdiť, že Pán „mešká“? Aký by bol ten „správny“ čas na Kristov návrat? Malo sa to udiať pred päťdesiatimi rokmi? Alebo pred sto či tisíc rokmi? To, na čom skutočne záleží, je biblické zasľúbenie, že „Pán nemešká so svojím prisľúbením, ako sa niektorí nazdávajú, že mešká, ale je zhovievavý, lebo nechce, aby niekto zahynul, ale chce, aby sa všetci dali na pokánie.“ (2Pt 3,9)

Napriek mnohým storočiam, ktoré uplynuli od Ježišovho nanebovstúpenia, zasľúbenie jeho príchodu zostáva aktuálne aj dnes. Prečo? Pretože všetko, čo máme, je náš vlastný krátky život (Ž 90,10), po ktorom nasleduje nevedomý odpočinok v hrobe (Koh 9,5.10) a napokon konečné vzkriesenie bez akejkoľvek neskoršej príležitosti zmeniť svoj osud (Heb 9,27). To sa týka každého z mŕtvych (ako sme si povedali v tretej lekcii), pretože všetci mŕtvi spia a sú v nevedomí. Druhý príchod Krista je tak pre každého z nás vzdialený v čase len okamih od našej smrti. Z tohto pohľadu nastane Jeho príchod naozaj čoskoro!

Každý ďalší deň nás približuje o jeden deň bližšie k slávnemu zjaveniu Pána Ježiša Krista na nebeských oblakoch. Hoci nevieme, kedy príde, môžeme si byť istí, že príde. A to je to, na čom naozaj záleží.

**Aplikácia**

`Kazateľ kázal o tom, že mu je jedno, kedy sa Kristus vráti. Jediné, na čom záleží, je, že sa Kristus vráti. Pomáha vám takéto vnímanie biblického zasľúbenia? V čom môže byť pre nás povzbudením, keď sme skľúčení z toho, že sa Kristus ešte nevrátil?`