---
title:  Večné stretnutie
date:  17/11/2022
---

> <p></p>
> <sup>51</sup>Počúvajte, poviem vám tajomstvo: Nie všetci zomrieme, ale všetci budeme premenení, <sup>52</sup>naraz, v tom okamihu, na posledný zvuk poľnice. Keď zatrúbi, mŕtvi budú vzkriesení neporušiteľní a my budeme premenení. <sup>53</sup>Lebo toto porušiteľné si musí obliecť neporušiteľnosť a toto smrteľné si musí obliecť nesmrteľnosť. <sup>54</sup>Keď si však toto porušiteľné oblečie neporušiteľnosť a toto smrteľné si oblečie nesmrteľnosť, vtedy sa splní, čo je napísané: Smrť pohltilo víťazstvo! <sup>55</sup>Smrť, kde je tvoje víťazstvo? Smrť, kde je tvoj osteň?  

**Osobné štúdium**

`O akom „tajomstve“ hovorí apoštol Pavol v 1Kor 15,51–55?`

Niektorí populárni kazatelia naznačujú, že toto „tajomstvo“ (1Kor 15,51) je „tajným vytrhnutím“ cirkvi, ktoré sa má uskutočniť sedem rokov pred Kristovým slávnym druhým príchodom. Pri „tajnom vytrhnutí“ sú verní kresťania náhle, potichu a tajne uchvátení do neba, kým všetci ostatní zostávajú na zemi a čudujú sa, kam sa podeli. Ľudia sa zrazu môžu ocitnúť v aute bez vodiča, pretože vodič bol „vytrhnutý“ do neba. Všetko, čo po nich „zostane, je ich oblečenie“. Šestnásťzväzkový sfilmovaný bestseller Left Behind (Ponechaní napospas) spropagoval toto falošné učenie a priniesol ho miliónom ľudí.

Žiadna biblická pasáž však nepodporuje takéto umelé rozlišovanie medzi „tajným vytrhnutím“ a druhým príchodom. „Tajomstvo“, o ktorom Pavol hovorí, je premena žijúcich spravodlivých, aby sa pri Kristovom druhom príchode pripojili k vzkrieseným spravodlivým. O takomto „vytrhnutí“ je reč. Neexistuje žiadne „tajné vytrhnutie“, pretože druhý príchod bude viditeľný pre všetky živé ľudské bytosti (Zj 1,7) a vzkriesenie mŕtvych aj premena živých nastanú za zvuku poľnice pri Kristovom príchode (1Kor 15,51.52).

Kristov druhý príchod prinesie najúžasnejšie stretnutie v dejinách. Živí spravodliví sú zmenení „naraz, v okamihu“ (1Kor 15,52). Boh prehovorí, a oni budú oslávení, dostanú nesmrteľnosť a spolu so vzkriesenými svätými budú uchvátení, aby sa stretli so svojím Pánom. „On pošle svojich anjelov s veľkou poľnicou a tí zhromaždia jeho vyvolených zo štyroch svetových strán, od jedného kraja nebies až po druhý.“ (Mt 24,31)

„Anjeli prinesú malé deti ich matkám. Priatelia, ktorých smrť dávno rozdelila, sa opäť stretnú, aby sa už nikdy neodlúčili a s radostným chválospevom pôjdu spoločne do Božieho mesta.“ (GC 645; VSV 463)

**Aplikácia**

`Ide o úžasné zasľúbenie, ktoré presahuje celú našu skúsenosť a všetko naše pochopenie. Uvažuj o rozľahlosti vesmíru a o neuveriteľnej zložitosti života. Samotné stvorenie svedčí o nesmiernej Božej moci. Čo nás to všetko učí o Božej moci premeniť živých a vzkriesiť mŕtvych pri Ježišovom druhom príchode?`