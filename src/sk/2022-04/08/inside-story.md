---
title:  Misijný príbeh
date:   18/11/2022
---

#### Prijať slovo 2. časť

_Andrew McChesney_

Eulalia Rashid splnila cieľ, ktorý si dala a prečítala celú Bibliu. Podarilo sa jej to za tri roky. Eulalia pochádza z najväčšieho ostrova Saipan zo súostrovia Severné Mariany v Tichom oceáne. Na základe toho, čo sa dočítala, začala zachovávať sobotu a do svojej stravy zaradila veľa zeleniny. Tridsaťsedem rokov bola alkoholička. Svojej rodine rozprávala o tom, ako ju Ježiš zbavil túžby piť alkohol.

Trápila ju však rakovina hrubého čreva. Túto diagnózu jej lekári oznámili ešte predtým, než začala čítať Bibliu. K tomu sa pridružil aj veľmi bolestivý pásový opar. Tieto dve diagnózy jej spôsobovali veľké utrpenie. Svoju pozornosť však upriamila na niečo iné. Nerozumela, prečo mala stále pocit, že Ježiša v skutočnosti vlastne nepozná. A to aj napriek tomu, že prečítala celú Bibliu. Začala sa teda za to úprimne modliť.

Zrazu pocítila nevysvetliteľnú potrebu zatelefonovať na adventistickú kliniku na ostrove Saipan. „Prepáčte, ale potrebujem vám povedať niečo, čo s klinikou ani tak veľmi nesúvisí,“ povedala Eulalia osobe, ktorá zdvihla telefón. „Potrebovala by som hovoriť s niekým z cirkvi. Prečítala som celú Bibliu, ale stále pociťujem hlad a smäd.“

Zanedlho sa pri jej dverách objavil mladý kazateľ. Od samého začiatku si veľmi dobre rozumeli. Eulalia mala pocit, ako keby ho poznala celý život. Začali spolu študovať Bibliu a po nejakom čase Eulalia požiadala o krst.

Asi mesiac predtým, ako mala byť na jeseň v roku 2019 pokrstená, jej hrozné bolesti zrazu ustúpili. Lekári jej povedali, že v jej prípade sa pásový opar nedá úplne vyliečiť a že bude musieť znášať bolesti niekoľko mesiacov. A teraz bola zrazu všetka bolesť preč. Potom si prehmatala brucho a pocítila, že aj tam nastala nejaká zmena. Zakrátko jej lekári oznámili, že rakovina je preč.

Dnes je Eulalia misionárkou medzi svojimi príbuznými a susedmi. Má štyri deti a trinásť vnúčat, ktoré žijú tiež na ostrove Saipan. Stará sa o svoju krásnu záhradu a pritom sa modlí za celú svoju rodinu. Zvykne hovorievať, že je to jej modlitebná záhrada. To, čo v nej dopestuje, rozdáva susedom. Vo svojom dome vyčlenila jednu miestnosť na sobotné bohoslužby, kde sa stretávajú adventisti a ďalší veriaci. 

Eulalia má dnes 66 rokov. Nemá pochybnosti o tom, že žalmista mal pravdu, keď napísal: „Sviecou mojej nohe je tvoje slovo, svetlom môjmu chodníku.“ (Ž 119,105)

„Mojou nádejou a povzbudením pre ostatných ľudí je, aby tiež nasledovali to Slovo,“ dodáva nakoniec. „Tým Slovom je Ježiš. On je cesta k večnému životu.“
