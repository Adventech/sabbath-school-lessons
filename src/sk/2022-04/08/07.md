---
title:  Podnety na zamyslenie
date:  18/11/2022
---

V knihe Skutky apoštolov si prečítajte kapitoly „Listy Tesaloničanom“ (AA 255–268; SA 155–162) a „Vznešený cieľ“ (AA 319–322; SA 191–193).

Filozof Stephen Cave napísal: „Rimania si boli dobre vedomí viery kresťanov, že jedného dňa budú vzkriesení. Zo všetkých síl sa preto tejto nádeji vysmievali a kládli jej prekážky. Správa o prenasledovaní v Galii v roku 177 uvádza, že mučeníci boli najskôr popravení, potom ich mŕtvoly nechali šesť dní hniť nepochované a potom boli spálené a popol hodený do rieky Rhôna. Teraz uvidíme, či opäť povstanú, povedali údajne Rimania.“ (CAVE, Stephen, Immortality, The Quest to Live Forever and How It Drives Civilization. New York, Crown Publishers, 2012, p. 104, 105)

Toto malé podobenstvo o teologickom skepticizme, akokoľvek dramatické, je nepodstatné. Nič totiž nedokázalo o biblickom zasľúbení vzkriesenia. Moc, ktorá vzkriesila Ježiša z mŕtvych, môže vykonať to isté aj pre nás, bez ohľadu na stav nášho tela. Veď napokon, ak tá istá moc stvorila a udržiavala celý vesmír, určite dokáže premeniť živých a vzkriesiť mŕtvych.

„Pavol napísal: Tak Boh aj tých, čo zosnuli skrze Ježiša, privedie s ním. (1 Tes 4,14) Mnohí tieto slová chápu v tom zmysle, že mŕtvych privedie Kristus z neba. Pavol tým však myslel spôsob: ako bol Kristus vzkriesený z mŕtvych, tak Boh povolá zosnulých svätých z ich hrobov a vezme ich so sebou do neba. Aká to skvelá útecha! Aká jedinečná nádej nielen pre tesalonických veriacich, ale pre všetkých kresťanov, nech žijú kdekoľvek! (AA 259; SA 157)

**Námety na spoločné uvažovanie**

`Ktosi raz napísal: „Smrť nás úplne vyhladí. ... Byť úplne vymazaný, bez stopy a pamiatky, vedie k zničeniu zmyslu života človeka.“ Ten výrok má pravdu. Akú nádej teda máme tvárou v tvár takejto bezvýznamnosti?`

`Ako môžeme zosúladiť potrebu rastu k dokonalosti (Flp 3,12–16) so skutočnosťou, že až pri Kristovom druhom príchode dostaneme neporušiteľnú a bezhriešnu prirodzenosť (1Kor 15,50–55)?`

`Ako by sme mohli pomôcť niekomu, kto je nadšený myšlienkou „tajného vytrhnutia“, aby pochopil, že toto učenie je nesprávne?`

`Prečítajte si ešte raz text 1Kor 15,12–19. Čo v týchto veršoch predstavuje silný dôkaz učenia, že mŕtvi spia a nie sú v nebi s Ježišom? Aký zmysel by mali tieto verše, ak by spravodliví mŕtvi boli skutočne v nebi s Ježišom?`

Západ slnka: 16.01