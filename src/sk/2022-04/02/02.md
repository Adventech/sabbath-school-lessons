---
title:  Komu sa dá veriť?
date:  02/10/2022
---

> <p></p>
> <sup>1</sup>Had bol najľstivejší zo všetkých poľných zvierat, ktoré utvoril Hospodin, Boh. Povedal žene: „Naozaj vám Boh zakázal jesť zo všetkých stromov záhrady?“ <sup>2</sup>Žena mu odpovedala: „Ovocie zo stromov v záhrade jesť smieme, <sup>3</sup>ale o ovocí stromu, ktorý je uprostred záhrady, Boh povedal: ‚Nejedzte z neho, nedotknite sa ho, aby ste nezomreli!‘“ <sup>4</sup>No had žene povedal: „Nie, určite nezomriete!“ 

**Osobné štúdium**

Svet, ktorý vyšiel z Božej ruky, bol dokonalý (1Moj 1,31). Adam a Eva nemali žiadnu skúsenosť so smrťou. V takejto situácii Boh prichádza do rajskej záhrady s príkazom a varovaním adresovaným človeku: „Môžeš jesť zo všetkých stromov záhrady, ale nejedz zo stromu poznania dobra a zla, lebo v deň, v ktorom by si z neho jedol, určite zomrieš.“ (1Moj 2,16.17)

Tento text ukazuje realitu slobodnej vôle v dokonalom prostredí Edenu. Prečo však Boh vystríhal človeka pred následkami jeho slobodných rozhodnutí?

Niekedy po tomto varovaní satan prijal podobu hada a tiež vstúpil do Edenu. Eva videla hada, ako spokojne jedol zakázané ovocie bez toho, aby zomrel. „Aj on jedol zo zakázaného ovocia“ (PP 54), a nič sa mu nestalo.

`Uvažuj o úvodnom texte (1Moj 3,1–4). Prečo mohli hadove slová znieť Eve presvedčivo?`

Z hľadiska ľudskej logiky znel argument hada oveľa presvedčivejšie ako Božie slovo. Po prvé, v prirodzenom svete doteraz neexistovali dôkazy o existencii hriechu a smrti. Po druhé, had jedol zakázané ovocie a existovali dôkazy, že mu to prospelo. Prečo by sa teda Eva mala brániť urobiť to isté? Boží príkaz sa zdal byť príliš obmedzujúci a nezmyselný.

Žiaľ, pri rozhodovaní medzi dvomi protichodnými výrokmi Eva ignorovala tri základné princípy: (1) ľudský rozum nie je vždy najbezpečnejším spôsobom hodnotenia duchovných záležitostí; (2) Božie Slovo sa nám môže zdať nelogické a nezmyselné, ale vždy je správne a dôveryhodné a (3) sú veci, ktoré samy osebe nie sú zlé alebo nesprávne, ale Boh si ich vybral ako skúšku našej poslušnosti.

Mali by sme si uvedomiť, že Evina skúsenosť v rajskej záhrade nebola ani ojedinelou, ani výnimočnou udalosťou. Každý deň a každú chvíľu sa rozhodujeme medzi Božím Slovom (ktoré môže byť pre mnohých nepopulárne) a lákavými ponukami spoločnosti, v ktorej žijeme. Naše voľby ovplyvňujú náš večný osud.

**Aplikácia**

`V ktorých oblastiach je jasné učenie Biblie v rozpore s hodnotami sveta?`