---
title:  Následky hriechu
date:  05/10/2022
---

> <p></p>
> <sup>16</sup>Žene povedal: „Rozmnožím tvoje trápenie v tehotenstve, v bolestiach budeš rodiť deti. Budeš túžiť po svojom mužovi, ale on bude vládnuť nad tebou.“ <sup>17</sup>Mužovi povedal: „Pretože si poslúchol hlas svojej ženy a jedol si zo stromu, z ktorého som ti zakázal jesť, nech je pre teba prekliata pôda. S námahou sa z nej budeš živiť po všetky dni svojho života. <sup>18</sup>Tŕnie a bodľačie ti bude rodiť a ty budeš jesť poľné byliny. <sup>19</sup>V pote tváre budeš jesť chlieb, kým sa nevrátiš do zeme, lebo z nej si bol vzatý, veď prach si a do prachu sa vrátiš.“ 

> <p></p>
> A tak: Cez jedného človeka vošiel do sveta hriech a cez hriech smrť. Takto prešla smrť na všetkých ľudí, pretože všetci zhrešili. 

**Osobné štúdium**

`Aké sú podľa textov 1Moj 3,7–19 a Rim 5,12 hlavné následky hriechu?`

Eva, uchvátená presvedčivou rečou hada, si nedokázala predstaviť ďalekosiahle následky cesty, na ktorú sa vydala. Samotné jedenie zo zakázaného ovocia sa nezdalo také významné, ako to, čo v skutočnosti predstavovalo. Týmto činom neposlušnosti však Eva zničila svoju vernosť Bohu a začala dôverovať satanovi.

Text 1. Mojžišovej 3 opisuje nielen pád Adama a Evy, ale aj niektoré z jeho najtragickejších následkov. Z teologického hľadiska boli obaja zachvátení teofóbiou (začali mať z Boha strach) a skryli sa pred ním (1Moj 3,8). Z pohľadu psychológie by sme mohli povedať, že sa hanbili za svoje konanie a začali obviňovať jeden druhého (1Moj 3,7.9–13). Z telesného hľadiska sa mali potiť, cítiť bolesť a napokon zomrieť (1Moj 3,16–19). A z ekologického hľadiska môžeme konštatovať, že prírodný svet sa zdeformoval a došlo k nežiaducej zmene jeho normálneho fungovania (1Moj 3,17.18).

Rajská záhrada už nebola tým krásnym a príjemným miestom, akým bývala. „Keď vo vädnúcej kvetine a v padajúcom liste poznávali prvé známky zániku, žialil nad tým Adam s Evou viac, než dnešní ľudia žialia nad svojimi mŕtvymi. Smrť nežných, ľúbezných kvetov bola naozaj dôvodom na bolesť. Keď majestátne stromy zhadzovali svoje lístie, živo im to pripomenulo neúprosnú skutočnosť, že údelom všetkého živého je smrť.“ (PP 62; PP /sk/ 39)

Adam a Eva nezomreli okamžite v zmysle, že by prestali žiť, ale v ten istý deň dostali rozsudok smrti. Hospodin, Boh, povedal Adamovi: „V pote tváre budeš jesť chlieb, kým sa nevrátiš do zeme, lebo z nej si bol vzatý, veď prach si a do prachu sa vrátiš.“ (1Moj 3.19) Pád mal tragické následky pre celé ľudstvo. Apoštol Pavol vysvetľuje: „Cez jedného človeka vošiel do sveta hriech a cez hriech smrť. Takto prešla smrť na všetkých ľudí, pretože všetci zhrešili.“ (Rim 5,12)

Smutnou a bolestnou skutočnosťou je, že tak ako ľudstvo v minulosti, aj my dnes znášame následky toho, čo sa stalo v Edene. Akí vďační môžeme byť za to, čo pre nás vykonal Ježiš. Vďaka jeho dielu na kríži máme nádej na večný život vo svete, kde už nikdy nebude vládnuť hriech.

**Aplikácia**

`Aké ponaučenie o následkoch našich vlastných hriešnych činov si môžeme vziať z Evinej tragickej skúsenosti?`