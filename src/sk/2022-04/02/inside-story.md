---
title:  Misijný príbeh
date:   07/10/2022
---

#### Znaky a znamenia

_Dmitry Bagal_

Keď sme pred niekoľkými rokmi študovali na sobotnej školy proroka Izaiáša, veľmi ma zaujal jeden verš. „Hľa, ja a deti, ktoré mi dal Hospodin, sme v Izraeli znakmi a znameniami od Hospodina zástupov, ktorý býva na vrchu Sion.“ (Iz 8,18) Mal som dojem, že ten verš je presne o mne. S manželkou sme jedno dieťa už mali a práve sme čakali druhé. Pomyslel som si, že je to o nás a o deťoch, ktoré sme dostali od Boha! Bolo by skvelé, keby sme tiež mohli byť znakmi a znameniami od Hospodina!

Keď som o tom premýšľal, spomenul som si na rôzne príbehy, ako Boh zasiahol a pomohol zabezpečiť nemalé prostriedky na misijné projekty tým, ktorí sa na neho vo viere spoliehali. Začal som sa modliť: „Pane, aj ja by som chcel prispieť na tvoje dielo. A teraz mám dokonca dobrú príležitosť. Má sa nám narodiť druhé dieťa. Prosím, ukáž mi, akú čiastku mám darovať s tvojou pomocou na znak vďačnosti za tehotenstvo a pôrod mojej manželky bez komplikácii. Ukáž mi tiež, prosím, komu máme náš dar poslať.“

Vo svojom vnútri som okamžite pocítil, že by som si mal pripraviť 1000 eur. Takáto suma sa mi však zdala nedostupná. Pochádzam z Nemecka a môj príjem je značne obmedzený. Moja modlitba pokračovala takto: „Pane, ty si mi dal tento cieľ. Ty mi musíš pomôcť zabezpečiť potrebnú sumu. Vieš, že náš príjem nám nedovoľuje ktovieako šetriť. Môžem ti však sľúbiť, že sa budem každý deň modliť a odkladať všetky peniaze, ktoré nám zvýšia.“

Každý deň som sa modlil k Všemohúcemu, aby mi pomohol dosiahnuť cieľ – 1000 eur ako dar. Neprešiel ani mesiac a podarilo sa mi našetriť asi polovicu. Starší manželský pár mi nečakane dal 200 eur za to, že sme im pomohli pri sťahovaní. Potom jeden adventistický podnikateľ nám dal 200 eur, pretože sme u nás nechali prenocovať dvoch jeho zamestnancov. Následne nám nečakane pribudlo na účte 50 eur od istého manželského páru. Mesiac pred narodením nášho druhého dieťaťa som mal našetrených 1000 eur.

Naša dcérka Maranatha Yessenia sa narodila 4. mája a pôrod prebehol bez komplikácii. Pred nemocnicou som zaparkoval o 8:37 a o 20 minút neskôr bola už na svete. Našetrené peniaze sme darovali na misijný projekt.

Pán nám pomohol našetriť čiastku, ktorú nám vložil do mysle. Božie požehnanie vnímam aj v mojej manželke a dvoch deťoch, preto môžem povedať: „Hľa, ja a deti, ktoré mi dal Hospodin, sme v Izraeli znakmi a znameniami od Hospodina zástupov, ktorý býva na vrchu Sion.“ (Iz 8,18) 

_Ďakujeme, že podporujete misijné projekty prostredníctvom misijných darov, darov trinástej soboty aj iných zvláštnych zbierok._
