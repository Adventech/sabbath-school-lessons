---
title:  Hadovo klamstvo
date:  03/10/2022
---

> <p></p>
> <sup>1</sup>Had bol najľstivejší zo všetkých poľných zvierat, ktoré utvoril Hospodin, Boh. Povedal žene: „Naozaj vám Boh zakázal jesť zo všetkých stromov záhrady?“ <sup>2</sup>Žena mu odpovedala: „Ovocie zo stromov v záhrade jesť smieme, <sup>3</sup>ale o ovocí stromu, ktorý je uprostred záhrady, Boh povedal: ‚Nejedzte z neho, nedotknite sa ho, aby ste nezomreli!‘“ <sup>4</sup>No had žene povedal: „Nie, určite nezomriete! <sup>5</sup>Boh totiž vie, že v deň, keď budete z neho jesť, otvoria sa vám oči a budete ako Boh, budete poznať dobro i zlo.“ <sup>6</sup>Žena videla, že by bolo dobré jesť zo stromu, lebo strom je na pohľad lákavý a na získanie múdrosti vábivý. Vzala z jeho ovocia, jedla, potom dala aj svojmu mužovi, ktorý bol s ňou, a jedol aj on. <sup>7</sup>Obom sa otvorili oči a spoznali, že sú nahí. Splietli figové listy a urobili si zástery. 

**Osobné štúdium**

`Uvažuj o úvodnom texte (1Moj 3,1–7). Podľa čoho sa Eva rozhodovala medzi Božím Slovom a slovom hada?`

Text 1. Mojžišovej 3 je jedným z najjasnejších príkladov psychológie pokušenia. Boh varoval Adama a Evu, že ak budú jesť zo zakázaného ovocia, určite zomrú (1Moj 2,16.17). Satan prijal podobu hada a na zvedenie Evy do hriechu mu stačilo niekoľko rečníckych trikov.

Najprv zovšeobecnil jasný Boží zákaz. Had položil Eve otázku: „Či naozaj riekol Boh: Nebudete jesť z niktorého stromu rajského?“ (1Moj 3,1; Roh) Eva oponovala, že zákaz sa týkal iba jedného konkrétneho stromu a že jesť z neho alebo sa ho dotknúť by znamenalo zomrieť.

Potom satan protirečil Božiemu výroku. Jednoznačne a nespochybniteľne tvrdil: „Nie, určite nezomriete!“ (1Moj 3,4)

Napokon ešte satan obvinil Boha, že Eve a jej mužovi bráni v prístupe k dôležitému poznaniu. Podvodník tvrdil: „Boh totiž vie, že v deň, keď budete z neho jesť, otvoria sa vám oči a budete ako Boh, budete poznať dobro i zlo.“ (1Moj 3,5)

Evina zvedavosť spôsobila, že sa nechala očariť hadovými tvrdeniami. Bola prinútená urobiť vážne rozhodnutie: buď zostane verná Božiemu obmedzujúcemu príkazu, alebo prijme satanove zvodné lákadlá. Pochybnosti o Božom slove ju priviedli k tomu, že sa spoľahla na vlastné zmysly. Využila empirickú metódu osobného pozorovania, na základe ktorej urobila rozhodnutie medzi dvomi protichodnými tvrdeniami.

(1) Videla, že z výživového hľadiska je strom „dobrý na jedenie“ (Roh). (2) Z estetického hľadiska videla, že je „na pohľad lákavý“. A (3) z logickej analýzy jej vyplynulo, že strom priamo vábil „na získanie múdrosti“. Takto našla dostatok dobrých dôvodov, aby poslúchla hadove slová a jedla zo zakázaného stromu. Aj tak urobila.

Niektorí ľudia tvrdia, že je užitočné spoznať všetko, ak sa napokon budeme držať len toho, čo je dobré (1Tes 5,21). Tragické skúsenosti Adama a Evy v rajskej záhrade však ukazujú, že existuje aj také poznanie, ktoré je samo osebe veľmi škodlivé. Existujú skutočnosti a skúsenosti, ktoré neprospievajú a od ktorých by sme sa mali držať čo najďalej.

**Aplikácia**

`Čo nás učí správa o páde človeka do hriechu o tom, aké ľahké je racionalizovať a ospravedlňovať si hriešne rozhodnutia?`