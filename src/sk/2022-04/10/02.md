---
title:  Nesmrteľné červy?
date:  27/11/2022
---

> <p></p>
> <sup>42</sup>Kto by zviedol na hriech jedného z takýchto malých, čo veria vo mňa, pre toho by bolo lepšie, keby mu na krk zavesili mlynský kameň a hodili ho do mora. <sup>43</sup>Ak ťa zvádza na hriech tvoja ruka, odtni ju! Lepšie ti bude vojsť do života okyptený, ako byť uvrhnutý s oboma rukami do pekla, do neuhasiteľného ohňa. <sup>45</sup>Ak ťa zvádza na hriech tvoja noha, odtni ju! Lepšie ti bude vojsť do života chromý, ako byť hodený s oboma nohami do pekla. <sup>47</sup>Ak ťa zvádza na hriech tvoje oko, vylúp si ho! Lepšie ti bude vojsť do Božieho kráľovstva s jedným okom, ako byť hodený s oboma očami do pekla, <sup>48</sup>kde ich červ neumiera a oheň nevyhasína.  

> <p></p>
> Vyjdú a budú hľadieť na mŕtvoly mužov, ktorí sa postavili proti mne. Áno, ich červ neumrie a oheň nevyhasne. Každému budú odpudzujúci.  

**Osobné štúdium**

`Porovnaj úvodné texty Mk 9,42–48 a Iz 66,24. Ako rozumieš výrazu „ich červ neumiera“ (Mk 9,48)?`

Niektorí interpretujú podstatné meno „červ“ v jednotnom čísle (Mk 9,48) ako narážku na údajnú nehmotnú, beztelesnú dušu alebo ducha bezbožníka, ktorý po smrti odchádza do pekla, kde nikdy nezomrie a trpí večnými mukami.

Tento výklad však neodráža biblickú predstavu smrti, ktorá sa vyznačuje nevedomosťou. Ignoruje tiež starozmluvné pozadie tejto pasáže. V skutočnosti sa „jednotné číslo slova červ používa štandardne na červy – nepredstavuje teda jedného červa. Text teda odkazuje na červy, ktoré sa živia rozkladajúcimi sa telami.“ (BRATCHER, Robert G. a Eugene A. Nida, A Translator‘s Handbook on the Gospel of Mark. Londýn, United Bibles Societies, 1961, p. 304)

V texte Mk 9,48 Ježiš cituje posledný verš z proroka Izaiáša, ktorý znie: „Vyjdú a budú hľadieť na mŕtvoly mužov, ktorí sa postavili proti mne. Áno, ich červ neumrie a oheň nevyhasne. Každému budú odpudzujúci.“ (Iz 66,24)

Táto desivá metaforická scéna zobrazuje bojisko posiate mŕtvymi telami Božích nepriateľov. Telá trávi oheň a rozkladajú červy – alebo možno naopak. Tak či onak, nie je tu žiadna zmienka o nejakej duši, ktorá by unikla zničeniu tela a letela by do pekla.

Čo však s „červami“, ktoré nikdy neumrú? Metaforický jazyk verša Iz 66,24 (citované Ježišom v Mk 9,48) neznamená, že tieto červy sú nesmrteľné. (Ešte aj nesmrteľné červy!) Dôraz je položený na to, že červy nezanechajú svoju deštruktívnu úlohu nedokončenú. Pokračujú teda v požieraní tiel zlých, kým tieto telá nie sú úplne zničené. Naproti tomu Božie verné deti budú radostne prebývať v „nových nebesiach a novej zemi“ a budú uctievať Boha v Jeho prítomnosti (Iz 66,22.23). Ak spravodlivých a nespravodlivých čakajú také diametrálne odlišné osudy, potom Ježišove slová dostávajú úplne iný zmysel. Pre niekoho by bolo oveľa lepšie vstúpiť do Božieho kráľovstva bez pokušeniu podliehajúcej časti tela – bez ruky, nohy či dokonca oka – než mať dokonalé telo, ktoré zničia červy a oheň (Mk 9,42–48).

**Aplikácia**

`Osudom každého z nás bude buď dokonalá záchrana, alebo úplné zničenie. Neexistuje žiadna stredná cesta. Buď môžeme mať večný život, alebo budeme čeliť večnej záhube. Aké rozhodnutia potrebuješ urobiť dnes? Ako by mala táto realita – večný život, alebo večné zničenie – ovplyvniť tvoje rozhodnutia?`