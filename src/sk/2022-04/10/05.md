---
title:  Raj naplnený dušami bez tela
date:  30/11/2022
---

> <p></p>
> <sup>29</sup>Muži, bratia! Smiem vám smelo povedať aj toto: Patriarcha Dávid zomrel a bol pochovaný; jeho hrob sa až do dnešného dňa nachádza u nás. ... <sup>34</sup>Veď Dávid nevstúpil na nebesia, a predsa sám hovorí: Pán povedal môjmu Pánovi: Seď po mojej pravici, <sup>35</sup>kým nepoložím tvojich nepriateľov za podnožku tvojim nohám.  

> <p></p>
> <sup>16</sup>Ak však mŕtvi nevstávajú, ani Kristus nebol vzkriesený. <sup>17</sup>Ak však Kristus nebol vzkriesený, márna je vaša viera – ešte vždy ste vo svojich hriechoch. <sup>18</sup>A tak by zahynuli aj tí, čo zosnuli v Kristovi.  

**Osobné štúdium**

Hoci protestanti neprijímajú učenie o očistci, mnohí veria, že duše spravodlivých mŕtvych sa už tešia z pobytu v raji v samotnej prítomnosti Boha. Niektorí sú presvedčení, že tieto „duše“ sú len duchovia bez tela. Iní veria, že ide síce o duchov bez tela, ale sú zaodiati duchovným telom slávy.

Nech je metafyzická predstava o stave žijúcich mŕtvych akákoľvek, tieto teórie podkopávajú biblické učenie o konečnom vzkriesení a o súde nad mŕtvymi. Načo by existovalo vzkriesenie a súd (Zj 20,12–14), ak sa duše spravodlivých už tešia z raja?

`Uvažuj o úvodných textoch (Sk 2,29.34.35 a 1Kor 15,16–18). Ako tieto pasáže osvetľujú stav mŕtvych a tých, ktorí čakajú na vzkriesenie?`

Biblia učí, že všetky ľudské bytosti, ktoré sú už v nebi, boli buď prenesené zaživa, ako v prípade Henocha (1Moj 5,24) a Eliáša (2Krľ 2,9–11), alebo boli vzkriesené z mŕtvych ako Mojžiš (Júd 1,9) a tí, čo boli vzkriesení s Kristom (Mt 27,51–53).

Ako sme už videli, narážka na duše „pod oltárom“ volajúce k Bohu (Zj 6,9–11) je len metaforou spravodlivosti a nedokazuje teóriu prirodzenej nesmrteľnosti duše. Ich stav totiž vôbec neukazuje, že by si užívali svoju večnú odmenu. V skutočnosti je hrob miestom odpočinku pre zosnulých, ktorí nevedome čakajú na konečné vzkriesenie, keď bude obnovená ich vedomá existencia. Mŕtvi, dokonca ani spravodliví mŕtvi, nie sú dušami bez tela, ktoré by sa vznášali kdesi v nebi a trpezlivo čakali, kým sa pri konečnom vzkriesení opäť spoja so svojím telom.

Aký by bol zmysel Pavlových slov 1Kor 15,18, keď hovorí, že ak by nebolo vzkriesenie z mŕtvych, potom „by zahynuli aj tí, čo zosnuli v Kristovi“? Ako by mohli zahynúť, ak sú už v blaženosti neba a sú tam už od svojej smrti – bez vzkriesenia? Ústredná a kľúčová doktrína Novej zmluvy, vzkriesenie mŕtvych pri Kristovom druhom príchode, by bola zrušená a zneplatnená falošným učením, že spravodliví mŕtvi sa vznášajú k svojej večnej odmene hneď po smrti. Napriek tomu takéto zmienky počujeme zo všetkých strán – a najmä na pohreboch.

**Aplikácia**

`Ako by si ľuďom pomohol pochopiť, že myšlienka, že mŕtvi spia v zemi, je naozaj „dobrou správou“, pretože skutočne odpočívajú a neprežívajú žiadnu bolesť a utrpenie?`