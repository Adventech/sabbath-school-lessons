---
title:  Misijný príbeh
date:   02/12/2022
---

#### „Modesty! Modesty! Modesty!“

_Ocrhain Matengu_

Zdalo sa, že dvojročného Akuriousa prichádzajú navštíviť do nemocnice v namíbijskom meste Katima Mulilo stále ďalší ľudia. Všetci len s ľútosťou a slzami v očiach pozerali na jeho veľké utrpenie. Chlapec bol chorý už niekoľko mesiacov.

„V nemocnici vám nepomôžu,“ povedal ktosi chlapcovým rodičom. „Mali by ste ísť za tradičným liečiteľom. Boh to určite pochopí,“ poradil im ktosi iný. 

Keď odišla posledná návšteva, otec sa obrátil k mame a spýtal sa: „Čo budeme robiť? Možno majú predsa len pravdu. Ježiš to určite pochopí.“ Mama sa už nedokázala dívať na utrpenie svojho jediného dieťaťa a tak súhlasila.

Šamanský liečiteľ vyhlásil, že na chlapca bola položená akási kliatba a že ho vylieči pomocou tradičnej medicíny. Rodičia si teda od neho medicínu kúpili a každý deň z nej dávali chlapcovi. Čím dlhšie mu ju však podávali, tým viac sa jeho stav zhoršoval. Otec sa preto začal úprimne modliť. „Pane Ježišu, viem, že som urobil chybu,“ povedal v modlitbe. „Vzdialil som sa od Tvojej zachraňujúcej milosti. Ty si uzdravil malomocných, vrátil si zrak slepým a chromí mohli vďaka Tebe zasa chodiť. Urob to, prosím, aj pre naše dieťa.“

Krátko na to mal otec sen. Počul v ňom, ako nejaký hlas volá jeho meno: „Modesty! Modesty! Modesty!“ Potom mu hlas povedal: „Tvoj syn je moje dieťa. Prečo si ho spojil s diablom a poškvrnil? Ak chceš, aby žil, nemôže mať nič spoločné so žiadnym čarodejníckym liečiteľom.“

Otec sa zobudil zhrozený. Okamžite vyhodil všetku tradičnú medicínu. Potom si spomenul, že nejaký lekár z Cirkvi adventistov siedmeho dňa má práve zdravotné prednášky. Rozhodol sa ísť za ním a syna vzal so sebou. Lekár diagnostikoval Akuriousovi zápal pľúc a tuberkulózu a poslal ho do nemocnice, kde dostane lekársku starostlivosť. Otec sa za svojho syna neprestával modliť. Pripojila sa k nemu aj mama. Celým srdcom dôverovali Ježišovi. Ich syn Akurious má v súčasnosti 22 rokov.

Jeho rodičia, Modesty a Rebecca Kakula, mali ešte ďalšie tri deti. Pri narodení každého dieťaťa odmietli zúčastniť sa tradičných ceremónií, ktoré miestni ľudia praktikujú pri novorodencoch. Namiesto toho vzali svoje deti do zboru Cirkvi adventistov siedmeho dňa, aby boli zasvätené Ježišovi.

_Drahý čitateľ, modli sa, prosím, za ľudí, ktorí síce úprimne prijali Ježiša, ale musia bojovať s tradičnými zvykmi svojej kultúry, ktorých nie je ľahké sa vzdať. Títo ľudia majú v podstate dve úrovne svojho náboženstva: teoretické náboženstvo založené na Biblii a praktické, ktoré je zakotvené v ich kultúre. S radosťou prijímajú biblické učenie, ale pri výzvach reálneho života sa často uchyľujú k tradíciám. Misionári Cirkvi adventistov siedmeho dňa sa snažia nájsť spôsob, ako týmto ľuďom priblížiť evanjelium spôsobom, aby im uľahčili osobný rast v Kristovi. Len tak si uvedomia, že praktiky tradičných náboženstiev nefungujú. Ďakujeme za vaše misijné dary, ktoré pomáhajú evanjelium nielen šíriť, ale ho aj aplikovať na aktuálne potreby ľudí._
