---
title:  Misijný príbeh
date:   11/11/2022
---

#### Prijať slovo – 1. časť

_Andrew McChesney_

Bol práve Štedrý večer. Eulalia Rashid bola sama a akurát sa jej minulo pivo. Vybrala sa teda do obchodu, aby si kúpila ďalšie. Eulalia žije na ostrovoch Severné Mariany, ktoré sa nachádzajú v Tichom oceáne.

Cítila sa veľmi osamelá. Nemala s kým osláviť tieto sviatky. Už 37 rokov bola alkoholička. Opustila svoje 4 deti a 13 vnúčat. A aby toho nebolo málo, trpela rakovinou hrubého čreva.

Ako tak kráčala tmavou ulicou, zaujala ju malá drevená krabička na chodníku. Zdvihla ju a potriasla ňou. ´Možno tam budú nejaké peniaze,´ pomyslela si. Naozaj tam boli. Krabičku s drobnými mincami si dala do vrecka. O niekoľko minút vytiahla krabičku v obchode. Na vrchnáku bolo napísané: „Sviecou mojej nohe je tvoje slovo, svetlom môjmu chodníku.“ (Žalmy 119,105)

Na ďalšie ráno, v Prvý sviatok vianočný, Eulalia si znovu prečítala verš napísaný na krabičke. Rozmýšľala, čo vlastne znamená to slovo? Aká svieca mi to má svietiť na cestu? Eulalia vždy verila v Ježiša, ale nikdy s ním nemala osobný vzťah. Teraz sa snažila preložiť žalm 119,105 do svojho rodného jazyka Tomoro a Palau. Pozrela si tento verš aj v iných prekladoch Biblie. Stále však nerozumela, preto sa rozhodla, že si prečíta celú Bibliu. Možno niekde nájde vysvetlenie.

Jedného dňa sa dostala k Jánovmu evanjeliu, kde je napísané: „Na počiatku bolo Slovo, to Slovo bolo u Boha a to Slovo bolo Boh.“ (Ján 1,1) Jej oči sa rozžiarili radosťou. Ďalej bolo napísané: „To Slovo sa stalo telom a prebývalo medzi nami...“ (Ján 1,14) Hneď jej napadlo, že toto by mohla byť odpoveď. Tým Slovom je Ježiš! Ježiš je tou sviecou, ktorá osvetľuje jej chodník.

Odvtedy si čítanie Biblie zamilovala. Čítala stále viac a pravidelne sa začala modliť. Vďaka tomu, že veľa čítala a modlila sa, jej život sa zmenil. V Druhej Mojžišovej knihe sa dozvedela, že Boh oddelil siedmy deň, sobotu, a tak začala tento deň doma svätiť. Ďalej sa dočítala o čistých a nečistých jedlách, ktoré sú opísané v 11. kapitole Tretej Mojžišovej knihy, preto sa rozhodla upraviť svoj jedálniček. Keď si uvedomila, že Boh dal Adamovi a Eve stravu zloženú najmä z ovocia a zeleniny, zaumienila si, že si ich bude sama pestovať. Na záhrade si zasadila sladké zemiaky, špenát, fazuľu, baklažán, paradajky, tapioku, papáje, mango, citróny, dračie ovocie, graviolu, morušu a kokosové orechy.

Jej rodina nechápala, čo sa deje. Boli veľmi prekvapení, keď videli, že prestala piť alkohol. Povedala im, že jedného dňa si jednoducho povedala, že prestane piť a Ježiš ju v tom okamihu zbavil akejkoľvek túžby po alkohole.

Eulalia o tom síce ešte nevedela, ale už vtedy sa svojím príkladom stala misionárkou pre svojich blízkych.
