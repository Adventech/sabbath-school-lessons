---
title:  Svedkovia vzkrieseného Krista
date:  09/11/2022
---

> <p></p>
> <sup>3</sup>Lebo predovšetkým som vám odovzdal, čo som aj sám prijal, že podľa Písem Kristus zomrel za naše hriechy, <sup>4</sup>že bol pochovaný a tretieho dňa vzkriesený podľa Písem <sup>5</sup>a že sa zjavil Kéfasovi a potom Dvanástim. <sup>6</sup>Potom sa zjavil naraz viac ako päťsto bratom, z ktorých väčšina doteraz žije, niektorí však pomreli. <sup>7</sup>Potom sa zjavil Jakubovi a ďalej všetkým apoštolom. <sup>8</sup>Nakoniec zo všetkých, ako nedonosenému, sa zjavil aj mne.  

**Osobné štúdium**

`Uvažuj o textoch Ján 20,11–29 a 1Kor 15,3–8. Ako reagovali učeníci, keď prvýkrát stretli zmŕtvychvstalého Krista?`

Dvaja anjeli pri prázdnom hrobe povedali Márii Magdaléne a niektorým ďalším ženám, že Ježiš vstal z mŕtvych (Mt 28,1.5–7; Mk 16,1–7; Lk 23,55; Lk 24,1–11). Čoskoro sa im však zjavil samotný Ježiš a oni sa mu klaňali (Mt 28,1.9.10; Jn 20,14–18). Zjavil sa aj Petrovi (Lk 24,34; 1Kor 15,5) a dvom učeníkom na ceste do Emauz, ktorým horelo srdce, keď sa im prihováral (Mk 16,12; Lk 24,13–35). Keď Ježiš navštívil po svojom vzkriesení učeníkov zhromaždených za zavretými dvermi, učeníci boli spočiatku vydesení a vystrašení. Neskôr ich však naplnila radosť a žasli nad tým, čo sa stalo (Lk 24,33–49, Jn 20,19–23). O týždeň neskôr prišiel Ježiš znova do tej istej miestnosti bez toho, aby otvoril dvere, a vtedy aj Tomáš uveril v Jeho vzkriesenie (Jn 20,24–29).

Počas štyridsiatich dní medzi vzkriesením a nanebovstúpením Ježiša „zjavil sa naraz viac ako päťsto bratom“ (1Kor 15,6). Ježiš sa pripojil k niektorým učeníkom na brehu Galilejského jazera a raňajkoval s nimi. Potom mal vážny rozhovor s Petrom (Jn 21,1–23). Okrem spomenutých Ježišových zjavení sa mohli odohrať aj ďalšie (Sk 1,3), kým sa napokon zjavil učeníkom poslednýkrát pred svojím nanebovstúpením (Lk 24,50–53, Sk 1,1–11). Aj Pavol sa považoval za očitého svedka vzkrieseného Krista, ktorý sa mu zjavil na ceste do Damasku (1Kor 15,8; porovnaj so Sk 9,1–9).

Keď ostatní učeníci prvýkrát povedali neprítomnému Tomášovi, že videli vzkrieseného Pána, on zareagoval: „Pokiaľ neuvidím na jeho rukách stopy po klincoch, ak nevložím prst do rán po klincoch a nevložím svoju ruku do jeho boku, neuverím.“ (Jn 20,25) O týždeň neskôr, keď sa Ježiš znova zjavil učeníkom, medzi ktorými bol tentoraz aj Tomáš, Ježiš mu povedal: „Daj si sem prst a pozri si moje ruky! Daj sem ruku a vlož ju do môjho boku! A nebuď neveriaci, ale veriaci!“ (Jn 20,27) Potom Tomáš vyznal: „Pán môj a Boh môj!“ A Ježiš dodal: „Uveril si, pretože si ma videl. Blahoslavení, ktorí nevideli, a uverili.“ (Jn 20,29)

**Aplikácia**

`„Blahoslavení, ktorí nevideli, a uverili.“ Aj keď si na vlastné oči nevidel vzkrieseného Krista, aké ďalšie dôvody máš pre svoju vieru v neho?`