---
title:  Mnohí povstali s Ním
date:  08/11/2022
---

> <p></p>
> <sup>51</sup>A hľa, chrámová opona sa roztrhla na dvoje odhora až nadol, zem sa triasla a skaly pukali. <sup>52</sup>Otvorili sa hroby a mnohé telá zosnulých svätých boli vzkriesené. <sup>53</sup>A keď vyšli z hrobov po jeho vzkriesení, prišli do svätého mesta a ukázali sa mnohým.  

**Osobné štúdium**

`Čo nás učí správa uvedená v texte Mt 27,51–53 o Ježišovom vzkriesení a jeho význame?`

Jedným zo sprievodných znakov Ježišovej smrti bolo zemetrasenie (Mt 27,50.51). Ďalšie zemetrasenie sa odohralo počas Ježišovho vzkriesenia (Mt 28,2). Vo chvíli, keď Ježiš zomrel, „telá mnohých svätých ľudí, ktorí zomreli, vstali k životu“ (Mt 27,52). Títo svätí boli vzkriesení ako svedkovia Kristovho vlastného vzkriesenia a ako predobraz tých, ktorí budú vzkriesení pri konečnom vzkriesení. Hneď po vzkriesení Ježiša dostali teda mnohí Židia mocný dôkaz, aby uverili v Jeho vzkriesenie. Takto mohli prijať Ježiša ako svojho Spasiteľa. Mnohí, vrátane kňazov, vďaka tomu naozaj uverili (pozri Sk 6,7).

„Ježiš za svojej pozemskej služby kriesil mŕtvych. Vzkriesil syna naimskej vdovy, Jairovu dcéru a Lazára. Tí však neboli nesmrteľní. Aj po vzkriesení ich čakala smrť. No tí, čo vstali z hrobu pri Kristovom vzkriesení, vstali k večnému životu. Vstúpili s ním na nebesá ako dôkaz jeho víťazstva nad smrťou a hrobom. ... Títo ľudia odišli do mesta, mnohým sa ukázali a povedali: Kristus vstal z mŕtvych a my sme vstali s ním. Tak bola zvečnená posvätná pravda o vzkriesení.“ (DA 786; TV549.550)

Veľkňazi a starší mali určité výhody. Mali náboženskú moc a boli schopní presvedčiť rímske úrady a davy, aby im pomohli s ich plánmi. Zabudli však, že „On podľa svojej ľubovôle nakladá s vojskom nebies a obyvateľmi zeme“ (Dan 4,32). Ich lži boli vyvrátené existenciou týchto vzkriesených svätých.

**Aplikácia**

`Prečo môžeme dôverovať v konečné Božie víťazstvo aj napriek všetkému zlému, čo sa deje vo svete?`