---
title:  Kristovo víťazstvo nad smrťou
date:  05/11/2022
---

### Texty na tento týždeň
Mt 27,62–66; Jn 10,17.18; Mt 27,51–53; Jn 20,11–29; 1Kor 15,5–8

**Úvodný text**
> 17Keď som ho uvidel, padol som mu k nohám ako mŕtvy. On položil na mňa pravicu a povedal: „Neboj sa! Ja som Prvý a Posledný 18a Živý. Bol som mŕtvy a hľa, žijem na veky vekov a mám kľúče smrti a podsvetia.“  (Zj 1,17.18)

Centrom kresťanskej viery je vzkriesenie Ježiša Krista. Apoštol Pavol to zdôraznil veľmi jasne: „16Ak však mŕtvi nevstávajú, ani Kristus nebol vzkriesený. 17Ak však Kristus nebol vzkriesený, márna je vaša viera – ešte vždy ste vo svojich hriechoch. 18A tak by zahynuli aj tí, čo zosnuli v Kristovi.“ (1Kor 15,16–18). Podrobnejšie sa tejto téme budeme venovať budúci týždeň.

Pre Pavla bola Kristova smrť dôležitá: „Rozhodol som sa totiž, že medzi vami nebudem poznať nič iné okrem Ježiša Krista, a to ukrižovaného.“ (1Kor 2,2) Ak by sme však Kristovu smrť oddelili od Jeho vzkriesenia, nemali by sme z toho žiadny úžitok. Preto je Ježišovo vzkriesenie kľúčové pre celú kresťanskú vieru a plán spasenia.

Ale pre tých, ktorí veria, že mŕtvi v Kristovi sa už tešia z nebeskej blaženosti, pretože „odišli domov, aby boli s Pánom“, javí sa dôraz na Kristovo a naše vzkriesenie ako nie príliš pochopiteľný.

**Osnova lekcie**

Tento týždeň sa budeme venovať otázke Kristovho vzkriesenia a zameriame sa na všetky presvedčivé dôkazy, na základe ktorých môžeme veriť.

`Mt 27,62–66: Zapečatený hrob (nedeľa)`

`Mt 28,1–6: „Bol vzkriesený!“ (pondelok)`

`Mt 27,51–53: Mnohí povstali s Ním (utorok)`

`1Kor 15,3–8: Svedkovia vzkrieseného Krista (streda)`

`5Moj 26,1–11; 1Kor 15,20.21: Prvotina tých, čo zomreli (štvrtok)`