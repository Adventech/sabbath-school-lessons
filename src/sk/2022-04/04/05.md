---
title:  „Tvoji mŕtvi budú žiť“
date:  19/10/2022
---

> <p></p>
> <sup>14</sup>Zosnulí neožijú, tiene mŕtvych nepovstanú; potrestal si ich a vyhubil, vymazal si každú spomienku na nich. ... <sup>19</sup>Tvoji mŕtvi budú žiť, ich telá vstanú. Prebuďte sa a plesajte, vy, čo ležíte v prachu! Veď tvoja rosa je rosou svetla a zem vydá tiene mŕtvych.  

**Osobné štúdium**

`Porovnaj verše z úvodného textu. Aký je rozdiel medzi tými, ktorí zahynú naveky (Iz 26,14; pozri aj Mal 3,19) a tými, ktorí dostanú večný život (Iz 26,19)?`

Kniha Izaiáš predstavuje kontrast medzi Božím majestátom a našou ľudskou krehkosťou (pozri Izaiáš 40). Hoci sme ako tráva, ktorá uschne a kvet, ktorý zvädne, Božie slovo zostáva naveky (Iz 40,6–8). Napriek našej ľudskej hriešnosti je však Božia spásna milosť dostupná všetkým ľudským bytostiam a stáva sa účinnou dokonca aj pre pohanov, ktorí prijmú Jeho zmluvu (Izaiáš 56).

Oproti textom, ktorým sme sa doteraz venovali, je v knihe Izaiáš téma nádeje na vzkriesenie výrazne rozšírená. Kým predchádzajúce biblické zmienky o vzkriesení boli vyjadrené skôr z pohľadu jednotlivca (Jób 19,25–27, Ž 49,16, Ž 71,20), u proroka Izaiáša môžeme vnímať, že vzkriesenie sa týka jednotlivca, aj zmluvného spoločenstva veriacich (Iz 26,19).

Izaiáš 26 dáva do protikladu rozdielne osudy hriešnych a spravodlivých. Na jednej strane sa ocitajú bezbožníci, ktorí zomierajú bez nádeje, že budú raz znovu privedení k životu (okrem udalostí spojených s takzvanou „druhou smrťou /pozri Zj 21,8/). Budú úplne zničení a zanikne každá spomienka na nich (Iz 26,14). Táto pasáž podčiarkuje učenie, že neexistujú žiadne duše či duchovia, čo by po smrti zostali nažive. Keď Hospodin hovoril o konečnom zničení bezbožných, ktoré príde neskôr, na inom mieste uviedol, že bezbožní budú úplne spálení a nezanechá im „ani koreň, ani vetvu“ (Mal 3,19).

Na druhej strane budú spravodliví mŕtvi vzkriesení zo smrti, aby dostali svoju požehnanú odmenu. Izaiáš zdôrazňuje, že Pán, Hospodin „navždy pohltí smrť“ a „zotrie slzu z každej tváre“ (Iz 25,8). Aj úvodný text Iz 26,19 vyjadruje radostnú nádej na vzkriesenie. Všetci vzkriesení spravodliví sa zúčastnia na radostnej hostine, ktorú Hospodin pripraví pre všetkých ľudí (Iz 25,6). Konečné vzkriesenie spojí všetkých spravodlivých zo všetkých vekov, vrátane našich milovaných, ktorí už zomreli v Kristovi.

**Aplikácia**

`Predstav si, že by sme nemali žiadnu nádej, žiadnu istotu, žiadny dôvod myslieť si, že naša smrť je pre nás niečím iným než koncom všetkého. A čo je ešte horšie, každý, kto nás poznal, by sa tiež pominul a čoskoro by to vyzeralo, akoby sme nikdy neexistovali a náš život nemal žiadny zmysel. Ako takýto osud kontrastuje s nádejou, ktorú máme?`