---
title:  Misijný príbeh
date:   21/10/2022
---

#### Živá voda

_David Maldonado_

Antonio Maldonado nevedel príliš dobre po anglicky, preto počas slávnostnej recepcie v Bielom dome vo Washingtone vyhľadal prekladateľa. Antonio bol členom delegácie baníkov, ktorá bola v Spojených štátoch na návšteve z Peru. Všimol si, že ostatní hostia dostávajú pohár whisky na prípitok s prezidentom Lyndonom B. Johnsonom. On však chcel pohár vody. Prostredníctvom prekladateľa teda slušne poprosil čašníka, aby mu radšej doniesol pohár čistej vody.

Nebolo jednoduché vysloviť takúto požiadavku. Všetci mali v rukách pohár s whisky a Antonio tam nechcel robiť scény. Nechcel urobiť hanbu ostatným delegátom, ktorí sa medzitým ponorili do rozhovorov o obchodných záležitostiach so Spojenými štátmi. Antonio už ako mladý muž sľúbil, že nikdy nebude piť alkohol, pretože videl, koľko rodín v Peru alkohol rozbil a zničil. Navyše pred dvoma rokmi – v roku 1963 – odovzdal svoj život Ježišovi po tom, čo počúval rádiové vysielanie Prorockého hlasu.

Kým Antonio prosil čašníka o pohár vody, ich rozhovor pozorne sledoval ešte jeden pár očí. Neušlo im, ako čašník odišiel a priniesol Antoniovi pohár, v ktorom určite nebola whisky. Keď si Antonio vzal pohár vody, začul niečí hlas.

„Čašník, moment, prosím,“ povedal hlas, „čo si tento džentlmen pýtal od vás?“

„Hosť ma prosil, aby som mu namiesto pohára whisky doniesol pohár čistej vody, pán prezident,“ odpovedal čašník.

Lyndon Johnson natiahol ruku a dal svoj pohár whisky čašníkovi. „Prosím, doneste aj mne pohár vody,“ povedal mu.

Po prípitku prezident vyhľadal Antonia, naklonil sa k nemu a takmer šeptom sa ho spýtal: „Prečo nepijete alkohol ako všetci ostatní?“

Prostredníctvom prekladateľa mu Antonio s úsmevom na tvári odpovedal: „Keď som bol mladý, rozhodol som sa, že nikdy nebudem piť. O niekoľko rokov neskôr som tento sľub dal aj Bohu,“ odpovedal. „Doteraz sa mi darilo plniť ho.“

Prezident mu podal ruku a povedal: „Gratulujem vám. Ste naozaj úžasným príkladom. Ja som tiež muž viery. Nech vás Boh žehná.“ Tento krátky rozhovor páni ukončili vrelým stiskom rúk.

Počas ďalšieho priebehu návštevy v Bielom dome Antonio cítil zvedavé pohľady ostatných prítomných. Mal radosť z toho, že svoj sľub vyhýbať sa alkoholu nielen posilnil jeho vieru, ale vďaka nemu sa mohol osobne stretnúť s jedným z najvplyvnejších mužov sveta v tej dobe. Bol veľmi rád, že v Bielom dome mohol hovoriť o samotnom Bohu.

Dnes Antonio žije v meste Concepción v Peru spolu so svojou manželkou Enmou. Každý deň sa snažia reprezentovať Boha, aj keď Antonio má už 99 rokov a jeho manželka 90. Stále sú však živými svedkami svojho presvedčenia, ktoré nachádzame v 1 Kor 10,31: „Či teda jete, alebo pijete, alebo čokoľvek robíte, všetko robte na Božiu slávu.“
