---
title:  „Tí, čo spia v prachu“
date:  20/10/2022
---

> <p></p>
> <sup>1</sup>V tom čase povstane veľké knieža, Michael, ochranca synov tvojho ľudu. Nastane čas súženia, akého nebolo od začiatku národa až doteraz. V tom čase však bude zachránený tvoj ľud i každý, kto sa nájde zapísaný v knihe. <sup>2</sup>Mnohí z tých, čo spia v prachu zeme, sa zobudia: jedni pre večný život, ale druhí na večné zavrhnutie a hanbu. <sup>3</sup>Múdri sa budú skvieť ako jas oblohy a tí, čo mnohých privedú k spravodlivosti, budú ako hviezdy na večné veky.  

**Osobné štúdium**

V šiestej lekcii sa budeme venovať novozmluvným textom súvisiacim so vzkriesením. Nová zmluva venuje téme vzkriesenia veľký priestor. Ukázali sme si však už, že myšlienka vzkriesenia sa objavuje aj v Starej zmluve. Starozmluvné texty ukazujú, že už vtedy ľudia poznali nádej na konečné vzkriesenie. Marta, ktorá žila v Ježišovom čase, už túto nádej mala (Jn 11,24). Niet pochýb o tom, že aj vtedy Židia mali povedomie o vzkriesení v čase konca, aj keď nie všetci tomu verili (pozri Sk 23,8).

`Prečítajte si text Daniel 12. Aká nádej na vzkriesenie sa nachádza v spisoch tohto veľkého proroka?`

Daniel 12,1 poukazuje na Michaela, „veľké knieža“, o ktorého totožnosti sa mnoho diskutovalo. Pretože každé z veľkých videní v knihe Daniel vrcholí manifestáciou Krista a Jeho kráľovstva, to isté by malo platiť aj v súvislosti s touto konkrétnou pasážou. V knihe Daniel nachádzame rôzne narážky na tú istú Bytosť: „knieža zástupov“ (Dan 8,11), „knieža kniežat“ (Dan 8,25), „pomazané knieža “ (Dan 9,25) a napokon „Michael, veľké knieža“ (Dan 12,1). Aj Michaela by sme preto mali vnímať ako Krista.

Doteraz zmienené starozmluvné texty (Jób 19,25–27, Ž 49,16, Ž 71,20, Iz 26,19) hovorili o vzkriesení spravodlivých. Daniel 12 však hovorí nielen o vzkriesení spravodlivých, ale aj nespravodlivých. Keď Michael vstane: „Mnohí z tých, čo spia v prachu zeme, sa zobudia: jedni pre večný život, ale druhí na večné zavrhnutie a hanbu.“ (Dan 12,2)

Tento verš je možné vnímať ako správu o zvláštnom vzkriesení určitej skupiny ľudí, verných aj neverných, ktoré sa uskutoční pri Kristovom návrate.

„Pootvárajú sa hroby a mnohí z tých, čo spia v prachu zeme, sa prebudia, jedni na večný život, druhí na hanbu a večné zavrhnutie (Dan 12,2). Tí, čo zomreli vo viere v posolstvo tretieho anjela, vyjdú z hrobov oslávení, aby počuli Božiu zmluvu pokoja spolu s tými, ktorí zachovávali Boží zákon. Vstanú aj tí, čo ho prebodli (Zj 1,7), ktorí sa vysmievali jeho smrteľnému zápasu a zosmiešňovali ho. Vzkriesení budú aj tí najtvrdší odporcovia jeho pravdy a jeho ľudu, aby ho uvideli v sláve a aby boli svedkami odmeny, ktorú dostanú verní a poslušní.“ (GC 637; VSV 457)

**Aplikácia**

`Ktoré starozmluvné texty sú pre teba najväčším zasľúbením o vzkriesení? Prečo?`