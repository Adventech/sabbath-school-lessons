---
title:  Už žiadna smrť a slzy
date:  28/12/2022
---

> <p></p>
> Navždy pohltí smrť a Pán, Hospodin, zotrie slzu z každej tváre, odstráni potupu svojho ľudu z celej zeme, lebo Hospodin prehovoril.  

> <p></p>
> <sup>16</sup>Nebudú už hladovať, nebudú mať ani smäd, nebude na nich dorážať slnko, ani nijaká horúčosť, <sup>17</sup>lebo Baránok, ktorý je uprostred trónu, bude ich pásť a vodiť ich bude k prameňom vôd života a Boh im zotrie z očí každú slzu.“  

> <p></p>
> Zotrie im z očí každú slzu a smrť už viac nebude, ani smútok, ani nárek, ani bolesť už nebude, lebo čo bolo skôr, sa pominulo.“  

**Osobné štúdium**

Teória o nesmrteľnej duši, ktorá by večne trpela v horiacom pekle, je v rozpore s biblickým učením, že v novom nebi a na novej zemi už nebude „ani smútok, ani nárek, ani bolesť“ (Zj 21,4). Ak by bola pravdivá teória o večnom horiacom pekle, potom by „druhá smrť“ nevykorenila z vesmíru hriech a hriešnikov, ale by ich iba uzavrela do večného pekla smútku a bolesti. A čo viac, v tomto prípade by vesmír nikdy nebol úplne obnovený do svojej pôvodnej dokonalosti. Ale chvála Pánovi, že Biblia podáva úplne iný obraz!

`Uvažuj o textoch z úvodu. Akú útechu a nádej nám môžu priniesť tieto verše uprostred skúšok a utrpenia, ktoré prežívame?`

`Iz 25,8`

`Zj 7,17`

`Zj 21,4`

Život vie byť veľmi ťažký, nespravodlivý, krutý. Niektorých ľudí, nám tak drahých, brutálne odnesie chladné objatie smrti. Alebo niektorí ľudia vstúpia nenápadne do nášho života, ukradnú naše pocity a potom odídu, akoby sa nič nestalo. Aké hrozné je byť zradený niekým, koho sme milovali a verili mu.

Sú chvíle, keď so zlomeným srdcom možno aj rozmýšľame, či sa oplatí žiť. Boh vždy prechádza s nami cez naše súženia a túži nám zotrieť z líc čo najviac sĺz. Ale niektoré z našich najťažších sĺz budú stekať až do toho slávneho dňa, keď smrť, smútok a plač prestanú existovať (Zj. 21,1–5).

Môžeme dôverovať, že pri konečnom súde bude Boh s každým človekom zaobchádzať čestne a láskavo. Všetci naši milovaní, ktorí zomreli v Kristovi, budú vzkriesení z mŕtvych, aby boli po celú večnosť s nami. Tí, ktorí nie sú hodní večného života, prestanú napokon existovať bez toho, aby museli žiť v „nechcenom“ nebi alebo v nekonečne horiacom pekle. Naša najväčšia útecha pochádza z toho, že Boh ku každému pristupuje spravodlivo. Keď smrť definitívne prestane existovať, vykúpení radostne zvolajú: „Smrť, kde je tvoje víťazstvo? Smrť, kde je tvoj osteň?“ (1Kor 15,55)

Hospodin zasľúbil, že v novom nebi a na novej zemi, ktoré stvorí, „na predchádzajúce sa viac nebude spomínať a ani neprídu na myseľ“ (Iz 65,17). To neznamená, že nebo bude miestom amnézie, ale skôr to, že ťažká minulosť nepoznačí trvalú radosť z neba.

**Aplikácia**

`Každý z nás pocítil zničujúce následky zla a nespravodlivosti. Ako sa v ťažkých časoch môžeme naučiť dôverovať Bohu a radovať sa z Božej dobroty a lásky?`