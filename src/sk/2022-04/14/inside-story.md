---
title:  Misijný príbeh
date:   30/12/2022
---

#### Bar na Fidži

_George Kwong_

Pláž Wailoaloa je populárna turistická destinácia v meste Nadi na Fidži. Známa je najmä vďaka dostupnému ubytovaniu, reštauráciám a najmä barom. Keď začala pandémia COVID-19, mnoho malých kaviarní, stánkov s rýchlym občerstvením a reštaurácii muselo zavrieť svoje prevádzky na pláži. Jednou z nich bol aj podnik s názvom Bamboo Resort.

Tri miestne zbory Cirkvi adventistov siedmeho dňa si uvedomili, že práve teraz majú dobrú príležitosť. Spojili sa s podnikom Bamboo Resort a spolu otvorili prevádzku s názvom Bitu Wellness Bar. Turistom ponúkali džúsy, zdravotné a wellness programy, biometrické merania, cvičenie, programy na chudnutie a vytvorenie individuálneho jedálneho lístka. Slovo Bitu v jeho názve znamená v miestnom jazyku bambus. Bar sa stal medzi miestnymi obyvateľmi veľmi populárny. Každý deň hostil ľudí, ktorí si sem prišli vychutnať zdravé džúsy.

Členovia zboru sa modlili, aby sa tento bar stal miestom, ktoré bude viesť obyvateľov Fidži k zdravému holistickému životnému štýlu. V tejto oblasti trpia ľudia civilizačnými chorobami, najmä cukrovkou. Bar je podporovaný kampaňami Juhopacifickej divízie cirkvi a boli mu pridelené aj dary trinástej soboty v roku 2019. Vďaka tomu sa snaží šíriť medzi ľuďmi aj zdravé alternatívy alkoholických nápojov.

Potom však prišla druhá vlna pandémie COVID-19, počas ktorej miestne úrady nariadili zatvoriť bary na pláži, vrátane Bamboo Resort. Dva týždne zákazníci každý deň telefonovali do baru s rovnakou otázkou: Kedy a kde znova otvoríte svoju prevádzku? Čo sa stalo potom prekvapilo všetkých.

Vedľa ich baru bol ďalší bar s názvom Beach Escape Resort, ktorý manažuje istý manželský pár. Manželia si všimli, koľko ľudí chodieva každý deň do susedného baru. Uvedomili si, že bar, ktorý predáva džúsy, navštevuje viac ľudí, ako ostatné bary, ktoré ponúkajú alkoholické nápoje. Zároveň s potešením zaznamenali, že na ich ulici býva menej incidentov spojených s alkoholom.

Manželský pár sa skontaktoval s členmi zboru a ponúkol im, že môžu využívať ich bar i ostatné priestory. Členovia zboru najprv ponuku odmietli, pretože nechceli predávať ovocné džúsy na mieste, kde sa bude predávať aj alkohol. Potom im však manažéri vysvetlili, že zároveň chcú zastaviť predávanie alkoholu.

Všetok alkohol odstránili a pomôcky na prípravu alkoholických nápojov nahradili odšťavovače a mixéry spolu s ovocím, zeleninou a bylinkami. Bitu Wellness Bar bol znova otvorený.

Členovia zboru vyjadrili úžas nad zázračnými cestami, ktorými ich Boh vedie. Bar s džúsmi ovplyvnil nielen majiteľov pôvodného Bamboo Resortu, ale následne aj Beach Escape Resort. Vďaka tomu mohol byť ich bar premenený na miesto, ktoré prináša nádej a uzdravenie.

_Ďakujeme za vaše dary trinástej soboty v roku 2019, ktoré podporili kampane Juhopacifickej divízie na Fidži a ostatných krajinách Južného Pacifiku. Ďakujeme aj za to, že plánujete štedro podporiť dary trinástej soboty tohto štvrťroku, ktoré umožnia rozbehnúť nové projekty na šírenie evanjelia nielen v Juhopacifickej divízii._
