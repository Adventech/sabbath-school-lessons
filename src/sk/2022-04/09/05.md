---
title:  Kázanie duchom vo väzení
date:  23/11/2022
---

> <p></p>
> <sup>13</sup>Ktože vám uškodí, ak budete horliť za dobro? <sup>14</sup>Ale ak aj trpíte pre spravodlivosť, ste blahoslavení. Nemajte z nich strach a neľakajte sa, <sup>15</sup>ale Pána, Krista, posväťte vo svojich srdciach. Buďte stále pripravení k obhajobe pred každým, kto by od vás žiadal, aby ste vydali počet z nádeje, ktorú máte, <sup>16</sup>ale robte to v tichosti, s bázňou a dobrým svedomím, aby tí, čo znevažujú váš dobrý spôsob života v Kristovi, boli zahanbení v tom, z čoho vás ohovárajú. <sup>17</sup>Lepšie je totiž trpieť, ak to bude Božia vôľa, keď robíte dobre, než keď robíte zle. <sup>18</sup>Veď aj Kristus trpel raz navždy za hriechy, spravodlivý za nespravodlivých, aby vás priviedol k Bohu. Bol usmrtený v tele, ale oživený v Duchu. <sup>19</sup>V ňom šiel kázať aj duchom vo väzení. <sup>20</sup>Oni kedysi veriť nechceli, keď Božia zhovievavosť vyčkávala za dní Noacha, kým sa staval koráb, v ktorom sa zachránili z vody iba niekoľkí, celkovo osem ľudí.  

**Osobné štúdium**

`Uvažuj o úvodnom texte (1Pt 3,13–20). Ako rozumieš tomu, že Kristus „šiel kázať aj duchom vo väzení ... za dní Noacha“? (Pozri tiež 1Moj 4,10.)`

Teológovia, ktorí veria v prirodzenú nesmrteľnosť duše, zvyčajne poukazujú na to, že kým Kristus odpočíval v hrobe, kázal „duchom vo väzení“ (1Pt 3,19). Rozumejú tomu tak, že Jeho „odvtelený“ duch išiel do pekla a tam kázal beztelesným duchom ľudí žijúcich pred potopou.

Táto fantazijná predstava je biblicky neprijateľná. Pre mŕtvych totiž neexistuje žiadna druhá príležitosť na spásu (Heb 9,27.28). Prečo by teda Ježiš kázal tým, ktorí už nemali šancu na spasenie?

Čo je však najdôležitejšie, táto teória je v rozpore s biblickým učením, že mŕtvi zostávajú v nevedomí v hrobe až do konečného vzkriesenia (Jób 14,10–12; Ž 146,4; Koh 9,5.10; 1Kor 15,16–18; 1Tes 4,13–15).

Ak by aj tento verš naozaj hovoril, že Ježiš, kým bol v hrobe, zostúpil do pekla a kázal hriešnym predpotopným ľuďom, otázkou je, prečo by len oni mali počuť Jeho posolstvo? Nehoria spolu s nimi v pekle aj ďalší stratení ľudia? Prečo by mal ísť kázať iba predpotopným ľuďom?

Je tiež nezmyselné naznačovať, že Kristus kázal padlým anjelom, ktorí boli neposlušní v dňoch Noacha. Kým „duchovia vo väzení“ sú opísaní ako „kedysi“ neposlušní (1Pt 3,19.20), Biblia hovorí o zlých anjeloch ako o neposlušných aj dnes (Ef 6,12, 1Pt 5,8). Okrem toho čítame, že padlých anjelov Kristus „drží v temnote vo večných putách pre súd veľkého dňa“ (Júda 1,6), a to bez akejkoľvek príležitosti na spásu.

Mali by sme si tiež všimnúť, že v 1. Petrovom liste 3 sú „duchovia vo väzení“ z 19. verša identifikovaní vo verši 20 ako tí, čo „nechceli veriť“ („neposlušní“) pred potopou. Výraz „duch“ (grécky pneuma) sa používa v tomto texte a inde v Novej zmluve (1Kor 16,18; Ga 6,18) vo vzťahu k živým ľuďom, ktorí môžu počuť a prijať pozvanie na spasenie. Výraz „vo väzení“ sa zjavne nevzťahuje na doslovné väzenie, ale na väzenie hriechu, v ktorom sa nachádza neobnovená ľudská prirodzenosť (Rim 6,1–23, Rim 7,7–25).

Kristovo kázanie nekajúcim predpotopným ľuďom sa uskutočnilo prostredníctvom Noacha, ktorého Boh nadprirodzene inštruoval o tom, čo má kázať (Heb 11,7). Takto sa Noach stal pre svojich súčasníkov „zvestovateľom spravodlivosti“ (2Pt 2,5; Roh). Petrove verše boli napísané v kontexte toho, čo znamená byť verný; nie sú komentárom k stavu mŕtvych.

**Aplikácia**

`Pokús sa vlastnými slovami zhrnúť zmysel študovaného textu (1Pt 3,19.20).`