---
title:  Misijný príbeh
date:   25/11/2022
---

#### Boh na prvom mieste

_Ocrhain Matengu_

Modesty Kakula je podnikateľ. Žije v Namíbii. Vymyslel si nezvyčajný spôsob, ako hovoriť ľuďom o Ježišovi. Na svojich troch autách má napísaný slogan: „Boh na prvom mieste.“

Modestyho nezvyčajná misia začala, keď mu jeho prvý zamestnávateľ ponúkol auto za 50 000 namibijských dolárov (približne 3 400 eur). Udialo sa to v meste Katima Mulilo. Modesty pred dvoma rokmi ukončil štúdium na strednej škole a práve sa oženil. Usilovne pracoval, aby čím skôr splatil auto. Až na 5 000 namibijských dolárov sa mu podarilo splatiť celú sumu za štyri mesiace. Vtedy sa však jeho zamestnávateľ rozhodol zmeniť cenu na 60 000 dolárov. „Prečo meníš cenu auta práve teraz, keď som ju už takmer celú splatil?“ spýtal sa Modesty.

O niekoľko mesiacov, keď sa Modestymu podarilo splatiť zvyšných 5 000 namibijských dolárov, zamestnávateľ zvýšil cenu na 70 000 dolárov. Modesty sa nevzdával a ďalej sa snažil auto splatiť. Na jeho prekvapenie ho tentoraz zamestnávateľ obvinil, že od neho nedostáva žiadne platby. Ich prípad skončil nakoniec na súde, kde sudca rozhodol v prospech Modestyho. Zamestnávateľ na rozsudok reagoval nahnevane. Povedal: „Modesty dostane auto iba cez moju mŕtvolu.“ Modestyho manželka Rebecca niečo pošepkala manželovi a potom si vyžiadala slovo. So slzami v očiach pred súdom povedala: „Dovoľte mu nechať si to auto. Boh sa o nás postará.“ Zamestnávateľ nakoniec vrátil 22 000 namibijských dolárov Modestymu a prepustil ho.

Modesty sa ocitol doma bez práce a finančnému príjmu. S plačom vylieval svoj žiaľ v srdci pred Bohom. Raz sa stalo, že počas modlitby nechtiac zhodil svoju Bibliu na podlahu. Keď ju zdvihol, pohľad mu padol na verš Rimanom 8,28, kde je napísané: „Vieme, že všetky veci slúžia na dobro tým, čo milujú Boha, ktorí sú povolaní podľa jeho predsavzatia.“

„Naozaj,“ povedal si Modesty a jeho srdce zaplavil pokoj a istota.

Na druhý deň ráno, keď bol ešte v posteli, zazvonil mu telefón. Akýsi neznámy mužský hlas mu ponúkol na predaj auto za 23 000 namibijských dolárov.

Modesty sa rýchlo ponáhľal k nemu domov. A naozaj, auto bolo ešte stále na predaj. Modestymu sa podarilo znížiť cenu na 22 500 dolárov. Peniaze, ktoré mu chýbali, si požičal od rodičov.

Aby mohol každému povedať o Božej dobrote, Modesty ihneď napísal nad kufor auta slogan: „Boh na prvom mieste.“ Modesty dnes podniká ako majiteľ firmy. Vlastní tri autá a každé z nich má vzadu nad oknom napísaný tento slogan. Kamkoľvek ide, ľudia si to môžu prečítať a pripomenúť si, že Boh má byť na prvom mieste.
