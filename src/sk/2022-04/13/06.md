---
title:  Druhá Smrť
date:  22/12/2022
---

> <p></p>
> „Pozri, prichádza deň, horiaci ako pec, keď sa všetci spupní a všetci svojvoľníci stanú strniskom. Prichádzajúci deň ich spáli,“ vraví Hospodin zástupov. „Nenechá po nich ani koreň, ani vetvu.“  

> <p></p>
> <sup>14</sup>Smrť a podsvetie boli zvrhnuté do ohnivého jazera. Toto je druhá smrť, ohnivé jazero. <sup>15</sup>A ak sa našiel niekto, kto nebol zapísaný v knihe života, bol hodený do ohnivého jazera.  

> <p></p>
> Ale zbabelci, neveriaci, nemravníci, vrahovia, smilníci, čarodejníci, modloslužobníci a všetci luhári budú mať podiel v ohnivom jazere, horiacom sírou; to je tá druhá smrť.  

**Osobné štúdium**

Boh vedie dejiny ľudstva k ich vyvrcholeniu na konci času. Na konci tisícročia sú všetci bezbožní mŕtvi vzkriesení z hrobov, aby obdržali svoj záverečný rozsudok (Zj 20,5.11–15). Keď sa celý proces posudzovania ukončí a nebude k nemu čo dodať, bezbožní uznajú Božiu spravodlivosť. „Pri zvažovaní všetkého, čo sa v priebehu odvekého sporu udialo, celý vesmír – verný i odbojný – jednohlasne zvolá: Spravodlivé a pravdivé sú tvoje cesty, Kráľ národov (Zj 15,3).“ A samotný satan tiež „musel uznať Božiu spravodlivosť a skloniť sa pred Kristovou zvrchovanosťou“. (GC 670.671; VSV 480)

`Uvažuj o úvodných textoch (Mal 3,19; Zj 20,14.15 a 21,8). Čo bude výsledkom pôsobenia „ohnivého jazera“ a „druhej smrti“?`

Konečné zničenie satana, jeho anjelov a všetkých bezbožných očistí vesmír od hriechu a jeho následkov. Aj toto konečné zničenie bezbožných je činom Božej lásky – a to nielen voči svätým, ale aj voči samotným bezbožníkom. Radšej by totiž zomreli, ako by žili v prítomnosti Boha, ktorý je pre hriech „stravujúcim ohňom“ (Heb 12,29).

„Božia sláva by im bola spaľujúcim ohňom. Určite by sa snažili z takého svätého miesta ujsť. Priali by si zomrieť a skryť sa pred tvárou Spasiteľa, ktorý podstúpil smrť na ich záchranu. Bezbožní ľudia rozhodnú sami o tom, aký bude ich večný údel. Sami sa dobrovoľne zriekli neba a Boh to vo svojej spravodlivosti a milosti len potvrdí.“ (GC 543; VSV 391)

Konečné zničenie hriechu a hriešnikov – na rozdiel od nebiblickej teórie ich večného utrpenia v pekle – teda poskytuje spravodlivý a primeraný trest za všetko zlé, čo ľudia spáchali. Toto zničenie je tiež potvrdením, že hriech mal začiatok a bude mať aj koniec. Potom sa celý vesmír vráti k svojej pôvodnej dokonalosti, pred čas, keď sa nevysvetliteľne a bez akejkoľvek príčiny zjavili hriech, zlo a neposlušnosť.

Chváľme Hospodina, že ako náš „spravodlivý Sudca“ (2Tim 4,8) urobí spravodlivé rozhodnutie, že udelí nesmrteľnosť spravodlivým a večné zničenie bezbožným.

**Aplikácia**

`Čo by bolo zlé na myšlienke, že Boh napokon zachráni všetkých? Prečo nejde o dobrú myšlienku?`