---
title:  Záverečný súd
date:  18/12/2022
---

> <p></p>
> <sup>21</sup>Lebo ako Otec kriesi a oživuje mŕtvych, tak aj Syn oživuje, koho chce. <sup>22</sup>Veď Otec nikoho ani nesúdi, lež celý súd odovzdal Synovi, <sup>23</sup>aby si všetci ctili Syna, ako si ctia Otca. Kto si nectí Syna, nectí si ani Otca, ktorý ho poslal. <sup>24</sup>Amen, amen, hovorím vám: Kto počúva moje slovo a verí tomu, ktorý ma poslal, má večný život a nejde na súd, ale prešiel zo smrti do života. <sup>25</sup>Amen, amen, hovorím vám: Prichádza hodina, ba už je tu, keď mŕtvi počujú hlas Božieho Syna a tí, čo ho počujú, budú žiť. <sup>26</sup>Lebo ako Otec má život sám v sebe, tak dal aj Synovi, aby aj on mal život sám v sebe. <sup>27</sup>A dal mu aj moc súdiť, pretože je Synom človeka. <sup>28</sup>Nečudujte sa, že prichádza hodina, keď všetci v hroboch počujú jeho hlas <sup>29</sup>a tí, čo robili dobre, budú vzkriesení pre život, kým tí, čo páchali zlo, budú vzkriesení na odsúdenie.  

**Osobné štúdium**

Súd sa nám automaticky spája s myšlienkou trestu a odsúdenia. A hoci súčasťou procesu je posudzovanie viny, nesmieme zabúdať, že súd má svoje pozitívne stránky. V prípade Božieho súdu ide predovšetkým o ospravedlnenie spravodlivých. Keď sa kniha Daniel odvoláva na súd v posledných časoch, hovorí, že „súd bol odovzdaný svätým Najvyššieho“ (Dan 7,22). Boží súd zahŕňa oboje: odsúdenie aj ospravedlnenie. Je to zásada, ktorú nachádzame v starozmluvnom verši 1Krľ 8,32: „Ty [Hospodine] vypočuj v nebi, zakroč a rozsúď svojich služobníkov. Vinníka uznaj vinným a jeho vlastné počínanie uvaľ na neho. Spravodlivého sa zastaň a odmeň ho, ako si zaslúži.“

`Prečítaj si texty Mt 25,31–46 a Jn 5,21–29. Ako Kristus poukázal na koncepciu odsúdenia a ospravedlnenia pri poslednom súde?`

Niektorí tvrdia, že výrazy „nebude súdený“ (Jn 3,18; ECAV) a „nejde na súd“ (Jn 5,24) znamenajú, že tí, ktorí sú v Kristovi, vôbec nie sú súdení. Tieto výrazy však naznačujú niečo iné. Veriaci nebudú na súde odsúdení. Texty by sa teda mali chápať a prekladať tak, že veriaci na súde „nie je odsúdený“ (Jn 3,18; Roháček: „nebude odsúdený“) a „nebude odsúdený“ (Jn 5,24).

Stručne povedané, náš osud je daný nasmerovaním nášho života. Tí, ktorí sú v Kristovi, majú už teraz na súde zaistené svoje ospravedlnenie. A tí, čo nie sú v Kristovi, zostávajú odsúdení. Keď Kristus opisuje súd (Mt 25,31–46), spomína prítomnosť nielen capov (nespravodlivých), ale aj oviec (spravodlivých). A apoštol Pavol výslovne hovorí: „Všetci sa totiž musíme ukázať pred Kristovým súdnym stolcom, aby si každý odniesol odplatu podľa toho, čo vykonal, kým bol v tele – či dobré, alebo zlé. (2Kor 5,10)

Pri uvažovaní o súde by sme mali mať na pamäti, že sme spasení milosťou (Iz 55,1; Ef 2,8–10), ospravedlnení vierou (1Moj 15,6; Rim 5,1) a súdení podľa skutkov (Koh 12,14; Mt 25,31–46; Zj 20,11–13). Základným princípom súdu je Boží morálny zákon zhrnutý v Desatore (Koh 12,13.14; Jk 1,25; 2,8–17). Naše skutky sú vonkajším dôkazom pravosti našej skúsenosti spasenia a budú posúdené na súde.

Pamätajme, že neexistuje žiadne svojvoľné Božie rozhodnutie, ktorým by Hospodin vyvolil (predurčil) niektorých na spasenie a iných na zatratenie. Každý je morálne zodpovedný za svoj vlastný osud.

Inými slovami, súd nie je miestom, kde sa Boh rozhoduje prijať nás alebo odmietnuť. Je to miesto, kde Boh uzavrie našu voľbu: ukáže, či sme ho prijali alebo nie – a táto voľba sa prejavuje našimi skutkami.