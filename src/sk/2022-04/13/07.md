---
title:  Podnety na zamyslenie
date:  23/12/2022
---

V knihe Kristove podobenstvá si prečítajte kapitolu „Bez svadobného rúcha“ (COL 307–319; KP 246–256) a v knihe Veľký spor vekov kapitoly „Ukončená minulosť“ (GC 653–661; VSV 468–473) a „Víťazstvo lásky“ (GC 662–673; VSV 474–482).

„V deň posledného súdu každý stratený človek pochopí, prečo sa rozhodol zavrhnúť pravdu. Každá hriechom zaslepená myseľ v prítomnosti kríža pochopí jeho skutočný význam. Predstava Golgoty s jej tajomnou Obeťou odsúdi hriešnikov. Rozplynie sa každá lživá výhovorka. Ľudské odpadlíctvo odhalí svoju ohavnú povahu. Ľudia poznajú následky svojej voľby. Vtedy sa objasní každá otázka týkajúca sa pravdy a bludu v odvekom spore. Pri tomto vesmírnom súde bude Boh zbavený obvinenia za existenciu a trvanie zla. Ukáže sa, že Božie príkazy nie sú príčinou hriechu. V Božej vláde nebola nijaká chyba ani dôvod na nespokojnosť. Keď sa vyjaví zmýšľanie všetkých sŕdc, verní i odbojní spoločne zvolajú: Spravodlivé a pravdivé sú tvoje cesty, Kráľu národov! Kto by sa nebál, Pane, a neoslavoval tvoje meno? Veď... zjavili sa tvoje spravodlivé súdy.“ (Zj 15,3.4).“ (DA 58; TV 31.32)

**Námety na spoločné uvažovanie**

`„Ak sa spoliehaš len na seba a svoju vôľu nechceš podriadiť Bohu, rozhoduješ sa pre smrť. Boh je pre hriech, nech by sa vyskytol kdekoľvek, spaľujúcim ohňom. Ak sa rozhodneš pre hriech a nezriekneš sa ho, potom Božia prítomnosť, ktorá spaľuje hriech, musí zničiť aj teba.“ (MB 62; MVB 67) Ako nám tento citát pomáha pochopiť povahu konečného súdu?`

`Uvažujte o myšlienke (z lekcie na utorok), že ani jeden zo zatratených nebude čeliť konečnému súdu, kým sa vykúpení nestanú súčasťou súdu. Čo nás to učí o otvorenosti a transparentnosti Boha? Prečo je táto transparentnosť taká dôležitá pre vesmír, v ktorom vládne láska?`

`Povedali sme si, že svätí budú súdiť počas tisícročia. Ako im môže byť účasť na tomto súde útechou tvárou v tvár skutočnosti, že medzi odsúdenými budú aj tí, ktorých milovali?`

Západ slnka: 15.49