---
title:  Predadventný súd
date:  19/12/2022
---

> <p></p>
> <sup>9</sup>Pozeral som sa, až boli napokon postavené tróny a Odveký si zasadol. Jeho odev bol biely ako sneh a vlasy jeho hlavy boli ako čistá vlna. Jeho trónom boli ohnivé plamene a jeho kolesami bol plápolajúci oheň. <sup>10</sup>Ohnivá rieka vyvierala a vytekala spred neho. Tisíce tisícov mu posluhovali a desaťtisíce desaťtisícov stáli pred ním. Súd zasadol a knihy sa otvorili. <sup>11</sup>Potom som hľadel na roh, ktorý hovoril silácke reči. Pozeral som, kým tá šelma nebola usmrtená. Jej telo bolo zničené a vydané na spálenie ohňom. <sup>12</sup>Aj ostatným šelmám bola odňatá moc, no ešte na istý čas im bola určená dĺžka života. <sup>13</sup>V nočnom videní som videl: S nebeskými oblakmi prichádzal ktosi ako Syn človeka. Priblížil sa až k Odvekému, priviedli ho pred neho. <sup>14</sup>Bola mu odovzdaná moc a sláva i kráľovstvo, aby mu slúžili ľudia každého národa i jazyka. Jeho moc je večná, nikdy nepominie, a jeho kráľovstvo nebude nikdy zničené.  

**Osobné štúdium**

Koncept súdu, ktorý sa odohráva pred návratom Krista („predadventný“ súd), nachádzame v Písme na mnohých miestach.

`Ako nasledovné texty osvetľujú predstavu predadventného vyšetrovacieho rozsudku v nebeskej súdnej sieni? Aký význam má takýto súd?`

`Dan 7,9–14`

`Mt 22,1–14`

`Zj 11,1.18.19`

`Zj 14,6.7`

Koncept predadventného vyšetrovacieho súdu Božieho ľudu je založený na troch základných biblických učeniach.

Prvým z nich je predpoklad, že všetci mŕtvi – spravodliví aj nespravodliví – zostávajú v nevedomí vo svojich hroboch až do konečného vzkriesenia (Jn 5,25–29).

Druhým je existencia univerzálneho súdu nad všetkými ľudskými bytosťami (2Kor 5,10; Zj 20,11–13).

Tretím je skutočnosť, že kým prvé vzkriesenie bude požehnanou odmenou pre spravodlivých, súčasťou druhého vzkriesenia bude večná smrť bezbožných (Jn 5,28.29; Zj 20,4–6.12–15).

To znamená, že ak budú súdení všetci ľudia, mali by byť súdení predtým, ako budú vzkriesení. Pri vzkriesení (prvom aj druhom) dostanú totiž svoju konečnú odmenu (alebo odplatu).

Kniha Daniel nám pomáha pochopiť čas a povahu predadventného súdu. Na konci dvetisíctristo symbolických dní – v roku 1844 – dochádza k očisteniu nebeskej svätyne (Dan 8,14, porovnaj s Heb 9,23) a začne sa predadventný vyšetrovací súd (Dan 7,9–14). Ide o dva rôzne spôsoby vyjadrenia tej istej udalosti. Tento súd je v prospech svätých Najvyššieho (Dan 7,22). Pre Boží ľud je to teda dobrá správa!

U Matúša 22,1–14 Ježiš hovoril o vyšetrovaní svadobných hostí predtým, ako sa skutočne začala svadobná hostina.

A v knihe Zjavenie sa predadventný vyšetrovací rozsudok odvoláva na úlohu merania tých, čo sa klaňajú Bohu. „Vstaň a zmeraj Boží chrám i oltár, ako aj tých, čo sa v ňom klaňajú.“ (Zj 11,1). Zároveň zaznieva oznámenie, že „prišla hodina jeho súdu“ (Zj 14,6.7; porovnaj so Zj 14,14–16).

**Aplikácia**

`Ako by náš spôsob života malo ovplyvniť poznanie existencie a povahy Božieho súdu?`