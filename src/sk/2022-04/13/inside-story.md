---
title:  Misijný príbeh
date:   23/12/2022
---

#### Dva sny v Angole

_Andrew McChesney_

Keď William Frederico João Lumbo ako malý chlapec chodil do kostola, neraz počul kazateľa opakovať jednu vetu. Kazateľ bol vysoký muž. Postavil sa za kazateľnicu, zdvihol ruku a mocným hlasom povedal: "Tí, ktorí nežijú službou Bohu, vlastne nežijú."

Kazateľove slová zanechali na mladého chlapca veľký vplyv. Ale lákal ho aj okolitý svet. Rozhodol sa, že namiesto bohoslužby pôjde tancovať. Keď mal 14 rokov, založil tanečnú skupinu, s ktorou vystupoval na školských akciách a na rôznych párty v hlavnom meste Angoly Luanda. 

William tancoval veľmi rád, no aj tak ho stále prenasledoval pocit, že niečo nie je v poriadku. Vnútri cítil prázdnotu. V tom čase si spomenul na kazateľove slová: "Tí, ktorí nežijú službou Bohu, vlastne vôbec nežijú."

Radosť z tanca opadla a William začal fajčiť a piť alkohol. Prázdnota v jeho vnútri sa prehlbovala. Jedného dňa sa celý zúfalý modlil: "Bože, nežijem tak, aby som Ti slúžil, a tak mám pocit, že nežijem vôbec. Pomôž mi!"

Krátko po tejto modlitbe dal Williamovi istý priateľ USB kľúč, na ktorom bolo uložené video, ako tancuje. Okrem toho tam mal priateľ nahraté aj kázanie. William si ho vypočul. Veľmi sa ho to dotklo. Padol na kolená a prosil o odpustenie. Rozhodol sa, že znovu začne chodiť na bohoslužby. Všetky kostoly však boli v tom čase v Angole kvôli pandémii COVID-19 zatvorené. A tak William skončil v malom domácom zbore Cirkvi adventistov s.d.

Tam naňho čakalo veľké prekvapenie. Filip, vedúci zboru, mal počas posledných dvoch nocí dva sny o Williamovi. V prvom sne stál Filip vedľa veľkého stromu a v ruke držal malý konár. Potreboval ho pripojiť k stromu, aby mohol znovu rásť. V druhom sne stál Filip vedľa veľkej rieky. Neďaleko tiekol menší potok. Filip chcel nejakým spôsobom spojiť potok s veľkou riekou.

"Ty si ten malý konár, ktorý musí byť pripojený k veľkému stromu," povedal Filip Williamovi. "Veľký strom je Ježiš. On je strom života. Ty si ten malý potok a Ježiš je veľká rieka. Potrebuješ sa pripojiť k Ježišovi, ktorý je Riekou života."

William nedokázal uveriť vlastným ušiam. "Ježiš chce, aby som sa napojil na neho?" opýtal sa.

William začal pravidelne navštevovať bohoslužby v tomto malom zbore. Pokoj a radosť naplnili prázdnotu v jeho srdci. Rozhodol sa, že chce byť napojený na Ježiša. Dnes je William nesmierne šťastný. Svoj život žije v službe Bohu.
