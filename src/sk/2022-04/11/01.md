---
title:  Zvody na konci časov
date:  03/12/2022
---

### Texty na tento týždeň
Mt 7,21–27; Jn 11,40–44; 1Pt 3,18; 1Sam 28,3–25; Ef 6,10–18

**Úvodný text**
> 14A nie div, veď aj sám satan sa tvári ako anjel svetla. 15Nie je to nič prekvapujúce, ak sa aj jeho služobníci tvária ako služobníci spravodlivosti. Ich koniec bude primeraný ich skutkom.  (2Kor 11,14.15)

V súčasnom svete sa miešajú dohromady rôzne svetonázory. Žijeme v situácii spájania rôznych nadprirodzených pohľadov, k čomu prispieva aj filmová tvorba, v ktorej vzniká mnoho diel s náboženskou a mystickou tematikou, vychádzajúcich z rôznych bájí, legiend, omylov a bludov. Stará lož „Určite nezomriete!“ (1Moj 3,4) inšpirovala niektoré z najčítanejších kníh a najsledovanejších filmov posledných desaťročí a tiež mnoho populárnych videohier. Je nepopierateľné, že sme vystavení rôznym pokušeniam zo satanovej dielne, ktoré sa objavujú v nespočítateľných podobách. Niekedy, žiaľ, sú „posvätené“ aj vedou.

Jedným z najklamlivejších javov boli už spomínané zážitky blízkej smrti (NDE; pozri 2. lekciu). Podľa tejto teórie tí, čo „zomreli“, opäť ožili, bohatší o skúsenosť „posmrtného života“. Mnoho ľudí vnímalo tieto skúsenosti ako dôkaz nesmrteľnej duše.

Tento týždeň budeme uvažovať o niektorých podvodoch na konci času, ktoré vychádzajú z onej zmesi mystiky, zážitkov blízkej smrti, reinkarnácie, vyvolávania duchov mŕtvych, uctievania predkov a ďalších. Ide o nebezpečné témy, o ktorých by sme mali byť informovaní, ale nemali by sme sa vystavovať ich vplyvom.

**Osnova lekcie**

Pri štúdiu tejto lekcie sa zameriame nielen na päť konkrétnych „zvodov“ z oblasti duchovna a nadprirodzených javov, ale najmä na biblický pohľad, ktorý nám pomôže pravdivo ich zhodnotiť a zaujať k nim správny postoj.

`Mt 7,21–27: Mysticizmus (nedeľa)`

`Jn 11,40–44: Zážitky na prahu smrti (pondelok)`

`Heb 9,25–28: Reinkarnácia (utorok)`

`1Sam 28,6–8: Vyvolávanie duchov a uctievanie predkov (streda)`

`2Kor 11,14.15; Ef 6,10–18: Zjavenia (štvrtok)`