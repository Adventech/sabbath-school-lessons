---
title:  Podnety na zamyslenie
date:  09/12/2022
---

V knihe Veľký spor vekov si prečítajte kapitolu „Záverečné varovanie“ (GC 602–609; VSV 434–440).

Existuje nadácia tvrdiaca, že vyvíja technológiu, ktorá nám umožní kontaktovať zosnulých „prostredníctvom textových správ, telefónnych hovorov a video-konferencií“. Jej webová stránka, ktorá nazýva mŕtvych odhmotnené osoby, tvrdí, že keď ľudia zomrú, jednoducho prejdú „do ďalšej fázy večnosti“, ale „zachovajú si svoje vedomie, identitu a základné aspekty svojej predchádzajúcej fyzickej formy“. Ale čo je najdôležitejšie, ľudia zo Soulphone tvrdia, že ich technológia umožní komunikáciu medzi hmotnými a odhmotnenými osobami. Tento vývoj majú rozdelený na tri fázy.

Prvá fáza „umožní písomnú komunikáciu s odhmotnenými jedincami – rodinou, priateľmi a odborníkmi v každej oblasti vedy.“ Druhá fáza má „umožniť rozhovor s milovanými, ktorí žijú v inej časti večnosti“. A tretia fáza vraj otvorí cestu k „počutiu a videniu tých, ktorí prežívajú realitu z iného pozorovacieho bodu“.

Spôsob, akým testujú tento spôsob komunikácie, je desivý. Na overenie toho, či ide skutočne o ich zosnulých, „môže smútiaci rodič položiť nasledujúcu otázku synovi alebo dcére, ktorí zmenili svet: Mal si psa menom Snoopy, keď si bol dieťa? Dali sme ti na desiate narodeniny vreckový nôž?“ Je to pozoruhodné vo svetle nasledujúceho výroku: „Ľuďom sa niekedy v podobe ich zosnulých priateľov zjavujú duchovné bytosti, ktoré im rozprávajú príhody súviaciace s ich životom a predvádzajú to, čo robievali zaživa. Preto ľudia mohli ľahko uveriť, že ich zomretí priatelia sú anjeli, čo sa nad nimi vznášajú a môžu sa s nimi kontaktovať.“ (PP 684; PP /sk/ 508)

**Námety na spoločné uvažovanie**

`Mnohí kresťania používajú výhovorku, že sú „otvorení“ pre nové veci. S týmto ospravedlnením potom konzumujú všetko, čo médiá produkujú. Ktoré biblické princípy by mali riadiť náš vzťah k médiám, najmä ak otvorene presadzujú názory, o ktorých vieme, že sú nesprávne a klamlivé (pozri Ž 101,1–8; Prís 4,23; Flp 4,8)?`

`Ako môžeme pomôcť druhým prekonať satanove podvody v posledných časoch bez toho, aby sme boli sami vystavení zvodnému vplyvu tých istých podvodov?`

`Mnohí kresťania vnímajú príbeh o tom, ako bol „Samuel“ vyvolaný z hrobu, ako biblický dôkaz, že mŕtvi žijú ďalej. Čo nás táto správa učí o tom, že pri budovaní vierouky sa nemôžeme spoliehať iba na jeden text alebo príbeh, ale musíme si preštudovať všetko, čo Biblia hovorí o danej téme?`

Západ slnka: 15.46