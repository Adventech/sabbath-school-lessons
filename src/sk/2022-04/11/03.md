---
title:  Zážitky na prahu smrti
date:  05/12/2022
---

> <p></p>
> <sup>40</sup>Ježiš jej odpovedal: „Nepovedal som ti, že ak uveríš, uvidíš Božiu slávu?“ <sup>41</sup>Odvalili teda kameň. Ježiš pozdvihol oči hore a povedal: „Otče, ďakujem ti, že si ma vypočul. <sup>42</sup>Ja som vedel, že ma vždy vypočuješ, ale pre zástup, ktorý tu stojí, som to povedal, aby uverili, že si ma ty poslal.“ <sup>43</sup>Keď to povedal, zvolal mocným hlasom: „Lazár, poď von!“ <sup>44</sup>A mŕtvy vyšiel. Nohy a ruky mal ovinuté plátnom a jeho tvár bola obviazaná šatkou. Ježiš im povedal: „Rozviažte ho a nechajte ho odísť!“  

**Osobné štúdium**

Medzi najpopulárnejšie „dôkazy“ teórie prirodzenej nesmrteľnosti duše sú zážitky blízkej smrti. Raymond A. Moody, Jr., vo svojej knihe Život po živote (Life After Life: The Investigation of a Phenomenon–Survival of Bodily Death. Atlanta, GA, Mockingbird, 1975) predstavil výsledky svojej päťročnej štúdie na viac ako sto ľuďoch, ktorí prežili „klinickú smrť“ a podarilo sa ich oživiť. Títo jedinci tvrdili, že predtým, ako sa vrátili k životu, videli milujúcu a hrejivú bytosť svetla. Toto sa považuje za „vzrušujúci dôkaz o prežití ľudskej duše po smrti“ (zadná obálka). V priebehu rokov vyšlo mnoho ďalších podobných kníh, ktoré propagujú rovnakú myšlienku. (Pozri 2. lekciu.)

`Preštuduj si správy o vzkriesení v 1Krľ 17,22–24; 2Krľ 4,34–37; Mk 5,41–43; Lk 7,14–17 a Jn 11,40–44. Hovorí niektorý z týchto textov o akomkoľvek druhu vedomej existencie v čase smrti? Prečo je táto odpoveď dôležitá?`

Všetky zážitky blízkej smrti uvádzané v modernej literatúre sa týkajú ľudí považovaných za klinicky mŕtvych, nie však skutočne mŕtvych, na rozdiel od Lazára, ktorý bol mŕtvy štyri dni a ktorého mŕtvola už javila známky rozkladu (Jn 11,39). Ani Lazár, ani nikto z tých, ktorí v biblických časoch vstali z mŕtvych, nikdy nespomenuli žiadnu skúsenosť po smrti, či už v raji, v očistci alebo v pekle. Toto je síce „argument z mlčania“, ale je v úplnom súlade s biblickým učením o stave nevedomia u mŕtvych!

Čo však so zážitkami „na prahu smrti“, o ktorých sa dnes tak často hovorí? Ak prijmeme biblické učenie o nevedomí mŕtvych (Jób 3,11–13; Ž 115,17; Ž 146,4 a Koh 9,10), potom nám ostávajú dve hlavné možnosti: buď ide o prirodzenú psychochemickú halucináciu spôsobenú extrémnymi podmienkami, alebo môže ísť o podvodnú skúsenosť spôsobenú nadprirodzenými satanskými silami (2Kor 11,14). Vysvetlením by skutočne mohol byť satanský podvod, najmä preto, že v niektorých prípadoch títo ľudia tvrdia, že hovorili so svojimi mŕtvymi príbuznými! Môže však ísť aj o kombináciu oboch faktorov.

Keďže tento podvod je rozšírený a mnohí ho považujú za presvedčivý, je dôležité, aby sme sa pevne držali učenia Božieho slova. A to aj napriek rôznym skúsenostiam, ktoré prežil niekto iný alebo dokonca my sami a ktoré sú v rozpore s tým, čo učí Biblia.

**Aplikácia**

`Je fascinujúce, že teória NDE často prichádza s tvrdením, že ide o dôkazy založené na vedeckom skúmaní. Čo nás to učí o tom, že musíme byť opatrní aj pri informácii, že to údajne „dokazuje veda“?`