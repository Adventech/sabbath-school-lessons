---
title:  Misijný príbeh
date:   09/12/2022
---

#### Odvážne svedectvo

_Rick McEdward_

Na začiatku semestra sa spolužiak spýtal Sandry, či by si mohol telefónom odfotiť jej poznámky. „Videl som, že si ich píšeš v angličtine a ja by som sa rád v angličtine zdokonalil,“ dodal.

Na jednej univerzite na Strednom východe sa neprednáša po anglicky. Pre Sandru je angličtina rodný jazyk, preto je pre ňu jednoduchšie zapisovať si poznámky v tomto jazyku. „Nech sa páči,“ povedala Sandra a podala zošit spolužiakovi.

Na druhý deň ju spolužiak opäť poprosil, či by si mohol odfotiť jej poznámky. Keď to takto šlo niekoľko dní po sebe, Sandra sa rozhodla viac dbať na svoje poznámky v zošite. Navyše sa rozhodla, že na spodný okraj listu napíše svoje obľúbené verše z Biblie.

Keď si na ďalší deň spolužiak opäť poprosil jej poznámky, Sandra pocítila, ako sa jej zmocnil strach. Bála sa, že si spolužiak všimne biblické verše a kvôli tomu si prestane pýtať poznámky. Začala sa preto modliť, aby Boh použil biblické verše na svoju chválu.

Najprv sa zdalo, že spolužiak si verše vôbec nevšimol. Po niekoľkých dňoch si uvedomil, že v poznámkach je aj niečo, čo prednášajúci počas svojej prezentácie nespomínal. Zašiel teda za Sandrou, ukázal na verš napísaný dolu na strane a opýtal sa: „Tento verš je z Biblie?“

„Áno,“ odvetila Sandra. V hlave jej už vírili rôzne myšlienky, ako mu to vysvetlí.

Spolužiak sa na chvíľu zamyslel a potom sa spýtal: „Je to niečo, čo ťa motivuje?“

Sandra sa s úľavou usmiala. „Presne tak,“ odpovedala mu. „Svoje obľúbené verše si zapisujem do zápisníka. Vždy sú mi veľmi nápomocné a užitočné.“

Po tomto rozhovore položil spolužiak Sandre ešte množstvo ďalších otázok o jej náboženstve a viere. Počas spoločného štúdia na univerzite mal možnosť zoznámiť sa s tým, čomu veria adventisti siedmeho dňa. Na konci semestra poprosil Sandru, či by si mohol spraviť kópiu celého jej zošita, ktorý bol plný biblických veršov. Chcel sa o ne podeliť so svojimi súrodencami.

Napriek tomu, že počas ďalšieho štúdia už nemali spoločné prednášky, Sandra s ním zostala v kontakte. Často sa spolu rozprávajú. Onen spolužiak prosí o rôzne rady do života. Sandra sa za neho, jeho súrodencov aj celú rodinu modlí. Zároveň je Bohu veľmi vďačná za odvážny nápad zapisovať si biblické verše do zošita.
