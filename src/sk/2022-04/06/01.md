---
title:  Zomrel za nás
date:  29/10/2022
---

### Texty na tento týždeň
Zj 13,8; Mt 17,22.23; Mk 9,30–32; Jn 19,1–30; Rim 6,23; 1Kor 1,18–24

**Úvodný text**
> 14A ako Mojžiš vyzdvihol hada na púšti, tak musí byť vyzdvihnutý aj Syn človeka, 15aby každý, kto v neho verí, mal večný život.  (Jn 3,14.15)

Hovorí sa, že človek sa nevyhne daniam a smrti.

Nie je to celkom pravda. Ľudia sa môžu vyhnúť daniam, ale nie smrti. Môžu byť schopní odložiť smrť o niekoľko rokov, ale skôr či neskôr smrť vždy príde. A keďže vieme, že všetci mŕtvi, spravodliví aj bezbožní, končia najprv na tom istom mieste, naša nádej na vzkriesenie pre nás znamená nesmierne veľa. Vlastne všetko. Ako povedal apoštol Pavol, bez nádeje na vzkriesenie by „zahynuli aj tí, čo zosnuli v Kristovi“ (1Kor 15,18). Takéto tvrdenie by bolo čudné, ak by sme verili, že tí, čo „zosnuli v Kristovi“, sa vznášajú kdesi v nebesiach v Božej prítomnosti.

Kristovo vzkriesenie je teda ústredným bodom našej viery, pretože v jeho vzkriesení máme osobnú istotu. Ale predtým, ako bol Kristus vzkriesený z mŕtvych, musel samozrejme zomrieť. Preto sa uprostred agónie v Getsemanskej záhrade v očakávaní svojej smrti modlil: „Teraz je moja duša rozrušená, a čo mám povedať: Otče, vyprosti ma z tejto hodiny? Ale veď preto som prišiel k tejto hodine.“ (Jn 12,27; Roh) Ježišovým poslaním bolo zomrieť za hriechy ľudstva.

**Osnova lekcie**

Tento týždeň sa zameriame na Kristovu smrť a na to, čo znamená pre prísľub večného života.

`Zj 13,8; 1Pt 1,18–20: Plán záchrany pripravený od založenia sveta (nedeľa)`

`Mt 16,21–23; Lk 18,31–34: Predslov ku krížu (pondelok)`

`Jn 19,28–30: „Je dokonané!“ (utorok)`

`Jn 3,14–18: Zomrel za nás (streda)`

`1Kor 1,18–24: Význam kríža (štvrtok)`