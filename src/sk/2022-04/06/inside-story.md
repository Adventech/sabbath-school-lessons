---
title:  Misijný príbeh
date:   04/11/2022
---

#### Nastaviť druhé líce

_Rick McEdward_

Omar (pravé meno bolo zmenené) študuje na vysokej školy na Strednom východe. Zúfalo potreboval nejakú prácu. Počas vstupného pohovoru v jednej firme otvorene povedal zástupcovi spoločnosti, že v sobotu pracovať nebude, pretože tento deň považuje za svätý. Personalista ani nemihol okom. 

„V poriadku,“ odpovedal, „nepotrebujeme vás.“

Nezamestnanosť v tejto oblasti je veľmi vysoká. Veľa ľudí si hľadá prácu, preto určite nebol problém nájsť niekoho, kto bol ochotný pracovať aj v sobotu.

Omar odchádzal z kancelárie smutný. Nebol ešte dlho veriacim človekom. Svoj život odovzdal Kristovi len pred niekoľkými dňami. S veriacimi ľuďmi sa síce stretával už takmer šesť rokov, ale pred týmto vážnym rozhodnutím si chcel poriadne preštudovať Bibliu. Keďže nemal prácu, kúpil si trojkolesový vozík a rozhodol sa, že bude zarábať predajom simitu – okrúhleho chleba so sezamovými semienkami.

Omarovi priatelia, ktorí tiež svätili sobotu, boli dojatí jeho vernosťou Ježišovi. Začali sa za neho modliť. O niekoľko dní im Omar celý nadšený povedal, že mu volali zo spoločnosti, v ktorej bol na pohovore, a ponúkli mu pozíciu, kde bude mal voľné soboty. Bol tým taký nadšený, že sa rozhodol každý deň aspoň jednému človeku povedať o Kristovi.

O niekoľko dní sedel v miestnej kaviarni a popíjal nejaký nápoj. Prihovoril sa staršiemu mužovi a dali sa do reči. Reč prišla aj na náboženstvo. Omar mu vyrozprával príbeh o tom, ako opustil tradičné náboženstvo svojej rodiny a začal čítať Bibliu. Povedal mu tiež o úžasnom pokoji, ktorý zavládol v jeho vnútri.

Keď Omar odchádzal z kaviarne, vyšiel za ním muž od vedľajšieho stola, ktorý počúval, o čom sa so starším mužom rozprávali. 

„Nemôžem uveriť, ako môžeš hovoriť také veci!“ kričal na neho. „Vôbec sa nehanbíš? Vyrástol si predsa v tejto krajine a mal by si vedieť, čo sa patrí!“ A začal biť Omara päsťami.

V ten istý deň zavolal Omarovi cez videohovor jeden priateľ, ktorý tiež svätil sobotu. Omar ho pozdravil s opuchnutým okom, ale veľkým úsmevom. 

„Mohol si zavolať políciu!“ povedal mu priateľ.

„Mohol,“ odvetil Omar, „ale Ježiš nám povedal, aby sme nastavili druhé líce.“

Počuli ste, že bolo povedané: Oko za oko a zub za zub. Ja vám však hovorím: Neprotivte sa zlému! Naopak: Tomu, kto ťa udrie po pravom líci, nastav aj ľavé. (Mat 5,38-39)
