---
title:  Misijný príbeh
date:   16/12/2022
---

#### Ježiš a drak

_Andrew McChesney_

Na sklonku roku 2020 sa Kue – žene, ktorá žije v severnom Laose – stalo niečo veľmi zvláštne. Jej telo a najmä brucho začalo opúchať. Jej manžel Cheng s ňou šiel k miestnemu šamanovi, ktorý im povedal, že Kue oplodnil drak a bude ju chcieť stiahnuť so sebou do svojho sveta. „Musíte obetovať zvieratá, aby ste si draka zmierili a vrátil Kue jej ducha,“ povedal šaman vážnym hlasom.

Cheng dal šamanovi všetko, čo žiadal, ale Kuein stav sa stále zhoršoval. Rozhodli sa preto obrátiť na tradičných liečiteľov. Prešli dva mesiace, ale Kue sa cítila stále rovnako. Nič nepomáhalo. Napriek tomu, že Cheng minul na šamanov a medicínu tradičných liečiteľov všetko, čo mal, zdravotný stav jeho manželky sa zhoršoval.

Nakoniec Chengovi napadlo, že poprosí kresťanského kazateľa, aby sa za Kue modlil. Práve v tom čase boli v ich dedine dvaja vedúci zboru Cirkvi adventistov siedmeho dňa. Najprv sa za Kue modlili a potom sa rozhodli poslať ju do nemocnice v hlavnom meste Laosu Viang Čan. Lekári Kue diagnostikovali nefrotický syndróm, čo je poškodenie funkcie obličiek. V dôsledku zadržiavania vody vznikajú opuchy. Po týždni v nemocnici sa jej stav skomplikoval tak, že upadla do kómy a museli ju napojiť na prístroje. Premiestnili ju na jednotku intenzívnej starostlivosti. Lekári jej dávali šancu na prežitie päťdesiat na päťdesiat. Ďalšou otázkou bolo, kto zaplatí všetky výdavky spojené so zdravotnou starostlivosťou.

Cheng sa o tom rozprával so svojimi známymi, ale nikto nemal peniaze nazvyš. Ani adventisti, ktorí na začiatku doviezli Kue do hlavného mesta a zaplatili jej prvé výdavky, už nemali prostriedky na ďalšie financovanie. Tvárou v tvár vysokým účtom a žiadnou istotou, že sa Kue uzdraví, Cheng musel urobiť veľmi ťažké rozhodnutie – odpojiť Kue od prístrojov a priviezť domov. „Bolo to veľmi bolestivé, keď sme Kue viezli domov, ale nič viac sme pre ňu nedokázali urobiť,“ povedal neskôr vedúci zboru. „Jedinou nádejou zostávalo, že jej Boh prejaví milosť a urobí pre ňu zázrak.“

Niekoľko dní po tom, čo sa vrátili domov, Cheng zatelefonoval miestnemu kazateľovi Cirkvi adventistov a poprosil ho, aby prišiel k nim domov a modlil sa za Kue. Kazateľ prišiel spolu s ďalšími biblickými pracovníkmi. Keďže býval ďaleko, rozhodol sa zostať v ich dedine niekoľko dní, aby mohol pomôcť s pohrebom. Kým rodina očakávala Kueinu smrť, kazateľ sa spolu s biblickými pracovníkmi každý deň postil a modlil. Namiesto toho, aby Kue zomrela, jej stav sa začal zlepšovať. Postupne začala ľahšie dýchať a opuchy ustupovali. V máji roku 2021 už dokázala chodiť bez pomoci. Dnes Kue stále žije ako dôkaz pre všetkých obyvateľov severného Laosu, že v nebi je Boh.

_Ďakujeme za vaše dary sobotnej školy, ktoré pomáhajú šíriť evanjelium v Laose a na celom svete._
