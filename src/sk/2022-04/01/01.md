---
title:  Vzbura v dokonalom vesmíre
date:  24/09/2022
---

### Texty na tento týždeň
1Jn 4,7–16; Ezech 28,12–19; Iz 14,12–15; Zjavenie 12

**Úvodný text**
> Ako si padla z neba, žiarivá zornička! Zrazený si na zemi, vládca nad národmi!  (Iz 14,12)

Mnoho mysliteľov sa pokúšalo vysvetliť pôvod zla. Niektorí tvrdia, že zlo vždy existovalo, pretože podľa ich názoru dobro vynikne len v kontraste so zlom. Iní sú presvedčení, že svet bol stvorený dokonalý, ale potom sa na ňom z nejakého dôvodu objavilo zlo. Napríklad v gréckej mytológii sa zlo začalo, keď zvedavá Pandora otvorila zapečatenú skrinku, z ktorej vyletelo všetko zlo sveta (tento mýtus však nevysvetľuje pôvod zla, ktoré sa v tejto skrinke skrývalo).

Naproti tomu Biblia učí, že náš milujúci Boh je všemocný (1Krn 29,10.11) a dokonalý (Mt 5,48). Všetko, čo robí, musí byť tiež dokonalé (5Moj 32,4). To sa týka aj spôsobu, akým Boh stvoril náš svet. Ako by sa teda v dokonalom svete mohlo objaviť zlo a hriech? Podľa 1. Mojžišovej 3 to bol pád Adama a Evy, čo prinieslo na tento svet hriech, zlo a smrť.

Takáto odpoveď však vyvoláva ďalší problém. Už pred pádom totiž existovalo zlo, ktoré sa prejavilo prostredníctvom „hada“. Ten oklamal prvých ľudí (1Moj 3,1–6). Aby sme našli zdroj a pôvod zla, musíme sa vrátiť späť, dokonca ešte pred pád človeka do hriechu, ktorý ovláda našu súčasnú existenciu a robí ju bolestivou a niekedy až neznesiteľnou.

**Osnova lekcie**

Skôr než sa bližšie pozrieme na problematiku umierania a smrti v našom živote, v úvodnej lekcii sa zameriame na to, ako je vôbec možné, že sa v dokonalom Božom stvorení môže objaviť niečo, čo narúša a ničí jeho krásu.

Dokonalý začiatok

`1Jn 4,8.16: Stvorenie – prejav Božej lásky (nedeľa)`

`1Jn 4,7–16: Sloboda – základ skutočnej lásky (pondelok)`

Vzbura v nebi

`Ezech 28,11–19: Týrsky kráľ ako symbol satanovej vzbury (utorok)`

`Iz 14,12–15: Babylonský kráľ ako symbol satanovej vzbury (streda)`

`Zj 12,7–11: Vzbura na našej zemi (štvrtok)`