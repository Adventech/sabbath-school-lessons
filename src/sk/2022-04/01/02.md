---
title:  Stvorenie ako vyjadrenie lásky
date:  25/09/2022
---

> <p></p>
> <sup>8</sup>Ten, kto nemiluje, nepozná Boha, pretože Boh je láska. ... <sup>16</sup>A my sme poznali a uverili v lásku, ktorú má Boh k nám. Boh je láska a kto ostáva v láske, ostáva v Bohu a Boh ostáva v ňom. 

**Osobné štúdium**

Príroda vo svojom súčasnom stave nesie nejednoznačné posolstvo, v ktorom sa dobro a zlo prelínajú. Na ružových kríkoch obdivujeme krásne a voňavé ruže, ale musíme si dávať pozor na ostré a bolestivé tŕne. Orol nás očarí svojou majestátnosťou a starostlivosťou o mláďatá, ale potom nás vydesí, keď napadne malého zajačika. Podobne je to aj s ľuďmi: v jednej chvíli sú schopní prejavov lásky, ale v nasledujúcom okamihu môžu prepuknúť do nenávistného a násilného konania. Niet divu, že v podobenstve o pšenici a kúkoli sa sluhovia pýtali hospodára: „‚Pane, či si na svoje pole nezasial dobré semeno? Kde sa potom vzal kúkoľ?‘ On im odpovedal: ‚To urobil nepriateľ.‘“ (Mt 13,27.28) Podobne Boh stvoril vesmír dokonalý, ale nepriateľ ho poškvrnil tajomnými semenami hriechu.

`Uvažuj o úvodnom texte (1Jn 4,8.16). Ján píše: „Boh je láska.“ Čo sa z tohto výroku môžeme dozvedieť o povahe Božích stvoriteľských aktivít?`

Skutočnosť, že „Boh je láska“ (1Jn 4,8.16), má prinajmenšom tri základné dôsledky. (1) Láska zo svojej podstaty nemôže existovať uzavretá sama v sebe, ale musí byť vyjadrená. (Každá láska sa túži nejako prejaviť.) Božia láska je zdieľaná vnútorne medzi tromi Božskými osobami a navonok vo vzťahu Stvoriteľa ku všetkému stvorenstvu. (2) Všetko, čo Boh robí, je vyjadrením Jeho nepodmienenej a nemennej lásky. Týka sa to jeho stvoriteľského diela, vykupiteľských činov, a dokonca aj trestajúcich súdov. „Božia láska sa prejavila v Božej spravodlivosti práve tak ako v Božej milosti. Spravodlivosť je základom Božieho trónu a ovocím Božej lásky.“ (DA 762; TV 535) (3) Keďže Boh je láska a všetkým, čo robí, vyjadruje svoju lásku, nemôže byť pôvodcom hriechu. To by bolo v priamom protiklade s Jeho vlastným charakterom.

Prečo vlastne Boh stvoril vesmír? Naozaj to potreboval urobiť? Z pohľadu Božej zvrchovanosti by sa dalo povedať, že nie. Išlo totiž o rozhodnutie Jeho slobodnej vôle. Ale v súlade s Božou milujúcou povahou bolo stvorenie vesmíru vyjadrením Jeho lásky. A je úžasné, že stvoril také formy života (patrí medzi ne aj človek), ktoré sú nielen schopné reagovať na Božiu lásku, ale aj zdieľať a vyjadrovať lásku – Bohu aj iným. (Pozri tiež Marek 12,30.31.)

**Aplikácia**

`Pozri sa okolo seba na stvorený svet. Ako v ňom môžeme vidieť odrazy Božej lásky napriek zničujúcim následkom hriechu? Čo sa môžeme naučiť o nádeji z prejavov Božej lásky zjavenej v stvorenstve?`