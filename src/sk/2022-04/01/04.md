---
title:  Tajomná nevďačnosť
date:  27/09/2022
---

> <p></p>
> <sup>11</sup>Potom mi zaznelo slovo Hospodina: <sup>12</sup>„Človeče, zaspievaj žalospev o týrskom kráľovi a povedz o ňom: Takto vraví Pán, Hospodin: ‚Bol si pečaťou dokonalosti, plný múdrosti a dokonalý v kráse. <sup>13</sup>Bol si v Božej záhrade, v Edene. Bol si odetý rozličnými drahokamami: rubínom, topásom, diamantom, chryzolitom, ónyxom, jaspisom, zafírom, malachitom a smaragdom. Tie boli rukou umelca vsadené do zlata a boli pripravené v deň tvojho stvorenia. <sup>14</sup>Urobil som ťa jagavým cherubom – strážcom. Bol si na svätom Božom vrchu, prechádzal si sa medzi ohnivými kameňmi. <sup>15</sup>Bezchybne si si počínal odo dňa svojho stvorenia až dovtedy, kým sa nezistila zvrátenosť pri tebe. <sup>16</sup>Pri mnohorakom obchodovaní si sa naplnil násilím a zhrešil si. Vtedy som ťa v nemilosti vyhnal z Božieho vrchu a cherub – strážca ťa odstránil spomedzi ohnivých kameňov. <sup>17</sup>Srdce ti spyšnelo pre tvoju krásu, prišiel si o múdrosť kvôli lesku. Zhodil som ťa na zem, postavil som ťa pred kráľov, aby mali potešenie z pohľadu na teba. <sup>18</sup>Množstvom svojich vín, svojím nepoctivým obchodovaním znesvätil si svoje svätyne. Vyviedol som z teba oheň a ten ťa strávil. Zmenil som ťa na popol na zemi pred očami všetkých, ktorí ťa videli. <sup>19</sup>Všetci, čo ťa poznali medzi národmi, zdesili sa nad tebou. Hrozný koniec ťa stihol, a už ťa viac nebude.‘“ 

**Osobné štúdium**

`Uvažuj o úvodnom texte (Ezech 28,11–19). Čo sa z tejto pasáže môžeme naučiť o tajomnom pôvode hriechu?`

Veľká časť knihy Ezechiel bola napísaná symbolickým jazykom, ktorý využíva eschatologickú terminológiu. V mnohých prípadoch sa špecifické entity (osoby, zvieratá a predmety) a miestne udalosti používajú na predstavenie a opis širších kozmických a/alebo historických skutočností. Hospodin v troch po sebe nasledujúcich kapitolách (Ezechiel 26–28) hovorí o kráľovi Týru (Týrus bol prosperujúci staroveký fénický prístav) ako o bohatom a hrdom vládcovi, ktorý však bol svetským kráľom s mnohými privilégiami. Vo svojej namyslenosti však začal tvrdiť, že je úplne dokonalý (Ezech 27,2), dokonca že je Boh (Ezech 28,2). Pre svoju trúfalosť prišiel o svoje postavenie – Hospodin ho vyhnal z „Božieho vrchu“.

Tento historický opis týrskeho kráľa nakoniec v prorockom opise slúži ako analógia, pomocou ktorej inšpirovaný prorok môže opísať pôvodný pád Lucifera v nebeských nádvoriach (Ezech 28,11–19). Takže kráľ Týru, ktorý bol „človekom“ žijúcim „uprostred mora“ (Ezech 28,2.8), predstavuje teraz „cheruba – strážcu“ (Ezech 28,13) žijúceho „v Božej záhrade, v Edene“ a „na svätom Božom vrchu“ (Ezech 28,14).

Rozhodujúci výrok v celej správe sa nachádza vo verši Ezech 28,15: „Bol si dokonalý vo svojich cestách odo dňa, v ktorý si bol stvorený, dokiaľ sa nenašla pri tebe neprávosť.“ (Roh) Je dôležité uvedomiť si, že Luciferova dokonalosť zahŕňala v sebe aj možnosť rozhodnúť sa pre zlo a konať zlo. Prečo? Ako morálna bytosť mal Lucifer slobodnú vôľu, ktorá je súčasťou toho, čo znamená byť dokonalou bytosťou.

Schopnosť slobodne sa rozhodovať (a teda rozhodnúť sa aj pre zlo) bolo súčasťou dokonalého stvorenia. Ale nesprávnym použitím dokonalosti a slobodnej vôle Lucifer privodil do svojej existencie skazu. Príčinou bolo, že sa považoval za dôležitejšieho, než v skutočnosti bol.

Lucifer prestal byť spokojný s tým, ako ho Boh stvoril a aké postavenie mu určil. Prestal byť Bohu vďačný a začal sa dožadovať väčšieho uznania, než mu patrilo. Ako sme už spomenuli, zostáva pre nás záhadou, ako sa to mohlo stať dokonalej anjelskej bytosti žijúcej v dokonalom vesmíre.

„Hriech je záhadná, nevysvetliteľná skutočnosť. Pre jeho existenciu nebol žiadny dôvod. Snaha vysvetliť to znamená snahu dať hriechu dôvod, čo by viedlo k jeho ospravedlneniu. Hriech sa objavil v dokonalom vesmíre a niečo také sa ukázalo ako neospravedlniteľné.“(ST, 28. 4. 1890)

**Aplikácia**

`V 1Tes 5,18 apoštol Pavol hovorí, že „za všetko“ by sme mali ďakovať. Ako ti tieto slová môžu pomôcť prekonať pocity nevďačnosti a sebaľútosti, ktoré prichádzajú najmä v zložitých obdobiach života?`