---
title:  Slobodná vôľa ako základ lásky
date:  26/09/2022
---

> <p></p>
> <sup>7</sup>Milovaní, milujme sa navzájom, lebo láska je z Boha a každý, kto miluje, narodil sa z Boha a pozná Boha. <sup>8</sup>Ten, kto nemiluje, nepozná Boha, pretože Boh je láska. <sup>9</sup>Božia láska k nám sa prejavila v tom, že Boh poslal na svet svojho jednorodeného Syna, aby sme skrze neho mali život. <sup>10</sup>Láska je v tom, že nie my sme milovali Boha, ale že on miloval nás a poslal svojho Syna ako obetu zmierenia za naše hriechy. <sup>11</sup>Milovaní, keď si nás Boh tak zamiloval, aj my sa máme navzájom milovať. <sup>12</sup>Boha nikto nikdy nevidel; ak sa navzájom milujeme, Boh ostáva v nás a jeho láska v nás dosiahla dokonalosť. <sup>13</sup>Podľa toho poznávame, že ostávame v ňom a on v nás, že nám dal zo svojho Ducha. <sup>14</sup>A my sme videli a svedčíme, že Otec poslal Syna za Spasiteľa sveta. <sup>15</sup>Kto vyznáva, že Ježiš je Boží Syn, v tom ostáva Boh a on ostáva v Bohu. <sup>16</sup>A my sme poznali a uverili v lásku, ktorú má Boh k nám. Boh je láska a kto ostáva v láske, ostáva v Bohu a Boh ostáva v ňom. 

**Osobné štúdium**

`Uvažuj o úvodnom texte (1Jn 4,7–16). Čo hovorí táto pasáž o slobodnej vôli ako podmienke lásky?`

Umelé kvety môžu byť nádherné, ale nerastú ani nekvitnú ako tie ozajstné. Roboty sú vopred naprogramované na to, aby hovorili a vykonávali mnoho úloh, no nemajú ani život, ani emócie. Môžeme povedať, že život a slobodná vôľa sú nevyhnutnými podmienkami na to, aby niekto mohol prijímať, kultivovať a šíriť lásku. Náš milujúci Boh teda stvoril anjelov (vrátane Lucifera) aj ľudské bytosti so slobodou robiť vlastné rozhodnutia, vrátane možnosti ísť nesprávnou cestou. Inými slovami, Boh stvoril celý vesmír ako dokonalé a harmonické prostredie, aby stvorené bytosti mohli rásť v láske a múdrosti.

V texte 1Jn 4,7–16 apoštol Ján zdôrazňuje, že „Boh je láska“ a že nám svoju lásku prejavil tým, že poslal svojho vlastného Syna, aby zomrel za naše hriechy. My by sme ako odpoveď na tento dar mali vyjadriť svoju vďačnosť za Jeho nekonečnú lásku tým, že si budeme navzájom prejavovať lásku. Láska pochádzajúca od Boha mala byť najpresvedčivejším dôkazom toho, že Boh zostáva v nás a že my zostávame v Ňom. Táto výzva na vyjadrenie vzájomnej lásky má zmysel len vtedy, ak je adresovaná bytostiam, ktoré majú slobodu rozhodnúť sa, či budú rozvíjať a prejavovať túto lásku, alebo, naopak, žiť sebecky. Sloboda voľby sa však dá ľahko zneužiť. Túto smutnú skutočnosť vidíme na tragickej vzbure Lucifera v nebesiach.

Ľudia si vo všeobecnosti uvedomujú dôležitosť slobodnej vôle. Napriek tomu si kladú dôležitú otázku: Ak Boh vedel, že Lucifer sa vzbúri, prečo ho stvoril? Nie je Boh v konečnom dôsledku zodpovedný za pôvod hriechu?

Odpoveď sa môže veľmi skomplikovať, pretože závisí od mnohých faktorov – vrátane toho, čo presne znamená slovo „zodpovednosť“. Pôvod a povaha hriechu sú tajomstvá, ktoré nikto z nás nedokáže uspokojivo vysvetliť.

Napriek tomu Boh „neustanovil“ existenciu hriechu. Dovolil iba jeho existenciu a potom na kríži vzal na seba najvyšší trest za tento hriech. Vďaka tomu mohol Boh hriech odstrániť. Pri všetkých našich bolestných úvahách o zle nesmieme nikdy zabudnúť, že sám Boh zaplatil najvyššiu cenu za existenciu hriechu a zla (pozri Mt 5,43–48 a Rim 5,6–11). Boh zároveň trpel následkami hriechu viac, než bude trpieť ktokoľvek z nás.

**Aplikácia**

`Slobodná vôľa je dar od Boha. Je posvätná, ale prináša ťažké následky nielen pre nás, ale aj pre ostatných. Aké dôležité rozhodnutia sa chystáš urobiť vďaka tomuto daru v blízkej budúcnosti? Aké budú dôsledky tvojich rozhodnutí?`