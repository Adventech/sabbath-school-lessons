---
title:  Misijný príbeh
date:   30/09/2022
---

#### Oslobodený z pút

_Andrew McChesney_

Kazateľ Cirkvi adventistov siedmeho dňa spolu s niekoľkými ďalšími členmi zboru boli práve na návšteve jednej dediny v štáte Laos. Ticho vidieka odrazu prerušili výkriky. Hneď sa vydali smerom, odkiaľ výkriky prichádzali. Vošli do jedného domu, kde našli 16-ročného chlapca pripútaného k drevenej podlahe. „Čo sa stalo vášmu synovi?“ opýtal sa kazateľ rodičov. „Prečo je pripútaný reťazami k podlahe?“

Rodičia boli utrápení. „Náš syn Aer je už dlho chorý,“ povedal otec. „Niekoľko hodín sa správa normálne, ale potom si začne ubližovať. To sa opakuje niekoľkokrát za deň,“ doplnila ho mama.

Rodičia minuli všetky peniaze v snahe chlapca vyliečiť. Jeho stav sa však stále zhoršoval. Zúfalstvo ich priviedlo k tomu, že Aera prikovali k podlahe. Chceli tak ochrániť ostatných aj jeho samého pred zraneniami. Pripútaný bol už šesť mesiacov.

Kazateľ začal rozprávať Aerovi a jeho rodičom o Ježišovej láske, ktorá ho môže zachrániť. „Ak to bude jeho vôľa, Ježiš môže vášho syna uzdraviť,“ povedal im. Potom sa spýtal, či by sa mohol za chlapca pomodliť. Aerovi rodičia s radosťou súhlasili. Na ich tvárach sa objavil záblesk nádeje, že ich syn by mohol byť uzdravený.

O niekoľko dní kazateľ spolu so svojím tímom opäť navštívili Aera a modlili sa za neho. Celú rodinu pozvali na bohoslužbu do najbližšieho adventistického zboru, ktorý bol v susednej dedine. 

Na ďalšiu sobotu prišla do zboru celá rodina. Aer prišiel so zviazanými rukami. Každý člen zboru sa za neho pomodlil. Potom kazateľ vyzval aj otca, aby sa aj on pomodlil. Celé zhromaždenie sklonilo hlavy, kým otec prosil Ježiša o uzdravenie syna. Od toho dňa bol chlapec zdravý. Správal sa úplne normálne a nikdy už nemusel byť spútaný.

Susedov táto zmena veľmi prekvapila. Aerových rodičov zaplavili otázkami.

„Je to naozaj ten chlapec, ktorý bol celé roky chorý a musel byť spútaný?“ spýtal sa jeden z nich.

„Ako je možné, že je už v poriadku?“ spýtal sa iný. „Kto ho uzdravil?“

Rodičia im vysvetlili, že ich chlapca uzdravil kresťanský Boh.

Nielen Aerovi rodičia prijali po uzdravení svojho syna Ježiša za svojho osobného Spasiteľa, ale pridali sa k nim aj ďalšie rodiny. A tak v apríli roku 2021 bolo spolu pokrstených 122 ľudí. Tým sa kapacita ich lokálneho zboru naplnila.

„Chválime Boha za zázračné prejavy jeho moci v tejto oblasti. Aj vďaka nim mohli mnohí prísť k Bohu a byť zachránení,“ povedal miestny kazateľ.

_Ďakujeme, že podporujete misiu. Aj vďaka misijným darom sa môže evanjelium šíriť v štáte Laos i na celom svete._
