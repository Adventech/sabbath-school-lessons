---
title:  Misijný príbeh
date:   28/10/2022
---

#### Kristov veľvyslanec

_Benjie Leach_

Jedným z mojich cieľov ako kaplána na akadémii Forest Lake v meste Orlando na Floride bolo spoznať každého študenta. Bola to veľká výzva, pretože v 70-tych rokoch minulého storočia bolo na škole približne 450 študentov.

Na začiatku školského roka prišiel za mnou jeden študent a spýtal sa ma: „Mali ste už možnosť zoznámiť sa s Paulom?“ 

„Nie, Paula ešte nepoznám.“

„Tak sa s ním určite musíte porozprávať,“ pokračoval študent. „Spýtajte sa ho, odkiaľ je.“

Vzbudil vo mne zvedavosť a tak som si Paula zavolal k sebe do kancelárie. Ukázalo sa, že je to nesmelý šestnásťročný chlapec. „Tak Paul, odkiaľ vlastne si?“ spýtal som sa ho.

„Som z malého mestečka Plains, ktoré je v štáte Georgia,“ odvetil.

Prekvapilo ma to. „Čože? Veď z toho mesta pochádza prezident Spojených štátov Jimmy Carter!“ Nedalo mi nespýtať sa ho: „Paul, stretol si sa s prezidentom osobne?“

„Jasne že áno,“ odpovedal.

V to isté leto, skôr než začal školský rok, Paul si hľadal brigádu, aby si zarobil na školné v akadémii Forest Lake. Začal pracovať v podniku na spracovanie arašidov, čo je vlastne najrozšírenejšie odvetvie priemyslu v meste Plains. Bol veľmi rád, že sa mu podarilo nájsť si prácu. Pri vstupnom pohovore otvorene povedal, že v sobotu pracovať nebude. Keď však v piatok poobede odchádzal domov so slovami, že príde až v pondelok, zastavil sa pri ňom jeho nadriadený.

„Tak to teda nie,“ povedal mu. „Príď aj zajtra, pracujeme predsa aj v sobotu.“

„Ale viete, ja som adventista siedmeho dňa,“ odvetil Paul.

„Ak neprídeš zajtra do práce, nemusíš už prísť vôbec,“ povedal nadriadený.

Paul sa na chvíľku zamyslel a potom povedal: „Mohol by som hovoriť s majiteľom?“

„Ale to je predsa pán prezident!“ povedal prekvapene nadriadený.

„A je teraz v meste?“ spýtal sa Paul.

„Áno, ale myslím si, že sa vôbec nič nezmení.“

Paul sa rozhodol zájsť ku Carterovým domov. Musel prejsť kontrolou ochranky, ale nakoniec sa mu podarilo posedieť si s pánom prezidentom. Jimmy Carter si pozorne vypočul, ako mu chlapec vysvetľoval svoju situáciu a postoj k sobote. „Rešpektujem každého mladého človeka, ktorý je ochotný postaviť sa za to, čomu verí,“ povedal mu prezident. „Budeš mať voľné soboty.“

A tak sa tento nesmelý šestnásťročný chlapec stal Kristovým veľvyslancom pred prezidentom Spojených štátov.

Rovnako aj ja a ty sme Kristovými veľvyslancami. „V mene Krista sme vyslanci a cez nás akoby Boh napomínal.“ (2 Kor 5,20) Buďme s Božou pomocou vernými veľvyslancami.
