---
title:  Syn vdovy z Naimu
date:  25/10/2022
---

> <p></p>
> <sup>11</sup>Hneď nato odišiel do mesta, ktoré sa nazývalo Naim. Šli s ním jeho učeníci a veľký zástup ľudí. <sup>12</sup>Keď sa priblížil k mestskej bráne, práve vynášali mŕtveho. Bol to jediný syn matky, ktorá bola vdova. Sprevádzal ju veľký zástup z mesta. <sup>13</sup>Keď ju Pán uzrel, prišlo mu jej ľúto. I povedal jej: „Neplač!“ <sup>14</sup>Potom pristúpil k máram a dotkol sa ich. Nosiči zastali a on povedal: „Mládenec, hovorím ti, vstaň!“ <sup>15</sup>Mŕtvy sa posadil a začal hovoriť. Ježiš ho odovzdal matke. <sup>16</sup>Všetkých sa zmocnil strach. Oslavovali Boha slovami: „Veľký prorok povstal medzi nami“ a „Boh navštívil svoj ľud.“ <sup>17</sup>Táto zvesť sa o ňom rozniesla po celom Judsku a okolí.  

**Osobné štúdium**

Biblia hovorí, že Ježiš „chodil, dobre robil a liečil všetkých diablom utláčaných, pretože Boh bol s ním“ (Sk 10,38). Súčasťou všetkých evanjelií sú správy o tom, ako Ježiš slúžil núdznym a utláčaným. To bol aj dôvod, prečo neskôr mnohí Židia uverili, že Ježiš bol zasľúbený Mesiáš.

„V mnohých obciach nebolo domu, kde by bolo počuť vzdychanie chorých, pretože tade šiel Spasiteľ a uzdravil všetkých trpiacich. Jeho dielo svedčilo o jeho božskom poslaní. V každom jeho skutku sa prejavovala láska, milosrdenstvo, súcit a jeho srdce bolo plné nežného porozumenia. Vzal na seba ľudskú prirodzenosť, aby mohol ľuďom pomôcť. Ani tí najchudobnejší a najponíženejší sa nebáli prísť k nemu. Ba aj deti cítili jeho príťažlivosť.“ (SC 11.12; CK 9)

`Aký dôležitý rozdiel môžeme nájsť medzi tým, čo sa stalo v dnešnom príbehu (Lk 7,11–17), v porovnaní s príbehmi o vzkriesení zo včerajška?`

Počas svojej služby v Galilei Ježiš uzdravoval chorých a vyháňal démonov. Raz sa spolu so svojimi nasledovníkmi blížili k Naimu, keď v bránach mesta stretli pohrebný sprievod. V otvorenej rakve bol jediný syn vdovy, ktorá srdcervúco plakala. Ježiš, plný súcitu k zarmútenej matke, povedal: „Neplač!“ Ježiš potom vzkriesil jej syna slovami: „Mládenec, hovorím ti, vstaň!“ (Lk 7,14) Ježišova prítomnosť úplne zmenila celý scenár a mnohí ľudia, ktorí boli svedkami zázraku, vedeli nielen to, že sa stalo niečo úžasné, ale že medzi nimi bol aj niekto výnimočný (nazývali ho „veľký prorok“).

V predchádzajúcich dvoch príbehoch obe ženy (fénická vdova aj Šunémčanka) žiadali o pomoc – prorokov, „božích mužov“ – Eliáša a Elizea. Ale vdove z Naimu sa dostalo pomoci bez toho, aby o ňu prosila. Boh sa o nás stará, aj keď ho nevieme žiadať o pomoc alebo sa cítime nehodní. Ježiš videl problém a vysporiadal sa s ním. Dá sa povedať, že tento prístup bol pre Ježiša typický, hoci niekedy sa rozhodol konať úplne inak.

**Aplikácia**

`Pravé náboženstvo zahŕňa starostlivosť o siroty a vdovy (Jk 1,27). Hoci nie sme schopní robiť zázraky, ktoré činil Ježiš, nič nám nebráni slúžiť tým, ktorí trpia a potrebujú pomoc. Ako môžeš pomáhať ty osobne? Komu? Kedy?`