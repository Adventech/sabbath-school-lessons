---
title:  Jairova dcéra
date:  26/10/2022
---

> <p></p>
> <sup>21</sup>Keď sa Ježiš opäť preplavil člnom na druhý breh, zhromaždil sa okolo neho pri mori veľký zástup. <sup>22</sup>Tu prišiel k nemu jeden z predstavených synagógy menom Jairos. Len čo uzrel Ježiša, padol mu k nohám <sup>23</sup>a úpenlivo ho prosil: „Dcérka mi umiera. Poď, polož na ňu ruky, aby vyzdravela a žila!“ <sup>24</sup>Ježiš s ním odišiel. Nasledoval ho veľký zástup a tlačili sa na neho. ... <sup>35</sup>Kým ešte hovoril, prišli ľudia z domu predstaveného synagógy a vraveli: „Tvoja dcéra zomrela, načo ešte unúvaš učiteľa?“ <sup>36</sup>Avšak Ježiš prepočul to, čo hovorili, a povedal predstavenému synagógy: „Neboj sa, len ver!“ <sup>37</sup>Nikomu inému nedovolil, aby ho sprevádzal, len Petrovi, Jakubovi a Jakubovmu bratovi Jánovi. <sup>38</sup>Keď prišli do domu predstaveného synagógy, videl veľký rozruch, plačúcich a nariekajúcich. <sup>39</sup>Vošiel dnu a povedal im: „Prečo robíte taký rozruch a plačete? Dieťa nezomrelo, ale spí.“ <sup>40</sup>A vysmiali ho. No Ježiš všetkých vyhnal, vzal so sebou otca a matku dieťaťa aj tých, čo boli s ním, a vošiel do izby, kde ležalo dieťa. <sup>41</sup>Chytil dieťa za ruku a povedal mu: „Talitha kum!“, čo v preklade znamená: „Dievča, hovorím ti, vstaň!“ <sup>42</sup>Dievča hneď vstalo a začalo chodiť. Malo totiž dvanásť rokov. Vtedy sa všetkých zmocnil ohromný úžas. <sup>43</sup>Ježiš im dôrazne prikázal, že sa to nikto nesmie dozvedieť a povedal im, aby dali dievčaťu jesť.  

**Osobné štúdium**

Pred Ježišovou smrťou a jeho vzkriesením sa vzkriesenia neobmedzovali na žiadnu konkrétnu etnickú skupinu alebo spoločenskú triedu. Mojžiš patril medzi najväčších ľudských vodcov Božieho ľudu (5Moj 34,10–12). Chudobná fénická vdova však nebola ani len Izraelitkou (1Krľ 17,9). Šunémčanka patrila medzi zámožné ženy (2Krľ 4,8), ale ani ona nebola súčasťou vyvoleného národa. Vdova z Naimu mala iba jediného syna, od ktorého bola pravdepodobne závislá (Lk 7,12). Jairus však bol predstaveným synagógy, pravdepodobne v Kafarnaume (Mk 5,22). Bez ohľadu na ich odlišné zázemie alebo sociálne postavenie boli všetci požehnaní Božou životodarnou mocou.

`Uvažuj o úvodnom texte (porovnaj s Mk 5,21–24.35–43). Čo sa môžeme naučiť o smrti z Kristových slov: „Dieťa nezomrelo, ale spí.“ (Mk 5,39)`

Jairova dvanásťročná dcéra ležala doma smrteľne chorá. Jairus teda išiel za Ježišom a prosil Ho, aby prišiel do jeho domu a položil na ňu svoje uzdravujúce ruky. Ale skôr, ako sa tam dostali, niekto už priniesol smutnú správu: „Tvoja dcéra zomrela, načo ešte unúvaš učiteľa?“ (Mk 5,35). Potom Ježiš povedal zarmútenému otcovi: „Neboj sa, len ver.“ (Mk 5,36). Naozaj, jediné, čo otcovi v jeho situácii zostávalo, bolo úplne dôverovať Božiemu zásahu.

Keď Ježiš prišiel do domu, povedal tým, ktorí sa tam zhromaždili: „Prečo robíte taký rozruch a plačete? Dieťa nezomrelo, ale spí.“ (Mk 5,39) Prítomní sa však Ježišovi posmievali, pretože (1) vedeli, že Jairova dcéra je mŕtva, a (2) nepochopili význam Jeho slov. „Upokojujúca metafora, pri ktorej ‚spánok‘ znamená ‚smrť‘, sa zdá byť Kristovým obľúbeným spôsobom, ako sa odvolávať na túto skúsenosť (Mt 9,24; Lk 8,52; pozri aj Jn 11,11–15). Smrť je spánok, ide však o hlboký spánok, z ktorého človeka môže prebudiť iba veľký Darca života, lebo len on má kľúče od hrobu (pozri Zj 1,18; Jn 3,16; Rim 6,23). (5BC 609)

Čítame, že všetkých, ktorí boli svedkami vzkriesenia, sa „zmocnil ohromný úžas“ (Mk 5,42). Niet divu. Nateraz je smrť konečná, absolútna a zdanlivo nezvratná. Vidieť vzkriesenie na vlastné oči musela byť veľkolepá a život meniaca udalosť.

**Aplikácia**

`Ježišove slová: „Neboj sa, len ver!“ (Mk 5,36) sú dôležité aj pre nás dnes. Ako sa môžeme naučiť veriť aj v tých najťažších situáciách, keď je viera dôležitejšia než inokedy?`