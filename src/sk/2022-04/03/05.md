---
title:  „Mŕtvi nič nevedia“
date:  12/10/2022
---

> <p></p>
> <sup>11</sup>Prečože som sa nenarodil mŕtvy, nezahynul som, len čo som vyšiel z lona matky? <sup>12</sup>Prečo ma vzali na kolená a načo ma nadájali prsia? <sup>13</sup>Veď teraz by som nerušene ležal, spal a odpočíval...  

> <p></p>
> Mŕtvi nebudú chváliť Hospodina, nikto z tých, čo zostupujú do hrobového ticha...  

> <p></p>
> Keď vyjde z nich duch, vrátia sa do zeme, v ten deň padnú ich plány.  

> <p></p>
> <sup>5</sup>Živí vedia, že zomrú, ale mŕtvi nevedia nič. Niet pre nich viac odmeny, lebo ich pamiatka je zabudnutá. ... <sup>10</sup>Všetko, čo tvoja ruka nájde k práci, urob podľa svojej sily, lebo niet práce ani uvažovania, ani poznania a múdrosti v podsvetí, do ktorého ideš.  

**Osobné štúdium**

`Čo hovoria úvodné texty dnešnej lekcie o stave človeka po smrti?`

`Jób 3,11–13`

`Žalm 115,17`

`Žalm 146,4`

`Kohelet – Kazateľ 9,5.10`

Niektoré biblické komentáre tvrdia, že tieto pasáže, napísané poetickým jazykom, nemožno použiť na definovanie stavu človeka počas smrti. Je pravda, že poézia môže byť niekedy nejasná či nejednoznačná, ale v tomto prípade to tak nie je. Jazyk týchto veršov je jasný a ich koncept je v úplnom súlade s celkovým učením Starej zmluvy o tejto téme.

V 3. kapitole knihy Jób patriarcha zavrhuje svoje vlastné narodenie. Príčinou takéhoto postoja je utrpenie, ktorému je vystavený. (Uprostred neznesiteľného utrpenia napadne takáto myšlienka mnohým z nás.) Jób si uvedomuje, že keby zomrel pri svojom narodení, zostal by spať a odpočívať (Jób 3,11.13).

Žalm 115 definuje miesto, kde sa nachádzajú mŕtvi, ako miesto ticha, pretože „mŕtvi nebudú chváliť Hospodina“ (Ž 115,17). Toto určite neznie ako predstava, že verní (a vďační) mŕtvi sú v nebi a chvália Boha.

Podľa Žalmu 146 duševné aktivity jednotlivca smrťou zanikajú. Ide o dokonalý biblický opis toho, čo sa deje po smrti.

A Kohelet – Kazateľ 9 dodáva, že „mŕtvi nevedia nič“ a že v hrobe „niet práce ani uvažovania, ani poznania a múdrosti“ (Koh 9,5.10). Tieto výroky potvrdzujú biblické učenie, že mŕtvi nevedia nič.

Biblické učenie o nevedomí po smrti by v kresťanoch nemalo vyvolávať paniku. Po prvé, na tých, ktorí zomrú nespasení, nečaká žiadne večné horiace peklo ani dočasný očistec. Po druhé, na tých, ktorí zomrú v Kristovi, čaká úžasná odmena. „Pre veriaceho smrť nie je podstatná. Kristus o nej hovorí ako o nepatrnom okamihu. Kto zachová moje slovo, neuvidí smrti naveky. (Jn 8,51.52) Pre kresťana je smrť len spánkom, chvíľou ticha a tmy. Život je skrytý s Kristom v Bohu a keď sa zjaví Kristus, váš život, vtedy sa aj vy zjavíte s ním v sláve (Kol 3,4).“ (DA 787; TV550)

**Aplikácia**

`Uvažuj o tých, čo zomreli v Kristovi. Vydýchli naposledy a či už sú v hrobe tisíc rokov, desať mesiacov alebo jeden deň, je to pre nich úplne rovnaké. Prvé, čo uvidia po svojom vzkriesení, bude návrat Krista. Čo by si povedal na tvrdenie, že mŕtvi sú na tom lepšie ako živí?`