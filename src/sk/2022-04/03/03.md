---
title:  „Duša, ktorá hreší, zomrie“
date:  10/10/2022
---

> <p></p>
> <sup>4</sup>Mne patria všetky osoby – tak osoby otcov, ako osoby synov –, mne patria! Osoba, ktorá hreší, zomrie!

> <p></p>
> <sup>20</sup>Osoba, ktorá hreší, zomrie! Syn neponesie zodpovednosť za vinu svojho otca ani otec neponesie zodpovednosť za vinu syna. Spravodlivosť spravodlivého bude na jednom a vina bezbožného bude na druhom.  

> <p></p>
> Nebojte sa tých, čo zabíjajú telo, ale dušu nemôžu zabiť. Bojte sa skôr toho, kto môže aj dušu, aj telo zahubiť v pekle. 

**Osobné štúdium**

`Ako nám úvodné texty (Ezech 18,4.20 a Mt 10,28) pomáhajú pochopiť podstatu ľudskej duše?`

V hriešnom svete je ľudský život krehký a pominuteľný (Iz 40,1–8). Nič, čo je napadnuté alebo poznačené hriechom, nemôže byť svojou povahou večné. „Cez jedného človeka vošiel do sveta hriech a cez hriech smrť. Takto prešla smrť na všetkých ľudí, pretože všetci zhrešili.“ (Rim 5,12) Smrť je prirodzeným dôsledkom hriechu, ktorý ovplyvňuje všetok život na zemi.

V tejto súvislosti nachádzame v Písme dva dôležité koncepty. Prvým je, že zomierajú ľudia aj zvieratá. Ako to vyjadril kráľ Šalamún: „19Veď údel ľudských synov a údel zvierat je rovnaký: ako zomrie jeden, tak zomrie i druhý, jeden dych je pre všetkých. Človek nemá prednosť pred zvieratami, lebo všetko je márnosť. 20Všetko ide na jedno miesto, všetko vzišlo z prachu a všetko sa do prachu vracia.“ (Koh 3,19.20)

Druhým konceptom je, že fyzická smrť človeka znamená zastavenie jeho existencie ako živej duše (hebr. nefeš). V 1Moj 2,16.17 Boh varoval Adama a Evu, že ak niekedy zhrešia tým, že budú jesť zo stromu poznania dobra a zla, zomrú.

Ozvenu tohto varovania Hospodina zdôrazňuje posolstvo u proroka Ezechiela 18,4,20: „Duša, ktorá hreší, tá zomrie.“ (Roh) Toto vyhlásenie má dva hlavné dôsledky. Po prvé, keďže všetky ľudské bytosti sú hriešnikmi, všetci sme v nevyhnutnom procese starnutia a umierania (Rim 3,9–18.23). Po druhé, tento biblický koncept ruší rozšírenú predstavu o prirodzenej nesmrteľnosti duše. Ak je totiž duša nesmrteľná a po smrti existuje živá v inej sfére, potom by v skutočnosti nemohla zomrieť.

Biblickou odpoveďou na problém smrti však nie je nehmotná duša, ktorá smeruje do raja, očistca, alebo dokonca do pekla. Riešením je skutočné vzkriesenie tých, ktorí zomreli v Kristovi. Ako povedal Ježiš vo svojej kázni o chlebe života: „Veď to je vôľa môjho Otca, aby každý, kto vidí Syna a verí v neho, mal večný život a ja ho vzkriesim v posledný deň.“ (Jn 6,40)

**Aplikácia**

`Prečo je istota druhého príchodu, ktorú zasľúbil Kristus svojím prvým príchodom, svojou obeťou na kríži a svojím vzkriesením, taká kľúčová pre všetko, čomu veríme? Akú nádej by sme mali bez zasľúbenia o Jeho návrate?`