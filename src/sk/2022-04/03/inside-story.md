---
title:  Misijný príbeh
date:   14/10/2022
---

#### Každý cent je posvätný

_Andrew McChesney_

Shyamalinou tvárou preblesol výraz prekvapenia. Práve otvorila obálku, v ktorej boli dve peňažné poukážky na 110 dolárov a 52 centov a rukou napísaný odkaz. Obálka jej prišla z východného pobrežia Spojených štátov. Peňažné poukážky boli vystavené na účet globálnej misie, ktorej pracovníci zakladajú nové skupinky veriacich v odľahlých oblastiach.

V odkaze bolo napísané: „Rozhodla som sa urobiť zbierku pre účely globálnej misie, aby sa aj ďalší ľudia mohli dozvedieť o Božej láske. Milujem Boha a snažím sa šíriť evanjelium vo svojom susedstve.“

Shaymalu najviac prekvapili ďalšie slová, ktoré boli napísané v liste. Shaymala pracuje ako finančná manažérka v rámci globálnej misie, no s takýmto darom sa ešte nestretla. Pisateľka vysvetlila, že jej dar 110 dolárov a 52 centov tvoria drobné mince, ktoré našla na ulici. Keď boli fľaše na drobné plné, zamenila ich za peňažnú poukážku a odoslala ako dar na misiu.

„Mojím darom sú centy, ktoré som zbierala pre Ježiša,“ napísala. „Dúfam, že ľuďom vyčaria úsmev na tvári, keď aj vďaka nim sa budú môcť dozvedieť o Božej láske.“

Ďalší prekvapivý list dostali do kancelárie globálnej misie o niekoľko týždňov. List prišiel zo západného pobrežia Spojených štátov. Vnútri nebol žiaden odkaz, len šek na 165 dolárov. Adresa odosielateľa však prezradila všetko. Odosielateľom bolo väzenie, ktoré poslalo dar v mene jedného svojho väzňa. Za mrežami si človek dokáže zarobiť do 55 dolárov za mesiac, takže darca musel tvrdo pracovať minimálne tri mesiace, aby zarobil na tento dar. „A to nebol jeho prvý dar, ktorý sme od neho dostali,“ dodala Shyamala.

Tretí zaujímavý list otvorila Nimfa, Shyamalina kolegyňa, ktorá tiež pracuje na finančnom oddelení globálnej misie. List prišiel od muža, ktorý im pred niekoľkými dňami zatelefonoval. Chcel sa uistiť, či dostali dar, ktorý im poslal prostredníctvom webovej stránky globálnej misie. Nimfa to skontrolovala a zistila, že banka jeho transakciu zamietla. Volajúci sa teda opýtal na iné spôsoby, ako by im mohol svoj dar poslať. Na to mu Nimfa odporučila použiť šek alebo poštovú poukážku. O niekoľko dní neskôr dostali šek na 70 000 dolárov. Dar predstavoval výnos z predaja pozemku. „Ten muž sľúbil Bohu, že ak sa jeho pozemok podarí predať, celý výnos dá na misiu,“ dodala Nimfa.

Príbehy, ktoré odhaľujú vernosť ľudí Bohu a jeho misii sa silne dotkli sŕdc Shyamaly, Nimfy a ostatných pracovníkov globálnej misie. Či je to dar v hodnote jedného dolára alebo 70 000, každý cent je určený pre prácu misijných pracovníkov. Jeden darca už roky posiela na misiu jednodolárové šeky trikrát mesačne. 

„Ani jeden cent, ktorý dostaneme, nepovažujeme za samozrejmosť,“ povedala Nimfa. „Keď obdržíme dar a keď sa dozvieme, ako alebo prečo sa tieto peniaze k nám dostali, pripomenieme si, že každý cent je svätý. Sú to Pánove peniaze. Každý cent je určený na to, aby pomohol dokončiť misijnú prácu a Ježiš mohol čoskoro prísť.“
