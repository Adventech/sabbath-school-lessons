### Úvod

#### O smrti, umieraní a našej nádeji

Boh stvoril ľudské bytosti, aby žili radostne a šťastne vo večnom, láskyplnom vzťahu s Ním a Jeho stvorením. Tento vzťah však bol zdeformovaný tajomným objavením sa hriechu v nebeských nádvoriach (Iz 14,12–15; Ezech 28,12–19; Zj 12,7–12) a následným pádom Adama a Evy (1Moj 3,1–19; Rim 5,12). Je tragické, že smrť zachvátila nielen celé ľudstvo, ale aj všetko živé. Prejavy smrti môžeme dnes vidieť v listoch, ktoré padajú zo stromov, v kvetoch, ktoré odkvitnú, v smrti našich domácich miláčikov, a predovšetkým v smrti našich milovaných, o ktorých často prichádzame za tragických okolností. Náš svet je naplnený utrpením a nevysychajúcim prúdom sĺz, ktoré nemá kto zotrieť.

V túžbe po lepšom svete si ľudia vybásnili mnohé „raje“, v ktorých by chceli žiť. Napríklad v roku 1933 vydal anglický spisovateľ James Hilton román Lost Horizon (Stratený obzor), ktorý bol o niekoľko rokov neskôr sfilmovaný. Film zachytáva strastiplnú situáciu lietadla, ktorému dôjde palivo a zrúti sa v zasnežených himalájskych horách. Jednu ženu a troch mužov, ktorí haváriu prežijú, odvedie skupina Tibeťanov do rajského údolia Šangri-La. Obyvatelia, izolovaní od vonkajšieho sveta, žijú v láske a múdrosti takmer nesmrteľný život v trvalej harmónii a radosti.

Ide samozrejme len o fikciu.

Ako smrteľné ľudské bytosti potrebujeme istotu v prítomnosti a nádej do budúcnosti. Ako povedal švajčiarsky teológ Emil Brunner: „Čím je kyslík pre pľúca, tým je nádej pre zmysel ľudského života. Vezmi človeku kyslík a on zomrie udusením. Vezmi ľudstvu nádej a ľudstvo začne lapať po dychu, ovládne ho zúfalstvo, ktoré ochromí jeho intelektuálne a duchovné sily pocitom nezmyselnosti a zbytočnosti jeho existencie. Ako závisí osud ľudského organizmu od prísunu kyslíka, tak závisí osud ľudstva od prežívanej nádeje.“ (BRUNNER Emil, Eternal hope, Londýn: Lutterworth Press, 1954, s. 7) Biblická nádej nám dáva silu v čase existenčných kríz, ktorým čelíme na našej ceste do večnosti.

Na rozdiel od fiktívnej krajiny Šangri-La z knihy Stratený obzor, naša nádej na večný život nepochádza z „nejakých vymyslených bájí“ (2Pt 1,16). Zakladá sa na dôveryhodnom Božom zasľúbení dokonalého sveta bez sĺz, bolesti a smrti (Zj 21,1–5). Toto nádherné zasľúbenie inšpirovalo apoštolskú cirkev a mnohí kresťania sa ho počas stáročí držali a utiekali sa k nemu. Toto zasľúbenie nestratilo ani za dve tisícročia svoju silu a aj dnes dáva našim životom zmysel a cieľ. Umožňuje nám to hľadieť do budúcnosti s dôverou. Uisťuje nás, že všetci naši milovaní, ktorí zomreli v Kristovi, vstanú napokon z mŕtvych, aby spolu s nami zdedili večný život.

Tento štvrťrok sa pri štúdiu Písma budeme venovať téme veľkého sporu medzi dobrom a zlom z pohľadu dvoch dôležitých tém: Prvou je pôvod a pretrvávajúca existencia hriechu a smrti. Druhou témou je dielo, ktoré Boh vytrvalo koná, aby tieto problémy vyriešil a priviedol svet späť do jeho pôvodného, dokonalého stavu. Osobitné miesto budeme venovať smrteľnej podstate ľudských bytostí a významu vzkriesenia, prostredníctvom ktorého nadobúdame nesmrteľnosť. V skutočnosti by sme sa smrti nemali báť, pretože Kristus zomrel za nás a premohol moc smrti. Môžeme mať istotu, že Kristus má „kľúče smrti a podsvetia“ (Zj 1,18).

Počas nášho štúdia hlbšie preskúmame aj bolestivú tému smrti. Budeme sa však na ňu pozerať optikou nádeje, ktorú nám ponúka Ježiš.

_Alberto R. Timm je zástupcom riaditeľa Inštitútu Ellen Whiteovej, členom Výboru biblického výskumného inštitútu (BRICOM) a Výboru Geovedného výskumného inštitútu (GRICOM). Predtým pôsobil ako prezident Latin-American Adventist Theological Seminary (LATS)._

_Za materiály na štúdium sobotnej školy je zodpovedné Oddelenie sobotnej školy pri Generálnej konferencii Cirkvi adventistov siedmeho dňa a Oddelenie sobotnej školy pri Česko-Slovenskej únii. Text materiálov bol pri preklade upravený podľa pravidiel dohodnutých s Oddelením sobotnej školy pri Generálnej konferencii._