---
title:  Misijný príbeh
date:   09/02/2024
---

#### Pozváni do sboru - Část 2.

_Andrew McChesney_

Sedmnáctiletý Sekule, středoškolák ze Sarajeva, hlavního města Bosny a Hercegoviny, chtěl poznat pravdu, a tak začal navštěvovat různé modlitebny. Na své otázky, proč by Bůh lásky někoho nechal věčně hořet v pekle, však nenašel uspokojivé odpovědi. Sekule se tedy rozhodl, že pravdu najde sám, a to četbou Nového zákona.

Když se toho léta vrátil do své rodné vesnice v Černé Hoře, přečetl denně jednu knihu Bible. První den přečetl 28 kapitol Matoušova evangelia. Další den četl Marka. Pak četl Lukáše, Jana, Skutky apoštolů a List Římanům. Četl jen jednu knihu denně, a to i tehdy, když se dostal k takovým malým epištolám, jako je List Titovi a Filemonovi.

Z četby Nového zákona vyplynuly některé odpovědi na jeho otázky o Bohu. Toužil však po dalších informacích. Navštívil ještě několik dalších modliteben. Nenavštívil však žádný sbor adventistů sedmého dne. Slyšel, že adventisté slaví každý týden "Sladké soboty", kdy provozují vzájemný sexuální styk. Pomyslel si, že jsou to blázni. Tihle nemohou mít pravdu.

Když nenašel odpovědi ani v jedné z mnoha modliteben, které navštívil, rozhodl se, že Bůh pravděpodobně neexistuje. A tak přestal Bibli číst.

Pak Sekuleho Bibli uviděla jedna středoškolská učitelka. Byla adventistka a viděla Bibli, když členové učitelského sboru prováděli namátkové prohlídky pokojů na kolejích, aby zjistili, zda chlapci neskrývají alkohol nebo drogy.

"Ty máš Bibli!" řekla.

"Ano," řekl Sekule.

"Co jsi se naučil?"

"Mnoho věcí."

Vyptávala se ho na Daniela a Sekule, který měl dobrou paměť, poskytl jasné odpovědi.

"Ty tomu skutečně rozumíš!" zvolala. "Jsi první člověk, kterého jsem potkala, který tomu rozumí. Musíš přijít do sboru Církve adventistů sedmého dne."

Sekule se neodvážil odmítnout. Byla to jeho učitelka. Bál se, že mu sníží známku, když nepůjde.

"Dobře, půjdu," řekl.

Ale lhal. Neměl v plánu jít do sboru.

_Sekule Sekuli´c je zámožný podnikatel a věrný adventista sedmého dne v Černé Hoře. Další část jeho příběhu si přečtete příští týden. Děkujeme vám za vaše misijní dary při sobotní škole, které pomáhají šířit dobrou zprávu o brzkém příchodu Ježíše v Černé Hoře i po celém světě._
