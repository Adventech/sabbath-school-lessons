### Úvod

#### Žalmy – dôverné stretnutia človeka s Bohom

Žalmy sú vo svojej podstate biblické modlitby a oslavy Boha. Ide o texty, ktoré vyjadrujú chválu, radosť, smútok aj zúfalstvo. Zaznievali v súkromí aj na verejnosti. Ich autormi sú králi, básnici, kňazi aj obyčajní ľudia. Vyjadrujú myšlienky spravodlivých, ale aj zlomených, kajúcich hriešnikov. Kniha žalmov slúži mnohým generáciám veriacich ako modlitebná kniha aj spevník.

Žalmy vďačia za svoje osobité postavenie skutočnosti, že kým väčšina Biblie prehovára k nám, žalmy rozprávajú za nás a s nami. Prinášajú požehnanie, nádej a oživenie. Sú návodom na sebareflexiu aj zamyslením nad Božou veľkosťou. Prinášajú úľavu, keď človek kričí v zúfalstve z hlbín. A povzbudzujú k opätovnému odovzdaniu sa Bohu. Preto nie je prekvapujúce, že mnohí ľudia vnímajú biblické žalmy ako svoje vlastné modlitby. Uvedomujú si totiž, že často rezonujú s ich vlastnými pocitmi a skúsenosťami. Martin Luther o Knihe žalmov povedal: „Kde možno nájsť vznešenejšie slová na vyjadrenie radosti ako v žalmoch chvály alebo vďačnosti? V nich môžeme nahliadnuť do sŕdc všetkých svätých, ako keby sme sa pozerali do čarokrásnej záhrady, alebo hľadeli do nebies. ... Alebo kde možno nájsť hlbšie, kajúcnejšie a smutnejšie slová na vyjadrenie zármutku ako v žalmoch? V nich vidíme do sŕdc všetkých svätých, akoby sme sa pozerali do tváre smrti alebo hľadeli priamo do pekla, taká temná a bezútešná je scéna, ktorú vykresľujú meniace sa tiene Božieho hnevu. ... Preto je ľahké pochopiť, prečo je Kniha žalmov obľúbenou knihou všetkých svätých. Lebo každý človek v nej nájde žalmy na konkrétne príležitosti tak, že vyhovujú jeho potrebám, akoby tam boli len pre neho. V žiadnej inej knihe nenájde slová, ktoré by rovnako alebo dokonca lepšie vyjadrovali jeho pocity.“ (LUTHER M.: Selections From His Writings (New York: Anchor Books, 1962, s. 39.40)

Aby sme zakúsili moc žalmov, ktorá premieňa životy, spievajme a modlime sa prostredníctvom ich textov. Tak to robili generácie veriacich, ktorí biblické žalmy používali na vyjadrenie svojich chvál, prosieb, vyznaní, nárekov a vďakyvzdaní adresovaných zvrchovanému Bohu milosti a spravodlivosti.

Musíme teda študovať Knihu žalmov? Rovnako ako zvyšok Písma, aj biblické žalmy boli napísané v osobitom historickom, teologickom a literárnom kontexte. Úlohou štúdia Knihy žalmov je priblížiť konkrétny svet žalmov súčasným čitateľom a poslucháčom. Treba poznamenať, že zatiaľ čo žalmy sú modlitbami Božieho ľudu a dokonca aj modlitbami, ktoré sa modlil Ježiš ako vtelený Boh, sú tiež modlitbami o Ježišovi. Sú Božím zjavením ľudstvu. Ďalšou úlohou štúdia biblických žalmov je teda učiť sa z nich o všetkom, čo Boh urobil, robí a bude robiť pre svet v Ježišovi Kristovi a prostredníctvom Neho.

Hoci Knihu žalmov tvorí 150 poetických textov, táto zbierka nevznikla náhodným výberom, ako by sa mohlo niekomu zdať. Žalmy vydávajú svedectvo o duchovnej ceste, ktorá je spoločná mnohým Božím deťom. Táto púť sa začína vierou, ktorá je pevne založená na Božej zvrchovanej vláde, kde je dobro odmenené a zlo potrestané. Počas nášho štúdia budeme skúmať, čo sa stane, keď do dobre fungujúceho sveta viery vtrhne zlo. Môžeme mať aj vtedy istotu, že Boh stále vládne? Ako môžu veriaci spievať Pánovu pieseň v cudzej krajine?

Modlime sa, aby nás biblické žalmy posilňovali na našej životnej ceste, aby sme prostredníctvom nich mali každodenné spoločenstvo s Bohom a aby naše stretnutia boli čoraz dôvernejšie, a to až do dňa, keď uvidíme Ježiša Krista tvárou v tvár.

_Dragoslava Santrac, PhD zo Starej zmluvy, je vedúcou redaktorkou Encyklopédie adventistov siedmeho dňa pri GK CASD. Je autorkou časti Žalmy 76–150 pre Medzinárodný biblický komentár adventistov siedmeho dňa._

_Za materiály na štúdium sobotnej školy je zodpovedné Oddelenie sobotnej školy pri Generálnej konferencii Cirkvi adventistov siedmeho dňa a Oddelenie sobotnej školy pri Česko-Slovenskej únii. Text materiálov bol pri preklade upravený podľa pravidiel dohodnutých s Oddelením sobotnej školy pri Generálnej konferencii._