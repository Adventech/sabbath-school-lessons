---
title:  Misijný príbeh
date:   22/03/2024
---

#### Bez vlasů, ale s kloboukem: Část 8.

_Andrew McChesney_

Sekule se dozvěděl o dvou dalších světitelích soboty v armádě: o nadporučíkovi, který se připravoval na křest, a o starším muži, který se narodil v rodině adventistů sedmého dne. V Bosně zuřila válka a nadporučík se snažil Sekuleho přesvědčit, že zoufalá doba si žádá zoufalá opatření.

"Je to zvláštní doba a musíš jíst, co je," řekl. "Můžeš praktikovat své náboženství, až odejdeš z armády, ale teď musíš myslet na své zdraví".

Sekule usoudil, že nadporučík není adventista. Mluvil jako Sekuleho nevěřící rodiče a Sekule nechtěl jíst maso.

Sekule zatoužil setkat se s vojákem, který se narodil v adventistické rodině. Chtěl ho požádat o radu, co má jíst, co má dělat, kdyby ho poslali na frontu, nebo se jen společně pomodlit. Cítil se tak osamělý.

Jednoho dne někdo v jídelně Sekuleho na tohoto adventistu upozornil. Sekule sledoval, jak si muž sedá s talířem vepřových párků a hnědých fazolí smažených na sádle, vyndává párky a jí fazole.

V Sekuleho nitru se rozpoutal boj. "Jí nečisté jídlo", pomyslel si. Pro sebe si pak řekl: "Jsi snad hloupý? Tolik jsi zhubl a nemáš sílu, protože nechceš nic jíst. Podívej se na něj. Je chytrý. Až odejdeš z armády, můžeš jíst, cokoli chceš."

Sekule udělal krok k výdejně jídla. Pak udělal další krok. Neměl "hlad" - byl vyhladovělý, protože už dvacet dní jedl jen chleba s čajem.

Pár kroků od jídla se zastavil. "Nevezmu si to", řekl si. "Pokud za mě Bůh zemřel, budu mu věrný."

Po několika měsících přišlo jaro a Sekule jedl pučící listy na stromech. Jedl také trávu, kterou znal z dětství jako jedlou.

Po čtyřech měsících vojenské služby vyšel z kasáren a jedl své první jídlo s lžící. Jeden adventistický pastor ho pozval k sobě domů na jídlo.

Nedlouho poté byl Sekule poslán do srbského hlavního města Bělehradu, aby sloužil pod nejvyšším vojenským generálem. Byl jedním z nejlepších písařů na dálnopisu v zemi. Jeho nové kasárny se nacházely jen 20 minut chůze od semináře adventistů sedmého dne. Ve své nové funkci měl povoleno opustit kasárny, kdykoli se mu zachtělo, a téměř každý den se v semináři stravoval vegetariánsky. Sekule věřil, že Bůh odměňoval jeho věrnost.

Sekule se v armádě těšil dobrému zdraví. Nikdy neonemocněl. Přišel pouze o vlasy. Do armády nastoupil s vlasy a odešel bez nich. Říká, že to bylo, jako by mu Bůh říkal: "Když mi budeš věrný, postarám se o tebe. Ano, budeš mít problémy. Ano, přišel jsi o vlasy. Ale to není problém. Mám pro tebe klobouk."

_O životě Sekule Sekuli´c po vojenské službě si můžete přečíst v anglicky psaném čtvrtletníku Misie (v třetím čísle z roku 2023), který je k dispozici na adrese bit.ly/adultmission. Děkujeme vám za vaše misijní dary při sobotní škole, které pomáhají šířit dobrou zprávu o brzkém příchodu Ježíše v Černé Hoře i po celém světě._

#### Zachráněn díky psovi (příběh z výše zmíněného čtvrtletníku)

Starší otec se zadíval na jednadvacetiletého adventistu sedmého dne, který se u něj zastavil kvůli lekcím studia Bible v hlavním městě Černé Hory, Podgorici.

Jeho šestnáctiletý syn nebyl doma, aby převzal list papíru s biblickou lekcí.

"Je to můj jediný syn," řekl otec Sekulemu. "Nemám ve svém životě nikoho jiného než jeho. Čekal jsem na něj celý život. Chci se o vás něco dozvědět. Jste z nějaké sekty?"

Sekule chtěl muži říci, že nepatří k žádné sektě, ale k adventistům sedmého dne. Měl však strach.

"My nejsme sekta," řekl. "Jsme křesťané, kteří věří v Ježíše Krista a Ducha svatého, a chceme vašemu synovi pouze pomoci pochopit základní biblické pravdy. Váš syn se nenaučí nic špatného."

"Nechci, aby se přidal k nějaké sektě," řekl otec.

Pak otec vyslovil výhrůžku, při níž Sekulemu ztuhla krev v žilách.

"Pokud někdo zavede mého syna špatným směrem, jsem připraven ho zabít a chránit svou rodinu," řekl.

Psala se devadesátá léta a ve vzduchu visela svoboda poté, co se bývalá sovětská Jugoslávie rozpadla na řadu menších zemí včetně Černé Hory. Sekule a další adventisté využívali nabyté svobody k šíření biblických kurzů v hlavním městě.

Po vyhroceném setkání Sekule týden zápasil s Bohem. Obával se, co se stane, až se vrátí do toho bytu. Jeho obavy den ode dne rostly. Šestý den poklekl před Bohem a řekl: "Mám smrtelný strach. Nevím, co se stane. Jediné řešení je se tam nevracet, ale to není řešení, protože jsem slíbil tomu synovi, že tam příjdu. Potřebuji od Tebe něco zvláštního. Prosím, pomoz mi."

Druhý den zopakoval modlitbu, vzal si biblické lekce a odešel z domova, aby je roznesl. Když šel k prvnímu bytu, procházel parkem, kde žila smečka toulavých psů. Největší pes opustil smečku a vydal se směrem k Sekulemu.

"Běž!" Sekule psovi řekl. "Běž pryč!"

Pes udělal několik kroků zpět, ale pak ho opět následoval.

Pes čekal před prvním bytovým domem, který Sekule navštívil. Pak ho pes následoval k dalšímu. Když Sekule přišel k bytovému domu podezřívavého otce, pes ho následoval po schodech nahoru. Bylo to poprvé, co ho pes následoval dovniř bytového domu. Sekule si uvědomil, že se mu Bůh zřejmě snaží dodat odvahu.

Zdálo se, že mu tím Bůh říká: "Proč se s tím psem bojíš? Pošlu ti anděla, aby tě chránil, když to budeš potřebovat. Ten pes je viditelným důkazem mé přítomnosti. To, co ty nevidíš, je má ochrana tebe."

Sekule se cítil povzbuzen.

Když Sekule se psem dorazili ke dveřím bytu, Sekule znovu řekl: "Jdi pryč! Jdi pryč!"

Pes udělal tři kroky zpět po schodech a podíval se na něj.

Sekule zazvonil na zvonek.

Otec otevřel dveře. Když uviděl Sekuleho, rozzuřil se. Zařval: "Ale ty jsi -" Pak ale uviděl psa a o krok ustoupil. Nadechl se a řekl klidnějším hlasem: "Můj syn se rozhodl, že už biblické lekce studovat nebude."

Když Sekule opustil budovu, pes odešel opačným směrem. Sekule už psa nikdy neviděl.

Uplynulo asi deset let a syn se stal v Černé Hoře slavným zpěvákem. Jednou v rozhovoru pro média mluvil o své víře. Řekl: "Jsem skutečně věřící, ale jsou věci, kterým věřím jinak, než jak je to v našem tradičním náboženství zvykem."

Když Sekule uslyšel tato slova, jeho srdce se naplnilo radostí. Věděl, že Bůh použil biblické lekce ke své slávě.

Sekule neví, co se se synem stalo. Už nezpívá ani nežije v Černé Hoře. Ale Sekule ví jedno: Bůh chrání ty, kdo sdílejí evangelium.
