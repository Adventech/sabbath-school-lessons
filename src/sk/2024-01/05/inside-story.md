---
title:  Misijný príbeh
date:   02/02/2024
---

#### Odmítnutí Boha - Část 1.

_Andrew McChesney_

Pětiletého Sekuleho vyděsilo babiččino varování před peklem. "Musíš být hodný," říkala babička. "Když nebudeš hodný, skončíš v pekle."

"Co myslíš tím 'skončit v pekle'?" zeptal se chlapec.

"Když budeš lhát nebo krást, skončíš ve věčných plamenech," řekla. "Budeš cítit plameny po celou věčnost."

Babiččina slova zažehla v chlapcově srdci velký strach. Byl zmatený. Na jednu stranu říkala, že Bůh je láska. Na druhou stranu řekla, že pokud Sekule zalže, skončí v pekle. Sekule se bál, protože si nemohl pomoci a někdy lhal.

Chlapec nevěděl, co má dělat. Na rodiče se obrátit nemohl. Ti v tehdejší komunistické Černé Hoře nebyli křesťané. Babička byla jediná křesťanka, kterou ve vesnici znal.

Jednoho dne, když se nikdo nedíval, schoval se za keř a spílal Bohu. "Nevím, proč lidé říkají, že jsi láska," řekl. "Ty nejsi láska, ale netvor. Proč jsi mě stvořil, abych skončil v plamenech? Mám být věrný a nelhat a nedělat špatné věci? Nemůžu v Tebe věřit a ani v Tebe věřit nechci. Jsi netvor."

Sekule s Bohem skončil. Bylo mu teprve pět let a o Boha neměl zájem.

O devět let později, ve čtrnácti letech, byl Sekule poslán na internátní střední školu v Sarajevu, hlavním městě Bosny a Hercegoviny. Mezi 700 chlapci na škole byl jediný z Černé Hory. Protože cítil, že ho jako outsidera čeká nelehký boj, uchýlil se k rvačkám, aby získal přijetí mezi spolužáky. K bitkám docházelo téměř každý den. Když se někdo jen dotkl jednoho z jeho uší - a bylo pokušení se jich nedotknout, protože trčely jako rukojeť od čajového šálku - zuřivě zaútočil. Při jedné rvačce mu na ruce zůstala jizva po noži. Sekule také druhé šikanoval. Když jeden mladší chlapec dostal z domova balíček s jídlem, Sekule ho pověsil za kotníky z okna koleje, dokud mu balíček nevydal.

Po třech letech rvaček ale v Sekulem začla růst touha poznat pravdu. Zajímalo ho, zda mu babička řekla pravdu o Bohu. Ale co je to pravda? V Sarajevu existovalo několik hlavních náboženství: islám, pravoslaví, katolicismus a judaismus. Sekule se ptal: Když je Bůh jeden, proč je tolik náboženství? Rozhodl se, že se seznámí se všemi náboženstvími, aby našel pravdu.

_Sekule Sekuli´c je zámožný podnikatel a věrný adventista sedmého dne v Černé Hoře. Více z jeho příběhu si přečtete příští týden. Děkujeme vám za vaše misijní dary při sobotní škole, které pomáhají šířit dobrou zprávu o brzkém příchodu Ježíše v Černé Hoře i po celém světě._
