---
title:  Misijný príbeh
date:   08/09/2023
---

#### Kniha a odvoz

_Andrew McChesney_

Alexej Arušanjan, 33-ročný Ukrajinec, ktorý žije v Poľsku, meškal. Práve dokončil svoju prácu – montáž okien. Potreboval sa ešte zastaviť na čerpacej stanici. Ponáhľal za manželkou, pretože boli dohodnutí, že spolu pôjdu na večerný nákup. 

Na benzínovej pumpe si Alexej všimol mladého muža, ktorý sa snažil naštartovať skúter. Štartoval a štartoval, ale márne. Veľká termoizolačná taška vzadu na skútri svedčila o tom, že jej majiteľ si zarába donáškou potravín. Alexej nevedel dobre po poľsky, ale nechcel si nechať ujsť príležitosť pomôcť mu. Kým tankoval a platil za benzín, myslel na mladého muža. Keď sa vrátil do auta, otvoril okno a zavolal: "Čo sa stalo?" 

Mladík bol Poliak. Povedal: "Skúter nechce naštartovať."

Alexej patrí medzi členov cirkvi, ktorí ponúkajú a rozdávajú knihu Veľký spor vekov od Ellen Whiteovej. Je to náročná úloha, ktorá vyžaduje vnímavých ľudí. Alexej videl dobrú príležitosť a mladému mužovi ponúkol knihu.

"Mám pre vás darček," povedal. "Je to kresťanská kniha, ktorá hovorí o dejinách kresťanstva od čias prvých kresťanov, ktorí po Kristovom návrate do neba bránili pravdu, až po udalosti, ktoré nastanú na konci sveta. Myslím, že vás zaujme."

Mladík prijal knihu a poďakoval. Alexej sa vrátil do auta. Sadol si a premýšľal. Nemôžem odísť. Nesplnil som svoju kresťanskú povinnosť, pomyslel si. Dal som mu knihu, ale nenaplnil som jeho potrebu. Otvoril dvere auta a povedal: "Môžem vás odviezť na miesto doručenia."

"Naozaj?" spýtal sa prekvapene mladý muž.

"Naozaj," povedal Alexej. "Viem sa vžiť do vašej situácie. Odveziem vás."

Mladý muž vzal tašku s jedlom a Alexej ho odviezol na uvedenú adresu vzdialenú asi 3 km. "Počkáte na mňa?" spýtal sa mladý muž.

"Samozrejme. Priviezol som vás."

Cestou späť na čerpaciu stanicu mladý muž rozmýšľal o láskavosti, ktorú mu Alexej preukázal. "V Poľsku sa len veľmi málo kresťanov zastaví a ponúkne pomoc. Vy ste z Ukrajiny a ponúkli ste mi pomoc," povedal. Predstavil sa ako Kamil. Alexej mu hovoril o Božej láske a Kamil pozorne počúval. Keď prišli na čerpaciu stanicu, Kamilov spolupracovník už opravoval jeho skúter.

Alexej odišiel. Kamil mal pomoc a tak mohol odísť.

Alexej meškal na stretnutie s manželkou, ale stálo to za to. Zdržalo ho stretnutie s Bohom.

_Dary trinástej soboty v tomto štvrťroku sú určené pre Transeurópsku divíziu, do ktorej patrí aj Poľsko. Ďakujeme za vaše štedré dary._
