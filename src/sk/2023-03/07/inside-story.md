---
title:  Misijný príbeh
date:   11/08/2023
---

#### Obeť – 4.

_Andrew McChesney_

Uplynul približne rok. Almira sa každý večer modlila a čítala Bibliu, aby jej zlý duch dal pokoj. Každú sobotu chodila na bohoslužbu a znášala nepríjemnú kritiku, ba aj vyhrážky od rodičov, príbuzných i susedov. Ostatné veci v jej živote sa nezmenili. V pracovných dňoch chodila do školy a po nociach a cez víkendy chodila na zábavy s priateľmi po kluboch.

Keď mala 18, Almira sa ocitla na križovatke svojej kresťanskej viery. Narazila na otázku, na ktorú nevedela odpovedať. Nevedela pochopiť, prečo Biblia nazýva Ježišovu smrť obeťou. Ježišova smrť jej nepripadala ako obeť. Hoci bol kruto prenasledovaný a ukrižovaný, určite vedel, že bude vzkriesený. Tak ako to mohla byť obeť? Naopak, Almira znášala prenasledovaniu každú sobotu. Mala pocit, že pre Ježiša obetovala svoj vzťah s rodičmi, príbuznými i priateľmi. Netušila, ako sa jej príbeh skončí. Zdalo sa jej, že ona priniesla väčšiu obeť.

Modlila sa, aby dostala odpoveď. "Ježišu," povedala, "čítala som, že Ti mám otvorene povedať o svojich starostiach a Ty mi odpovieš. Mám preto takýto návrh: Každý deň si budem čítať o Tvojom živote v evanjeliách a v knihe Túžba vekov. Prosím, zjav mi, čo znamená tvoja smrť na kríži a prečo bola tvoja obeť taká veľká."

Almira v skutočnosti nechcela čítať Bibliu ani knihu Túžba vekov od Ellen Whiteovej, ale prinútila sa čítať oboje každý deň. Spočiatku bojovala s nudou pri čítaní. Nemala blízky vzťah k Ježišovi. Aj keď ho v sobotu uctievala, počas týždňa žila svoj vlastný život.

Almira čítala ďalej a nakoniec našla odpoveď. V knihe Túžba vekov sa dočítala: "Satan útočil na Ježiša prudkým pokušením. Spasiteľ nemohol dohliadnuť za brány hrobu. Nádej mu nezaručovala víťazstvo nad hrobom ani neprinášala svedectvo o tom, že Otec túto obeť prijme. Obával sa, že hriech je Bohu taký odporný, že ich odlúčenie môže byť večné." (TV 528)

To bola odpoveď na jej modlitbu. Aj Ježiš sa bál, že zomrie naveky, ale bol pripravený podstúpiť toto riziko pre ňu. Zasiahlo ju to, že nevedel, aký bude jeho koniec, rovnako ako ona nevedela, ako sa jej príbeh skončí. Riskoval však svoj večný život, aby ju zachránil.

Ohromená takou nekonečnou láskou vyliala svoje srdce v modlitbe. "Ježiš, aj keby ťa nikto iný na svete nenasledoval, ja ťa budem nasledovať," povedala.

Rozhodla sa odovzdať svoj život Ježišovi v krste.

_Pokračovanie príbehu nabudúce. Ďakujeme vám za vaše misijné dary, ktoré pomáhajú šíriť evanjelium v Rusku a po celom svete._
