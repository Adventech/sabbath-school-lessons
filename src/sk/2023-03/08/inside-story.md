---
title:  Misijný príbeh
date:   18/08/2023
---

#### Božie uzdravenie – 5.

_Andrew McChesney_

Almira oznámila rodičom svoje rozhodnutie stať sa členkou spoločenstva Cirkvi adventistov siedmeho dňa. Povedala im tiež, že absolvovala kurz o nadprirodzených javoch, ktorý jej zakázali, o zlom duchu, ktorý ju trápil a o pretrvávajúcich nočných morách.

Matka sa rozplakala. "Ak ti cirkev pomôže, tak tam choď," povedala.

Po krste zlý duch Almiru už nikdy neobťažoval. 

46-ročná Almira H. Jalyševová dnes učí jazyky na Zaokskej adventistickej univerzite v Rusku. Jej manžel Kamil K. Jalyšev, s ktorým sa zoznámila a vzala počas štúdia na Zaokskej univerzite koncom deväťdesiatych rokov, je pastorom a viceprezidentom pre študentské záležitosti na univerzite. Predtým, ako začali pracovať na tejto univerzite, pôsobili desať rokov ako misionári medzi nekresťanmi v ruskom regióne severného Kaukazu, ktorý je súčasťou tzv. okna 10/40. Nedávno získali obaja vysokoškolský titul na Adventist International Institute of Advanced Studies (AIIAS) na Filipínach.

Almira je tiež matkou. U nich doma platí pravidlo, že deti nesmú pozerať kreslené filmy a čítať knihy, v ktorých sa spomína mágia. Po vlastnej skúsenosti so zlými duchmi vie, že neexistuje nič také ako dobrá alebo zlá mágia. Podľa nej každá mágia otvára dvere satanovi a zlým silám. Niekedy sa jej rodičia pýtajú: "O čom sa budú moje deti rozprávať s kamarátmi, ak nebudú pozerať rozprávky?" Ona im odpovie, že existujú zaujímavejšie veci, ktoré môžu sledovať a o ktorých sa môžu rozprávať, napríklad dokumentárne filmy o zvieratách a prírode, ak sa teda už rozhodnú mať doma televízor.

Almirina sestra Faniya je adventistka. Ich otec pred smrťou chodieval s nimi v sobotu na bohoslužby. Ich matka, ktorá má teraz 75 rokov, pravidelne číta Bibliu a spisy Ellen Whiteovej. Už netrpí bolesťami hlavy, ktoré chcela Almira vyliečiť pomocou kurzu o nadprirodzených javoch. Po krste začala Almira nosiť domov časopisy o zdraví. Matka ich čítala a jej životný štýl sa pomaly menil. Kedysi pila len čierny čaj. Teraz nahradila tento nápoj čerstvou vodou a stala sa fyzicky aktívnou. Bolesti hlavy ustúpili. Almirina túžba sa splnila, ale nie tak, ako si to ona predstavovala. Matka bola uzdravená.

Almira sa modlí, aby bola uzdravujúcou prítomnosťou v živote mnohých ľudí. Hovorí: "Odvážny krok, ktorý som urobila, keď som svoj život odovzdala Ježišovi, zmenil môj život. Skazená, sebecká dievčina dostala privilégium stať sa Ježišovými rukami a nohami. Mojou najväčšou túžbou je slúžiť mu."

_Tento misijný príbeh ilustruje jeden z cieľov strategického plánu Cirkvi adventistov siedmeho dňa "I Will Go": "Posilniť a diverzifikovať adventistickú misiu... v celej oblasti okna 10/40."_
