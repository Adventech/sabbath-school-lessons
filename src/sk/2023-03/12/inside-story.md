---
title:  Misijný príbeh
date:   15/09/2023
---

#### Hľadanie správnych slov

_Andrew McChesney_

Alexej Arušanjan, 33-ročný ukrajinský občan, ktorý žije v Poľsku, si všimol Bibliu a mnoho ďalších náboženských kníh v byte, kde montoval okná.

Alexej patril k členom cirkvi, ktorí rozdávali knihu Veľký spor vekov od Ellen Whiteovej. Bola to ťažká úloha, pretože vnímavých ľudí bolo málo. Alexej sa modlil za príležitosť ponúknuť túto knihu v tomto dome.

Žena, ktorá mala asi 40 rokov a bývala sama, mu ponúkla šálku čaju. Alexej sedel a popíjal čaj, zatiaľ čo domáca pani sa venovala svojej práci. Pri práci si spievala. Alexej sa modlil, aby mu Boh ukázal, čo má robiť. Napokon sa jej prihovoril. 

"Vidím, že rada čítate knihy," povedal.

"Áno, naozaj rada čítam," povedala. "Možno ste si všimli, že nemám televízor. Stále čítam."

Žena pokračovala v práci a spievala.

Alexej dostal nápad. "Ste kresťanka?" spýtal sa.

"Áno, v kostole spievam v spevokole," povedala.

"Aj ja chodím na bohoslužby na Foksal 8," povedal Alexej a uviedol adresu jediného zboru Cirkvi adventistov siedmeho dňa vo Varšave, v hlavnom meste Poľska. "Som protestant – adventista siedmeho dňa." Keď videl, že žena pozorne počúva, osmelil sa.

"Chcel by som vám dať darček – knihu o dejinách kresťanstva," povedal. "Je naozaj zaujímavá."

Žena súhlasila, že si knihu pozrie.

Keď Alexej odnášal náradie do auta, obával sa, že žena mu už neotvorí, keď sa vráti s knihou. Ale ona ho privítala a pozvala ďalej. Pekný obal knihy na ňu urobil viditeľný dojem. Hneď v nej začala listovať. Podľa výrazu jej tváre Alexej usúdil, že nesúhlasí so všetkým, čo tam vidí.

"Je na vás, či to, čo je v knihe, prijmete alebo odmietnete," povedal.

Žena prijala knihu a povedala: "Ďakujem vám."

Ešte chvíľu sa spolu rozprávali. Keď Alexej odchádzal, v srdci cítil radosť. Bol nesmierne šťastný, že našiel spôsob, ako tejto žene ponúknuť túto knihu.

"Mohol som zostať ticho," povedal. "Ale ona mala právo rozhodnúť sa, či knihu prijme alebo nie. Mojou povinnosťou bolo len jej ju ponúknuť."

_Dary trinástej soboty v tomto štvrťroku sú určené pre Transeurópsku divíziu, do ktorej patrí aj Poľsko. Ďakujeme za vaše štedré dary._
