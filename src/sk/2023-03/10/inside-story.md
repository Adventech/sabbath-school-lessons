---
title:  Misijný príbeh
date:   01/09/2023
---

#### Navštevovanie väzňov v Španielsku

_Gabriel Diaz_

Práca s väzňami je moja vášeň. Všade, kde som pôsobil ako pastor – najprv v mojej rodnej Kolumbii a teraz v Španielsku – som pracoval aj ako väzenský kaplán.

Za posledné dve desaťročia som v Španielsku navštevoval štyri väznice, vrátane ženskej väznice s najvyšším stupňom ochrany v Madride, hlavnom meste Španielska. Tri roky som rokoval s predstaviteľmi väznice, kým mi dovolili pracovať v tejto väznici pre 400 žien. Napokon mi v roku 2019 prvýkrát dovolili vstúpiť do nej a viesť bohoslužby, ktoré sa konali každý štvrtok od 17:30 do 19:00. Na prvú bohoslužbu prišla len jedna žena. Ale veľmi pozorne a ochotne počúvala.

"Som veľmi rád, že sme sa mohli spoznať," povedal som jej. "Veľmi rád sem chodím. Musíme sa modliť, aby sme sa mohli stretávať vo väčšom počte."

Prosili sme Boha, aby na naše štvrtkové stretnutia priviedol viac ľudí. Keď som prišiel na štvrté stretnutie, čakalo ma desať žien! Dnes navštevuje stretnutia každý týždeň 60 žien. Ich vek sa pohybuje od 22 do približne 70 rokov. Náš program je rozdelený na tri časti: piesne a modlitby; čas pre ženy, keď sa môžu podeliť o svoje osobné svedectvá a štúdium Biblie.

Keď sa im prihováram, vždy im pripomeniem, že Boh je ich Otcom v nebi. "Boh sa na vás pozerá ako na svoje dcéry," poviem im.

Za všetky roky svojej pastoračnej služby som nikdy nebol svedkom takých chvál ako vo väzení. Sú veľmi intenzívne. Ženy sú vo svojich modlitbách veľmi otvorené a úprimné. Niekedy sa teším na naše štvrtkové stretnutie viac ako na sobotné stretnutie v zbore.

Čas, ktorý môžeme stráviť spolu, je veľmi krátky, preto si každá žena môže napísať svoje osobné svedectvo na kúsok papiera, priniesť ho na stretnutie a tu mi ho na konci odovzdať. Listy obsahujú slová chvály o tom, ako Boh mení ich život. Aj teraz mám celkom peknú kôpku listov.

Skupina členov zboru navštevuje tieto ženy cez víkend a spolu študujú Bibliu. Medzi nimi je však sklenená stena. Nepustia ich dovnútra ako mňa. Ale spolu už vidíme prvé ovocie. Niekoľko žien odovzdalo svoj život Ježišovi. Nadviazali sme tiež kontakt s ich príbuznými.

Tento misijný príbeh ilustruje jeden z cieľov strategického plánu Cirkvi adventistov siedmeho dňa "I Will Go": "Posilniť a diverzifikovať adventistickú pomoc... medzi nezasiahnuteľnými a nedostatočne zasiahnutými skupinami ľudí." Viac informácií nájdete na webovej stránke: IWillGo2020.org
