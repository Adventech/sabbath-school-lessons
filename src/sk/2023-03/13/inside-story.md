---
title:  Misijný príbeh
date:   22/09/2023
---

#### Sila niekoľkých slov

_Andrew McChesney_

Keď v roku 2022 vypukol v jeho vlasti – Ukrajine ozbrojený konflikt, Alexej Arušanjan žil v bezpečí za hranicami – v Poľsku, kde už niekoľko rokov pracoval. Montoval okná v rodinných domoch. Ale na Ukrajine mal veľa príbuzných, o ktorých sa bál.

Volal postupne všetkým príbuzným, aby zistil, ako sa im darí a či by im mohol nejako pomôcť. "Ako sa máš, teta Ľuda?" spýtal sa.

"Všetko je v poriadku, chvála Bohu," odpovedala. "Sme v úkryte."

Teta mu povedala, že jej dcéra Nasťa s malým synom sa plánujú pripojiť k utečencom, ktorí sa hrnú cez hranice do Poľska. Za normálnych okolností by jej cesta trvala jeden deň. Teraz to však bolo dva až tri dni.

"Prídu do Varšavy?" spýtal sa Alexej. "Nech mi zavolajú. Môžu zostať u mňa tak dlho, ako budú potrebovať. Môžem im ísť oproti na hranicu."

O chvíľu zavolal ďalší príbuzný z Ukrajiny a povedal, že Nasťa so synom sú už v Poľsku. Prekročili hranice a bývajú v jednej poľskej rodine, ktorá ich prichýlila. Mnoho Poliakov veľkoryso ponúklo utečencom dočasné ubytovanie.

Alexej jej zavolal a sľúbil, že pre nich príde.

Keď Alexej prišiel, Nasťa so synom ho už čakali. 60-ročný majiteľ domu ich odprevadil až k autu. Keď nastupovala do auta, Nasťa mu zamávala na rozlúčku. Alexej otvoril kufor auta, aby doň uložil ich veci. Keď sa dvere kufra otvorili, uvidel tam niekoľko výtlačkov knihy Veľký spor vekov od Ellen Whiteovej. Alexej patril k tým, ktorí túto knihu rozdávali. V kufri mal vždy niekoľko týchto kníh. Alexej jednu vzal. "Mám pre vás dar," povedal mužovi.

"Aký?" spýtal sa muž zvedavo.

"Je to kresťanská kniha, ktorá obsahuje dejiny kresťanstva od čias prvých kresťanov, ktorí po Kristovom nanebovstúpení bránili pravdu, až po udalosti, ktoré nastanú na konci sveta," povedal Alexej. "Myslím, že vás táto kniha zaujme."

Muž si knihu vzal. Potom Alexeja silno objal. "Ďakujem," povedal.

Alexej bol nesmierne šťastný. Nečakal, že to bude také ľahké. "Bola to Božia vôľa," povedal. "Všetko, čo som musel urobiť, bolo povedať pár slov a muž si knihu vzal. Modlím sa, aby si ju prečítal a aby si ju prečítali aj jeho žena a deti. Dúfam, že ju prijmú." 

_Dary trinástej soboty v tomto štvrťroku sú určené pre Transeurópsku divíziu, do ktorej patrí aj Poľsko. Ďakujeme vám za vaše štedré dary._
