---
title:  Misijný príbeh
date:   21/07/2023
---

#### Vystrašená v Rusku: 1. část

_Andrew McChesney_

Poté, co se šestnáctiletá Almira přihlásila do kurzů o nadpřirozenu v ruské republice Baškortostán, začaly se doma dít neobvyklé události.

Psal se rok 1992. V předchozím roce se rozpadl Sovětský svaz a zájem veřejnosti o kdysi zakázané náboženství byl vysoký. Dva Rusové z Moskvy se objevili v Almiřině škole ve městě Sibaja a nabídli mimoškolní kurzy o mimosmyslovém vnímání.

Almiřini rodiče Almiře účast na kurzech zakázali.

Ruští učitelé z kurzu však slibovali, že jí odhalí úžasná tajemství, včetně toho, jak léčit nemoci. Matka už nějakou dobu trpěla bolestmi hlavy a Almira jí chtěla pomoci. Proto se tajně kurzů účastnila. Učili ji, že je obklopena neviditelnými dobrými a zlými silami, a pokud je ovládne, dokáže dělat zázraky.

Sama doma se pokoušela uvést do praxe to, co se učila. Vedla doma jednostranný rozhovor s neviditelnými silami a říkala, že je chce ovládat.

Toho večera, když si šla lehnout a zhasla světlo, ucítila v místnosti něčí přítomnost.

Po nějaké době se tato přítomnost projevila i během dne, když byla doma sama. Někdy si všimla stínu, který běžel kolem okna.

Neměla strach. Myslela si, že je silná a že je na cestě k ovládnutí neviditelné síly.

Postupem času si ale ke svému zklamání uvědomila, že ta síla je silnější než ona.

Nedokázala ji ovládnout.

Vyděšená přestala zhasínat světla, když šla večer spát. Bála se usnout. A když konečně usnula, měla děsivé noční můry.

V zoufalství Almira požádala matku, aby spala s ní. Matka však po několika dnech odmítla. Řekla, že má noční můry.

Během následujících šesti měsíců se Almiřin život obrátil vzhůru nohama. Zhoršily se jí známky a zdálo se, že je v neustálém konfliktu s učiteli, přáteli i rodiči. Její strach se zvětšoval. Nevěděla, kam se obrátit.

_Příští týden si o Almiře přečtěte více. Děkujeme vám za vaše misijní dary, které pomáhají šířit evangelium v Rusku a po celém světě._
