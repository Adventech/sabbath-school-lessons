---
title:  Misijný príbeh
date:   04/08/2023
---

#### Písmo ako zbraň – 3.

_Andrew McChesney_

V tú noc sa Almira zobudila po ďalšej nočnej more. Rozhodla sa, že nasledujúcu sobotu pôjde na bohoslužbu Cirkvi adventistov siedmeho dňa. Ráno si však pomyslela: Ja nie som kresťanka. Nemôžem tam ísť. Nasledujúcu noc mala opäť nočnú moru. Opäť rozmýšľala, čo má robiť. Nakoniec sa rozhodla a v sobotu sa vybrala do modlitebne Cirkvi adventistov s. d. 

Po niekoľkých týždňoch sa Almirini rodičia dozvedeli, že v sobotu chodieva Almira na bohoslužbu. Zakázali jej to. Aj ostatní príbuzní – keď sa to dozvedeli – ju prosili, aby tam nechodila. Keď ju susedia videli ísť v sobotu do zboru, zámerne vyšli zo svojich bytov a vynadali jej. Sobotu čo sobotu to bol pre Almiru veľmi ťažký zápas. Rada však chodila na bohoslužby a tak v tom pokračovala. Učila sa o Ježišovi a nachádzala v ňom pokoj.

Doma sa však prítomnosti zlého ducha nezbavila. Prichádzal stále v noci. Almira sa začala nahlas modliť: "Pane Bože, v mene krvi Ježiša Krista prosím, chráň ma od satana, aby som mohla spať." Túto modlitbu sa modlila každý večer tri mesiace. Modlitby ducha odohnali, ale ona mala stále strach.

O svojich obavách povedala adventistickému pastorovi. Ten jej navrhol, aby si nahlas čítala Bibliu. A tak zakaždým, keď pocítila prítomnosť ducha, otvorila Bibliu a čítala Izaiáš 43. Páčilo sa jej najmä zasľúbenie: "A teraz, takto hovorí Hospodin, tvoj stvoriteľ, Jákob, tvoj tvorca, Izrael: „Neboj sa, veď som ťa vykúpil. Zavolal som ťa po mene, ty si môj... Pretože si v mojich očiach vzácny, drahý, milujem ťa, ľudí dám namiesto teba a národy za tvoj život." (Iz 43,1-4)

Útechu nachádzala aj v Iz 49,24.25, kde je napísané: "Či možno vziať korisť hrdinovi? Možno vyslobodiť toho, ktorého zajal násilník? Hospodin však hovorí takto: Vezme sa, čo si ukoristil hrdina a korisť násilníka bude vyslobodená. Ja budem viesť spor s tým, čo sa sporí s tebou a ja vyslobodím tvojich synov. "

Jednej noci nahlas vyznala Ježišovi všetky svoje hriechy. Potom zaspala a spala tak, ako už dávno nie.

Časom Almira prestala mať strach. Keď čítala Bibliu a modlila sa, duch vždy odišiel. Uvedomila si, že aj keď bol duch silnejší ako ona, Ježiš je silnejší ako oni obaja.

_Pokračovanie príbehu nabudúce. Ďakujeme vám za vaše misijné dary, ktoré pomáhajú šíriť evanjelium v Rusku a po celom svete._
