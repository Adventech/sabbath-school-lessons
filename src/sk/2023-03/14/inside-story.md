---
title:  Misijný príbeh
date:   29/09/2023
---

#### Chvála Bohu za epilepsiu

_Andrew McChesney_

Anna Rozenbergová bojuje s epilepsiou od detstva. Vyrastala v Rige v Lotyšsku. Nešlo len o záchvaty. Epilepsia ovplyvnila jej emócie i mozgové funkcie. Mala problém sústrediť sa. Túžila sa vyliečiť.

V lete po skončení strednej školy navštívila 19-ročná tínedžerka liečiteľku, ktorá tvrdila, že ju dokáže vyliečiť. Keď videla, že jej nedokáže pomôcť, povedala Anne o inej klientke, ktorá bola uzdravená prostredníctvom modlitby jedného pastora. Liečiteľka dala Anne telefónne číslo tohto pastora.

"Bude vám veľa rozprávať o svojej cirkvi a o Bohu, ale nepočúvajte ho," povedala. "Nechajte sa uzdraviť a odíďte. To ostatné, čo vám bude hovoriť, je lož."

Anna zavolala pastorovi. Počas ich telefonického rozhovoru prvýkrát počula o Cirkvi adventistov siedmeho dňa. Dohodli sa, že sa stretnú. Na ich druhom stretnutí sa pastor za Annu modlil. Epilepsia však pretrvávala.

Anna si pastora obľúbila a prijala pozvanie na biblické štúdium. Neskôr v lete sa zúčastnila na stretnutí malej skupiny v zbore. Potom navštívila sobotnú bohoslužbu. "Vieš čo?" povedala mame po bohoslužbe. "Myslím, že tá cirkev je dobrá."

Annina matka teda šla na bohoslužbu s ňou. O niekoľko mesiacov chodila Anna do zboru so svojou mamou aj otcom. Nasledujúce leto boli Anna s mamou pokrstené. O rok neskôr bol pokrstený aj jej otec. Potom bola pokrstená jej stará mama a brat.

V priebehu rokov sa za Annu modlilo veľa ľudí. Bola tiež pomazaná olejom. Ale epilepsia jej zostala. Anna rozmýšľala, prečo ju Boh neuzdravil. Potom jej to došlo. Podobne ako apoštolovi Pavlovi, ktorý sa modlil za uzdravenie, aj jej Boh povedal: "Stačí ti moja milosť, lebo moja sila sa dokonale prejavuje v slabosti." (2Kor 12,9)

Dnes má Anna 30 rokov a epilepsiu vníma ako požehnanie. Keďže je to choroba, s ktorou sa musí denne vyrovnávať, naučila sa, že musí ešte viac dôverovať Bohu. Niektoré sobotné rána má chuť zostať v posteli. Ale potom si spomenie, že sa má zúčastniť bohoslužby. A tak ide do zboru a dôveruje, že Boh jej pomôže.

Epilepsia jej tiež pomáha svedčiť. Tento problém jej pomohol byť empatickou voči iným. Nie vždy hovorí o svojej epilepsii na prvom stretnutí s ľuďmi. Ale zistila, že keď hovorí o svojej zraniteľnosti, ostatným to pomôže otvoriť sa a počúvať. "Takže moja epilepsia mi pomáha šíriť Slovo," hovorí Anna. "Som vďačná za problémy spojené s mojím zdravím."

_Dary trinástej soboty v tomto štvrťroku sú určené pre dva projekty v Transeurópskej divízii, pričom jeden je v Lotyšsku. Ďakujeme vám za vaše štedré dary._
