---
title:  Misijný príbeh
date:   25/08/2023
---

#### Plienky na zozname potravín

_Amy McHenry_

V jedno piatkové ráno som robila týždenný nákup v našom miestnom obchode v Bejrúte v Libanone. Môj manžel Peter nakupoval jablká a müsli tyčinky na víkendovú túru pathfindrov, ja som kupovala jedlo pre rodinu. Pôsobíme ako misionári na Middle East University, kde vyučujeme biológiu.

Keď som vyšla na poschodie po dezinfekčný prostriedok a prípravok na riad, v uličke s plienkami som uvidela, ako si ktosi prezerá plienky. Pomyslela som si: Aké ťažké to musia mať ľudia, ktorí potrebujú v Libanone plienky. Finančná situácia je tu veľmi zlá. Libanonská mena stratila za dva roky vyše 90 percent svojej hodnoty. Ceny tovarov prudko stúpajú. Vyše 80 percent obyvateľov krajiny žije pod hranicou chudoby.

Zrazu som v mysli počula príkaz: "Kúp balík plienok."

Táto náhla myšlienka ma prekvapila. "Pane, to si ty?" spýtala som sa. "Prečo mám kúpiť plienky? Veď najmladšie z mojich troch detí má 10 rokov!"

"Kúp balík plienok."

Vydala som sa smerom k eskalátorom.

"Bože, nepoznám nikoho, kto má dieťa a potrebuje plienky."

Príkaz znel stále naliehavejšie: "Kúp balík plienok."

Vrátila som sa k uličke s plienkami a modlila sa: "Dobre, Pane, kúpim balík plienok a Ty mi potom ukážeš, pre koho sú určené. Akú veľkosť mám kúpiť?" Vzala som balík plienok veľkosti 3 a pokračovala v nakupovaní.

Keď sme sa s manželom stretli pri aute, povedala som mu: "Nebuď prekvapený, keď v kufri uvidíš balík plienok. Boh mi povedal, aby som kúpila plienky. Je to dar, ale ešte neviem, komu je určený." A šli sme domov.

Na ďalší deň som v zbore stretla priateľa, ktorého manželka pracuje s rodinami utečencov v Bejrúte. Chvíľu sme sa rozprávali. Potom som sa ho spýtala: "Pozná tvoja žena niekoho, kto potrebuje plienky? Boh mi včera povedal, aby som kúpila plienky, ale neviem, pre koho." Sľúbil mi, že sa jej spýta.

Hneď v ten večer som od neho dostala textovú správu. "Keď som povedal svojej žene tvoju príhodu s plienkami, rozplakala sa... Zajtra sa má stretnúť s dvoma rodinami, ktoré potrebujú plienky. Môžeme si ich dnes večer vyzdvihnúť?"

Zanedlho sme sa už objímali a zdravili pri dverách. Odovzdala som jej plienky, ktoré mi Boh pridal do nákupného zoznamu. Dozvedela som sa, že pracuje s vyše dvadsiatimi rodinami, ktoré potrebujú plienky a nemôžu si ich dovoliť. Teraz už viem, že do svojho nákupného zoznamu si mám častejšie pridať balík plienok.

_Ďakujeme vám za vaše misijné dary, ktoré pomáhajú šíriť evanjelium na Blízkom východe a po celom svete._
