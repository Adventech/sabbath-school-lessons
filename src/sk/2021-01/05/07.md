---
title:  Podnety na zamyslenie
date:  29/01/2021
---

„Srdce pozemského otca miluje vlastného syna. Hľadí do tváre svojho dieťaťa a desí ho pomyslenie na možné ohrozenie jeho života. Chce ho ochrániť pred satanovou mocou a zdržať pred pokušením a bojom. Boh dovolil svojmu jednorodenému Synovi bojovať ten ťažší a nebezpečnejší zápas preto, aby našim deťom bola zabezpečená cesta života. ´V tom je láska.´ Divte sa nebesá, užasni zem!“ (TV 26; DA 49)

„Bol to Kristus, kto súhlasil s tým, že splní podmienky, ktoré boli nevyhnutné pre spasenie človeka. Nijaký anjel ani človek nemohol vykonať toto veľké dielo. Musí byť povýšený Syn človeka, pretože len ten, ktorý má večnú podstatu, môže vykonať dielo vykúpenia. Kristus súhlasil s tým, že sa spojí s nevernými a hriešnymi, vezme na seba ľudskú prirodzenosť, dá svoju vlastnú krv a sám seba prinesie ako obeť za hriech. V nebeskej rade bola zvážená vina človeka i hnev, ktorý spôsobil hriech. Napriek tomu Kristus oznámil svoje rozhodnutie, že splní podmienky nevyhnutné na to, aby padlé ľudstvo mohlo mať nádej.“ (E. G. Whiteová, Signs of the Times, 5.3.1896)

**Námety na spoločné uvažovanie**

`Povedali sme, že Iz 11 predstavuje prvý a druhý príchod Ježiša Krista v jednom obraze. To nám aspoň sčasti pomáha pochopiť, prečo nie-ktorí Židia neprijali Krista pri jeho prvom príchode. Čakali totiž, že bude konať veci, ktoré sa stanú až pri jeho druhom príchode. Čo nám to hovorí o tom, aké dôležité je správne pochopiť Kristov príchod? Ako môžu falošné názory, napríklad na jeho druhý príchod, naladiť ľudí na satanov veľký podvod na konci sveta? V knihe Veľký spor vekov (Z tieňa do slávy) si pozri kapitolu 39.`

Zhrnutie

Za dní proroka Izaiáša, ktorého meno znamená „spasenie Hospodinovo“, Boh sľúbil, že vyslobodí ostatok svojho ľudu spod útlaku, do ktorého sa dostal v dôsledku národného odpadnutia. Toto proroctvo o nádeji nachádza svoje definitívne naplnenie v Ježišovi, ktorého meno znamená „Boh je spasenie“.

Západ slnka 16.34