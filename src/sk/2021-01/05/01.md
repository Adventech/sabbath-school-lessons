---
title:  Knieža pokoja
date:  23/01/2021
---

> <p>Základný verš</p>
> Lebo dieťa sa nám narodilo, syn nám je daný; na jeho pleciach spočinie kniežatstvo, jeho meno bude: Predivný radca, Mocný Boh, Otec večnosti, Knieža pokoja.  (Iz 9,5)

„Keď Dr. Robert Oppenheimer, ktorý riadil výrobu prvej atómovej bomby, vystúpil pred kongres Spojených štátov, dostal otázku, či existuje nejaký obranný systém, ktorý by ľudstvo uchránil pred touto zbraňou.

,Samozrejme,‘ odpovedal veľký fyzik. ,Je to...‘ Dr. Oppenheimer sa skúmavo zahľadel na obecenstvo, ktoré stíchlo a napäto očakávalo jeho odpoveď. Potom ticho povedal: ,Pokoj a mier.‘“ (Tan, Paul Lee Encyclopedia of 7 700 Illustrations, Rockville, MD: AssurancePublishers, 1985, s. 989)

Dosiahnuť trvalý mier a pokoj je odveký sen ľudstva. Odhaduje sa, že odvtedy, čo sa začali písať dejiny tohto sveta, na zemi bol mier len asi osem percent času. Porušených bolo najmenej osemtisíc zmlúv a dohôd. Za polstoročie nasledujúce po skončení prvej svetovej vojny, ktorú mnohí pokladali za koniec všetkých vojen, na každý rok vojny pripadajú len dve minúty mieru.

Alfred Nobel, vynálezca dynamitu, založil v roku 1895 fond odmeňujúci osobnosti, ktoré sa významnou mierou pričinili o zachovanie mieru. V posledných rokoch však Nobelovu cenu mieru získali aj tí, ktorí mali nejakým spôsobom účasť na vojnových konfliktoch (napr. Jásir Arafat).

V tejto úlohe budeme premýšľať nad tým, kto jediný môže ľudstvo obdarovať pravým a trvalým mierom, pokojom.

Osnova úlohy

Úloha na tento týždeň zameria našu pozornosť na kapitoly 9 – 12. Hospodin v nich prostredníctvom posolstva proroka predstavuje toho, kto zrealizuje všetky jeho zasľúbenia o večnom pokoji. Tento zasľúbený „záchranca“ tu je predstavený ako:

`„Svetlo“ svietiace v temnotách (nedeľa)`

`Jedinečné božské dieťa (pondelok)`

`Nový „výhonok“ zo starého pňa (streda)`

`Veľký darca spasenia (štvrtok)`

(Časť na utorok sa venuje historickému obdobiu, keď Božie výchovné tresty mali neverných priviesť k pokániu, aby boli pripravení ma príchod záchrancu.)