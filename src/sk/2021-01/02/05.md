---
title:  Kráľovské poverenie
date:  06/01/2021
---

> <p></p>
> A počul som hovoriť hlas Pánov: „Koho pošlem a kto nám pôjde? Nato som povedal: Tu som ja, pošli mňa!“  

**Osobné štúdium**

Ako „očistený“ človek Izaiáš bez váhania odpovedá na Božiu výzvu a stáva sa Božím vyslancom. V Novej zmluve sa „títo, Ježišom poslaní“ nazývali apoštolmi.

Je zaujímavé, že kniha proroka Izaiáša sa nezačína ako ostatné prorocké knihy. Prorok Izaiáš nehovorí nič o svojom prorockom povolaní (porov. Jer 1,4–10; Ez 1–3). Inými slovami, Izaiáš už musel byť povolaný za proroka, a to ešte pred udalosťami v šiestej kapitole. Biblia ukazuje, že stretnutie s Bohom môže proroka povzbudiť a nadchnúť aj potom, ako sa jeho služba začala (Mojžiš – 2 Moj 34; Eliáš – 1 Krľ 19). V 6. kapitole čítame, že prorok Izaiáš dobrovoľne prijíma zvláštne poslanie. Zdá sa, že kapitoly 1 – 5 opisujú podmienky, za ktorých bol Izaiáš povolaný prvýkrát. Hneď nato čítame, že ho Boh v chráme povzbudil a opäť potvrdil jeho poverenie byť Božím prorokom a hovorcom.

`Hospodin povzbudil Izaiáša vo svojom chráme, vo svätyni. Akú rolu hrá v biblických textoch Božia svätyňa? Čo nám hovorí o Bohu, jeho povahe a vzťahu k nám ľuďom? Prečítajte si napríklad Ž 73 (najmä v. 17); Heb 4,14–16; 10,19–23; Zj 5.`

Boží chrám nás uchvacuje mocou vzbudzujúcou bázeň. No nielen to. Je to aj miesto, kde slabí a nedostatoční ľudia ako sme my môžu nájsť útočisko a záchranu. Vedomie, že Boh prostredníctvom Ježiša Krista, nášho Veľkňaza, koná na našu záchranu, nám stále znovu dodáva pokoj a istotu.

**Aplikácia**

`Text Heb 4,16 nás vyzýva, aby sme smelo prichádzali do Božej blízkosti, „k trónu milosti, aby sme dostali milosrdenstvo a našli milosť a pomoc v pravý čas“. Ako by si odpovedal, keby sa ťa niekto spýtal, či si naozaj našiel pomoc a milosrdenstvo vtedy, keď si to veľmi potreboval?`