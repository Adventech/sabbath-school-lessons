---
title:  Podnety na zamyslenie
date:  08/01/2021
---

„Všetky spoločenské vrstvy boli tak presiaknuté neprávosťou, že tí, ktorí zostali verní Bohu, a nebolo ich veľa, neraz už strácali nádej a podľahli skľúčenosti a zúfalstvu. Zdalo sa, že Boží plán s Izraelom nebude úspešný a vzdorovitý národ čaká podobný údel ako Sodomu a Gomoru.

Nijako teda neprekvapuje, že Izaiáša vyľakala zodpovednosť zvestovať Božie výstražné a karhajúce posolstvo v judskom kráľovstve na konci Uzzijove vlády. Dobre vedel, že narazí na tvrdý odpor. Keď si uvedomil, že nemá predpoklady, aby takúto situáciu zvládol sám a keď si predstavil tvrdohlavosť a neveru národa, pre ktorý mal pracovať, zdalo sa mu, že jeho poslanie nemá ani najmenšiu iskru nádeje na úspech. Má sa vzdať teda svojho poslania a nechať Judsko ďalej pokojne pokračovať v modlárstve? Majú krajinu ovládnuť bohovia Ninive a odporovať nebeskému Bohu?“ (PK 163.164; PK 306.307)

**Námety na spoločné uvažovanie**

`Ako by si odpovedal na takúto otázku skeptika alebo ateistu: „Ako dokážeš, že Boh sa o všetko stará?“`

`Ak to všetko riadi Boh, prečo trpia nevinní? Znamená text Iz 1,19.20 to, že v tomto živote stretnú Božích verných nasledovníkov dobré veci a tých, čo sa búria, zlé? Porovnaj Jób 1–2; Ž 37; Ž 73. Ako svoje chápanie Božieho charakteru zosúladiť so zlom, ktoré postihuje ľudí?`

`Prečo je v Iz 6 toľko nepriamych zmienok o Dni zmierenia? Pamätaj na to, že v tento deň Boh očistil svojich verných od hriechu a zahladil neverných (3 Moj 16,30; 23,29.30).`

Zhrnutie

V nebezpečných časoch, keď slabosť vodcov a kráľov bola až priveľmi zjavná, dostáva Izaiáš od najvyššieho Pána vesmíru veľkolepé videnie. Zhrozený svojou nedostatočnosťou, no očistený a posilnený milosrdenstvom, bol Izaiáš pripravený vyjsť ako Boží vyslanec do nepriateľského sveta.

Západ slnka 16.03