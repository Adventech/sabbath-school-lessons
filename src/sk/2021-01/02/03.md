---
title:  „Svätý, svätý, svätý!“
date:  04/01/2021
---

> <p></p>
> <sup>1</sup> V roku, keď zomrel kráľ Uzzija, videl som Pána sedieť na vysokom a vznešenom tróne. Okraje jeho rúcha napĺňali chrám. <sup>2</sup> Nad ním stáli serafi. Každý mal po šesť krídel: dvoma si zakrývali tvár, dvoma si zakrývali nohy a dvoma lietali. <sup>3</sup> Jeden druhému volal: „Svätý, svätý, svätý je Hospodin zástupov, celá zem je plná jeho slávy.“ <sup>4</sup> Prahy dverí sa zachveli od hlasu volajúceho a chrám sa naplnil dymom. 

**Osobné štúdium**

`Kde videl Izaiáš v tomto videní (v. 1–4) Pána Boha? Prečo sa mu Boh zjavil práve takto? (porovnaj Ex 25,8; 40,34–38)`

Kráľ zomiera práve v čase politického nepokoja a nepokojní Asýrčania podnikajú stále nové vojnové výpravy.

Možno aj Izaiáš prežíval ťažké obdobie svojho života. V mysli sa mu rojilo množstvo otázok: Kto má vlastne udalosti posledných dní pod kontrolou? Kto teraz jeho ľud povedie ďalej?

Ako odpoveď prichádza videnie. Izaiáš uprene hľadí na jas Božej slávy na tróne, počuje antifónu žiariacich serafov volajúcich: „Svätý, svätý, svätý“. Cíti, ako sa od toho zvuku chveje pod ním zem. Hľadí cez dym, ktorý napĺňa celý chrám. Pre proroka to musela byť úžasná skúsenosť. Napriek zmätku a neistote všade okolo Izaiáš vie, kto má všetko vo svojej moci, kto je tým ideálnym vodcom jeho národa.

Keď dostali podobné videnia Ezechiel, Daniel a Ján, boli práve v exile (Ez 1; Dan 7,9.10; Zj 4–5). Podobne ako Izaiáš, aj oni potrebovali zvláštne povzbudenie a útechu. Potrebovali vedieť, že Boh má stále všetko vo svojich rukách, aj keď sa zdá, že ich svet sa zrútil. (Daniel a Ezechiel boli zajatcami pohanského národa, ktorý zničil ich krajinu a národ; Ján bol nepriateľskou politickou mocou vyhnaný na pustý ostrov). Práve tieto videnia im dali silu a nádej, aby sa aj v kríze, ktorú prežívali, pevne držali Boha.

Božia svätosť, ako je zdôraznená v Izaiášovom videní, je základným prvkom jeho posolstva. Pretože Boh je svätý, aj od svojho ľudu vyžaduje svätosť. Je ochotný dať ju každému. Jedinou podmienkou je pokánie a zanechanie vlastných zlých ciest, aby sa mohli vo viere a poslušnosti podriadiť jeho vôli.

**Aplikácia**

`Každý z nás bol už určite v situácii, keď sa mu zdalo, že všetko je stratené. Aj keď si nedostal také videnie ako Izaiáš, akým spôsobom Boh v tejto kríze upevnil tvoju vieru a posilnil ťa? Čo si sa z tejto skúsenosti naučil?`