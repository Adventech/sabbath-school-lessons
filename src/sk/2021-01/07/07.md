---
title:  Podnety na zamyslenie
date:  12/02/2021
---

„Len Božím zásahom sa mohol tieň na slnečných hodinách vrátiť o desať stupňov späť – to bolo pre Chizkiju znamenie, že Hospodin jeho prosbu vypočul. Preto ´volal prorok Izaiáš k Hospodinovi a vrátila sa tôňa po stupňoch, po ktorých postúpila, na slnečných hodinách Acházových o desať stupňov´ (2 Krľ 20,8–11).“ (PK 183; PK 342)

„Túto návštevu zo vzdialenej krajiny mal Chizkija možnosť využiť na oslavu živého Boha, ktorý riadi celý vesmír, udržuje ho a ktorý vytrhol aj jeho život z neodvratnej smrti. Aká zmena mohla nastať, keby títo hľadači pravdy z chaldejských nížin boli nútení uznať zvrchovanú vládu živého Boha!

Vtedy však Chizkijovo srdce ovládla pýcha a márnivosť. Chcel na seba upútať pozornosť, a preto im poukazoval poklady, ktorými Boh obohatil svoj národ. ´Ukázal im klenotnicu, striebro a zlato, balzamy a vzácny olej i celú svoju zbrojnicu a všetko, čo sa nachodilo medzi jeho pokladmi. Nebolo nič, čo by im Chizkija nebol ukázal vo svojom paláci a v celej svojej ríši.´ (Iz 39,2) Kráľ si vtedy počínal nerozvážne, lebo pred cudzincami nezvelebil Boha, ale seba. Nemyslel na to, že títo muži sú predstaviteľmi mocného národa, ktorý sa nebojí a nemiluje Hospodina, a že teda nebolo múdre oboznamovať ich s bohatstvom národa.“ (PK 184.185; PK 344.345)

**Námety na spoločné uvažovanie**

`Nespráva sa satan podobne ako asýrsky rabsáke? Nehovorí pravdu, keď ti pripomína, že si zhrešil? Ako na to reaguje Pán Boh? Čo je našou jedinou nádejou proti takýmto obvineniam? Zach 3,1–5; Rim 8,1`

`Prestane na teba satan žalovať, keď ti Pán Boh odpustil? Potom, čo ti bol hriech odpustený, satan stále tvrdí, že mu patríš, pretože si hriešnik. Čo je podstatou jeho obvinení? Zj 12,10; pozri 5 Moj 19,16–21 (zákon o falošných a zlomyseľných svedkoch)`

Zhrnutie

Ako odpoveď na volanie verného kráľa Boh zachránil svoj ľud a ukázal, že je všemohúci Kráľ Izraela, ktorý riadi dejiny tejto zeme. Boh nielen hubí tých, ktorí sa usilujú zničiť jeho ľud, ale dáva príležitosť aj ďalším, aby sa stali jeho ľudom – a vôbec nezáleží na tom, akí sú to „Babylončania“.

Západ slnka 16.57