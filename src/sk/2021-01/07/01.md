---
title:  Záchrana pred Asýrčanmi
date:  06/02/2021
---

> <p>Základný verš</p>
> Hospodine mocností, Bože Izraela, ktorý tróniš nad cherubmi! Ty sám si Bohom všetkých kráľovstiev zeme. Ty si učinil nebesá i zem. (Iz 37,16)

Bosý muž kráča so svojimi dvoma synmi. Ďalšia rodina vezie celý svoj majetok na voze, ktorý ťahajú vychudnuté voly. Jeden muž vedie voly a dve ženy sedia na voze. Tí menej šťastní nemajú voz, preto musia niesť svoj majetok na pleciach.

No poďme ďalej… Všade je plno vojakov. Baranidlo prudko naráža do mestskej brány. Lukostrelci, ktorí stoja na baranidle, strieľajú do obrancov na hradbách. Krviprelievanie dosiahlo najvyššiu možnú mieru.

Ďalší obraz... Kráľ sadá vznešene na svoj trón, prijíma korisť a zajatcov. Niektorí zajatci k nemu pristúpia so zdvihnutými rukami a prosia o milosť. Ostatní pokľaknú alebo sa poklonia. Nad kráľom zaznejú slová: „Senacherib, kráľ sveta, kráľ Asýrie... zasadol na trón, aby si prezrel korisť mesta Lachiš.“ (Russel, John Malcolm. TheWriting on the Wall, WinonaLake, IN: Eisenbrauns, 1999, s.137, 138.)

Táto séria obrazov, ktorá kedysi ozdobovala steny Senacheribovho „bezkonkurenčného paláca“, je dnes v britskom múzeu a pomáha nám lepšie porozumieť príbehu Božieho ľudu a jeho silného nepriateľa

Osnova úlohy

V tejto úlohe sa zameriame na osudy Judského kráľovstva za čias kráľa Chizkija, keď museli Božie deti čeliť vojenskej hrozbe zo strany silnej Asýrie. Uvidíme, ako do ľudsky neriešiteľnej situácie vstúpil Boh, priniesol záchranu a celému svetu tak ukázal nielen svoju moc, ale aj lásku.

`Krízová situáciaPresila nepriateľskej armády (nedeľa)Pocit, že Boh ich opustil (pondelok)`

`Boží zásahZasľúbenie záchrany (utorok)Porážka nepriateľov (streda)`

`Príležitosť k vďačnosti a oslave Boha (štvrtok)`