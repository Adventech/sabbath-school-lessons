---
title:  Boh posiela proroka a jeho syna
date:  11/01/2021
---

> <p></p>
> <sup>3</sup> Vtedy oznámili Dávidovmu domu: „Sýria obsadila Efrajima.“ Rozochvelo sa jeho srdce i srdce jeho ľudu, ako sa stromy lesa chvejú od vetra. <sup>4</sup> Vtedy Hospodin povedal Izaiášovi: „Choďte ty a tvoj syn Šear-Jašúb v ústrety Acházovi až na koniec vodovodu Horného rybníka, na cestu k Poľu práča. <sup>5</sup> Povedz mu: ‚Daj si pozor a upokoj sa, neboj sa, nech ti srdce neochabne pre tie dve ohorené dymiace polená, pre vášnivý hnev Recína a Aramu a kvôli Remaljovmu synovi. <sup>6</sup> Pretože Aram, Efrajim a syn Remalju sa dohodli proti tebe a povedali si: <sup>7</sup> »Vytiahnime proti Judsku a zastrašme ho, získajme ho na svoju stranu a ustanovme v ňom za kráľa Tabeelovho syna!«‘ <sup>8</sup> Toto hovorí Pán, Hospodin: ‚Neuskutoční sa to, nestane sa tak, <sup>9</sup> aj keď hlavou Aramu je Damask a hlavou Damasku Recín! O šesťdesiatpäť rokov bude Efrajim zničený, nebude národom, <sup>10</sup> aj keď hlavou Efrajima je Samária a hlavou Samárie syn Remalju! Ak neuveríte, neobstojíte!‘“ 

**Osobné štúdium**

Zatiaľ čo Acház zvažoval svoje politické možnosti, ako odvrátiť hrozbu Izraela a Sýrie, Boh vedel to, čo on nie. Po prvé, bol to Boh, kto dovolil, aby sa Acház dostal do týchto problémov. Chcel ho takto potrestať a priviesť k rozumu. (2 Krn 28,5.19) Po druhé, hoci sa z ľudského hľadiska zdala žiadosť o pomoc Tiglatpilesera rozumná a láskavá, Boh vedel, že judské kráľovstvo sa takto dostane pod cudziu nadvládu, z ktorej sa už nikdy nevymaní.

Naozaj šlo o veľa. Hospodin poslal Izaiáša, aby kráľa Acháza zastavil a odhovoril ho od spojenectva s kráľom Asýrie (pravdepodobne vtedy, keď kráľ kontroloval jeruzalemský vodovod pre prípad obliehania).

`Prečo Hospodin povedal Izaiášovi, aby so sebou vzal aj svojho syna Šear--Jašuba? Aký zmysel mala prítomnosť malého chlapca? Iz 7,4`

Acház sa zrejme vyľakal, keď ho Izaiáš pozdravil a predstavil mu svojho syna menom, ktoré znamenalo „Ostatok sa navráti“. Ostatok čoho? Odkiaľ sa vráti? Pretože chlapcov otec bol prorok, meno znelo ako desivé posolstvo od Boha. Týkalo sa azda ľudu, ktorý pôjde do zajatia? Alebo to bolo posolstvo o návrate k Bohu v tom zmysle, že sa ľud bude kajať? (Hebrejské sloveso š-v-b môže znamenať „navrátiť sa“ a môže tiež znamenať „kajať sa“.) Božie posolstvo pre Acháza teda znelo: Ty sám svojím počínaním rozhodneš, čo bude toto proroctvo znamenať. Buď sa odvrátiš od svojich hriechov, alebo pôjdeš do zajatia, odkiaľ sa vráti len ostatok. Rozhodnutie je na tebe!

`Aké posolstvo posiela Boh Acházovi v tejto situácii? Iz 7,4–9`

Nebezpečenstvo zo strany Sýrie a Izraela pominie a Judsko bude zachránené. Kráľovstvá, ktoré Acház považoval za obrovské žeravé sopky, boli v Božích očiach len „dva kýpte dymiacich sa hlavní“ (v. 4). Acház vôbec nemusel prosiť o pomoc Asýriu.

Acház potreboval dôverovať Bohu a jeho zasľúbeniam, aby sa mohol správne rozhodnúť. Ak chcel obstáť, musel veriť (v. 9). Slová „veriť“ a „obstáť“ majú v hebrejčine rovnaký základ. Ten istý základ má tiež slovo „pravda“ (to, čo je spoľahlivé a dôveryhodné) a slovo „amen“ (potvrdiť to, čo je pravdivé, dôveryhodné). Acház potreboval mať istotu, aby sa správne rozhodol; potreboval dôverovať, aby opäť získal sebadôveru.

**Aplikácia**

`Všimni si poslednú časť desiateho verša. „Ak neuveríte, neobstojíte!“ Prečo sú viera a dôvera také dôležité, aby človek v živote „obstál“? Obstál v čom? Ako tento princíp aplikovať v kresťanskom živote?`