---
title:  Keď sa ti rúca svet
date:  09/01/2021
---

> <p>Základný verš</p>
> Ak neveríte, neobstojíte.  (Iz 7,10)

Keď sa v jedno sobotné popoludnie starší manželský pár vracal domov z bohoslužby, naskytol sa im nezvyčajný pohľad. Ich sliepky, ktoré sa ráno spokojne prechádzali vo svojej ohrade, teraz vydesene kotkodákali a šialene pobehovali po celej záhrade. Zrazu sa medzi nimi ako blesk mihol susedov čierny pes. Jednu sliepku schytil za krk a uháňal s ňou preč. Bola to ich obľúbená krásna nosnica so strakatým našuchoreným perím na chvoste. Keď a im podarilo psa dohoniť a prinútiť ho, aby sliepku pustil, bolo už neskoro. Nešťastná žena sa lapajúc po dychu posadila a so slzami v očiach hladila mŕtvu sliepku ležiacu v jej lone. V tej chvíli si ju všimol ich biely káčer. Chvíľu chodil okolo a skúmavo si ženu aj sliepku v jej lone obzeral. Pravdepodobne pri tom dospel k názoru, že jeho vtáčiu kamarátku o život pripravila práve jeho gazdiná. V nasledujúcich dňoch a týždňoch jej preto dával zreteľne najavo, čo si o nej myslí. Vždy keď ju uvidel, útočil na ňu svojím ostrým zobákom. Svojím obmedzeným pohľadom nebol schopný správne rozoznať, kto je priateľ a kto nepriateľ. Bolo mu všetko jasné, aj keď sa vlastne veľmi mýlil.

Nad takýmto správaním zvieraťa sa len pousmejeme, pretože od neho neočakávame veľkú múdrosť a schopnosť správne zhodnotiť situáciu. A predsa sa aj my ľudia môžeme v niektorých situáciách správať rovnako. Nedokážeme správne zhodnotiť komu môžeme dôverovať, kto je skutočne naším priateľom a spojencom a kto nás naopak ohrozuje.

Osnova úlohy

V tejto úlohe sa bližšie pozrieme na život a vládu judského kráľa Acháza. Aj on riešil práve túto spomenutú otázku, na koho sa spoľahnúť, koho v kríze vnímať ako spojenca a priateľa a koho ako nepriateľa a ohrozenie. Na pozadí tohto príbehu sa budeme snažiť lepšie pochopiť princípy, ako sa v takýchto chvíľach múdro rozhodovať.

`Ľudské riešenie krízovej situácieDôvera v silných ľudských spojencov (nedeľa)`

`Božie riešenie krízovej situáciePozvanie k dôvere v Boha (pondelok + utorok)Poslanie „syna“ ako dôkaz Božej prítomnosti (streda + štvrtok)`