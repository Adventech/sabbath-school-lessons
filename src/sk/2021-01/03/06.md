---
title:  „Boh je s nami!“
date:  14/01/2021
---

> <p></p>
> Preto sám Pán vám dá znamenie: Hľa, panna počne a porodí syna a dá mu meno Emanuel.  

**Osobné štúdium**

Podobne ako mená Izaiášových detí (Šear-Jašub – „ostatok sa navráti“ a Mahér-Šalál-Cháš-Baz – „rýchla korisť, náhly lup“), aj meno Emanuel má svoj význam. Doslovne znamená „Boh s nami“, alebo ak sem doplníme logické sloveso, je to dôležité posolstvo: „ Boh je s nami!“ Je to nádherné zasľúbenie, na ktoré sa môžu ľudia v každom čase spoľahnúť.

`Aký význam má pre teba zasľúbenie, že Boh je s nami?`

Lepšie povzbudenie, útechu a istotu ani nemôžeme mať. „Boh nesľubuje, že jeho ľud nebude prežívať ťažkosti a trápenie, ale to, že vo všetkom bude s nimi. Žalmista hovorí: ´Nebudem sa báť zlého, hoc by som šiel temným údolím. Veď ty si so mnou, tvoj prút a tvoja palica sú mi útechou.´ (Ž 23,4)

Boh hovorí: ´Keď pôjdeš cez vodu, budem s tebou, a keď cez rieky, nezaplavia ťa; keď budeš kráčať cez oheň, nezhoríš, ani plameň ťa nespáli.´ (Iz 43,2)

Kde bol teda Boh, keď Danielových troch priateľov hodili do ohňa? Bol s nimi v ohni (Dan 3,23–25). Kde bol Boh, keď Jákob ťažko zápasil na svitaní? Bol vedľa neho; bol tak blízko, ako sa len dalo (1 Moj 32,24 –30).

Aj keď sa Boh teraz nezjavuje viditeľne, skúsenosti svojho ľudu prežíva s nimi. Kde bol Boh, keď dav odsúdil Štefana? Štefan ´uvidel Božiu slávu a Ježiša stáť po pravici Boha´ (Sk 7,55). Keď Ježiš vystúpil na nebesá, ´posadil sa po pravici Velebnosti na výsostiach´ (Heb 1,3). Prečo v tejto ťažkej situácii, keď bol Štefan ukameňovaný, Ježiš stál? Morris Venden povedal: ´Ježiš v tej situácii nemohol ostať sedieť!´“ (Gane, Roy. God’s Faulty Heroes, Hagerstown, MD: Review and Herald, 1996, s. 66.)

**Aplikácia**

`Ako nám v ťažkostiach pomáha vedomie, že Boh je s nami?`