---
title:  Spoločenstvo viery
date:  24/03/2021
---

> <p></p>
> <sup>21</sup> Aj z nich si povyberám kňazov a levitov, hovorí Hospodin. 

**Osobné štúdium**

Izraeliti boli „kňazským kráľovstvom a svätým národom“ (2 Moj 19,6). Mali zvláštnych, oddelených kňazov, ktorí v rámci bohoslužby viedli celý ľud v chválení Boha. V budúcnosti sa však mali k tejto vznešenej úlohe pripojiť aj niektorí pohania (Iz 66,21). Nemali byť len obyčajnými „pomocníkmi“ , ale rovnocennými partnermi v kňazskej službe, plnohodnotnou súčasťou Božieho spoločenstva viery.

Pavol, misionár pohanov, vyhlásil: „Nie je ani Žid, ani Grék... lebo všetci ste jedno v Kristu Ježišovi. A ak ste Kristovi, ste Abrahámovo potomstvo a podľa zasľúbenia dedičia.“ (Gal 3,28.29)

Stať sa dedičmi zasľúbenia a vznešeným „kráľovským kňazstvom“ neznamenalo stať sa samoľúbou elitou spoločnosti. Bolo to poverenie pripojiť sa k Židom v zvestovaní skutkov „toho, ktorý vás povolal z temnoty do svojho predivného svetla“ (1 Pt 2,9; porov. Iz 66,19).

Povýšenie pohanov neoprávňovalo Židov reptať, že Boh nekonal čestne, keď ich odmenil rovnako. Ani pohania nemali právo správať sa k svojim židovským bratom a sestrám neúctivo. Veď ani robotníci, ktorí boli najatí neskôr, nemali zazerať na tých, ktorí boli najatí skôr (Mat 20,1–16). Židom, ako Božím sprostredkovateľom zjavenia, boli predovšetkým „zverené Božie slová“ (Rim 3,2). Pohanom Pavol napísal: „Ak však niektoré vetvy boli vylomené, a ty, divá oliva, bol si zaštepený medzi tie ostatné a stal si sa účastníkom koreňa olivy, ktorý dáva miazgu, nevychvaľuj sa nad vetvy.“ (Rim 11,17.18)

**Aplikácia**

`Z celej Biblie je zrejmé, že hoci si Boh na špecifické úlohy povolal jeden konkrétny národ, aj tak je milujúcim Otcom všetkých. Nerobí medzi nimi rozdiely na základe ich rasy, farby kože či etnickej príslušnosti. Aký vzťah máš ty k ľuďom, ktorí nepatria do tvojej sociálnej skupiny, či k tým, ktorí nezdieľajú tvoje politické presvedčenie, sú z iného národa alebo rasy?`