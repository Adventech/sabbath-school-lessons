---
title:  Boží „magnet“
date:  22/03/2021
---

> <p></p>
>  <sup>5</sup> Počujte slovo Hospodina, vy, čo sa chvejete pred jeho slovom. Vaši bratia, ktorí vás nenávidia, čo vás odstrkujú pre moje meno, hovoria: „Nech Hospodin ukáže svoju slávu, nech vidíme vašu radosť!“ Oni však budú zahanbení. <sup>6</sup> Hlasný hrmot sa ozýva z mesta, hluk z chrámu. Je to hlas Hospodina; spláca odplatu svojim nepriateľom. (...) <sup>10</sup> Radujte sa s dcérou jeruzalemskou! Plesajte v nej všetci, čo ju milujete. Tešte sa s ňou preveľmi všetci, čo sa nad ňou rmútite, (...) <sup>12</sup> Lebo takto hovorí Hospodin: „Hľa, ja privádzam k nej pokoj ako rieku a slávu národov ako rozvodnený potok. Budete sať, v náručí vás budú nosiť a na kolenách vás budú láskať. <sup>13</sup> Ako keď niekoho potešuje matka, tak vás ja budem potešovať; v Jeruzaleme budete potešení.“ <sup>14</sup> Uvidíte to a zaraduje sa vám srdce a vaše kosti ožijú ako zeleň a vyjde najavo, že Hospodinova ruka je s jeho služobníkmi, ale jeho nepriateľov odsudzuje. (...) <sup>18</sup> „Ja však poznám ich skutky aj myšlienky. Prídem zhromaždiť všetky národy a jazyky; prídu a uvidia moju slávu. <sup>19</sup> Položím medzi nich znamenie a z tých, čo unikli, vyšlem k národom Taršíša, Pútu a Lúdu, ktorí naťahujú luk, k národom Tubalu, Javánu a ďalekých ostrovov, ktorí nepočuli o mne správu a nevideli moju slávu, budú ohlasovať moju slávu medzi pohanmi. 

**Osobné štúdium**

V 66. kapitole Boh prostredníctvom proroka znovu a znovu opakuje výzvy a varovania, s ktorými sa stretávame v celej knihe: Boh zachráni a vzkriesi pokorných, ktorí sa chvejú pri jeho slove (v. 2.5). Potešuje ich, podobne, ako to čítame u Iz 40,1 (v. 13). Tých, ktorí sa proti nemu vzbúrili, však zahubí. K nim patria aj tí, obrady ktorých sú plné pokrytectva – ich obete Boh odmieta (Iz 66,3.4; Iz 1,10–15), ako aj tí, ktorí „nenávidia a odstrkujú“ jeho verných (Iz 66,5). Patria sem tiež tí, ktorí vykonávajú odporné pohanské praktiky (v. 17) podobné tým, ktoré sa vykonávali v jeruzalemskom chráme (Ezech 8,7–12).

`Prečo Boh k sebe priťahuje národy ako magnet? Iz 66,18.19`

Po zničení svojich nepriateľov (v. 14–17) Boh zjavuje svoju slávu, ktorá ako magnet pritiahne ľudí do Jeruzalema (porov. Iz 2,2–4). Dal im „znamenie“, ktoré – aj keď ho bližšie neurčuje –, sa zrejme vzťahuje na posledné, o ktorom hovorí Izaiáš: Boh dá svojmu ľudu radosť, pokoj a obnoví jeho zem (Iz 55,13). Rovnako, ako dal Noachovi dúhu ako znamenie po potope, aj teraz dáva svoje znamenie tým, že po zničení obnoví svoj ľud a zjaví tak svoju slávu (1 Moj 9,13–17).

**Aplikácia**

`Prorok Izaiáš hovoril o tom, že pri pohľade na Božie deti, ktoré boli zachránené Božou milosťou, mnohí ľudia viac pochopia veľkosť a krásu Božieho charakteru. Aký obraz si môžu urobiť o Bohu tvoji známi, susedia či kolegovia, keď sa dívajú na tvoj život? Je pre nich Boh, ktorý mení tvoj život, príťažlivý?`