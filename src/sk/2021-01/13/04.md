---
title:  Misionári a Boží kňazi
date:  23/03/2021
---

> <p></p>
> <sup>19</sup> Položím medzi nich znamenie a z tých, čo unikli, vyšlem k národom Taršíša, Pútu a Lúdu, ktorí naťahujú luk, k národom Tubalu, Javánu a ďalekých ostrovov, ktorí nepočuli o mne správu a nevideli moju slávu, budú ohlasovať moju slávu medzi pohanmi. <sup>20</sup> Všetkých vašich bratov zo všetkých národov prinesú na koňoch, na vozoch, nosidlách, muliciach a ťavách ako obetu pre Hospodina na môj svätý vrch do Jeruzalema,“ hovorí Hospodin; „tak ako prinášajú Izraeliti pokrmovú obetu v čistej nádobe do Hospodinovho domu. <sup>21</sup> Aj z nich si povyberám kňazov a levitov,“ hovorí Hospodin.  

**Osobné štúdium**

`Čo podľa vás znamená, že tí, čo uniknú, privedú ľudí z národov ako obetný dar pred Hospodina?`

Tých, čo unikli pred jeho záhubou, vyšle Boh do končín zeme k ľuďom, ktorí nepoznajú Boha a „oni rozhlásia moju slávu medzi národmi“ (v. 19). To je jeden z najjasnejších starozmluvných výrokov o celosvetovom misijnom poslaní. Inými slovami, ľudia sú nielen priťahovaní k hebrejskému národu, ale niektorí z Hebrejov pôjdu k ostatným národom a budú ich učiť o pravom Bohu. To je „model“, aký nám do detailov predstavuje Nová zmluva. Aj keď Židia boli misijne aktívni už v období od návratu z babylonského zajatia až po Ježiša Krista (Mat 23,15), rýchlym tempom a v celosvetovom rozsahu sa evanjelium začalo šíriť až v prvokresťanskom období (Kol 1,23).

`Aký význam má Božie zasľúbenie: „Aj z nich si vezmem niektorých za kňazov, za levitov...“ Iz 66,21`

„Z nich“ vo verši 21 sa vzťahuje na „vašich bratov spomedzi všetkých národov“ z predošlého verša. Sú to pohania. Niektorých z nich si Boh vybral za vodcov spolu s kňazmi a levitmi. To je revolučná zmena. Predtým Boh ustanovil za kňazov len Áronových potomkov. Pomáhať im smeli iba príslušníci kmeňa Lévi. Pohania sa nijakým spôsobom nemohli stať potomkami Árona a Léviho. Napriek tomu Boh poveril niektorých z nich zastávať služobnosti, ktoré boli predtým väčšine Židov zakázané.

**Aplikácia**

`Aj apoštol Pavol píše o tom, že Ježišovi nasledovníci majú byť jeho „svätým národom“, jeho „kňazstvom“, majú hlásať mocné skutky toho, kto ich povolal. (1Pt 2,9.10) Čo to pre teba osobne znamená?`