---
title:  Nádej
date:  25/03/2021
---

> <p></p>
> <sup>22</sup> „Lebo ako nové nebesia a nová zem, ktoré ja tvorím, stoja predo mnou,“ znie výrok Hospodina, „tak bude trvať vaše potomstvo a vaše meno. <sup>23</sup> Stane sa, že pri každom novmesiaci a sobotu čo sobotu sa každý príde pokloniť predo mňa,“ hovorí Hospodin. <sup>24</sup> „Vyjdú a budú hľadieť na mŕtvoly mužov, ktorí sa postavili proti mne. Áno, ich červ neumrie a oheň nevyhasne. Každému budú odpudzujúci.“ 

**Osobné štúdium**

Verš Iz 66,22 patrí medzi jedno z najkrajších zasľúbení v knihe proroka Izaiáša. Pozorne si ho prečítaj. V novom nebi a na novej zemi zostane naše potomstvo a naše meno naveky. Zlé spomienky budú vymazané. Nebude už odlúčenie, ťažká drina, trhanie či plienenie. Zasľúbenie večného života sa naplní vo svete stvorenom nanovo – vo svete bez hriechu, smrti a utrpenia. Nastane nové nebo a nová zem, definitívne naplnenie našej kresťanskej viery, zavŕšenie toho, čo pre nás Kristus získal na kríži.

`Prečo sa v opise novej zeme a nového neba spomínajú novmesiace a soboty? Iz 66,23`

Existuje množstvo rôznych výkladov tohto verša. Jeden z nich hovorí, že Boh stvoril sobotu skôr než obetný systém (1 Moj 2,2.3). To znamená, že aj keď sa soboty v obradnom systéme zachovávali, neboli od neho závislé. Budú teda nepretržite trvať aj v čase obnovy a tiež na novej zemi. V Biblii nie je žiadna zmienka o tom, že novmesiace boli bohoslužobné dni nad rámec obetného systému. Možno sa v tieto dni budú na novej zemi konať bohoslužby (ale nebude sa musieť nevyhnutne odpočívať ako počas týždennej soboty). Možno budú súvisieť s mesačným cyklom stromu života (Zj 22,2).

Nech je presný význam Iz 66,23 akýkoľvek, rozhodujúce je to, že Boží ľud bude po celú večnosť uctievať svojho Boha.

`Prečo sa Izaiáš končí negatívnym obrazom, ako sa zachránený ľud pozerá na mŕtvoly buričov, ktorých Boh vyhladil (v. 24)?`

Svojim súčasníkom Izaiáš stručne a názorným spôsobom predstavuje kontrast medzi vernými, ktorí babylonské zajatie prežili, a vzbúrencami, ktorí budú zničení. Tieto muky nebudú trvať naveky. Neverní sú mŕtvi; zničil ich „oheň“ – skaza, ktorá neprestane, kým svoju prácu nedokončí. Potom sa začne obnova Jeruzalema.

**Aplikácia**

`Čo sa tebe spája s pohľadom do budúcnosti? Na čo sa najviac tešíš? Čo je pre teba to najdôležitejšie v nádeji, ktorú nám Boh dáva?`