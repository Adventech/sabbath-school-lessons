---
title:  Nové nebo a nová zem
date:  21/03/2021
---

> <p></p>
>  <sup>17</sup> ...lebo hľa, ja tvorím nové nebesia a novú zem, na predchádzajúce sa viac nebude spomínať a ani neprídu na myseľ. <sup>18</sup> Tešte sa však a ustavične jasajte nad tým, čo tvorím, lebo pozrite, ja tvorím jasajúci Jeruzalem a radujúci sa ľud v ňom. <sup>19</sup> Jasám v Jeruzaleme a radujem sa z jeho ľudu, nebude v ňom viac počuť hlas plaču a kvílenia. <sup>20</sup> Nebude tam viac dieťa, čo žije len pár dní, ani starec, ktorý by nezakúsil plnosť svojich dní. Mladík zomrie ako storočný, ale storočný hriešnik bude prekliaty. <sup>21</sup> Budú stavať domy a bývať v nich, budú vysádzať vinice a jesť ich plody. <sup>22</sup> Nepostavia, aby iný býval, nevysadia, aby iný jedol, lebo vek stromu sa rovná veku môjho ľudu a prácu svojich rúk budú požívať moji vyvolení. <sup>23</sup> Nebudú sa nadarmo namáhať ani nebudú rodiť v stave nečakanej hrôzy, lebo oni a ich potomkovia s nimi sú pokolením požehnaných od Hospodina. <sup>24</sup> Prv ako budú volať, ja odpoviem, dokiaľ budú hovoriť, budem počúvať. <sup>25</sup> Vlk a baránok sa budú spolu pásť, lev ako vôl bude žrať slamu, ale pokrmom hada bude naďalej prach. Nebudú robiť zle a nebudú ničiť na celom mojom svätom vrchu,“ hovorí Hospodin. 

**Osobné štúdium**

Boh sľubuje, že stvorí všetko nové (Iz 65,17). V tomto pozoruhodnom proroctve Boh sľubuje, že „stvorí Jeruzalem na plesanie a jeho ľud na radosť“ (v. 18). V novom meste už nikdy nikto nebude plakať (v. 19). Ľudia budú žiť oveľa dlhšie než len sto rokov (v. 20). Nebudú pracovať zbytočne. Budú sa tešiť z diela svojich rúk a zo svojich detí (v. 21–23). Boh im odpovie skôr, než k nemu budú volať (v. 24).

`Akú obnovu, podľa vás, opisuje dnešný text? Ide o konečnú obnovu všetkého do stavu, ako to Boh stvoril na počiatku?`

Na začiatku textu ja na prvý pohľad vykreslený nádherný obraz pokojného života v zasľúbenej krajine. Napriek tomu nie je takto opísaný svet ešte dokonalý. Aj keď tu ľudia žijú dlhšie, predsa zomierajú. Preto je ešte potrebná úplne zásadná zmena, ktorá nastane až, keď budú stvorené „nové nebo“ a „nová zem“.

Aby sa z dravej šelmy, akou je lev, stal vegetarián, nestačí zmeniť jeho jedálny lístok. Vyžaduje si to zásadne „pretvoriť“ svet, ktorý sa musí vrátiť do svojho pôvodného, ideálneho stavu, do Edenu pred pádom do hriechu.

Iz 65 nám odhaľuje, že stvorenie „nového neba“ a „novej zeme“ bude proces, séria krokov, ktorá sa začína obnovou Jeruzalema. Porovnaj to s Iz 11, kde sa hovorí o tom, že Mesiáš nastolí spravodlivosť (v. 1–5). Až potom zavládne pokoj na celom Božom „svätom vrchu“. Obraz v Iz 11 sa podobá tomu, ktorý nachádzame v Iz 65: „Vlk bude hosťom u baránka... a lev bude žrať slamu ako dobytok.“ (Iz 11,6.7) Aj keď Boží „svätý vrch“ je predovšetkým vrch Sion v Jeruzaleme, je to len akási predzvesť, určitý symbol toho, čo Boh zasľúbil urobiť na novej zemi pre svoj vykúpený ľud.

**Aplikácia**

`Bola by pre teba lákavá predstava, keď by ti Boh dal možnosť žiť na tomto svete v rovnakom stave, v akom je dnes, napríklad niekoľko sto rokov? Prečo? Čo by na tom bolo pozitívne? Čo naopak desivé?`