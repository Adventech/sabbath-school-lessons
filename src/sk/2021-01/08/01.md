---
title:  „Potešujte môj ľud“
date:  13/02/2021
---

> <p>Základný verš</p>
> Vystúp na vysoký vrch, Sion, hlásateľ radostnej zvesti, hlasno zvolaj, Jeruzalem, hlásateľ radostnej zvesti! Hlasno volaj, neboj sa, povedz judským mestám: Ajhľa, Boh váš! (Iz 40,9)

„Druhá svetová vojna sa skončila v roku 1945. V tom čase sa jeden z japonských vojakov Shoichi Yokoi ukrýval v džungli na ostrove Guam. Z amerických lietadiel vyhadzovali letáky, s informáciou o skončení vojny, ale Yokoi to považoval za pascu. Tento vlastenec, verný svojmu cisárovi, sľúbil, že sa nikdy nevzdá. Pretože nemal žiadny kontakt s civilizáciou, žil z toho, čo si našiel v džungli. Naozaj to nemal ľahké.

V roku 1972, 27 rokov potom, čo sa skončila druhá svetová vojna, poľovníci narazili na Yokoia, keď chytal ryby. Až vtedy sa dozvedel, že posolstvo o mieri nebol podvod, ale pravda. Kým sa jeho národ už desiatky rokov tešil zo života v mieri, Yokoi celé roky trpel núdzu a prežíval strach.“ (Gane, Ray. Leviticus : Pozvání k oltáři, Praha: Advent-Orion, 2018, s. 222.

Prostredníctvom proroka Izaiáša Boh pred mnohými stáročiami oznámil, že obdobie strachu a utrpenia jeho ľudu sa naozaj skončí: „Potešujte, potešujte môj ľud, vraví Boh váš. Hovorte k srdcu Jeruzalema a privolávajte mu, že skončila sa jeho otrocká služba, zmierená je jeho vina, že dostal z rúk Hospodina dvojnásobne za všetky svoje hriechy.“ (Iz 40,1.2)

Osnova úlohy

Pri štúdiu tejto úlohy sa budeme venovať 40. kapitole knihy proroka Izaiáša. Zaznieva z nej nadčasové povzbudivé posolstvo, ktoré Boh adresoval svojim deťom.

`Boh chce potešiť svoj ľud (nedeľa)`

`Čím ich chce potešiť?Dobrá správa o prichádzajúcom kráľovi (pondelok)Dobrá správa o blížiacom sa spasení (utorok)Dobrá správa o Božom charaktere (streda)`

`Dôsledok tejto dobrej správy: výzva k rozhodnutiu (štvrtok)`