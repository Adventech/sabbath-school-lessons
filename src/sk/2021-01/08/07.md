---
title:  Podnety na zamyslenie
date:  19/02/2021
---

V knihe Proroci a králi si prečítaj kapitolu: Tu je váš Boh!, str.167 – 171 (PK 311 – 321; Zo slávy do tieňa kapitola „Hľa, váš Boh“, str.149 – 153).

„V čase Izaiášovho pôsobenia falošné predstavy o Bohu zatemňovali duchovný zrak ľudí. Satan sa dlho snažil predstaviť ľuďom ich Stvoriteľa ako pôvodcu hriechu, utrpenia a smrti. Takto oklamaní ľudia si Boha predstavovali ako bezcitného a prísneho vládcu, ktorý čaká len na to, aby človeka pristihol pri prestúpení zákona a mohol ho ako hriešnika obžalovať, odsúdiť a zákonite nechať bez pomoci. Arcizvodca predstavil nebeský zákon lásky ako obmedzenie ľudského šťastia, ako ťažké bremeno, ktoré by ľudia mali zvrhnúť. Tvrdil, že Boží zákon nemožno zachovávať a že trest za jeho prestúpenie je svojvoľný.“ (PK 167; PK 311)

„Mnohí z tých, ktorí sa nazývajú kresťanmi, slúžia okrem Hospodina aj iným bohom. Náš Stvoriteľ od nás vyžaduje maximálnu vernosť a úplnú oddanosť. Všetko, čo môže oslabiť našu lásku k Bohu, alebo brániť nám slúžiť mu naplno, sa stáva modlou.“ (2BC 1011)

**Námety na spoločné uvažovanie**

`Vlastnými slovami zhrň posolstvo Iz 40,12–31. Použi pritom moderné obrazy a prirovnania, napríklad súčasné vedecké objavy, ktoré ešte názornejšie potvrdzujú úžasnú moc nášho Boha.`

`Ako sa Izaiášov opis večnej existencie Božieho slova dotýka v protiklade ku krehkej pominuteľnosti ľudského života tvojho strachu zo smrti? (Iz 40,6–8) Ako to súvisí s tvojou nádejou na vzkriesenie? (Jób 19,25–27; Dan 12,2; 1 Kor 15,51–57; 1 Tes 4,13–18)`

`Keby sme si vzali verše Iz 40,12–31 k srdcu, mohli by nás vyliečiť z našej pýchy a namyslenosti?`

Zhrnutie

Prostredníctvom Izaiáša Boh potešil tých, ktorí trpeli. Čas starostí a problémov sa pre nich skončil a Boh sa k nim vrátil. Nemali byť zmätení a zmalomyseľnení, ale radšej dôverovať Bohu, že svoju tvorivú moc použije v ich prospech.

1 V hebrejčine sú Sion a Jeruzalem podstatné mená ženského rodu. V tomto prípade teda ide o zhodu v rode a čísle. Doslovný preklad znie: „Sion (Jeruzalem), hlásateľka radostnej zvesti.“ Je otázne, do akej miery tento bežný gramatický jav súvisí s prorokyňou Annou, ale v každom prípade to môže byť pekná a zaujímavá súvislosť dvoch biblických príbehov.

Západ slnka 17.08