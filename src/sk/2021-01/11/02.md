---
title:  Kupovať zadarmo?
date:  07/03/2021
---

> <p></p>
> <sup>1</sup> „Poďte všetci smädní k vode! Aj vy, čo ste bez peňazí, poďte! Kupujte a jedzte, poďte a kupujte, kupujte zadarmo bez platenia víno aj mlieko. <sup>2</sup> Prečo dávate peniaze za to, čo nie je chlieb, a vašu robotu za to, čo nenasýti? Pozorne ma počúvajte a budete jesť dobroty, vaše hrdlo si v hojnosti pochutí. <sup>3</sup> Nakloňte si uši a poďte ku mne, počúvajte a budete žiť. Uzavriem s vami večnú zmluvu, preukážem milosrdenstvo prisľúbené Dávidovi. <sup>4</sup> Hľa, urobil som ho svedkom pre ľudí, ich kniežaťom a vládcom. <sup>5</sup> Hľa, privoláš národ, ktorý nepoznáš. Národy, čo ťa nepoznajú, pribehnú k tebe, kvôli Hospodinovi, tvojmu Bohu, Svätému Izraela, lebo ťa oslávil.“ <sup>6</sup> Hľadajte Hospodina, kým sa dá nájsť, volajte ho, dokiaľ je nablízku. <sup>7</sup> Bezbožný nech zanechá svoju cestu a hriešny svoje zmýšľanie. Nech sa vráti k Hospodinovi a on sa nad ním zmiluje; k nášmu Bohu, lebo on veľa odpúšťa.  

**Osobné štúdium**

Predstav si, že stojíš na ulici veľkomesta, v rukách držíš jedlo a kričíš na hladných a bezdomovcov: „Hej, vy, čo nemáte peňazí, poďte, kupujte a jedzte!“ Ako si môžu niečo kúpiť, keď nemajú peniaze?

Ak však doložíš slová, ktoré dodal Izaiáš: „Kupujte bez peňazí, bez platenia...“ (v. 1), bude sa to dať lepšie pochopiť. Izaiáš vyzýva ľud, aby prijali odpustenie zadarmo (v. 7). Slovom „kúpiť“ chce zdôrazniť, že to, čo im Boh ponúka, aby mohli naplniť svoje potreby a túžby, je hodnotné a vzácne. Boh v rámci obnovy zmluvného vzťahu so svojím ľudom ponúka odpustenie zadarmo. Nesmieme si však myslieť, že aj On ho má zadarmo. Kúpil ho za veľmi vysokú cenu – krv svojho služobníka. Aj keď odpustenie dáva zadarmo, stálo ho to nesmierne veľa.

`Akú hodnotu má naša záchrana? Koľko „stála“ samotného Boha? (1Pt 1,18.19)`

`Do akej miery sa Izaiášovo porozumenie spasenia, ktoré je pre nás „zadarmo“, zhoduje s novozmluvným chápaním? Porovnaj dnešný text s Ef 2,8.9`

Izaiáš sumarizuje starozmluvné evanjelium, ktoré je zhodné s evanjeliom v Novej zmluve. Neplatí, že „starozmluvné“ spasenie skutkami bolo nahradené „novozmluvným“ spasením milosťou. Odvtedy, čo Boh prisľúbil Adamovi a Eve Záchrancu, existuje len jediný spôsob spasenia – „milosťou skrze vieru“ (Ef 2,8); „... darom Božej milosti je večný život v Ježišovi Kristovi, našom Pánovi.“ (Rim 6,23). Od starovekého Gilgameša, ktorý v márnom úsilí o večný život konal hrdinské činy, až po našich súčasných filmových hrdinov, ktorí veria v reinkarnáciu, ľudia skúšali rôzne spôsoby ako získať spasenie. Všetko je však zbytočné. To je dôvod, prečo potrebujú poznať Ježiša a vedieť, čo pre nich získal na kríži.

**Aplikácia**

`Spasenie je zadarmo. To znamená, že neexistuje nič, čo by sme mohli urobiť, aby sme ho získali. Naše skutky nikdy nebudú dosť dobré na to, aby nás zachránili. A napriek tomu tvoja záchrana stála tvojho Spasiteľa veľa – zaplatil vlastným životom! Aký dosah má táto skutočnosť na to, ako vnímaš zodpovednosť za svoj ďalší život?`