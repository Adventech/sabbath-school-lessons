---
title:  Podnety na zamyslenie
date:  12/03/2021
---

„Nikto nemôže štedro dávať bez sebazaprenia. Úlohu, ktorou nás Kristus poveril ako svojich vyslancov, môžeme splniť len vtedy, ak budeme žiť skromne, hospodárne a v sebazaprení. Z našich sŕdc musí zmiznúť pýcha a ctižiadosť sveta. Každý náš čin musí odrážať nesebeckosť, ako nám to svojím životom ukázal Kristus. Naše obrazy, nábytok a celé zariadenie bytu nám má pripomínať: Prijmi do svojho domova chudobných a tých, ktorí nemajú kde bývať. Na našich šatníkoch by sme mali vidieť akoby prstom Božím napísané: Obleč nahého. V kuchyni, na bohato prestretom stole, máme pamätať na odkaz: ,Neznamená to lámať svoj chlieb hladnému?‘ “ (Iz 58,7) (CZ 145; MH 206)

**Námety na spoločné uvažovanie**

`Izaiáš položil svojim súčasníkom otázku: „Prečo dávate peniaz za to, čo nie je chlebom a svoj zárobok za to, čo nesýti?“ (Iz 55,2) Do akej miery robíme to isté? Prečo sa tak ľahko necháme chytiť do tejto pasce?`

`Ak boli sebazaprenie, sociálne cítenie a sobota také dôležité v Deň zmierenia v dobe Izaiášovej, nie sú rovnako dôležité aj v Deň zmierenia v čase konca (Dan 8,14), keď Božia trúba pri druhom príchode Ježiša Krista oznámi definitívne vyslobodenie (1 Kor 15,52; por. 3 Moj 25,9)?`

`Čo si myslíš, že má Izaiáš na mysli, keď hovorí, že by sme v sobotu nemali robiť to, čo sa nám páči? Zároveň chce, aby sme ju nazvali „rozkošou“ (Iz 58,13). Ako to spojiť? Pamätajte pritom na kontext celej kapitoly 58.`

Zhrnutie

V kapitolách 55 a 58 prorok Izaiáš vyzýva ľud, aby sa vzdal svojich myšlienok a ciest a vrátil sa k Bohu, ktorého ideál šťastia v značnej miere prevyšuje ich ideál. Láskavo im odpúšťa a potom nalieha, aby tí, ktorým bolo odpustené, tiež preukazovali milosrdenstvo v súlade s duchom Dňa zmierenia a soboty, pretože ak človek skutočne prijme dar Božieho odpustenia, mení to jeho srdce.

Západ slnka 17.42