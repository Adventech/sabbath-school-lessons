---
title:  Podnety na zamyslenie
date:  05/03/2021
---

„Aká cena bola zaplatená za nás! Hľa, kríž a Obeť povýšená na ňom. Pozri na tie ruky, prebodnuté nemilosrdnými klincami. Pozri na jeho nohy, priklincované k drevu. Kristus niesol naše hriechy na svojom tele. Táto bolesť, tieto muky – to je cena tvojho vykúpenia.“ (E. G. Whiteová, God´s Amazing Grace, 172)

„Kristus na svojom tele niesol naše hriechy na drevo kríža... Aký strašný musí byť hriech, keď žiadna smrteľná bytosť nemohla priniesť zmierenie? Aká musí byť jeho kliatba, keď len Božstvo ju mohlo zmazať? Kristov kríž je pre každého človeka svedectvom o tom, že odplatou za hriech je smrť... Ach, či musí existovať nejaká silná moc, ktorá opantá naše zmysly natoľko, že sa stanú odolné proti vplyvu Ducha Božieho?“ (Ellen G. Whiteová, Our High Calling, 44)

„Zákon Božej vlády bol zvelebený smrťou Božieho jednorodeného Syna. Kristus niesol vinu hriechov celého sveta. Pred Boha sa môžeme postaviť jedine vďaka vteleniu a smrti Božieho Syna. Dokázal trpieť, pretože bol podopieraný Bohom. Dokázal vydržať, pretože bol bez jedinej poškvrny nevery alebo hriechu. Kristus zvíťazil namiesto človeka nesúc spravodlivý trest. Zaistil ľuďom večný život, vyvýšil zákon a vzdal mu náležitú úctu.“ (1SM 302)

**Námety na spoločné uvažovanie**

`Verše Iz 53,7–9 hovoria o smrti a pohrebe trpiaceho služobníka. Ktoré predpovede týchto veršov sa naplnili na konci Ježišovho života? Mat 26,57–27,60; Mar 14,53–15,46; Luk 22,54–23,53; Ján 18,12–19,42`

`Čo chce povedať E. G. Whiteová slovami, že smrťou Ježiša Krista bol vyvýšený zákon? Ako rozumieme tomu, že jeho smrť dokazuje večnú platnosť zákona?`

Zhrnutie

Prorok Izaiáš hovorí o narodení, totožnosti a živote Božieho Vysloboditeľa. Nakoniec odhaľuje tú najväčšiu tragédiu, ktorá nám prináša nádej: Boží služobník, aby sa dostal k stratenému ľudstvu – aj k nám –, aby ľudstvo zachránil a uzdravil, dobrovoľne znáša utrpenie a trest.

Západ slnka 17.31