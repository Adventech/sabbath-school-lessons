---
title:  Kto uverí našej správe?
date:  02/03/2021
---

> <p></p>
> <sup>13</sup> Hľa, môj služobník bude mať úspech, bude vyvýšený, vyzdvihnutý a veľmi zvelebený. <sup>14</sup> Ako sa nad ním mnohí začudovali; jeho výzor je neľudsky znetvorený a jeho tvár sa nepodobá človeku, <sup>15</sup> tak ho budú obdivovať mnohé národy a králi si pred ním zatvoria ústa, lebo uvidia, o čom sa im nehovorilo a spoznajú, čo nepočuli.“ <sup>1</sup> Kto uveril tomu, čo sme hovorili z počutia? Komu sa zjavilo rameno Hospodina? 

**Osobné štúdium**

U Iz 52,13 je Boží služobník vysoko vyvýšený. No hneď nasledujúci verš hovorí o tom, že jeho výzor bol taký zohyzdený, že sa ani nepodobá na „synov človeka“. Nová zmluva hovorí o tom, čo Ježišovu tvár znetvorilo – bičovanie, tŕňová koruna, ukrižovanie, ale predovšetkým to, že niesol hriech celého ľudstva. Hriech nikdy nemal byť pre človeka niečím prirodzeným; pretože ho Syn človeka niesol, jeho vzhľad sa stal neľudský.

Porovnaj to s tým, čo prežil Jób. Z bohatého, cteného a mocného muža sa za jeden deň stal nešťastný úbožiak, ktorý sedával na zemi v popole a črepmi si škriabal bolestivé vredy (Jób 1 – 2). Bol to taký veľký protiklad, že ho spočiatku nespoznali ani jeho priatelia (Jób 2,12). Otázkou zostáva: Prečo Jób trpel? Prečo musí trpieť Mesiáš? Ani jeden z nich si to nezaslúžil. Obaja boli nevinní. Prečo potom trpeli?

Všimni si otázky u Iz 53,1. Tieto otázky sú vlastne výzvou, aby sme uverili neuveriteľnému (porov. Ján 12,37–41). Upozorňujú nás, aby sme si pri čítaní zvyšku príbehu radšej sadli. V tomto kontexte paralela medzi týmito dvoma otázkami naznačuje, že Hospodinovo rameno (moc spasenia – porov. Iz 52,10), je zjavené tým, ktorí tejto správe uveria. Chcete okúsiť Božiu zachraňujúcu moc? Potom uverte tejto zvesti.

**Aplikácia**

`Čo s tebou robí vedomie, že toto všetko bol Mesiáš ochotný podstúpiť aj kvôli tebe? Berieš túto „dobrú správu“ ako niečo automatické, čo ťa už ani neprekvapuje? Alebo sa ťa to stále dotýka? Ako môže toto vedomie premeniť tvoj život?`