---
title:  Báseň o trpiacom služobníkovi
date:  01/03/2021
---

> <p></p>
> <sup>13</sup> Hľa, môj služobník bude mať úspech, bude vyvýšený, vyzdvihnutý a veľmi zvelebený. <sup>14</sup> Ako sa nad ním mnohí začudovali; jeho výzor je neľudsky znetvorený a jeho tvár sa nepodobá človeku, <sup>15</sup> tak ho budú obdivovať mnohé národy a králi si pred ním zatvoria ústa, lebo uvidia, o čom sa im nehovorilo a spoznajú, čo nepočuli.“ <sup>1</sup> Kto uveril tomu, čo sme hovorili z počutia? Komu sa zjavilo rameno Hospodina? <sup>2</sup> Vyrástol pred ním ako výhonok, ako koreň zo suchej zeme. Nemá podobu ani krásu, aby sme na neho hľadeli, ani výzor, aby sme po ňom túžili. <sup>3</sup> Opovrhnutý a opustený ľuďmi, muž bolestí, ktorý poznal utrpenie, pred ktorým si zakrývajú tvár, opovrhnutý, a my sme si ho nevážili. <sup>4</sup> Naozaj, on niesol naše choroby a naše bolesti ho obťažili. My sme si mysleli, že je ranený, Bohom doudieraný a opovrhnutý. <sup>5</sup> On však bol prebodnutý za naše hriechy, zdrvený za naše neprávosti. Trest, ktorý nám priniesol pokoj, spočinul na ňom a pre jeho rany sa nám dostalo uzdravenie. <sup>6</sup> Všetci sme blúdili ako ovce, každý išiel svojou cestou, ale Hospodin na neho uvalil neprávosti nás všetkých. <sup>7</sup> Bol trápený a on sa nechal ponižovať, neotvoril ústa, ako baránok vedený na zabitie; neotvoril ústa ako ovca, ktorá onemie pred strihačom. <sup>8</sup> Zo zovretia a súdu bol vzatý. Kto uvažuje o jeho pokolení? Veď bol vyťatý z krajiny živých, pre neprávosť svojho ľudu bol ranený. <sup>9</sup> Dali mu hrob s bezbožnými a s bohatým našiel smrť, hoci nepáchal násilie a v jeho ústach nebola lesť. <sup>10</sup> Hospodinovi sa zapáčilo zdrviť ho utrpením. Ak položí svoj život ako obetu za vinu, uvidí potomstvo, predĺži si život a skrze neho sa podarí Hospodinov zámer. <sup>11</sup> Po útrapách svojho života uvidí svetlo, nájde uspokojenie svojím poznaním. Môj spravodlivý služobník ospravedlní mnohých, vezme na seba ich viny. <sup>12</sup> Preto mu dám podiel s mnohými a s početnými si rozdelí korisť, lebo až na smrť vydal svoj život a pripočítali ho k zločincom, hoci on niesol hriechy mnohých a prihováral sa za zločincov.“ 

**Osobné štúdium**

Táto jedinečná poetická pasáž o trpiacom služobníkovi nám ozrejmuje, prečo býva Izaiáš niekedy nazvaný „prorokom evanjelia“. Téme „Mesiáš“ sa venuje od prvých kapitol svojej knihy a čitateľa (poslucháča) tým pripravuje na „tvrdší pokrm“. Prorok Izaiáš sleduje celý jeho život na zemi. Začína jeho počatím a narodením (Iz 7,14), predstavuje ho ako božského kráľa z rodu Dávidovho (Iz 9,6.7), podrobne opíše jeho dielo obnovy Izraela (Iz 11,1 –16) a tichú službu oslobodenia od nespravodlivosti a utrpenia (Iz 42,1 –7). Nakoniec ukáže, že k jeho veľkej dráme patrí tiež tragédia, ktorá bude predchádzať jeho vyvýšeniu (Iz 49,1 –12; 50,6 –10). V básni o trpiacom služobníkovi sa dostáva až na úplné dno tejto tragédie.

Verše Iz 52,13 –53,1 tvoria akýsi úvod k básni a hovoria o zvláštnom protiklade: Služobník bude prospievať a bude povýšený, no jeho vzhľad bude znetvorený na nepoznanie. Kto tomu uverí?

Verše 2 a 3 sa začínajú opisom jeho pôvodu a vzhľadu a prechádzajú k jeho utrpeniu a odmietnutiu. Verše 4 –6 predstavujú vsuvku, v ktorej autor vysvetľuje, že jeho utrpenie je v skutočnosti náš trest, ktorý znáša za nás, aby nás uzdravil. Verše 7 – 9 pokračujú v opise nevinného služobníka zostupujúceho do hrobu.

Vo veršoch 10 –12 čítame, že služobník dostáva krásnu odmenu predpovedanú na začiatku básne u Iz 52,13. V dodatku sa uvádza, že jeho obeť pre záchranu iných je v súlade s Božou vôľou.

**Aplikácia**

`Z Iz 52,13–53,12 vypíš, čo všetko Ježiš urobil pre nás. Uvažuj, čo pre teba tieto jeho činy znamenajú.`