---
title:  Hospodinov súcitný a trpiaci služobník
date:  25/02/2021
---

> <p></p>
> <sup>1</sup> Počúvajte ma, ostrovy, dávajte pozor, národy zďaleka. Hospodin ma povolal od materského lona, od života matky ma volal mojím menom. (...) <sup>3</sup> Povedal mi: „Si môj služobník, Izrael, tebou sa oslávim.“ <sup>4</sup> Ja som však povedal: „Darmo som sa namáhal, márne a zbytočne som mrhal svojou silou.“ A predsa je moje právo u Hospodina a moja odmena u môjho Boha. (...) <sup>6</sup> Povedal: „To je málo, že si mojím služobníkom, aby si povzniesol Jákobove kmene a priviedol späť zachránených Izraela. Ustanovujem ťa za svetlo národov, aby si bol mojou spásou až do končín zeme.“ <sup>7</sup> Takto Hospodin, vykupiteľ Izraela, jeho Svätý hovorí opovrhnutému, národmi odvrhnutému otrokovi panovníkov: „Králi to uvidia a vstanú, kniežatá sa sklonia kvôli Hospodinovi, ktorý je verný, kvôli svätému Izraela, ktorý ťa vyvolil.“ <sup>8</sup> Takto hovorí Hospodin: „V čase priazne ti odpoviem a v deň spásy ti pomôžem. Ochránim ťa a ustanovím ťa za zmluvu národa, aby si pozdvihol krajinu a vrátil spustošené dedičstvo. <sup>9</sup> Aby si povedal väzňom: ‚Vyjdite!‘ A tým, čo sú v tme: ‚Ukážte sa!‘ Pozdĺž ciest sa budú pásť a na všetkých holiach budú mať pastvu. 

**Osobné štúdium**

Boh svojho služobníka povoláva ešte pred narodením. Jeho ústa sú podobné meču. V ňom sa oslávi. Prostredníctvom neho privádza izraelský národ späť k sebe, ustanovuje ho za svetlo spasenia pre celý svet, za sprostredkovateľa zmluvy a vysloboditeľa zajatých. Tento opis má veľa spoločných prvkov s opisom z Iz 42, kde služobníka stotožňujeme s Mesiášom.

`Ak je tento služobník Mesiáš, prečo ho Boh nazýva „Izrael“? Iz 49,3`

Zistili sme, že v tejto stati sa pojem Boží služobník „Izrael“ alebo „Jákob“ vzťahuje na národ. V tomto prípade sa však meno „Izrael“ (bez paralelného odkazu na „Jákoba“) jasne vzťahuje na služobníka-jednotlivca, ktorý navráti národ k Bohu (Iz 49,5). Individuálny služobník sa stal dokonalým stelesnením alebo predstaviteľom národa, ktorý sa svojimi prehrami a porážkami spreneveril svojmu menu „Izrael“ (Iz 48,1).

`Aký nový prvok sa objavuje v týchto veršoch? Iz 49,4.7`

Prvýkrát čítame o ťažkostiach, ktoré so sebou prináša úloha služobníka. „Nadarmo som sa namáhal, pre ničotu a márnosť strávil som svoju silu“ (v. 4). Táto myšlienka sa opakuje u Dan 9,26: „...bude zabitý pomazaný a nebude ho.“ Sluha sa však drží viery: „...ale moje právo je u Hospodina a odmena za moju prácu je u môjho Boha“ (Iz 49,4). J. Alec Motyer poznamenáva: „Izaiáš očakáva služobníka so skutočnou ľudskou prirodzenosťou, ktorý bol pokúšaný, ako sme my pokúšaní. Dokázal sa ako pôvodca a dokonávateľ viery, skutočnej osobnej viery, ktorá aj vtedy, keď sa zdá, že už všetko stratilo zmysel, môže povedať ,môj Boh‘“.

**Aplikácia**

`Zamysli sa nad službou Ježiša Krista vo svetle Iz 49,7. Nemal dôvod byť kvôli vonkajším okolnostiam malomyseľný? Aké poučenie z toho vyplýva pre teba?`