---
title:  Slúžiť a zachrániť
date:  20/02/2021
---

> <p>Základný verš</p>
> Ajhľa, môj služobník, ktorého podopieram, môj vyvolený, ktorého som si obľúbil. Svojho Ducha som položil naňho, opravdové právo prinesie národom.  (Iz 42,1)

„Mnohí by si pokladali za veľkú prednosť, keby mohli navštíviť pamätné miesta Kristovho pozemského života, chodiť, kadiaľ chodil on, zadívať sa na jazero, pri ktorom učil a hľadieť na okolité vrchy a údolia, na ktoré sám často hľadieval. Nemusíme však chodiť do Nazareta, do Kafarnauma či do Betánie, ak chceme ísť v Ježišových šľapajach. Jeho stopy nájdeme pri lôžku chorých, v chudobných príbytkoch, v preľudnených uliciach veľkomesta a všade tam, kde ľudské srdce potrebuje útechu. Ak budeme konať to, čo na zemi konal Ježiš, pôjdeme v jeho šľapajach.“ (TV448; CL416; DA 640)

Práve v tomto duchu popisuje prorok Izaiáš poslanie „Hospodinovho služobníka“, ktorý tu mal byť pre všetkých sklamaných, nešťastných a núdznych: „Nalomenú trstinu nedolomí, hasnúci knôt nedohasí… aby sa slepým otvorili oči, aby väzni boli vyvedení zo žalára a z väznice tí, čo sedia v temnote. (Iz 42,3.7)

Osnova úlohy

V tejto úlohe sa sústredíme na Hospodinovho zasľúbeného služobníka. Kto mal byť ten, koho Boh zasľúbil svojmu ľudu, a čo od neho očakával?

`„Hospodinov služobník“ – izraelský národ (nedeľa)`

`„Hospodinov služobník“ – konkrétna mesiášska postava (pondelok)`

`„Hospodinov služobník“ – Perzský kráľ Kýros (utorok, streda)`

`„Hospodinov služobník“ – slúžiaci a trpiaci Mesiáš (štvrtok)`