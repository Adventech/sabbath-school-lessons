---
title:  Podnety na zamyslenie
date:  26/02/2021
---

O tom, ako Ježiš uzdravoval a učil, si v knihe Túžba vekov prečítaj kapitolu V Kafarnaume (str. 166 – 173); v knihe Cesta lásky (str. 159 – 166).„V diele záchrany je nevyhnutné prejaviť veľkú mieru taktnosti a ohľaduplnosti. Spasiteľ pravdu nikdy nezamlčal, ale vždy ju vyjadroval s láskou. V styku s inými bol vždy nadmieru taktný, milý a pozorný. Nikdy nebol bezcitný, nikdy bezdôvodne nevyslovil tvrdé slovo, nikdy zbytočne nespôsobil bolesť citlivej duši. Neodsudzoval ľudskú slabosť. Nebojácne kritizoval pokrytectvo, neveru a nespravodlivosť, no pri ostrých výčitkách bolo v jeho hlase cítiť zármutok. Jeho pravda nebola nikdy krutá. Ľuďom prejavoval vždy veľkú nehu. Každého človeka považoval za veľmi vzácneho. Aj keď sám mal božskú dôstojnosť, súcitne a pozorne sa skláňal ku každému členovi Božej rodiny. V každom videl človeka, ktorého zachrániť bolo jeho poslaním.“ (GW 117)

**Námety na spoločné uvažovanie**

`V triede si spolu prečítajte citát od Ellen Whiteovej o tom, ako Kristus slúžil druhým. Diskutujte o princípoch uvedených v tomto citáte a potom sa zamyslite nad tým, do akej miery váš zbor ako celok aplikuje tieto princípy vo svojej službe.`

`Poznáš nejakú „nalomenú trstinu“ alebo „tlejúci knôt“ (Iz 42,3)? Ako môžeš takému človeku pomôcť a pritom ho „nedolomiť“ alebo „neuhasiť“? Akým spôsobom môžeš jeho myseľ upriamiť na Boha? Čo konkrétne by si mu poradil urobiť, aby našiel pomoc a bol uzdravený?`

`Tvrdenie o dvoch rôznych autorov knihy proroka Izaiáša vychádza z predpokladu, že ľudia nemôžu predpovedať budúcnosť, ako ju predpovedal Izaiáš. V čom spočíva ich hlavný problém? Prečo ako kresťania musíme tento predpoklad jednoznačne odmietnuť?`

Zhrnutie

K vyslobodeniu nevyhnutne patrí Vysloboditeľ. Božiemu národu priniesli slobodu dvaja vysloboditelia: Kýros, ktorý vyviedol zajatcov z babylonského zajatia, a nemenovaný Služobník, ktorého totožnosť (Mesiáš) prorok Izaiáš postupne odhaľuje. Tento Služobník obnoví spravodlivosť a ostatok navráti späť k Bohu.

Západ slnka 17.20