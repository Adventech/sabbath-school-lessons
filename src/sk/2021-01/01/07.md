---
title:  Podnety na zamyslenie
date:  01/01/2021
---

V kontexte s Iz 1,4 Ellen Whiteová napísala: „Tí, čo sa vyhlasovali za Boží ľud, odišli od Boha a stratili múdrosť a súdnosť. Stali sa krátkozrakými. Zabudli, že Boh ich zbavil starých hriechov. Nespokojne sa motali v tme v snahe zabudnúť na slobodu, istotu a šťastie, ktoré prežívali predtým. Pustili sa do všetkých trúfalých a nerozumných bláznovstiev, postavili sa do opozície voči Božej prozreteľnosti, čím znásobili vinu, ktorá už aj tak na nich spočívala. Nechali sa presvedčiť satanovými obvineniami Božieho charakteru. Boha si predstavovali ako toho, kto nepozná milosrdenstvo a zľutovanie.“ (4BC 1137)

**Námety na spoločné uvažovanie**

`Ako sa môžeme „umyť“? Čo tento obraz znamená? (Pozri Fil 2,12.13.)`

`Akým spôsobom Ježiš prevzal, doplnil a aplikoval pieseň o vinici? Aké poučenie z toho vyplýva pre nás dnes? Mat 21,33–45; Mar 12,1–12; Luk 20,9–19`

`Aká je súvislosť medzi ponukou Božieho odpustenia a zmenou, ktorú vykoná v našich životoch? Aké je správne poradie – najprv zmena a potom odpustenie, alebo najprv odpustenie a potom zmena života? Prečo je dôležité vedieť, čo nastáva ako prvé?`

`V uvedenom citáte Ellen Whiteová hovorí, že ľudia sa postavili do opozície voči „Božej prozreteľnosti“. Čo to znamená?`

Zhrnutie

Keď Boží ľud zabudne na svojho Boha a neváži si jeho požehnania, Boh mu pripomína, že porušenie zmluvy, ktorú s ním uzavreli, prináša zlorečenie. S láskou ich upozorňuje na stav, v ktorom sa nachádzajú. Varuje ich pred ničivými dôsledkami toho, že sa zriekli jeho ochrany. Nalieha na nich, aby mu dovolili uzdraviť ich a očistiť.

Západ slnka 15.56