---
title:  Čo sa skrýva za menom?
date:  19/01/2021
---

> <p></p>
> <sup>1</sup> Hospodin mi povedal: „Vezmi veľkú tabuľu a napíš na ňu čitateľným písmom: Mahér-Šalál-Cháš-Baz!“ (...) <sup>3</sup> Keď som sa potom priblížil k prorokyni, počala a porodila syna. Hospodin mi povedal: „Nazvi ho Mahér-Šalál-Cháš-Baz! <sup>4</sup> Prv než chlapec bude vedieť zavolať: ‚Otec môj, mama moja!‘, odnesú bohatstvo z Damasku a korisť zo Samárie pred asýrskeho kráľa.“ <sup>5</sup> Hospodin dodal pre mňa ešte tieto slová: <sup>6</sup> „Pretože tento ľud zavrhol vody Šilóachu, ktoré tečú tíško, a teší sa z Recína a Remaljovho syna, <sup>7</sup> preto, hľa, Pán privedie na nich dravé a veľké vody Eufratu — asýrskeho kráľa s celou jeho slávou, vystúpi nad svoje riečiská a pretečie všetky svoje brehy. <sup>8</sup> Zabočí do Judska, rozvodní sa a preleje cez brehy, bude siahať až po krk a rozpäté ramená naplnia tvoju krajinu, Emanuel, po celej šírke. <sup>9</sup> Spolčujte sa, národy, zúrte, deste sa, počúvajte všetky diaľavy sveta, zbrojte, ale deste sa, zbrojte, ale deste sa! <sup>10</sup> Pripravujte plán, ale stroskotá, navrhnite niečo, ale neuskutoční sa to, pretože Boh je s nami.“  

**Osobné štúdium**

Vieš si predstaviť, že by si s Izaiášovým druhým synom hral napríklad volejbal? Kým by si zakričal: „Mahér-Šalál-Cháš-Baz, hoď mi loptu!“ už by bolo neskoro. Význam tohto mena je možno ešte dlhší než meno samotné: „Rýchla korisť – náhly lup“.

`Posolstvo tohto mena jasne naznačuje rýchlu porážku. Kto koho porazí? Iz 8,4`

Iz 8,1–10 zdôrazňuje posolstvo siedmej kapitoly. Skôr, než dieťa dorastie, korisť z hlavného mesta Sýrie a severného Izraela bude odvlečená do Asýrie. Navyše, keďže Judsko odmietlo Božie posolstvo o bezpečí a istote znázornené ticho tečúcimi vodami Siloamu v Jeruzaleme, zaplaví ho mohutná sila Asýrie predstavená obrovským množstvom vody v rieke Eufrat.

Pretože Acház hľadal pomoc u Asýrie, mená Izaiášových synov sa týkajú Judska a severného Izraela: „Rýchla korisť – náhly lup“ a „Ostatok sa navráti“. Prečo mali nádej? Pretože hoci Asýria obsadí krajinu Emanuela (Iz 8,8), zasľúbenie, že „Boh je s nami“, zostáva (v. 10). Aj keď súdy v podobe vojnových katastrof, utrpenia a vyhnanstva dopadnú na Božích nepriateľov v Judsku a ostatných národoch, Boh bude stále s verným ostatkom svojho ľudu a navráti ich do krajiny.

`Prečo nechal Izaiáš do svojej knihy zapísať informáciu o tom, že s manželkou (tiež prorokyňou) počali dieťa, ktorého meno nechal už vopred oficiálne zapísať? (Iz 8,1 –3)`

Čas, v ktorom sa tento syn narodil, bol veľmi dôležitý vzhľadom na to, že tento syn mal byť znamením. Kým Asýria porazí Sýriu a Izrael, uplynie menej času, než koľko je potrebné na to, aby chlapec dosiahol vek, keď dokáže zavolať na svojho otca alebo matku (v. 4). Keď Izaiáš oznamuje meno chlapca ešte pred jeho počatím, toto dieťa a jeho meno sa stáva verejným proroctvom, ktorého pravdivosť sa overí následnými udalosťami.

**Aplikácia**

`Ľud, ktorý sa hlásil k Bohu, sa dopúšťal tých istých chýb. Boh bol napriek tomu stále ochotný zachrániť ho. Čo nám to hovorí do situácií, keď v našom duchovnom živote prežívame zlyhania a pády?`