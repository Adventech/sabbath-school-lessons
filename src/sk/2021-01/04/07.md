---
title:  Podnety na zamyslenie
date:  22/01/2021
---

V knihe Veľký spor vekov si prečítaj kapitolu „Môžeme hovoriť s mŕtvymi?“, str. 551– 562; Z tieňa do slávy, kap. 34, str. 371–378.

„Aj za čias starého Izraela niektorí tvrdili, podobne ako dnešní špiritisti, že sa stýkajú s mŕtvymi. ´Vešteckých duchov´, ako nazývali týchto návštevníkov z iných svetov, Písmo vyhlasuje za ´démonov´ (porovnaj 4 Moj 25,1–3; Ž 106,28; 1 Kor 10,20; Zj 16,14). Boh označil takéto spojenie s duchmi za ohavnosť a pod trestom smrti ho zakázal (pozri 3 Moj 19,31; 20,27). Dnes sa ľudia len pousmejú nad pojmom čarodejníctvo. Názor, podľa ktorého sa môžu dorozumievať s démonmi, sa všeobecne pokladá za stredovekú bájku. Špiritizmus, ktorý má státisíce, ba milióny prívržencov, však prenikol aj do vedeckých kruhov, dostal sa do cirkví, do zákonodarných zborov, ba aj na dvory panovníkov, nie je ničím iným ako čarodejníctvom v dávnych dobách odsúdeným a zakázaným, no dnes v novej podobe oživeným.“ (VSV 400.401; GC 556)

**Námety na spoločné uvažovanie**

`Diskutujte o prenikaní špiritizmu do filmov, kníh, televízie a modernej kultúry. Zrejme tomu celkom nezabránime. Ako však upozorniť iných na toto nebezpečenstvo, ktoré mnohí považujú len za neškodnú zábavu? Prečo je veľmi dôležité poznať pravdu o stave mŕtvych, ak sa chceme uchrániť pred týmito podvodmi?`

`Prečítaj si Iz 8,20. Povedz tento verš vlastnými slovami a napíš si ho. V triede sa podeľte o svoje parafrázované znenia tohto verša. Čo nám ním chce Boh povedať?`

`Zamysli sa nad tým, čo znamená, že Pána Boha máme milovať a súčasne sa ho báť. Do akej miery pramení naša láska k nemu z tejto bázne? Alebo je to naopak – bázeň vyviera z lásky?`

Zhrnutie

Prostredníctvom Izaiášových slov, činov, ba aj jeho rodiny Boh pripomínal a potvrdzoval posolstvo výstrahy a nádeje: Jediná bezpečná cesta je dôverovať, že Boh vie, čo robí. On miluje a má moc viesť, chrániť a postarať sa o tých, ktorí mu to dovolia. Tých, ktorí sa obrátia k iným silám, čaká len úzkosť a beznádej.

Západ slnka 16.23