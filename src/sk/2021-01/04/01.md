---
title:  Tvrdá škola omylov
date:  16/01/2021
---

> <p>Základný verš</p>
> A budem očakávať na Hospodina, ktorý skrýva svoju tvár pred domom Jákobovým a budem dúfať v neho. (Iz 8,17)

„Pri požiari budovy v New York City´s Harlem sedelo slepé dievčatko v okne na štvrtom poschodí. Požiarnici boli zúfalí. Ich auto s rebríkom sa nemohlo dostať pomedzi budovy až k oknu. Nevedeli, ako dievčatko prinútiť, aby skočilo do pripravenej siete, ktorú, pravdaže, nevidelo.

Nakoniec prišiel otec. Vzal do ruky megafón a volal: ´Neboj sa, moja malá, tu je tvoj ocko. Pod tebou sme pripravili záchrannú sieť. Teraz skoč a neboj sa, chytíme ťa.´ Dievčatko poslúchlo. Bolo také pokojné a uvoľnené, že pri páde zo štvrtého poschodia si nezlomilo žiadnu kosť a nenatrhlo žiaden sval. Svojmu otcovi úplne dôverovalo. Keď počulo jeho hlas, poslúchlo ho, pretože bolo presvedčené, že jej chce to najlepšie.“ (Green, Michael P. 1500 Illustrations for Biblical Preaching, s. 135)

V priebehu dejín Boh jasne dokázal, že pre svoje deti chce to najlepšie. Žiaľ, odmietajú jemný prúd jeho láskavých slov, akými sa im spočiatku prihováral, aby ich zachránil. Preto musel niekedy použiť aj burácanie a záplavu ostrých slov. Ako sa z ich chýb môžeme poučiť my?

Osnova úlohy

V tejto úlohe budeme viac spoznávať skutočnosť, že Božia túžba zachrániť nás, tvrdohlavých ľudí, sa niekedy prejavuje aj tým, že siahne po pomerne „tvrdých“ opatreniach, ktoré majú mať výchovný účinok. V prípade severného Izraela musel urobiť tieto kroky:

`Boh jasne oznamuje, že jeho slovo je platné a dôveryhodné (nedeľa)`

`Boh jasne oznamuje, že na neposlušné „deti“ dopadne trest (pondelok)`

`Boh pomocou symbolických mien predstavuje trest aj nádej (utorok)`

`Boh jasne predstavuje riešenie krízy: dôvera v neho a jeho pomoc (streda)`

`Boh jasne varuje pred hľadaním riešení kdekoľvek inde (štvrtok)`