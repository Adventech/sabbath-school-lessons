---
title:  'Obnova Jeruzalema: udalosti a králi'
date:   30/09/2019
---

> <p></p>
> 1Keď sa dopočuli Júdovi a Benjamínovi protivníci, že navrátenci zo zajatia stavajú chrám Hospodinovi, Bohu Izraela, 2prišli k Zerubbábelovi a rodovým náčelníkom a povedali im: Chceli by sme s vami stavať, lebo aj my uctievame vášho Boha a obetujeme mu od čias asýrskeho kráľa Esar-Chaddóna, ktorý nás sem doviedol. 3Lenže Zerubbábel, Jéšua a iní náčelníci izraelských rodín im odvetili: Vy a my nesmieme spolu stavať dom nášmu Bohu, ale iba my sami staviame Hospodinovi, Bohu Izraela, ako nám rozkázal perzský kráľ, kráľ Kýros. 4Tak sa stalo, že ľud tejto krajiny sa usiloval odobrať chuť do práce judskému ľudu. Zastrašovali ich, aby nestavali. 5Okrem toho podplácali vplyvných úradníkov, aby marili ich predsavzatie. Tak to bolo po všetky dni perzského kráľa Kýra, až kým nekraľoval perzský kráľ Dárius. 6Na začiatku kraľovania kráľa Ahasvéra napísali žalobu na judských a jeruzalemských obyvateľov. 7V časoch Artaxerxa písal zas Bišlám, Mitredát a Tábeel so svojimi ostatnými spolupracovníkmi perzskému kráľovi Artaxerxovi. Obžaloba bola napísaná aramejským písmom a bola preložená do aramejčiny. (Ezd 4,1–7)

Prvá skupina navrátilcov prijala úlohu obnoviť Boží chrám. Neskôr sa budeme viac venovať odporu, s ktorým sa pri snahe o obnovu chrámu stretli. Najprv sa zameriame na sled perzských kráľov, ktorí vládli počas dlhotrvajúcej obnovy Jeruzalema. Pre lepšie pochopenie kníh Ezdráš a Nehemiáš je totiž dôležité poznať dejinné súvislosti, ktoré zaznamenávajú tieto knihy.

`Uvažuj o texte Ezd 4,1–7. Akí králi sú tu spomínaní? O akých problémoch v súvislosti s výstavbou chrámu sa tu hovorí?`

Nasledujúca tabuľka obsahuje chronologický zoznam perzských kráľov, ktorí sú spojení s udalosťami zaznamenanými v knihách Ezdráš a Nehemiáš. Zoznam sa začína kráľom Kýrom, ktorý založil Perzskú ríšu a v roku 539 pred Kristom dobyl Babylon.

**Kýros II. „Veľký“**

- 559–530 pred Kr.
- 537/536 pred Kr. – 1. skupina navrátilcov
- Začiatok obnovy chrámu
 
**Kambyses II.**

- 530–522 pred Kr.
 
**Dárius I.**

- 522–486 pred Kr.
- Marec 515 pred Kr. – dokončenie a zasvätenie chrámu
 
**Xerxes I. (Ahasvér)**

- 485–465 pred Kr.
- Odpor voči budovaniu Jeruzalema
 
**Artaxerxes I.**

- 465–424 pred Kr.
- 457 pred Kr. – Ezdráš a 2. skupina navrátilcov
- Začiatok najdlhšieho prorockého obdobia (Dan 8,14; 9,24–27)
- 445/444 pred Kr. – Nehemiáš a 3. skupina navrátilcov
- Dokončenie obnovy hradieb Jeruzalema

Pri štúdiu uvedených kníh je dôležité vedieť, že v knihe Ezdráš králi nie sú vždy uvedení v chronologickom poradí. Napríklad text Ezd 4,26–24 je vsunutý pred piatu kapitolu, ktorá pokračuje v opise odporu voči stavbe chrámu. Z toho vyplýva, že korešpondencia súvisiaca so Xerxom I (Ahasvérom) a s Artaxerxom I, ktorá sa nachádza u Ezdráša 4, sa odohrala až po udalostiach zaznamenaných v kapitolách 5 a 6, ktoré hovoria o Dáriovi I. Takáto postupnosť sa čitateľovi môže javiť ako zmätočná a často bola príčinou rôznych nejasností, ku ktorým ľudia dospeli pri štúdiu v priebehu dejín. Počas nášho štúdia nám znalosť časového usporiadania udalostí pomôže lepšie pochopiť posolstvo kníh Ezdráš a Nehemiáš.

`Ktoré ďalšie udalosti a záznamy Písma ťa mýlia alebo mätú? Znamená to, že Biblia je nedôveryhodná? Ako sa môžeš naučiť dôverovať Bohu a jeho slovu, keď sa dostaneš ku skutočnostiam, ktoré ti nedávajú zmysel? Prečo je dôležité nenechať sa znechutiť a hľadať odpovede? (Pozri Iz 55,8.9.)`