---
title:  'Dekrét kráľa Artaxerxa: výzva na obnovu Jeruzalema'
date:   02/10/2019
---

> <p></p>
> 11Toto je odpis listiny, ktorú dal kráľ Artaxerxes kňazovi Ezdrášovi, znalcovi zákona, znalcovi Hospodinových príkazov a nariadení pre Izrael: 12Artaxerxes, kráľ kráľov, kňazovi Ezdrášovi, učenému v zákone nebeského Boha, pozdrav a tak ďalej. 13Ja vydávam rozkaz, že každý, kto by v mojom kráľovstve mal vôľu – či už z izraelského ľudu, či z jeho kňazov, alebo z levitov – ísť do Jeruzalema, môže sa vybrať s tebou.  (Ezd 7,11–13)

`Prečítaj si celý text kráľovho výnosu (Ezd 7,11–28). Čo všetko obsahuje tento kráľovský výnos? Ktoré časti ťa upútali najviac? V čom podľa teba spočívala dôležitosť kráľových nariadení pre izraelský národ? Ako by si stručne zhrnul obsah tohto dekrétu?` 

Artaxerxov výnos pripomína prvý dekrét kráľa Kýra II. Artaxerxes vyzýva každého ochotného človeka – predovšetkým z kňazskej línie – aby sa vydal do Jeruzalema. Hoci podľa klinopisných tabuliek z babylonského mesta Nippur zostala napokon väčšina Židov v Perzii (ako o tom hovorí napríklad kniha Ester), boli aj takí, čo čakali na možnosť vrátiť sa a začať nový život v domovine, v krajine svojich predkov. Kráľ nariadil, aby vykonávateľmi väčšiny jeho nariadení boli „pokladníci v Záriečí“ (Ezd 7,21, oblasť za riekou Eufrat). Títo správcovia kráľovského majetku mali poskytnúť Ezdrášovi všetko, čo bude potrebovať na stavbu mesta a na to, aby „okrášlil Hospodinov dom v Jeruzaleme“ (Ezd 7,27). Kráľ vo svojom dekréte poveruje Ezdráša, aby dohliadol na správne zachovávanie Božieho zákona a zákonov krajiny tým, že ustanoví právny systém. Poriadok a systém, ktoré budú výsledkom tohto nariadenia, sú dôležité pre fungovanie každej spoločnosti. A navyše, kráľ takto zjednodušil Ezdrášovi a Izraelitom obnovu ich domoviny.

Ako máme rozumieť kráľovmu záujmu o obnovu Jeruzalema a chrámu? Znamená to vari, že sa kráľ stal veriacim v Ezdrášovho Boha? Artaxerxes nazýva Boha „Boh Izraela, ktorého príbytok je v Jeruzaleme“ (Ezd 7,15). Spôsob, akým sa kráľ vyjadruje o Bohu Izraela, znamená, že vnímal Hospodina len ako jedno z mnohých miestnych božstiev, ktoré by mal upokojiť a nakloniť si svojimi darmi. Nechcel, aby toto miestne božstvo vzbĺklo hnevom proti jeho ríši alebo proti jeho synom (Ezd 7,23). Za zmienku stojí skutočnosť, že rok 457 pred Kr. bol aj rokom vzbury Egypťanov voči perzskej vláde. Je preto možné, že ústretové konanie kráľa bolo motivované snahou získať si oddanosť judskej provincie.

Nanešťastie, napriek takmer priateľskému vzťahu, ktorý mal kráľ s Ezdrášom aj Nehemiášom, nikdy neuveril v Hospodina. Aspoň sa o tom nedozvedáme nič ani z biblického textu, ani z historických dokumentov. Znamená to, že Boh si môže na konanie svojej vôle na zemi použiť aj neobrátených ľudí.

`Darí sa ti v tomto svete plnom problémov a trápenia veriť v Božiu zvrchovanosť nad svetom, ako to vidíme v uvedenom príbehu?`