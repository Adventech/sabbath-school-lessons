---
title:  'Naplnenie Božieho sľubu: prvý návrat zo zajatia'
date:   29/09/2019
---

> <p></p>
> Takto totiž hovorí Hospodin: Až sa naplní pre Babylon sedemdesiat rokov, navštívim vás a splním vám svoj prísľub, že vás privediem späť na toto miesto.  (Jer 29,10)

> <p></p>
> 1V prvom roku perzského kráľa Kýra, aby sa splnilo slovo Hospodina, vyslovené Jeremiášovými ústami, Hospodin vzbudil ducha perzského kráľa Kýra a on dal v celom svojom kráľovstve vyhlásiť – a to aj písomne – toto: 2Takto hovorí perzský kráľ Kýros: ... 3Kto spomedzi vás patrí k jeho ľudu, nech je jeho Boh s ním, nech sa vydá do Jeruzalema, ktorý je v Judsku, a nech buduje dom Hospodina, Boha Izraela; to je ten Boh, ktorý je v Jeruzaleme.  (Ezd 1,1–3)

`Okrem úvodných veršov si prečítaj aj texty Jer 25,11.12 a Dan 9,1.2. Ako sa podľa teba cítili ľudia, ktorí sa mali vrátiť, a ako vnímali naplnenie Božieho zasľúbenia?`

Hospodin ovplyvnil Kýra, aby umožnil návrat zajatcov a aby sa tým naplnilo Jeremiášovo proroctvo. Jeremiáš napísal, že judská krajina bude sedemdesiat rokov pustá (toto obdobie trvalo od 606/605 do 537/536 pred Kristom). Potom však mal Boh otvoriť dvere pre návrat zajatcov. Keď prorok Daniel študoval Jeremiášove proroctvá, zistil, že nastal čas na zasľúbený návrat.

U Daniela 9 čítame, že prorok bol rozrušený, pretože zajatie už trvalo takmer sedemdesiat rokov. Navyše, teraz sa dostali k moci Peržania. Daniel sa vo svojom smútku obrátil k Bohu, prosil o milosť a o naplnenie zasľúbení. V rovnakej kapitole (Dan 9,24–27) sa dozvedáme, že Daniel dostal uistenie o Božej moci vyslobodiť ľud zo zajatia povolaním Vysloboditeľa, ktorý zomrie za svoj ľud ako zmierenie za ich hriechy, prinesie spravodlivosť a naplní obetný systém. Boh v podstate hovorí: „Daniel, neboj sa. Keďže Vysloboditeľ (Ježiš) určite príde, pošlem vysloboditeľa aj teraz vám.“ Čoskoro potom Boh inšpiroval perzského kráľa Kýra, aby vydal príkaz o prepustení zajatcov. Boh je vždy verný svojim zasľúbeniam. (Pozri záznam v Daniel 10, ako Boh zasahuje, aby zabezpečil prosperovanie svojho ľudu v ich domovskej krajine.)

Prvá kapitola knihy Ezdráš zaznamenáva vyhlásenie Kýra o tom, že izraelský národ má slobodu vrátiť sa do Jeruzalema a vystavať dom Hospodinov. Tento príkaz bol vydaný niekedy v rokoch 539–537 pred Kristom. Kýros Izraelitom nielen umožnil odchod, ale urobil všetko preto, aby sa zajatci vrátili s darmi, medzi ktoré patrili pôvodné bohoslužobné nádoby z chrámu, ktoré ukoristil Nebúkadnecar. Táto udalosť nám pripomína spôsob, ako stáročia predtým vyšli Izraeliti z egyptského zajatia. Boh vtedy vzbudil u Egypťanov priazeň voči Hebrejom, takže od nich dostali zlaté a strieborné predmety.

Prvú skupinu, ktorá sa vrátila z Babylona, tvorilo okolo päťdesiattisíc ľudí. Do tejto skupiny patrili zrejme aj ženy a deti z iných oblastí.

`Uvažuj o iných biblických proroctvách, ktoré sa už v dejinách naplnili. Ako na teba pôsobí vedomie, že Boh pozná dopredu budúcnosť? Čo to pre teba znamená?`