---
title:  'Kvalitné vzdelanie: výbava pre službu'
date:   03/10/2019
---

> <p></p>
> 6Tento Ezdráš vyšiel z Babylonu. Bol zákonníkom, skúseným v Mojžišovom zákone, ktorý dal Hospodin, Boh Izraela. ... 10Ezdráš si totiž zaumienil skúmať Hospodinov zákon, plniť ho a učiť izraelský ľud ustanovenia a právne predpisy.  (Ezd 7,6.10)

`Čo hovoria uvedené texty o Ezdrášovom štúdiu Božieho slova? Ako to ovplyvňovalo jeho rozhodnutia, konanie a ostatné udalosti, ktoré sa diali v jeho živote?`

Ezdrášovo zasvätenie Bohu a jeho rozhodnutie študovať Božie slovo, konať podľa neho a učiť ho (Ezd 7,6.10) pripravilo Ezdráša na efektívnejšiu a významnejšiu službu Izraelitom. Biblický text doslova hovorí, že si „zaumienil“ („ustavil svoje srdce“ Roh.) skúmať, plniť a učiť Boží zákon a jeho nariadenia a príkazy.

Ellen Whiteová k tomu hovorí: „Ezdráš pochádzal z Áronovho pokolenia a mal kňazskú výchovu. Okrem toho poznal aj spisy rôznych médsko-perzských hvezdárov, mudrcov a hádačov. So svojou duchovnou úrovňou však nebol spokojný. Túžil po dokonalom súlade s Bohom a po múdrosti, aby mohol plniť Božiu vôľu. Preto si umienil skúmať zákon Hospodinov a zachovávať ho (Ezd 7,10). To ho priviedlo k dôkladnému štúdiu dejín Božieho ľudu zo spisov prorokov a kráľov. Z historických a básnických kníh Písma sa chcel dozvedieť, prečo Hospodin dopustil pád Jeruzalema a zajatie vyvoleného ľudu. ...Ezdrášovu snahu vzbudiť záujem o skúmanie Písma sprevádzalo usilovné celoživotné úsilie o zachovanie a rozmnoženie posvätných spisov. Zhromaždil všetky dostupné odpisy zákona, dal ich prepísať a rozmnožiť. Takto rozmnožené čisté slovo dal ľudu v záujme rozšírenia vedomostí neoceniteľnej hodnoty.“ (PK 608.609; PK /sk/ 321.322)

Ezdráš poznal spôsob života pohanov a ich hodnoty a videl, že nemôže súhlasiť so všetkým. Veď mnohé z toho, na čo pri svojom štúdiu narazil, bolo v rozpore s Božím pohľadom. Usiloval sa preto spoznať pravdu z jej zdroja, ktorým je Božie slovo a Hospodinov zákon.

`Jozef, Mojžiš a Daniel získali vzdelanie v pohanskom svete. Ako im to pomohlo v diele, pre ktoré si ich bol vyvolil? Prečo vzdelanie otvára dvere nových možností?`

`Čo všetko si sa potreboval „odnaučiť“ z toho, čo síce spoločnosť považuje za dôležité, správne a akceptovateľné, ale na základe Božieho slova si spoznal, že to nie je správne?`