---
title:  'Ezdráš: vodca druhej vlny návratu z exilu'
date:   01/10/2019
---

> <p></p>
> 6Tento Ezdráš vyšiel z Babylonu. Bol zákonníkom, skúseným v Mojžišovom zákone, ktorý dal Hospodin, Boh Izraela. Keďže bola nad ním ruka Hospodina, jeho Boha, kráľ mu dával všetko, o čo žiadal. ... 8Do Jeruzalema došiel v piatom mesiaci, v siedmom roku tohto kráľa. 9Na prvý deň prvého mesiaca bol totiž určený odchod z Babylonu a v prvý deň piateho mesiaca sa dostal do Jeruzalema, lebo na ňom spočívala dobrotivá ruka jeho Boha. 10Ezdráš si totiž zaumienil skúmať Hospodinov zákon, plniť ho a učiť izraelský ľud ustanovenia a právne predpisy.  (Ezd 7,6–10)

V textoch Ezd 7,1–10 a 8,1–14 vidíme, že kráľ Artaxerxes I. dovolil Ezdrášovi, aby odišiel do Jeruzalema (v roku 457 pred Kr.) a vzal so sebou každého, kto sa chce vrátiť s ním. O vzťahu medzi kráľom a Ezdrášom nevieme toho veľa a nie je ani isté, aké bolo Ezdrášovo postavenie. V ôsmej kapitole knihy Ezdráš sa nachádza zoznam „predákov“ (otcov) rodín, ktoré sa vrátili do Jeruzalema. Zoznam sa začína kňazmi, pokračuje kráľovskou líniou a končí sa ostatnými Izraelitmi. Dvanásť rodín je vymenovaných konkrétne, čo naznačuje zámernú pripomienku dvanástich kmeňov Izraela.

V týchto zoznamoch sa spomína približne tisícpäťsto mužov, čo môže predstavovať celkovo približne päť- až šesťtisíc ľudí, ak vezmeme do úvahy aj ženy a deti. Išlo o oveľa menšiu skupinu, než bola tá, čo sa vrátila do Jeruzalema so Zerubbábelom a Jéšuom.

`Uvažuj o texte Ezd 7,1–10. Čo sa dozvedáš z týchto veršov o Ezdrášovi, jeho viere a životnom nasmerovaní?`

Ezdráš bol zákonník pochádzajúci z kňazského rodu (Neh 12,26). Ako kňaz bol potomkom Mojžišovho brata Árona, ktorý bol prvým kňazom izraelského národa. Vďaka záznamom v knihe Ezdráš a zároveň vďaka židovskej tradícii je postava Ezdráša dôležitá aj dnes. Nevieme, či Ezdráš pôsobil ako zákonník (alebo pisár) na kráľovskom dvore Artaxerxa. Preto Ezdrášovo označenie ako zákonníka súvisí buď s jeho predchádzajúcimi zodpovednosťami, alebo so schopnosťami, ktoré preukázal po návrate do Judska. Je však zrejmé, že Ezdráš musel nejako pracovať pre Artaxerxa, inak by ho kráľ neposlal ako vodcu pomerne početnej výpravy do Judska.

V textoch Ezd 7,6 a 10 je Ezdráš označený ako „skúsený“ zákonník či učiteľ, ktorý svoj život zasvätil štúdiu Mojžišovho zákona. Slovo „skúsený“ znamená doslova „rýchly“, čo odkazuje na pohotový úsudok a schopnosť vyhodnocovať informácie. Ezdráš bol bystrý, vynikal duchaplnosťou a mal veľké znalosti Božieho zákona. A navyše, skutočnosť, že si kráľ vybral Ezdráša, aby priviedol skupinu Izraelitov do Judska, je svedectvom o Ezdrášovej odvahe a vodcovských schopnostiach.

`Všimni si, že Ezdráš si „ustanovil svoje srdce spytovať zákon Hospodinov“ (Ezd 7,10 Roh). Ako sa to podľa teba prejavovalo? Ako by si mohol takýto postoj aplikovať do svojho života?`