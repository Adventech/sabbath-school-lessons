---
title:  Podnety na zamyslenie
date:   04/10/2019
---

Prečítaj si kapitolu „Ezdráš – kňaz a zákonník“ z knihy Proroci a králi.

„Ezdráš sa stal Božím hovorcom. Ľudí poúčal o nebeských zásadách. Po celý život, či už na kráľovskom dvore médsko-perzskej ríše, alebo v Jeruzaleme, bol učiteľom ľudu. Jeho horlivosť pri šírení poznanej pravdy rástla. Bol to zbožný a snaživý muž. Pre svet bol Hospodinovým svedkom o moci biblickej pravdy, ktorá zušľachťuje každodenný život.“ (PK 609; PK /sk/ 322)

„Ak má dnes obnova v cirkvi pokračovať, potrební sú muži, ako bol Ezdráš a Nehemiáš, ktorí hriech neospravedlňovali, ani slabošsky neodpúšťali a nebáli sa obhajovať Božiu česť. Tí, ktorí sú za dielo zodpovední, nemôžu byť ku krivdám ľahostajní a zlo nemôžu zakrývať prejavom falošnej lásky. Musia pamätať, že Boh nerobí rozdiel medzi ľuďmi a že prísnosť k niektorým jednotlivcom môže pomôcť mnohým. Nezabudnú, že kto chce karhať zlo, musí to robiť v Kristovom Duchu.“ (PK 675; PK /sk/ 358)

**Námety na spoločné uvažovanie**

`1.	V Písme nachádzame mnoho nádherných zasľúbení od Hospodina. Zároveň však platí, že Boh rešpektuje našu slobodnú vôľu a nenanucuje nám svoje plány. Ktoré naše rozhodnutia môžu brániť tomu, aby sa Hospodinove zasľúbenia stali v našich životoch skutočnosťou?`

`2.	Prečítaj si Danielovu modlitbu v Dan 9,1–23. O čo Daniel prosil a aký postoj zaujal v tejto modlitbe? Aké princípy nachádzate v tejto modlitbe a ako by ste ich mohli aplikovať do svojej skúsenosti?`

`3.	V časti na štvrtok sme študovali o tom, akú úlohu zohrávalo Božie slovo v službe Ezdráša a ako usilovne sa ho Ezdráš snažil sprostredkovať svojmu ľudu. V čom je toto poznanie dôležité pre nás dnes? Prečo by sme sa v cirkvi aj v našich životoch mali nechať vzdelávať a viesť Božím slovom?`