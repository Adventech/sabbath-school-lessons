---
title:  Skazení chrámoví služobníci
date:   08/12/2019
---

> <p></p>
> 4Ešte predtým kňaz Eljášib, ktorý bol správcom siení domu nášho Boha a bol Tóbijov príbuzný, 5prepožičal mu veľkú miestnosť, kde predtým ukladali pokrmové obety, kadidlo, nádoby, desiatky obilia, muštu a oleja, čo patrilo levitom, spevákom a vrátnikom, ako aj pozdvihované obety pre kňazov.  (Neh 13,4.5)

`Uvažuj o texte Neh 13,4–9 (pozri aj verše Neh 2,10.19; 3,1; 12,10.22 a 13,28). Pokús sa zhrnúť, čo si sa dozvedel o Eljášibovi a Tóbijovi. Aké bolo ich konanie? Čo bolo na ňom neprijateľné?`

Eljášib aj Tóbija sa v knihe Nehemiáš objavujú opakovane. Eljášib bol najvyšší kňaz národa a bol zodpovedný za fungovanie chrámu. Tóbija je spomínaný ako amónsky odporca Nehemiáša, ktorý vystupoval proti jeho práci v Jeruzaleme. Spojenie Eljášiba a Tóbiju naznačuje, že by mohli byť v nejakom príbuzenskom vzťahu prostredníctvom sobáša napríklad ich detí. A hoci doklady o takomto spojení nemáme, vieme, že Tóbija mal hebrejské meno („Boh je dobrý“) a mohol mať teda hebrejské korene. Rodina jeho manželky, potomkovia Aracha, boli pravdepodobne v nejakom vzťahu s Eljášibovou rodinou. Okrem toho, Sanballat Chóronský, další Nehemiášov protivník, mal dcéru, ktorá bola vydatá za Eljášibovho vnuka.

Keďže vysokí predstavitelia krajiny boli v príbuzenských vzťahoch a všetci vystupovali proti Nehemiášovmu vedeniu, veľmi pravdepodobne spriadali voči nemu rôzne intrigy. Počas Nehemiášovej neprítomnosti veľkňaz dal do užívania Tóbijovi miestnosti v chráme, ktoré boli určené na skladovanie desiatkov, darov a zbierok. Tóbija mohol prebývať v chráme, čo z neho postupne urobilo jedného z vodcov národa. Nehemiášovi nepriatelia napokon dosiahli to, o čo im celý čas išlo: vytlačiť Nehemiáša, oslabiť jeho vplyv a vládnuť si sami. Našťastie, Nehemiáš sa rozhodol nezostať ticho a zasiahnuť.

`Boží ľud (či už Izraeliti v staroveku alebo kresťania počas novozmluvnej éry) podliehal rôznym zvodom. Čo ovplyvňovalo ich tendenciu nechať sa zviesť na zlé? Čo môžeš urobiť, aby si sa vyvaroval ich chýb?`