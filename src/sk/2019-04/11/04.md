---
title:  Desiatky a dary
date:   10/12/2019
---

> <p></p>
> 12Vtedy všetci Júdovci prinášali desiatky obilia, muštu i oleja do zásobární.  (Neh 13,12)

> <p></p>
> 6Je to tak: Kto skúpo seje, skúpo bude aj žať, kto však seje štedro, štedro bude aj žať. 7Každý tak, ako si umienil v srdci: Nie s nevôľou alebo z donútenia, lebo ochotného darcu miluje Boh. 8Veď Boh má moc rozhojniť vo vás všetku milosť, aby ste mali vždy a vo všetkom všetkého dostatok na každý dobrý skutok, 9ako je napísané: Rozsýpal, dával chudobným, jeho spravodlivosť trvá naveky.  (2Kor 9,6–9)

Nehemiášove reformy chrámovej služby sa týkali aj obnovenia prinášania desiatkov a ďalších darov.

**Čo učia nasledujúce texty o desiatkoch a daroch na podporu Božieho diela vo všeobecnosti a čo v kontexte fungovania chrámu?**

`4Moj 18,21–24`

`Mal 3,10`

`Mat 23,23`

`1Kor 9,7–14`

`2Kor 9,6–9`

`Heb 7,1.2`

Bez desiatkov a zbierok by chrám nemohol fungovať. Keď ľudia prestali dávať desiatky, znamenalo to koniec chrámovej služby a v podstate aj koniec fungovania obetného systému. Keďže ľudia zodpovední za činnosť chrámu boli nútení začať sa starať o nasýtenie seba aj svojich rodín, nemohli zaisťovať aj chod chrámu. To negatívne ovplyvnilo aj celkový postoj národa k uctievaniu Hospodina.

„Desiatkový systém je nádherný vo svojej jednoduchosti. Jeho spravodlivosť spočíva v proporcionálnych nárokoch na bohatých aj chudobných. V úmere s tým, ako nám Boh zveril svoje vlastníctvo, dávame my jemu desiatok. Keď Boh vyzýva na dávanie desiatku (Mal 3,10), neodvoláva sa na vďačnosť alebo štedrosť. A hoci vďačnosť by mala byť súčasťou nášho postoja voči Bohu, desiatok dávame preto, lebo to Boh prikázal. Desiatok patrí Bohu, ktorý nás vyzýva, aby sme mu ho vrátili.“ (Seventh-day Adventists Believe... 2. vydanie, Boise, Idaho: Pacific Press, 2005, str. 304.)

Podobne ako to bolo s chrámom Izraelitov, aj činnosť našej cirkvi by bola ohrozená, keby ju členovia nepodporovali svojimi desiatkami a darmi. V cirkvi pracuje veľa platených zamestnancov, ktorí sú zodpovední za pastoračnú činnosť, plánovanie, účtovníctvo a podobne. Bez ich práce by cirkev fungovala len v obmedzenom rozsahu. Bez finančnej podpory členov by bola ohrozená hlavne evanjelizačná činnosť cirkvi.

Desiatkového systému sa držíme, pretože je to systém zjavený v Božom slove. V určitých obdobiach Boh nemusel uvádzať dôvody, pre ktoré niečo ustanovil. Očakáva od nás dôveru, že má veci pod kontrolou. Mali by sme pochopiť, ako systém funguje a mať o ňom informácie, ale potom by sme mali zložiť svoju dôveru do Božích rúk.

`Prečo je dávanie desiatkov dôležité pre našu vlastnú duchovnosť? Ako odzrkadľuje dávanie desiatkov to, že Bohu dôverujeme?`