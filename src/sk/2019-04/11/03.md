---
title:  Obnova podpory levitov
date:   09/12/2019
---

> <p></p>
> 10Dozvedel som sa tiež, že levitom sa neodovzdávalo to, čo im patrí, na čo sa službukonajúci leviti a speváci rozutekali, každý na svoje pole. 11Vtedy som pokarhal predstavených a opýtal som sa: Prečo je Boží dom opustený? Potom som ich zhromaždil a postavil na ich miesta. 12Vtedy všetci Júdovci prinášali desiatky obilia, muštu i oleja do zásobární. 13Za dozorcu nad skladiskami som určil kňaza Šelemju, zákonníka Cádoka, z levitov Pedáju a za ich pobočníka Chánana, syna Zakkúra, syna Mattanju, lebo ich pokladali za spoľahlivých. Ich úlohou bolo rozdeľovať čiastky svojim bratom. 14Pamätaj preto na mňa, Bože môj, a nevymaž z pamäti moje dobrodenie, ktoré som preukázal domu svojho Boha a jeho službe.  (Neh 13,10–14)

`Uvažuj o texte Neh 13,10–13. Pokús sa vlastnými slovami zhrnúť vzniknutú situáciu a Nehemiášovo riešenie. Ktoré princípy Nehemiáš použil na vyriešenie daného problému?`

Keďže národ prestal podporovať Boží chrám, služobníci v chráme a speváci museli chrám opustiť a ísť si zarábať na živobytie na vlastných poliach. Desiatkový a zbierkový systém, ktorý sa Nehemiášovi tak bolestne podarilo vybudovať, sa počas jeho neprítomnosti zrútil. Nehemiáš sa preto musel pustiť do práce odznova. Začal tým, že dal z chrámu povyhadzovať všetko Tóbijovo zariadenie (Neh 13,8). Tento krok ukazuje na Nehemiášovo zúfalstvo a rozčarovanie. Jeho konanie môže čitateľovi pripomenúť Ježišovo vyčistenie chrámu (Mat 21,12.13; Mar 11,15–18).

„Znesväcovaný bol nielen chrám, ale zneužité boli aj dary. To ochromilo aj obetavosť mnohých ľudí. Strácala sa horlivosť, ľud sa prestal oduševňovať a neprinášal desiatky. Do Božej pokladnice prichádzali len skromné dary. Následkom toho mnohí speváci, ako aj ďalší chrámoví služobníci nedostávali príslušné diely, a preto opustili Božie dielo a odišli pracovať inde.“ (PK 670; PK /sk/ 355)

Je pozoruhodné vidieť, že všetci Júdovci sa zomkli a znova obnovili to, čo bolo zničené. Ľudia sa postavili na Nehemiášovu stranu proti Tóbijovi a Eljášibovi. Museli totiž rozpoznať, že Nehemiáš robil naozaj všetko pre ich dobro a na Božiu slávu. Okrem toho, za dozorcov nad správou skladísk určil spoľahlivých ľudí, ktorých mohli ostatní považovať za dôveryhodných. Za úlohu dostali zhromažďovať desiatky a dary a dozerať na to, aby sa všetko rozdeľovalo medzi levitov spravodlivo. Nehemiáš svojím konaním veľmi rázne odstránil zo zodpovedných pozícií tých, ktorí sa podieľali na vzniknutej situácii.

Aj keď Nehemiáš poveril organizačnými vecami v chráme hodnoverných ľudí, skazený veľkňaz Eljášib o svoje postavenie neprišiel, pretože to sa odovzdávalo Áronovým potomkom. Jeho vplyv však mohol byť oslabený práve tým, že Nehemiáš poveril iných ľudí vykonávaním niektorých zodpovedností, ktoré predtým náležali veľkňazovi.

`Nehemiáš sa modlil: „Pamätaj preto na mňa, Bože môj, a nevymaž z pamäti moje dobrodenie, ktoré som preukázal domu svojho Boha a jeho službe.“ (Neh 13,14) Ako tejto modlitbe rozumieš? Nezdá sa ti príliš „ľudská“? Prečo áno alebo nie?`