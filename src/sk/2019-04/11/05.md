---
title:  Svätosť sobotného dňa
date:   11/12/2019
---

> <p></p>
> 15V tých dňoch som videl, že v Judsku v deň sobotného odpočinku lisujú víno, zvážajú snopy, na osly nakladajú bremená a v deň sobotného odpočinku privážajú do Jeruzalema aj víno, hrozno, figy a rozličný náklad. Vystríhal som ich, keď v takýto deň predávali potraviny. 16Týrčania, ktorí tam bývali, privážali v deň sobotného odpočinku ryby a predávali rozličný tovar Júdovcom i v Jeruzaleme. 17Vtedy som pokarhal judských šľachticov a opýtal som sa ich: Čo to za veľké zlo páchate, keď znesväcujete deň sobotného odpočinku? 18Nerobili tak už vaši otcovia, takže náš Boh uviedol na nás aj na toto mesto všetku tú pohromu? Vy podnecujete voči Izraelu ešte väčší hnev, tým, že znesväcujete deň sobotného odpočinku.  (Neh 13,15–18)

`Uvažuj o texte Neh 13,15–22. Pokús sa vlastnými slovami zhrnúť podstatu opísaného problému. Prečo ho podľa teba Nehemiáš považoval za taký závažný?`

Nie je ľahké stáť na Božej strane a obhajovať jeho princípy, keď sme v menšine. Keďže Boh povedal, že sobota je svätým dňom, v ktorý sa nemá konať žiadna práca, Nehemiáš robil všetko preto, aby ľud toto prikázanie dodržiaval aj v Jeruzaleme. Cítil morálnu zodpovednosť jasne sa postaviť za danú vec.

Sobota bola stvorená ako vrchol stvoriteľského týždňa. Išlo o jedinečný deň, počas ktorého mali ľudia tráviť čas v Božej prítomnosti. Nemali sa zameriavať na svoje svetské snaženie, ale prežívať obnovu v Božej blízkosti.

Ktosi raz povedal: „Viac, ako Izraeliti zachovávali sobotu, sobota zachovávala Izraelitov.“ Sobota siedmeho dňa bola a zostáva mocným prostriedkom, ktorý pomáha udržiavať živú vieru tým ľuďom, ktorí sa z Božej milosti usilujú zachovávať sobotu a tešiť sa z ponúkaných požehnaní.

`Prečítaj si text Neh 13,17–22. Aké kroky podnikol Nehemiáš proti ľuďom, ktorí znesväcovali sobotu (nakupovali a predávali)? Ako by to podľa teba vyzeralo, keby niekto zasiahol podobne v dnešnej dobe?`

Keďže Nehemiáš bol miestodržiteľom Judska, považoval za svoju úlohu dbať na dodržiavanie pravidiel. Keďže pravidlá v Judsku boli postavené na Božom zákone, Nehemiáš bol strážcom zákona, vrátane zachovávania soboty. Možno keby sa kniežatá krajiny postavili proti rozkladu spôsobenému veľkňazom, Nehemiáš by sa neocitol v takejto zložitej situácii. Ale kniežatá a boháči boli už zrejme nabrúsení voči Nehemiášovi, pretože ich v minulosti prinútil vrátiť časť majetku chudobným. To bol určite jeden z dôvodov, prečo nijako neprotestovali proti konaniu Eljášiba a Tóbiju.

Nehemiáš najprv kniežatá napomenul a potom prikázal, že na sobotu majú byť brány zatvorené. Ustanovil dokonca strážcov, ktorí na to mali dohliadať. Keď sa miesto obchodovania presunulo z mesta za hradby, zaujal pomerne surový postoj: vyhrážal sa obchodníkom, že na nich nasledujúcu sobotu „položí ruku“. Nehemiáš si určite stál za svojím slovom, pretože obchodníci jeho vyhrážky pochopili a Jeruzalemu sa radšej v sobotu vyhli.

`Čím je pre teba sobota? Ako „zachovávaš“ jej svätosť? Čo je pre teba v sobotu najdôležitejšie? Prečo?`