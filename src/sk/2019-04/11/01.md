---
title:  Odpadnutie a nové oživenie
date:   07/12/2019
---

### Texty na tento týždeň
Neh 13,1–9; 5Moj 23,3–6; Neh 13,10–14; 4Moj 18,21–24; Neh 13,15–22;  Ján 5,5–16

> <p>Základný text</p>
> Levitom som prikázal, aby sa očisťovali, keď išli strážiť brány, aby sa deň sobotného odpočinku svätil. Pamätaj na mňa, môj Bože, i pre toto a zmiluj sa nado mnou pre svoju veľkú milosť.  (Neh 13,22)

V čase, ktorý sa odohráva medzi 12. a 13. kapitolou sa Nehemiáš vrátil späť do Babylona. Prvýkrát prišiel do Jeruzalema v roku 444 pred Kr. a ako guvernér pôsobil dvanásť rokov. Nevieme presne, ako dlho bol potom v Babylone, ale môžeme predpokladať, že to bolo niekoľko mesiacov alebo aj rokov (pozri Neh 13,6–7). Do Judska sa teda mohol vrátiť niekedy okolo rokov 430 až 425 pred Kr., aby znova slúžil ako guvernér. Mimo Judska bol dosť dlho nato, aby ľudia úplne „zdiveli“. Napriek tomu, že uzavreli s Bohom zmluvný vzťah, prestúpili tri svoje dôležité záväzky, (1) že nebudú uzatvárať zmiešané manželstvá s modloslužobníkmi, (2) že budú starostlivo zachovávať sobotu a (3) že sa prostredníctvom desiatkov a zbierok budú starať o chrám a jeho služobníkov (Nehemiáš 10).

Keď sa Nehemiáš vrátil do Jeruzalema, zistil, že vzťah ľudu k Bohu ochladol a národ zaujal v mnohých otázkach veľmi ľahostajný postoj. Izraeliti prestali dávať desiatky a dary, chrámové miestnosti začali používať na niečo úplne iné, než boli určené, upustili od riadneho zachovávania soboty, a dokonca sa vrátili k uzatváraniu zmiešaných manželstiev s ľuďmi z okolitých národov. Najhoršie bolo, že k celkovému úpadku prispeli ľudia, ktorých Nehemiáš ako guvernér poveril vedením národa (vrátane veľkňaza) pri svojom odchode do Babylona. Keď Nehemiáš zistil, kam to národ dopracoval, úplne ho to zlomilo. Odmietol sa však s danou situáciou zmieriť a podľa svojej zvyklosti začal konať na Božiu slávu.