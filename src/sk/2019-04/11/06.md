---
title:  Keď dvaja robia to isté...
date:   12/12/2019
---

> <p></p>
> 23Beda vám, zákonníci a farizeji, pokrytci! Dávate desiatky z mäty, kôpru a rasce, ale zanedbali ste to, čo je závažnejšie v zákone: spravodlivosť, milosrdenstvo a vernosť. Toto bolo treba robiť, ale tamto nezanedbávať. ... 28Tak aj vy sa zvonka zdáte ľuďom spravodlivými, zatiaľ čo vnútri ste plní pokrytectva a neprávosti. 29Beda vám, zákonníci a farizeji, pokrytci! Staviate hrobky prorokom a ozdobujete pomníky spravodlivých. 30Hovoríte: Keby sme boli žili za dní našich otcov, neboli by sme s nimi prelievali krv prorokov.  (Mat 23,23.28–30)

Nehemiášovo oduševnenie pre sobotný deň je obdivuhodné. Nehemiáš bol taký zanietený pre správne zachovávanie soboty, že sa dokonca vyhrážal obchodníkom z iných národov, ktorí prichádzali do Jeruzalema, že proti nim zasiahne. Bol pripravený osobne zakročiť proti tým, čo nebudú poslúchať jeho nariadenia. Ako miestodržiteľ mal úradnú zodpovednosť za to, aby boli prikázania náležite dodržiavané.

Diskusia o správnom prežívaní soboty bola v židovskom národe aktuálna aj počas Ježišovho života. Mnohí z vodcov národa vtedy horlili za svätosť sobotného dňa s podobným zápalom ako Nehemiáš a rázne zasahovali proti tým, čo sobotu nesvätili podľa ich predstáv. Napriek tomu s nimi Ježiš veľmi často nesúhlasil a staval sa proti nim (Mat 12,1–8; Mar 3,1–6; Luk 6,6–11; Ján 5,5–16).

Ježiš sám túžil, aby ľudia prežívali sobotu správnym spôsobom. Nikdy jej význam nezľahčoval a nepopieral. Náboženskí vodcovia jeho doby však boli vo svojej mylnej snahe dohliadať na správne zachovávanie soboty extrémni, ba až fanatickí. Vo svojej horlivosti dokonca obvinili z porušovania soboty aj samotného Ježiša, ktorý bol „Pánom soboty“ (Luk 6,5). Aj v snahe o dobré veci sa dá prísť do neželaného extrému. Iróniou je, že hoci mnohí z týchto farizejov a zákonníkov vyjadrovali svoje obavy o zachovávanie zákona, zabudli na to, čo bolo „závažnejšie v zákone“ – na „spravodlivosť, milosrdenstvo a vernosť“ (Mat 23,23).

`Ako si môžeme dať pozor (jednotlivci aj cirkev), aby sme nerobili rovnaké chyby a nezabúdali sme na to, čo je „závažnejšie v zákone“ – či už ide o zachovávanie soboty, alebo o iné aspekty viery a náboženstva? Ako sa môžeme brániť pred extrémom a fanatizmom na jednej strane a pred relativizáciou a zľahčovaním Božích nariadení na strane druhej?`