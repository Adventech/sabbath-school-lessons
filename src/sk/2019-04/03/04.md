---
title:  'Prorocké načasovanie II: Sedemdesiat týždňov a 2 300 večerov a rán'
date:   15/10/2019
---

> <p></p>
> 13Vtedy som počul hovoriť jedného svätého. Iný svätý sa pýtal toho, ktorý hovoril: Dokedy bude platiť to videnie o ustavičnej obete, o pustošiacej vzbure a o vydaní svätyne, po ktorej šliape vojsko? 14Odpovedal: Až keď prejde dvetisíctristo večerov a rán, bude svätyňa opäť obnovená.  (Dan 8,13.14)

> <p></p>
> Sedemdesiat týždňov je vymerané vzhľadom na tvoj ľud a na mesto tvojej svätosti, uzavrieť prestúpenie a zapečatiť hriech, pokryť neprávosť a priviesť spravodlivosť vekov, zapečatiť videnie i proroctvo proroka a pomazať svätyňu svätých.  (Dan 9,24)

Informácie, ktoré sa dozvedáme z knihy Ezdráš, dopĺňajú chýbajúce kúsky prorockých predpovedí, ktoré sa nachádzajú v knihe Daniel. Ide najmä o odpoveď na otázku, od ktorej historickej udalosti máme začať počítať prorocký čas týkajúci sa hlavných aspektov Kristovej služby a jeho diela pre nás.

Slovo „stanovených“, ktoré sa nachádza v Dan 9,24 v spojení „sedemdesiat týždňov je stanovených pre tvoj ľud“ znamená doslova „odrezaných“ či „vymeraných“. Hoci toto slovo sa nikde inde v Biblii nenachádza, môžeme ho nájsť v židovskej literatúre, kde má význam: „oddeliť“ alebo „odkrojiť“ z niečoho dlhšieho. Keďže Daniel 8 predstavuje proroctvo týkajúce sa 2 300 rokov, o ktorého začiatku sa však u Daniela 8 nehovorí, logicky môžeme predpokladať, že keď sa v nasledujúcej kapitole (Daniel 9) hovorí o 490 rokoch (sedemdesiatich týždňoch) ako o „odkrojených“ alebo „odrezaných“, môžu byť takto „oddelené“ len od 2 300 prorockých dní (rokov) spomínaných v predchádzajúcej kapitole. Veď odkiaľ by mohol byť tento časový úsek „oddelený“, ak nie on iného, dlhšieho časového proroctva.

`Prečítaj si kapitolu Daniel 8. Ktorá časť tohto proroctva nebola v texte vysvetlená? Uvažuj hlavne o veršoch Dan 8,14.26.27. Ako im rozumieš?`

Existuje mnoho dôvodov, prečo môžeme predpokladať, že proroctvo o sedemdesiatich týždňoch (Dan 9,24–27) a proroctvo o 2 300 večeroch a ránach (Dan 8,14) patria k sebe a súvisia spolu: (1) Obe sú časovými proroctvami; (2) spája ich použitie špecifických výrazov „videnie“ a  „porozumenie“ (pozri Dan 8,26.27 a 9,23); (3) výklady oboch proroctiev prináša Gabriel (pozri Dan 8,16 a 9,21); (4) jediná časť videnia z Daniela 8, ktorá v danej kapitole nie je vysvetlená, je časť o 2 300 večeroch a ránach z Dan 8,14; (5) kým Daniel 8 obsahuje videnie a jeho čiastočný výklad, u Daniela 9 sa nachádza len jediný výklad – a to práve časti o 2 300 večeroch a ránach z Daniela 8,14, teda len tej časti, ktorej Daniel nerozumel (pozri Dan 8,27).

`Je pozoruhodné, ako rôzni autori pod vedením Svätého Ducha zahrnuli do svojich textov informácie, ktoré sú potrebné na vytvorenie celkového obrazu udalostí opisujúcich nielen minulosť, ale aj čas konca. Ako toto poznanie ovplyvňuje tvoje vnímanie Písma a Božej snahy sprostredkovať nám všetky dôležité informácie na pochopenie jeho plánov?`