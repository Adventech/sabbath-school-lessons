---
title:  Povolanie Ezdráša a Nehemiáša
date:   13/10/2019
---

> <p></p>
> Ezdráš si totiž zaumienil skúmať Hospodinov zákon, plniť ho a učiť izraelský ľud ustanovenia a právne predpisy.  (Ezd 7,10)

> <p></p>
> 5Kráľovi som povedal: Ak sa to kráľovi páči a ak je ti tvoj služobník milý, pošli ma do Judska, do mesta, kde sú hroby mojich otcov, aby som ho vybudoval. ... 7Ak to kráľ pokladá za dobré, nech mi dajú odporúčajúce listy... 8Kráľ mi vyhovel, lebo dobrotivá ruka môjho Boha bola nado mnou.  (Neh 2,5.7.8)

Dalo by sa povedať, že Boh si vyvolil Ezdráša hneď z niekoľkých dôvodov: (1) bol ochotný ísť; (2) mal predpoklady byť dobrým vodcom a (3) bol skúseným učiteľom a znalcom zákona. Samozrejme, mohli by sme nájsť aj ďalšie dôvody. V Písme však nachádzame jeden dôležitý text, ktorý pravdepodobne najlepšie ukazuje, prečo bol danou úlohou poverený práve Ezdráš.

`Uvažuj o texte Ezdráš 7,10. Ako rozumieš slovám, že Ezdráš si „zaumienil“ skúmať Hospodinov zákon a plniť ho?`

Slovo „zaumienil si“ znie v hebrejčine kun a dalo by sa preložiť ako „pripraviť, položiť, byť pevný, ustanoviť, byť stály alebo spoľahlivý“. Ozajstný význam tohto výroku by teda mohol byť, že Ezdráš si „pevne určil v srdci“ alebo „dal si za cieľ“ hľadať Boha (Roháček prekladá „usta[no]vil svoje srdce“). Nešlo teda o to, žeby si dal za cieľ venovať päť minút denne štúdiu Písma a potom sa k tomu z času na čas dostal. On si to položil na srdce, dal si to ako cieľ, pevne sa pre to rozhodol, podobne ako urobil Daniel svoje dôležité rozhodnutia v Babylone. Po príchode do Jeruzalema ukazoval, čo to znamená byť odovzdaný Bohu. Z kontextu sa dozvedáme, že Nehemiáš prišiel do Jeruzalema až trinásť rokov po Ezdrášovi. Ezdráš sa celé toto obdobie naplno venoval tomu, pre čo sa rozhodol.

`Uvažuj znova o texte prvých dvoch kapitol knihy Nehemiáš. Ako rozumieš dôvodom, pre ktoré si Hospodin vyvolil Nehemiáša?`

Nehemiášovo srdce horelo pre Boha a pre národ. Prežíval starosti a trápil sa, keď sa dozvedel, že práce v Jeruzaleme sa zastavili. Nehemiáš mal v sebe nadšenie pre danú vec a podobne ako Ezdráš sa dobrovoľne rozhodol konať. Dalo by sa povedať, že niekedy Boh povoláva ľudí, ktorí sú svojím povolaním zaskočení a hľadajú dôvody, prečo danú úlohu splniť nemôžu (spomeňme aspoň Mojžiša, Jeremiáša alebo Jonáša). Ezdráš a Nehemiáš však patria do úplne inej skupiny – prosili Boha, aby ich pripravil na uskutočnenie konkrétneho poslania, ktoré chceli pre neho vykonať.

Boh odpovedal na ich modlitby a túžby kladne. Je to veľmi dôležité zistenie. Niekedy totiž môžeme prísť k mylnému záveru, že keď po nejakej konkrétnej úlohe túžime, určite to nie je od Boha, pretože Boh nám dáva len náročné úlohy, ktoré nechceme vykonať. Ale ak kráčame s Bohom, práve on do nás môže vložiť túžbu vykonať určité poslanie. Boh chce, aby sme boli zapálení pre to, čo pre neho konáme.

`Máš skúsenosť s tým, že ťa Boh poveril konať niečo, pre čo horelo tvoje srdce a čo si túžil konať? Ako sa to prejavilo?`