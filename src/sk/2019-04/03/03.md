---
title:  'Prorocké načasovanie I: Nádej na príchod Mesiáša'
date:   14/10/2019
---

> <p></p>
> 27Nech je zvelebený Hospodin, Boh našich otcov, ktorý vnukol kráľovi do srdca, aby okrášlil Hospodinov dom v Jeruzaleme 28a naklonil ku mne milosť kráľa, jeho radcov a všetkých mocných kniežat kráľa. Ja teda, posilnený rukou Hospodina, svojho Boha, ktorá bola nado mnou, zhromaždil som popredných z Izraela, aby išli so mnou.  (Ezd 7,27.28)

> <p></p>
> 24Sedemdesiat týždňov je vymerané vzhľadom na tvoj ľud a na mesto tvojej svätosti, uzavrieť prestúpenie a zapečatiť hriech, pokryť neprávosť a priviesť spravodlivosť vekov, zapečatiť videnie i proroctvo proroka a pomazať svätyňu svätých. 25A vedz a rozumej, že odkedy vyjde slovo navrátiť Izraela a vystaviť Jeruzalem až po pomazaného vojvodu, bude sedem týždňov, a šesťdesiatdva týždňov, a zase bude vystavená ulica i priekopa, a to sa bude diať v úzkosti časov.  (Dan 9,24.25)

V prvej lekcii tohto štvrťroka sme hovorili o tom, ako Boh povolal Zerubbábela (okolo roku 538 pred Kr.) a Ezdráša (457 pred Kr.) a ako im zveril mimoriadne poslanie. V druhej lekcii sme uvažovali o povolaní Nehemiáša (444 pred Kr.). Je dôležité uvedomiť si, že tieto povolania sa diali v súlade s Božím „predzvedením“, teda skutočnosťou, že Boh pozná, čo sa bude diať. Boh napríklad Zerubbábela viedol k tomu, aby uskutočnil konkrétne kroky v reakcii na koniec sedemdesiatročného obdobia v zajatí, o ktorom prorokoval Jeremiáš.

Kedy Boh povolal Ezdráša do služby? Bolo to v roku 457 pred Kr., teda presne v tom istom roku, v ktorom kráľ Artaxerxes vydal dekrét o návrate zajatcov. Tento rok je dôležitý pre proroctvo zaznamenané v texte Daniel 9,24–27.

U Daniela 9,25 Gabriel hovorí prorokovi: „Odkedy vyjde slovo navrátiť Izraela a vystaviť Jeruzalem až po pomazaného vojvodu, bude sedem týždňov, a šesťdesiatdva týždňov.“ (Roh.) Posledný týždeň tohto proroctva sa spomína vo verši 27. Keďže jeden týždeň zahŕňa sedem dní, tak aj prorocký týždeň pozostáva zo siedmich rokov (4Moj 14,34; Ezech 4,5.6). Toto proroctvo teda hovorí o sedemdesiatich týždňoch, čo predstavuje štyristodeväťdesiat rokov. Potrebujeme teda nájsť odpoveď na otázku, odkedy máme počítať začiatok proroctva o sedemdesiatich týždňoch. V texte sa hovorí, že toto obdobie sa začne od vydania dekrétu o navrátení Izraelitov a vystavení Jeruzalema. Celkovo boli v priebehu času vydané tri takéto dekréty. Kýros, Dárius aj Artaxerxes vydali príkaz o obnove. Ale len dekrét kráľa Artaxerxa v sebe zahŕňa obnovu samotného Jeruzalema a iba tento dekrét je spojený s oslavou Boha za jeho zásah (Ezd 7,27.28).

Začiatok proroctva o sedemdesiatich týždňoch počítame od roku 457 pred Kr., teda od siedmeho roku vlády kráľa Artaxerxa I., ako sa o tom hovorí v texte Ezd 7,7–26. A keďže rok 457 pred Kr. je aj začiatkom proroctva o 2 300 večeroch a ránach z Daniela 8,14 (viac v zajtrajšej lekcii), vydanie tohto dekrétu je začiatkom pre obe proroctvá. Proroctvo o sedemdesiatich týždňoch sa končí v roku 34 po Kr., teda v čase, keď mohutnelo hlásanie evanjelia a rozšírilo sa aj k pohanom (toto obdobie ohraničujeme začiatkom prenasledovania ranej cirkvi a mučeníckou smrťou Štefana). Stred posledného týždňa tak pripadá na rok 31 po Kr., kedy Kristus zomrel na kríži.

`Služba Ezdráša bola len prvou etapou veľkého Božieho plánu, ktorý mal vyvrcholiť príchodom a službou samotného Spasiteľa. Ako vnímaš svoju úlohu v Božom pláne? Akú úlohu v ňom zohrávaš ty a akú Ježiš?`