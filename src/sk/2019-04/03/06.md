---
title:  Božie povolanie a naša zodpovednosť
date:   17/10/2019
---

> <p></p>
> 10Nato Mojžiš povedal Hospodinovi: Prosím, Pane, ja nie som výrečný muž; nebol som ním predtým a nie som ani teraz, keď sa rozprávaš so svojím služobníkom, lebo mám ťažkopádne ústa i jazyk. 11Hospodin mu však odpovedal: Kto dal človekovi ústa a kto ho robí nemým či hluchým, vidiacim alebo slepým? Nie som to azda ja, Hospodin? 12Teraz choď, ja ti pomôžem hovoriť a poučím ťa, čo máš povedať.  (2Moj 4,10–12)

Pri odpovedi na Božie povolanie máme slobodnú vôľu povolanie prijať alebo odmietnuť. Naša slobodná vôľa však neznamená, že Boh nás prestane volať. Táto skutočnosť sa týka nielen ponuky spasenia. Boh nám môže chcieť zveriť určitú úlohu, ale my sa môžeme rozhodnúť neriadiť sa jeho poverením.

Boh túži, aby sme boli zachránení. A rovnako túži aj po tom, aby sme pre neho urobili niečo konkrétne, čo nám chce zveriť. Božie povolanie konať určitú úlohu je súčasťou jeho plánu zachrániť nás. Tým, že konáme to, k čomu nás Boh povolal, zjavujeme vo svojom živote realitu spasenia, ktoré nám daroval.

Kráľovi Saulovi bola zverená úloha panovníka Izraela. Nanešťastie, napriek povolaniu a úlohe, ktoré mu Boh dal, Saul nikdy úplne neodovzdal svoje srdce Bohu. Skutočnosť, že Boh niekoho povolá konať nejakú konkrétnu úlohu, neznamená, že tento človek sa odovzdá Bohu. Určujúcim faktorom zostáva naša slobodná vôľa. Ak nenasledujeme Božie vedenie, môžeme prísť o všetko.

`Prečítaj si text 2. Mojžišova 3 a 4. Čo sa dozvedáš z týchto kapitol o Božom povolaní? Čo sa deje, keď Boh povoláva človeka vykonať nejakú úlohu?`

Na Božie povolanie môžeme reagovať ako Ezdráš a Nehemiáš, ktorí išli bez otázok a spochybňovania, alebo môžeme byť ako Mojžiš, ktorý mal množstvo námietok a výhovoriek. A hoci sa Mojžiš napokon rozhodol plniť Bohom zverenú úlohu, predchádzalo tomu úsilie vyhnúť sa jej. Vyhováral sa na svoju neschopnosť či nedostatočnú autoritu – prečo by ho mal faraón brať vážne? Obával sa tiež, že ho hebrejský národ nebude počúvať a celé jeho úsilie bude márne. Okrem toho sa odvolával na nedostatočné schopnosti a skúsenosti (2Moj 4,10). A napokon veľmi jasne žiadal, aby Boh poslal niekoho iného. Napriek tomu, keď čítame celý Mojžišov príbeh, dozvedáme sa, akým mocným vodcom bol – a to aj napriek svojej slabosti a nedokonalosti. Verne plnil úlohu, ktorú mu Boh zveril.

`Ako súvisí tvoje vyvolenie na záchranu s povolaním k službe? Čo ti bráni v tom, aby si sa zapojil do toho, k čomu ťa Boh povolal?`