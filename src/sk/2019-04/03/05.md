---
title:  Božie vyvolenie
date:   16/10/2019
---

> <p></p>
> 28Vieme, že všetky veci slúžia na dobro tým, čo milujú Boha, ktorí sú povolaní podľa jeho predsavzatia. 29Lebo ktorých vopred poznal, tých aj predurčil, aby boli podobní obrazu jeho Syna, aby on bol prvorodený medzi mnohými bratmi. 30A tých, čo predurčil, tých aj povolal, a tých, čo povolal, tých aj ospravedlnil, a ktorých ospravedlnil, tých aj oslávil.  (Rim 8,28–30)

V súvislosti s Božím konaním je veľmi zaujímavá otázka, ako a prečo si Boh niekoho vyvolí (vyberie) na nejakú konkrétnu úlohu. Existuje mnoho pohľadov na to, čo vlastne vyvolenie znamená. Čo o tejto téme hovorí Biblia?

`Uvažuj o texte Rim 8,28–30. Čo tento text hovorí o Božom povolaní? Pokús sa vlastnými slovami zhrnúť hlavné posolstvo týchto veršov.`

V tomto texte sa veľmi jasne hovorí, že Boh predurčil ľudí, aby sa podobali obrazu jeho Syna. Nehovorí sa tu, že by niektorých predurčil na spasenie a iných na zatratenie a že v tejto otázke nemáme na výber. Inými slovami, vyvolenie sa týka toho, aby sme boli premenení. Boh túži, aby sme boli zmenení a aby sa v našich životoch zrkadlil obraz Božieho Syna. Táto premena je zasľúbená vo verši 30, v ktorom Pavol ako autor uvádza, že tých, ktorých Boh povolal, tých aj ospravedlnil (Boh nás robí spravodlivými) a oslávil (posvätil). Nie sme teda ponechaní na to, aby sme my sami nejako menili seba, ale samotný Boh zasľubuje, že túto premenu urobí svojou mocou.

`Prečítaj si text Rimanom 9. O akom vyvolení alebo Božom povolaní sa hovorí v tejto kapitole?`

V Rimanom 9 Pavol hovorí o Božom vyvolení pre konkrétnu úlohu. Izraeliti boli vyvolení, aby svetu priniesli dobrú správu o Bohu. Slová „Jákoba som miloval, ale Ézava som nenávidel,“ (Rim 9,13; pozri aj Mal 1,2.3) sa často nesprávne vykladajú v tom zmysle, že Boh miloval len jedného z bratov. Ale kontext tejto pasáže dáva danému textu úplne iný význam. Pavol hovorí, že Jákob bol vyvolený, ale Ézav nie. Čo bolo zmyslom Jákobovho vyvolenia? Mal sa stať otcom izraelského národa.

Na základe uvedených myšlienok môžeme teda hovoriť o dvoch typoch vyvolenia, ktoré Boh robí. Prvým je skutočnosť, že Boh si vyberá každého jedného človeka, aby bol zachránený a túži ho zmeniť na Ježišov obraz. Druhým typom vyvolenia je to, že Boh si vyberá rôznych ľudí na vykonanie rôznych úloh.

`Ako na teba vplýva vedomie, že ťa Boh predurčil a vyvolil na to, aby si bol spasený? Znamená to, že o dar večného života nemôžeš za žiadnych okolností prísť?`