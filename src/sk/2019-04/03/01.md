---
title:  'Božie povolanie: jeho zmysel a načasovanie'
date:   12/10/2019
---

### Texty na tento týždeň
Ezd 7,10; Neh 2,5.7.8; 7,27.28; Dan 9,24.25; Dan 8,13.14; Rim 8,28–30; 2Moj 4,10–12

> <p>Základný text</p>
> Nech je zvelebený Hospodin, Boh našich otcov, ktorý vnukol kráľovi do srdca, aby okrášlil Hospodinov dom v Jeruzaleme.  (Ezd 7,27)

Ako Boh povoláva jednotlivcov? Dáva každému človeku konkrétnu úlohu? Existujú nejaké kritériá, ktoré daného človeka kvalifikujú na dané poslanie viac než iného? Sú tieto kritériá odlišné z pohľadu Boha a z pohľadu ľudí?

Mnohí z nás by pravdepodobne na posledné dve otázky odpovedali: Áno. Niektorých ľudí si Boh pripravuje – prostredníctvom vzdelávania alebo skúsenosti – na vykonanie konkrétneho diela. Inokedy si Boh vyberá ľudí pre nejakú službu jednoducho preto, že sú ochotní, pokorní a majú kajúcne srdce. Ale odpoveď na otázku, či Boh dáva každému človeku konkrétnu úlohu, nemusí byť jednoduchá. Niektorí z nás počuli jasné volanie, iní nie. Okrem toho, nemusí byť vždy jasné, do čoho nás Boh povoláva. V Biblii však nachádzame mnoho príbehov ľudí, ktorých si Boh vybral na vykonanie konkrétnej úlohy.

Je zaujímavé, že Ezdráš aj Nehemiáš boli povolaní naplniť presne stanovenú úlohu – znovu vybudovať to, čo ležalo v ruinách. Takáto obnova si však vyžadovala rôzne prístupy. Obaja mali viesť Izraelitov späť do Jeruzalema a povzbudiť ich, aby obnovili chrám a mesto. Zároveň však mali ľudí učiť o Bohu a priviesť ich k odovzdaniu sa Najvyššiemu. Ezdráš a Nehemiáš teda viedli ľudí nielen k obnove chrámu a mesta, ale aj k obnove vzťahu s Bohom.