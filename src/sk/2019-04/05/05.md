---
title:  Prísaha
date:   30/10/2019
---

> <p></p>
> 12Nato odvetili: Vrátime a nebudeme od nich nič požadovať. Urobíme, ako vravíš. Zavolal som kňazov, pred ktorými som ich zaviazal prísahou, že budú konať podľa tohto sľubu. 13Vytriasol som aj záhyby svojho rúcha a povedal som: Nech Boh takto vytrasie z domu i majetku každého, kto nedodrží toto slovo. Nech bude takto vytrasený a prázdny. Nato celý zbor prisvedčil: Amen! Potom oslavovali Hospodina. A ľud urobil, ako sľúbil.  (Neh 5,12.13)

`Uvažuj o texte Neh 5,12.13. Ako rozumieš slovám kliatby, ktorú Nehemiáš vyslovil nad tými, čo by sa rozhodli svoju prísahu porušiť?`

Hoci šľachtici a hodnostári súhlasili s tým, že vrátia, čo si nespravodlivo privlastnili, Nehemiáš sa neuspokojil s obyčajným sľubom. Chcel mať istotu, a preto ich zaviazal prísahou pred kňazmi. Takýto postup dal celému konaniu právne záväznú platnosť pre prípad, že by bolo potrebné v budúcnosti sa naň odvolať. Prečo však Nehemiáš vyslovil slová kliatby? Išlo o symbolický čin, pri ktorom si najprv urobil záhyby na rúchu, akoby v ňom niečo mal, a potom si to vytriasol ako znamenie, že sa toho zbavil. Vyjadril tým, že každý, kto by nerešpektoval prijatú prísahu, príde o všetko. V tom čase bolo zvykom vysloviť kliatbu, aby sa dodalo vážnosti určitému zákonu alebo pravidlu. Ľudia si zároveň dávali väčší pozor na dodržiavanie zákona, ktorého porušenie bolo priamo spojené s kliatbou. Nehemiáš očividne cítil, že ide naozaj o vážnu vec. Rozhodol sa preto vykonať radikálne kroky, aby čo najviac zvýšil pravdepodobnosť, že celé jeho snaženie dopadne úspešne.

**Uvažuj o svätosti prísahy (sľubu) pre ľudí spomenutých v týchto starozmluvných veršoch. Pokús sa zhrnúť svoje pozorovania vlastnými slovami.**

`4Moj 30,3`

`5Moj 23,22-24`

`Kaz 5,4.5`

`3Moj 19,12`

`1Moj 26,31`

Slovo a reč sú mocnými darmi, ktoré Boh dal ľudstvu. Je to niečo úplne odlišné od toho, čo nachádzame vo svete zvierat. Naše slová majú veľkú moc – dokonca moc života a smrti. Preto potrebujeme byť veľmi opatrní v tom, čo a komu hovoríme, aké sľuby dávame a čo sa zaväzujeme urobiť. Okrem toho je dôležité, aby naše činy boli v súlade s našimi slovami. Mnoho ľudí sa odvrátilo od kresťanstva len preto, že slová niektorých kresťanov síce zneli zbožne, ale ich činy sa s nimi nezhodovali, alebo boli v ich priamom rozpore.

`Uvažuj o vplyve svojich slov na druhých ľudí. Ako sa môžeš naučiť opatrnosti v tom, čo hovoríš, kedy to hovoríš a ako to hovoríš?`