---
title:  Nespravodlivosť pod maskou zbožnosti
date:   26/10/2019
---

### Texty na tento týždeň
Neh 5,1–5; 2Moj 21,2–7; Mich 6,8; Neh 5,7–12; 5Moj 23,21–23; Neh 5,14–19

> <p>Základný text</p>
> Nuž vráťte im ešte dnes ich polia, vinice, olivy a domy, ako aj úrok z peňazí, obilia, muštu a oleja, čo ste im požičali.  (Neh 5,11)

Ľudstvo už od nepamäti trápia problémy spojené s bohatstvom a chudobou a otázky, ako sa postaviť k priepastným rozdielom medzi bohatými a chudobnými. Ježiš síce povedal, že „chudobných máte stále medzi sebou“ (Mat 26,11). Jeho slová však určite nemajú slúžiť ako výhovorka, že sa chudobnými a ich ťažkosťami nemusíme zaoberať. Písmo nás vedie k tomu, aby sme vykonali svoj diel zodpovednosti. Inak si len veľmi ťažko môžeme hovoriť kresťania.

Je pozoruhodné, že uprostred skúšok a trápení spojených s návratom z exilu a opravou Jeruzalema, sa táto téma znova objavuje medzi navrátilcami. A to nielen v súvislosti s existujúcou chudobou, ale aj v kontexte ešte väčšieho problému, ktorým bol útlak chudobných zo strany bohatých. Opakovali sa tak ťažkosti, ktoré boli prítomné v národe už pred odchodom do vyhnanstva a ktoré boli – okrem iných – dôvodom vyhnanstva.

Tento týždeň sa sústredíme na ďalší prejav tejto odvekej témy a pozrieme sa, s akým riešením prišiel Nehemiáš. Uvidíme, že sociálny útlak bol v danej situácii o to horší, že z pohľadu tých, ktorí sa na ňom podieľali, sa všetko odohrávalo „podľa litery zákona“. Je to pre nás výstrahou, aby naše vnímanie pravidiel a nariadení nebolo samoúčelné, ale aby sme videli, ako odzrkadľujú charakter Ježiša Krista.