---
title:  Pocit krivdy a prejavy nespokojnosti
date:   27/10/2019
---

> <p></p>
> 1Ľud, najmä ženy, začali hlasno volať o pomoc svojim židovským krajanom. 2Niektorí sa sťažovali: Svojich synov a dcéry musíme dávať do zálohu, aby sme dostali obilie, najedli sa a mohli prežiť. 3Iní hovorili: Svoje polia, vinice a domy dávame do zálohu, aby sme dostali obilie v tomto hlade. 4Ďalší zase vraveli: Na zaplatenie dane kráľovi za svoje polia a vinice sme si museli požičať peniaze. 5Veď my sme takí istí ľudia ako naši súkmeňovci, ich synovia sú takí istí ako naši synovia, a predsa musíme predávať vlastných synov a vlastné dcéry do otroctva – a niektoré z našich dcér sú už zotročené – sme však bezmocní. Naše polia a vinice patria iným.  (Neh 5,1–5)

`Uvažuj o texte Neh 5,1–5. Na čo sa ľudia sťažujú? Aký dojem v tebe vyvoláva táto situácia? Pokús sa vlastnými slovami zhrnúť hlavnú myšlienku textu.`

Zdá sa, že Nehemiášovi sa podarilo zjednotiť židovskú komunitu proti vonkajším nepriateľom. Národ, ktorý sa pomerne úspešne bránil voči útlaku a cudzím útokom, však napriek tomu prežíval vo svojom strede problémy. Spoločenstvo Božieho ľudu bolo vo vnútri rozvrátené a prežívalo krízu. Vodcovia a boháči zneužívali chudobných a znevýhodnených vo svoj prospech. Situácia sa napokon zhoršila natoľko, že zbedačení doslova volali o pomoc. Niektoré rodiny nemali čím nakŕmiť svoje deti, iní museli založiť svoje pozemky a teraz im nezostalo nič. Ďalší nariekali, že si museli požičať peniaze na vysoký úrok, a dokonca ich deti sa ocitli v otroctve.

Je možné, že hlavnými príčinami vzniknutej situácie boli hlad (spôsobený neúrodou) a platenie daní, ktoré viedli najchudobnejších k tomu, aby hľadali pomoc u svojich susedov. Podľa gréckeho historika Herodota požadovala perzská vláda od provincií, ktorých súčasťou bolo aj Judsko, dane vo výške 350 talentov striebra ročne. Keď človek nemohol platiť dane v predpísanej výške, rodina buď založila svoju pôdu alebo si najprv niekde požičala peniaze. Keď sa im však nasledujúci rok nepodarilo zarobiť dostatok peňazí, museli nejako pokryť dlh, ktorý mali. Predať sa do otroctva bol spravidla ďalší krok. Takže keď prišli o majetok, museli niekoho z rodiny poslať do otroctva – a zvyčajne to boli ich deti, ktoré potom slúžili u veriteľa, a tým odpracovávali dlh celej rodiny.

V živote sa môžeme ocitnúť v problémoch, ktoré sú následkami chorôb, alebo našich zlých činov či nesprávnych rozhodnutí. Udalosti opísané v tejto časti knihy odkazujú na obdobie, keď prírodné katastrofy a vládna politika spôsobili, že mnohí ľudia sa dostali do veľmi zložitej situácie a ekonomicky padli na samotné dno. Dostali sa do špirály rastúcej chudoby a ostali bez akéhokoľvek východiska.

`Ľudia prežívali ekonomický útlak nielen v minulosti, ale prežívajú ho aj dnes. Aké posolstvo by sme si mali vziať zo skutočnosti, že tejto téme sa Biblia venuje pomerne často?`