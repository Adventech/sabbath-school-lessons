---
title:  Proti duchu zákona
date:   28/10/2019
---

> <p></p>
> 6Keď som počul ich volanie o pomoc a tieto slová, veľmi som sa nahneval. 7Rozhodol som sa, že vezmem na zodpovednosť šľachticov a predákov a vytknem im: Vy úžerníčite na úkor svojich bratov. Zvolal som proti nim veľké zhromaždenie 8a povedal som im: My sme podľa svojich možností vykúpili z otroctva svojich židovských bratov, ktorí boli predaní pohanom. Vy však sami predávate do otroctva svojich bratov a ich potom predávajú nám. Nato umĺkli a nenašli slova.  (Neh 5,6–8)

`Uvažuj o texte Neh 5,6–8 (pozri aj 2Moj 21,2–7). Prečo Nehemiáš reagoval na vzniknutú situáciu hnevom? Aký bol jeho hlavný argument?`

Dnes sa nám tomu možno ťažko rozumie, ale otroctvo bolo v starovekom svete akceptovanou kultúrnou normou. Rodič sa mohol sám stať otrokom alebo do otroctva predať svoje dieťa. Spoločensky a právne mali rodičia zákonné právo takto rozhodnúť. Ale keďže Boh je darcom slobody, dal tejto praxi v Izraeli určité pravidlá a obmedzenia. Nariadil, aby veritelia každých sedem rokov prepustili svojich otrokov. Boh takto chránil ľudí pred tým, aby sa z nich stali trvalí otroci a ukazoval im svoju túžbu, aby boli slobodní a žili v slobode.

Hoci poskytovanie úverov bolo zákonom povolené, účtovanie úrokov bolo zakázané. (Pre informácie o regulácii úžery v Písme pozri 2Moj 22,25–27; 3Moj 25,36.37 a 5Moj 23,19.20.) Napriek tomu úrok, ktorý si veritelia účtovali, bol v porovnaní s okolitými národmi veľmi malý. Žiadali platiť len jedno percento z požičanej sumy mesačne. Mezopotámske texty zo siedmeho storočia pred Kristom hovoria o ročnom úroku päťdesiat percent pri striebre a až sto percent pri obilí! Ročný úrok dvanásť percent bol teda v porovnaní s bežnou praxou v Mezopotámii naozaj nízky. Lenže podľa Božieho slova tým jediným, čo veritelia robili nesprávne, bolo účtovanie úroku (pozri Neh 5,10.11). Za zmienku stojí, že táto skutočnosť sa v sťažnostiach ľudí nespomína. Všetko ostatné sa dialo v medziach sociálnych noriem aj v medziach zákona. Prečo sa teda Nehemiáš „veľmi nahneval“? Nehemiáš na vzniknutú situáciu nereagoval okamžite, ale podrobil ju analýze a hľadal čo najlepšie riešenie.

Je pozoruhodné, ako rozhodne sa k vzniknutému problému postavil Nehemiáš. Neprehliadal sťažnosti ľudí, hoci si mohol povedať, že v konečnom dôsledku je predsa všetko v „medziach zákona“ alebo dokonca celkom „prijateľné“ – v porovnaní s praktikami okolitých krajín. V tejto situácii bol totiž prestúpený „duch zákona“. Predovšetkým v čase ekonomickej krízy bolo povinnosťou ľudí, aby si navzájom pomáhali. Aj proroci veľmi často a veľmi obsiahlo vystupovali proti takému konaniu v izraelskom národe, ktoré sa vyznačovalo tým, že ľudia k sebe prestali byť milí a láskaví. Boh stojí na strane utláčaných a núdznych. Aj preto povoláva prorokov, aby upozorňovali na zlo a násilie páchané na chudobných. Izaiáš napríklad upozorňoval, že Boh nemá záujem o uctievanie a bohoslužbu tých ľudí, ktorých ruky sú „plné krvi“ (Iz 1,15).

`Kedy a ako sa môže stať, že hoci dodržiavame literu zákona, dostaneme sa do situácie, že prestupujeme ducha zákona? (Pozri aj Mich 6,8.)`