---
title:  Nehemiášove opatrenia
date:   29/10/2019
---

> <p></p>
> 9Ďalej som povedal: Nedobre robíte. Nechcete chodiť v bázni pred naším Bohom bez toho, aby nás pohania, naši nepriatelia, potupovali? 10Veď i ja, moji bratia i moji sluhovia im požičiavame peniaze a obilie. Odpusťme im tento dlh! 11Nuž vráťte im ešte dnes ich polia, vinice, olivy a domy, ako aj úrok z peňazí, obilia, muštu a oleja, čo ste im požičali. 12Nato odvetili: Vrátime a nebudeme od nich nič požadovať. Urobíme, ako vravíš. Zavolal som kňazov, pred ktorými som ich zaviazal prísahou, že budú konať podľa tohto sľubu.  (Neh 5,9–12)

Zdá sa, že výčitka adresovaná šľachticom a predákom – „Vy úžerníčite na úkor svojich bratov.“ (Neh 5,7) – nepriniesla požadovaný výsledok. Nehemiáša to však nezastavilo a pokračoval v boji za utláčaných v národe. Mohol sa samozrejme vyhovoriť na to, že sa pokúsil zodpovedným dohovoriť, nepomohlo to a nič iné už urobiť nemôže. Veď napokon, svojím konaním sa postavil proti bohatým a vplyvným predstaviteľom národa. Nehemiáš však vo svojom úsilí nepoľavil, kým nenašiel uspokojivé riešenie – a to ani napriek tomu, že si tým vytvoril pomerne silnú skupinu nepriateľov.

`Uvažuj o texte Neh 5,7–12. Čím v danej situácii argumentoval Nehemiáš? Ako sa usiloval ľudí presvedčiť, aby začali konať správne? Aké ďalšie kroky podnikol? V čom podľa teba spočívala účinnosť jeho konania?`

Nehemiáš zvolal veľké zhromaždenie. Pri riešení vzniknutého problému sa stretol celý národ. Možno predpokladal, že keď sa zhromaždí naozaj obrovský počet ľudí, vodcovia budú zahanbení – a možno aj dostanú strach pokračovať vo svojom útlaku.

Nehemiáš vo svojej argumentácii poukázal na problematiku otroctva. Mnohí zo Židov, pravdepodobne vrátane Nehemiáša, kupovali iných Židov z otroctva cudzincov. Teraz teda vyzýva šľachticov a predákov, aby sa zamysleli, či je prijateľné, aby kupovali a predávali ľudí z vlastného národa. Aký zmysel má vykupovať ľudí z otroctva cudzincov, keď napokon skončia ako otroci svojich súkmeňovcov? Vodcovia na tento argument neodpovedali, pretože si veľmi pravdepodobne uvedomovali absurdnosť celej situácie. Nehemiáš preto pokračoval. Opýtal sa ich: „Nechcete chodiť v bázni pred naším Bohom bez toho, aby nás pohania, naši nepriatelia, potupovali?“ (Neh 5,9) Nehemiáš potom priznal, že aj on sám požičiaval ľuďom peniaze a obilie. Svojou výzvou: „Odpusťme im tento dlh!“ (Neh 5,10) potom potvrdil platnosť zákona, ktorý zakazoval účtovanie úrokov pre Židov. Ukázal, že ako miestodržiteľovi mu záleží na tom, aby počas jeho správy boli ľudia k sebe navzájom ústretoví. Je pozoruhodné, že na svoje výzvy dostal jednomyseľne pozitívnu odpoveď. Kniežatá a boháči súhlasili s tým, že všetko napravia a svojim dlžníkom vrátia všetko, čo od nich vzali ako úžernícke úroky.

`Kedy si naposledy niekomu (viac či menej) ublížil? (Ak sme úprimní, nemôžeme túto skutočnosť poprieť.) Čo ti bránilo alebo bráni, aby si danú situáciu vyriešil a aby si zjednal nápravu? Existuje nejaký problém, ktorého riešenia si sa vzdal len preto, že si nemal dostatok podpory – alebo si sa dostal do konfliktu s niekým vplyvným – a stále cítiš, že ti išlo o správnu vec? Čo s tým môžeš urobiť?`