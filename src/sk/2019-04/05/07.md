---
title:  Podnety na zamyslenie
date:   01/11/2019
---

V knihe Proroci a králi si prečítaj kapitolu „Proti vydieraniu a úžere“.

„Keď Nehemiáš počul o tomto krutom útlaku, veľmi sa roztrpčil. Povedal: Keď som počul ich bedákanie a tieto reči, vzplanul som veľkým hnevom. (Neh 5,6). Uvedomil si, že tomuto vydieračstvu urobí koniec len vtedy, ak bude rázne obhajovať spravodlivosť. S patričnou rozhodnosťou sa zasadzoval o to, aby svojim bratom uľahčil ich údel.“ (PK 648; PK /sk/ 344)

„Ježiš stanovil pravidlo, podľa ktorého sa prísaha stáva zbytočnou. Učí, že pravdovravnosť by mala byť zákonom našej reči: Vaša reč nech je: Áno – áno, nie – nie. Čo je navyše, pochádza zo zlého. (Mat 5,37). Tieto slová odsudzujú všetky bezvýznamné frázy a pojmy hraničiace so zneužívaním reči. Odsudzujú všetky neúprimné zdvorilostné výrazy, polopravdy, lichotivé výroky, nadsádzky, prekrúcanie, čo býva v medziľudských vzťahoch i pri služobnom styku celkom bežné. Podľa Ježišových slov nemožno pokladať za pravdovravného toho, kto sa chce javiť inak, než v skutočnosti je, alebo kto vraví niečo iné, než cíti v srdci.“ (TMB 67.68; MVB 72)

**Námety na spoločné uvažovanie**

`1.	Prečo je v oblasti financií a vzťahov často najzložitejším problémom naše sebectvo?`

`2.	Ako sa môže Boží ľud chrániť pred chamtivosťou? Ako proti nej vystupuje Boh? Uvažuj o tom v kontexte veršov Iz 58,3–12 a Mich 6,6–8.`

`3.	Uvažujte o dare reči a o moci slov. Čo má Ján na mysli keď hovorí o Ježišovi ako o „Slove“ (Ján 1,1.2)? Ako vám to pomáha uvedomiť si dôležitosť slov a ich význam?`

`4.	Ako môžeme predchádzať zneužívaniu moci a autority v cirkvi?`

`5.	Je pozoruhodné, že Ježiš pred dvomi tisíckami rokov povedal, že chudobní budú medzi nami vždy. Písmo nás vyzýva, aby sme pomáhali ľuďom v núdzi. Ako tieto dve myšlienky súvisia a ako vás motivujú pracovať pre ľudí, ktorí potrebujú pomoc?`