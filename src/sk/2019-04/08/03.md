---
title:  Zmluva v dejinách
date:   18/11/2019
---

> <p></p>
> Keď sa na oblaku ukáže dúha, pozriem na ňu a rozpomeniem sa na večnú zmluvu medzi Bohom a každým živým tvorom na zemi.  (1Moj 9,16)

> <p></p>
> 20A Boh pokoja, ktorý skrze krv večnej zmluvy vyviedol spomedzi mŕtvych veľkého pastiera oviec, nášho Pána Ježiša, 21nech vás utvrdí v každom dobre, aby ste plnili jeho vôľu, a nech v nás koná, čo sa jemu páči, skrze Ježiša Krista. Jemu nech je sláva na veky vekov. Amen.  (Heb 13,20.21)

Boh je verný a plní svoje zasľúbenia. Po potope prichádza nový začiatok prostredníctvom Noacha a jeho potomstva. Aj s nimi sa Boh usiloval vybudovať vzťah, ktorý bol postavený na myšlienke zmluvy. V Biblii môžeme rozpoznať sedem hlavných zmluvných vzťahov, ktoré Boh uzavrel s ľuďmi:

1. zmluva – 	Adam (1Moj 1–3)
2. zmluva – 	Noach (1Moj 6–9)
3. zmluva – 	Abrahám (1Moj 12,1–3; 15; 17)
4. zmluva – 	Mojžiš a Izraeliti (známa aj ako zmluva zo Sinaja; 2Moj 19–24)
5. zmluva – 	Pinchás (4Moj 25,10–13)
6. zmluva – 	Dávid (2Sam 7,5–16)
7. zmluva – 	Nová zmluva (Jer 31,31–34)

**Prečítaj si nasledovné texty, v ktorých sa hovorí o „večnej zmluve“. Ako rozumieš tomuto označeniu? Ako by si vyjadril podstatu „večnej zmluvy“?**

`1Moj 9,16`

`1Moj 17,7`

`Iz 55,3`

`Heb 13,20.21`

V Biblii sa termín „večná zmluva“ objavuje šestnásťkrát. Z toho trinásť zmienok sa vzťahuje na zmluvy s Abrahámom, s Izraelitmi na Sinaji a s Dávidom. Skip MacCarty o nej hovorí, že „večná zmluva je zmluvou lásky, ktorá existovala po celú večnosť uprostred Trojice a ktorú Trojica preukazuje celému stvoreniu.“ (In Granite or Ingrained? Berrien Springs, MI: Andrews University Press, 2007, str. 7.)

Každá z vyššie spomenutých zmlúv je jedinečná, ale všetky majú v sebe zakomponovanú myšlienku „večnej zmluvy“. Je to podobné ako s konceptom „večného evanjelia“, ktoré je prvýkrát predstavené v 1Moj 3,15, a potom je postupne zjavované v celom Písme. Každá nasledujúca zmluva slúži na rozšírenie a prehĺbenie nášho pochopenia večnej zmluvy lásky, ktorá je naplno zjavená v pláne spasenia. A aj keď rozlišujeme takzvanú starú zmluvu a novú zmluvu, obe v sebe obsahujú rovnaké zasľúbenia.

1. 	Posvätenie: „Svoj zákon vložím do ich vnútra a vpíšem ho do ich srdca.“ (Jer 31,33; porovnaj s Heb 8,10)
2. 	Zmierenie: „Budem im Bohom a oni budú mojím ľudom.“ (Jer 31,33; porovnaj Heb 8,10)
3. 	Poslanie: „Už sa nebudú navzájom poučovať a brat bratovi nebude hovoriť: Poznajte Hospodina!, lebo všetci ma budú poznať, od najmenšieho až po najväčšieho.“ (Jer 31,34; porovnaj Heb 8,11)
4. 	Ospravedlnenie: „Odpustím im viny a na ich hriech nebudem viac spomínať.“ (Jer 31,34; porovnaj Heb 8,12)

`Ako sa večná zmluva lásky prejavuje v tvojom živote? Aká je tvoja skúsenosť s uvedenými štyrmi zasľúbeniami?`