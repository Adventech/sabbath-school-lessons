---
title:  Sľuby
date:   20/11/2019
---

> <p></p>
> 31Svoje dcéry nevydáme za pohanov v krajine a ich dcéry nebudeme brať pre svojich synov. 32Ak pohania prinesú na predaj svoj tovar alebo akékoľvek obilie v deň sobotného odpočinku, neprevezmeme to od nich ani v deň sobotného odpočinku, ani v iný posvätný deň. Siedmeho roku sa zriekneme úrody i akéhokoľvek vymáhania dlhov. 33Ďalej si ukladáme za povinnosť dávať za seba tretinu šekela ročne na službu v dome nášho Boha...  (Neh 10,31–33)

`Prečítaj si text Neh 10,29–40. Ktorý z uvedených sľubov považuješ ty osobne za najdôležitejší? Prečo?`

**Izraeliti sa zaviazali k nasledujúcim veciam:**

1. 	Vyhýbať sa zmiešaným manželstvám (nesobášiť sa s tými, ktorí by ich mohli viesť k modloslužbe a tým k narušeniu viery, pretože narušenie vzťahu k Bohu vedie k poškodeniu vzťahov s ľuďmi).
2. 	Zachovávanie sobotného odpočinku (žiadne obchodné aktivity, ktoré by viedli k narušeniu svätosti soboty).
3. 	Odpustenie dlhov a zachovávanie siedmeho roku, čo malo priniesť slobodu chudobným.
4. 	Finančná podpora chrámu, bohoslužieb v ňom a prinášanie rôznych obetí, čo malo viesť k zachovaniu pravej bohoslužby.

Kým prvé tri sľuby súvisia so vzťahmi k druhým (manželstvá a odpustenie dlhov) a k Bohu (sobota), posledný (Neh 10,32–39) sa týka fungovania chrámu.

Spoločenstvo Izraelitov sa týmito krokmi snažilo vyjadriť, že sa zaviazali dodržiavať zmluvu a prakticky budovať svoj vzťah k Bohu a k druhým ľuďom. A hoci nie vždy sa im darilo dokonale zachovávať celú zmluvu, chápali, že správne návyky a konanie majú vplyv na ich budúcnosť. Ak sa Izraeliti chceli vydať na správnu cestu, museli si stanoviť také postupy a zvyky, ktoré im mali pomáhať dosiahnuť zvolený cieľ. Ak chceli mať úzke spoločenstvo s Bohom, potom im pri dosahovaní tohto cieľa mohlo pomôcť to, že budú dbať na dôležitosť soboty a budú sa starať o správne fungovanie chrámu.

Nanešťastie, pri plnení svojich sľubov nepostupovali tak, ako sa zaviazali, o čom podávajú svedectvo posledné kapitoly knihy Nehemiáš. Ale napriek zlyhaniam mnohých jednotlivcov, veľa ľudí sa usilovalo žiť podľa daných sľubov. Keď Bohu dovolíme, aby stál v strede nášho života a budeme ho prosiť o pomoc, môžeme si rozvinúť náležité návyky a držať sa správnej cesty.

`„Správnym uplatnením vôle môže v tvojom živote nastať úplná zmena. Podriadením vlastnej vôle vôli Krista sa spájaš s mocou, ktorá prevyšuje všetky vládne mocnosti. Získaš silu zhora, aby si zostal neochvejný a stála odovzdanosť Bohu ti pomôže žiť novým životom, životom viery.“ (SC 48; CK 33) Je to aj tvoja skúsenosť? Ak nie, čo ti v tom bráni?`