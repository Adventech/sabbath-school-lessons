---
title:  Základné princípy zmluvy
date:   17/11/2019
---

> <p></p>
> 1Pre toto všetko uzatvárame písomne pevnú dohodu spečatenú našimi kniežatami, našimi levitmi a našimi kňazmi. ... 29Ostatný ľud, kňazi, leviti, vrátnici, speváci, chrámoví nevoľníci a všetci, ktorí sa oddelili od národov pohanských krajín a pridali sa k Božiemu zákonu, ich ženy, synovia, dcéry, všetci, ktorí boli schopní chápať, 30pripojili sa k svojim vznešeným bratom, zaviazali sa kliatbou a prísahou, že sa budú riadiť Božím zákonom, ktorý bol vydaný prostredníctvom Božieho služobníka Mojžiša, a budú zachovávať a plniť všetky príkazy Hospodina, nášho Pána, jeho právne predpisy a jeho ustanovenia.  (Neh 10,1.29.30)

`Prečítaj si text Neh 10,1–30 (v nadväznosti na text Neh 9,36.37). Ako rozumieš skutočnosti, že s iniciatívou uzavrieť (obnoviť) zmluvu prišli Izraeliti, nie Boh. Prečo mali podľa teba potrebu riešiť svoj vzťah s Bohom práve zmluvou?`

Hoci zmluvný dokument podpísali len zástupcovia ľudu, ďalšia dôležitá zmienka hovorí o tom, že všetci ostatní „zaviazali sa kliatbou a prísahou, že sa budú riadiť Božím zákonom“ (Neh 10,29.30). Čo bolo na tejto zmluve také významné, že všetci túžili vstúpiť do tohto zmluvného vzťahu s Bohom? Aby sme našli odpoveď na túto otázku, musíme sa vrátiť na úplný začiatok a pochopiť biblický ideál zmluvy.

Dôležitosť zmluvného usporiadania spočívala v tom, že (1) zmluva bola súčasťou Božieho postoja k hriešnemu ľudstvu a Jeho túžby po vzťahu s ľuďmi, (2) zmluva zároveň umožňovala ľuďom preukázať ich túžbu zasvätiť život Bohu.

Príbeh stvorenia zaznamenaný v 1. Mojžišovej 1 a 2 zjavuje nielen stvorenie prvých ľudí, ale aj budovanie ich vzťahu s Bohom a navzájom medzi sebou. Potom však prišiel hriech, ktorý výrazným spôsobom narušil všetky vzťahy. Hriech je pravým opakom stvorenia – prináša zánik a smrť.

Adamov rodokmeň sa rozdelil, keď si Kain vybral zlo (1Moj 4,8–19) a Šét prijal Boha (1Moj 5,3–24). Kainov rodokmeň dosiahol svoj vrchol pri Lemechovi (1Moj 4,17–24), siedmom po Adamovi (vrátane), ktorý mal ako prvý dve ženy. Násilie a odplata na jeho strane stáli v protiklade s vernosťou vo vetve Šéta. V Šétovom rodokmeni bol siedmym v poradí Henoch (Roh: Enoch), ktorý „chodil s Bohom“ (1Moj 5,24) a bol vzatý do neba. Nanešťastie, svet sa prikláňal čoraz viac k zlu než k Bohu. Napokon nastala situácia, keď bol rod verných taký malý, že čoskoro by nezostal nikto, prostredníctvom koho by Boh mohol naplniť svoje zasľúbenie o Potomkovi, ktorý zachráni ľudstvo. Vtedy Boh zasiahol ľudstvo a zem potopou. Potopa však bola len ďalšou formou zániku a priniesla smrť. Boh potopou zničil to, čo už predtým zničili ľudia (1Moj 6,11–13).

`Aká je tvoja osobná skúsenosť so zničujúcou mocou hriechu? Akým spôsobom a akou mocou sa dá bojovať proti hriechu? Ako sa dá táto moc získať?`