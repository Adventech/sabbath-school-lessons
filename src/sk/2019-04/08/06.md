---
title:  Chrám
date:   21/11/2019
---

> <p></p>
> 33Ďalej si ukladáme za povinnosť dávať za seba tretinu šekela ročne na službu v dome nášho Boha 34na predkladané chleby, na ustavičnú pokrmovú obetu, na ustavične spaľovanú obetu, na obety v dni sobotného odpočinku, novmesiace a na výročné slávnosti, na posvätné dary, na obety za hriech, určené na získanie zmierenia Izraela, a na všetku prácu v dome nášho Boha.  (Neh 10,33.34)

Znova sa sústreď na text Neh 10,33–40. Prečo bol podľa teba pre Izraelitov chrám taký dôležitý, že sľúbili: „Nebudeme zanedbávať dom svojho Boha.“ (Neh 10,40)? V čom spočívala dôležitosť chrámu pre vieru? (Pozri aj Heb 8,1–7.)

Izraeliti sa zaviazali, že sa budú starať o chrám a službu v ňom. A hoci išlo o pomerne malú skupinu ľudí, ktorá bola navyše pod útlakom kráľov, rozhodli sa, že musia dávať zo svojho mála toľko, aby chrám prosperoval, nielen bojoval o svoju existenciu. Rozhodli sa preto dávať na chrám tretinu šekela ročne, nielen v čase, keď si to vyžadoval zákon. Národ si uvedomoval, že musí konať viac, než bolo predpísané. Okrem toho si rozdelili zodpovednosť za pálenie dreva na oltári medzi jednotlivé rodiny. Uvedomovali si totiž, že bez správne zorganizovaného postupu by táto praktika postupne upadla.

Prvotiny z úrody na poli a na stromoch, desiatky a dary patrili medzi tie aspekty chrámovej služby, ktoré poskytovali starostlivosť o kňazov a levitov. Desatina zo všetkého mala ísť na podporu levitov. Okrem toho, desatina toho, čo dostali leviti, išla na podporu kňazov.

Chrám predstavoval tlkot srdca izraelského národa. Pre vieru Izraelitov bol taký dôležitý, že najväčšou národnou tragédiou bolo, keď Nebúkadnecar zničil chrám a dal z neho odniesť bohoslužobné predmety. Keď chrám náležite fungoval, prinášal národu jasné duchovné vedenie, pretože ľudí viedol k rozhodujúcemu riešeniu problému hriechu prostredníctvom smrti baránka. Keď Ježiš zomrel na kríži, toto riešenie sa uskutočnilo (Rim 5,5–10). Okrem toho, prostredníctvom každoročného Dňa zmierenia ľudia nielen prežívali odpustenie, ale učili sa aj o Božom pláne úplne zničiť zlo a hriech. Inými slovami, chrám slúžil ako prostriedok, ktorý ľuďom zjavoval celý plán spasenia. Poznanie a pochopenie chrámovej služby nám pomáha vidieť väčší obraz o tom, aký Boh je a aký je jeho plán pre našu záchranu.

`„Toto slovo je spoľahlivé a zaslúži si byť úplne prijaté: Ježiš Kristus prišiel na svet spasiť hriešnikov. Ja som prvý z nich.“ (1Tim 1,15) V čo veril a dúfal apoštol Pavol? Ako môžeme prežívať rovnakú nádej, akú žil Pavol?`