---
title:  Podnety na zamyslenie
date:   22/11/2019
---

V knihe Cesta ku Kristovi si prečítaj kapitolu „Odovzdanosť“. (SC 43–48; CK 30–33)

„Služba v pozemskej svätyni mala dve časti. Kňazi slúžili každodenne vo svätostánku a veľkňaz raz v roku vykonal vo veľsvätyni (svätyni svätých) zvláštny úkon zmierenia a očistenia svätostánku. Každý deň prinášali kajúcni hriešnici svoje obete ku vchodu do svätostánku, položili ruku na hlavu obetného zvieraťa a vyznávali svoje hriechy. Tým sa ich vina obrazne prenášala na nevinnú obeť. Potom bolo zviera zabité. Apoštol vysvetľuje: Bez preliatia krvi nieto odpustenia. (Heb 9,22) Život tela je v krvi. (3Moj 17,11) Prestúpenie Božieho zákona vyžaduje smrť hriešnika. Krv predstavuje život priestupníka, ktorý má byť odsúdený. Jeho vinu, ktorá prešla na obeť, zaniesol kňaz v krvi obetného zvieraťa do svätyne a kropil ňou priestor pred oponou. Za ňou bola truhla zmluvy s doskami Božieho zákona, ktorý hriešnik prestúpil. Týmto obradom bol hriech prostredníctvom krvi obrazne prenesený do svätyne. Krv niektorých obetí nebola vnášaná do svätyne, ale ich mäso zjedol kňaz podľa príkazu, ktorý dal Mojžiš Áronovým synom: On vám ju (obeť) dal, aby ste tým pospolitosť zbavili viny. (3Moj 10,17). Obidva obrady sú symbolom prenesenia hriechu z človeka, ktorý hriech vyznal, do svätyne.“ (GC 418; VSV 302.303)

**Námety na spoločné uvažovanie**

`1.	Uvažujte o sľuboch, ktoré ste urobili a porušili, bez ohľadu na to, ako úprimne ste to mysleli s ich dodržaním. Čo ste sa z tejto skúsenosti naučili? V čom vám to môže pomôcť vyhnúť sa podobným chybám v budúcnosti?`

`2.	Ako môžete uzavrieť zmluvu s Bohom? Prečo Boh túži uzavrieť s vami zmluvu?`

`3.	Zmluva je právne ustanovenie o vzťahu. Napriek tomu, že my zmluvu porušujeme, Boh zostáva stále verný. Ako môže toto pochopenie Božej dobroty a vernosti viesť ľudí bližšie k Bohu a pomáhať im žiť lepším životom?`

`4.	Keď medzi dvomi stranami chýba dôvera, právny dokument je potrebné podpísať. Keďže následkom hriechu sa od Boha vzďaľujeme, On nás opakovane pozýva, aby sme obnovili náš vzťah s ním. Aký prospech máme z takéhoto obnovovania?`