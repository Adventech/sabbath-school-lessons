---
title:  Štruktúra zmluvy
date:   19/11/2019
---

> <p></p>
> 14Preto sa teraz bojte Hospodina, slúžte mu úprimne a verne, odstráňte bohov, ktorým slúžili vaši otcovia za Veľriekou a v Egypte. Slúžte Hospodinovi! 15Ak sa vám nepáči slúžiť Hospodinovi, vyvoľte si dnes, komu chcete slúžiť: či bohom, ktorým slúžili vaši otcovia za Veľriekou, alebo bohom krajiny Amorejčanov, v ktorej bývate. Ja však i môj dom budeme slúžiť Hospodinovi.  (Joz 24,14.15)

Pri štúdiu Písma môžeme rozpoznať, že každá biblická zmluva má typické usporiadanie, aké môžeme nájsť aj v živote okolitých národov, napríklad Chetitov. Boh sa teda prihováral ľuďom takým spôsobom, akému mohli dobre rozumieť vo svojej kultúre.

Zmluvy, ktoré boli typické v čase starovekého Izraela, mali nasledujúcu štruktúru: 1. preambula (kto je Boh); 2. historický úvod (vymedzenie predchádzajúceho vzťahu); 3. zákonné podmienky; 4. požehnania a kliatby; 5. svedkovia a 6. zvláštne ustanovenia alebo podpis zmluvy. Netreba sa preto diviť, že Boh používal podobnú štruktúru pri komunikácii s ľuďmi. Robil to, čo im bolo blízke.

Celá Piata Mojžišova kniha (Deuteronómium) je napríklad napísaná vo forme zmluvy, pretože Mojžiš pozýva Boží ľud, aby vstúpil do zmluvného vzťahu s Bohom. Zmluva je tu vyjadrená nasledovným spôsobom: (1) preambula (5Moj 1,1–5); (2) historický úvod (5Moj 1,6–4,43); (3) zákonné podmienky (5Moj 4,44–26,19); (4) požehnania a kliatby (4Moj 27–30); (5) svedkovia (5Moj 30,19) a napokon (6) zvláštne ustanovenia (5Moj 31,9–13).

Podobnú štruktúru má aj obnova zmluvy, ktorú s ľudom urobil Jozua. Najprv je v preambule predstavený Boh ako „Hospodin, Boh Izraela“ (Joz 24,2a). Potom nasleduje dlhý historický úvod, v ktorom Jozua pripomína, čo pre nich urobil Boh v minulosti (Joz 24,2b–13). Nasledujú zákonné podmienky vo forme zhrnutia zákona (Joz 24,14.15.23). Ďalšiu časť tvoria požehnania a kliatby (Joz 24,19.20), označenie svedkov (Joz 24,22.27) a zvláštne ustanovenia (Joz 24,25.26). Aj v tejto kapitole môžeme teda vidieť základnú formu zmluvného usporiadania, ktoré malo Izraelitom ukázať nielen Božie vedenie v minulosti, ale aj ich povinnosti vyplývajúce zo zmluvného vzťahu.

`Uvažuj o slovách zmluvy v knihe Jozua: „14Preto sa teraz bojte Hospodina, slúžte mu úprimne a verne, odstráňte bohov, ktorým slúžili vaši otcovia za Veľriekou a v Egypte. Slúžte Hospodinovi! 15Ak sa vám nepáči slúžiť Hospodinovi, vyvoľte si dnes, komu chcete slúžiť: či bohom, ktorým slúžili vaši otcovia za Veľriekou, alebo bohom krajiny Amorejčanov, v ktorej bývate. Ja však i môj dom budeme slúžiť Hospodinovi.“ (Joz 24,14.15) Pokús sa tieto verše vyjadriť vlastnými slovami. Ktorý princíp uvedený v tomto texte môžeš aplikovať do svojho života?`