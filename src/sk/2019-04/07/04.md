---
title:  Poučenie z minulosti
date:   12/11/2019
---

> <p></p>
> 16Avšak oni, naši otcovia, spyšneli, zatvrdili sa a nepočúvali tvoje príkazy, 17nechceli ťa poslúchať a nepamätali na tvoje predivné skutky, ktoré si konal s nimi. Zatvrdili si šije, vzali si do hlavy, že sa vrátia do svojho otroctva v Egypte. Ty si však Boh, ktorý odpúšťa, ktorý je milostivý a milosrdný, dlho zhovievajúci a bohatý v milosti, a tak si ich neopustil.  (Neh 9,16.17)

`Prečítaj si text Neh 9,9–22. Aké skutky vykonané Bohom pre Izrael sú spomínané v uvedených veršoch? Prečo bolo ich spomenutie dôležité v procese vyznávania hriechov? Ktorá myšlienka ťa v tejto časti oslovila najviac?`

Od oslavy Boha a jeho vernosti sa v tejto časti pozornosť sústreďuje na protiklad nevernosti Izraelitov počas ich skúsenosti v Egypte a na púšti. Pripomínajú sa tu najrôznejšie dary, ktoré Boh dal Izraelitom. Nanešťastie, odpoveďou „otcov“ na tieto dary boli pýcha, tvrdohlavosť a ľahostajnosť k Božím skutkom milosti. Uznanie ľudských zlyhaní a nedostatku ozajstnej oddanosti Bohu je dôležitým krokom na ceste pokánia. Aj keď sa v týchto veršoch hovorí o ľuďoch, ktorí žili dávno pred nami, nedá sa nijako poprieť, že aj my (každý bez výnimky) zlyhávame v rovnakých oblastiach. Sme namyslení a tvrdošijní, prehliadame Božie konanie v našich životoch a spoliehame sa na šťastie a vlastné schopnosti. A keď veci nejdú tak, ako by sme si to predstavovali, viníme za to Boha, čo nás vedie k ďalšej zatrpknutosti a vzdorovitosti.

Tu však do obrazu vstupuje evanjelium, ktoré platilo pre Izraelitov a platí aj pre nás. Vyznanie našich hriechov nás nezachraňuje, to môže urobiť len obeť, ktorú Kristus priniesol na našu záchranu. Vyznanie spolu s pokáním je dôležité pre naše vlastné uvedomenie, že nevyhnutne potrebujeme Kristovo ospravedlnenie. „Keď prostredníctvom pokánia a viery prijímame Krista ako nášho Spasiteľa, Hospodin nám odpúšťa hriechy a zahladzuje trest, ktorý je určený pre priestupníkov zákona. Hriešnik potom stojí pred Bohom ako spravodlivý človek, ktorý našiel priazeň v nebesiach a prostredníctvom Ducha má spoločenstvo s Otcom a so Synom.“ (3SM 191)

A keďže Božia dobrota nás priviedla k vyznaniu hriechov a k pokániu, platí, že Božia moc nám pomôže ich aj zanechať.

Opísaná situácia by sa dala zhrnúť konštatovaním, že kým Izraeliti boli tvrdohlaví, Boh bol milujúci. Keď si Izraeliti uvedomili, čo všetko pre nich Hospodin urobil v minulosti, na základe jeho zasľúbení pochopili, čo všetko pre nich koná dnes a čo je pripravený vykonať v budúcnosti. Preto bolo pre ľudí také dôležité neustále si pripomínať, ako ich Boh viedol počas dejín. Do ťažkostí sa dostali vždy vtedy, keď na Božie skutky zabudli.

`Uvažuj o čase, keď si prežíval úplnú istotu, že Boh koná v tvojom živote. Ako ti toto vedomie môže byť posilou a uistením v čase, keď prídu problémy? Ako sa môžeš naučiť dôverovať v Božiu dobrotu aj uprostred ťažkostí, keď sa cítiš skľúčený, na dne a vystrašený budúcnosťou?`