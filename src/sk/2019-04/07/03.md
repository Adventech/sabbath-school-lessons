---
title:  Začiatok modlitby pokánia
date:   11/11/2019
---

> <p></p>
> 6Ty si jediný, Hospodin, ty si stvoril nebesia, nebesia nebies a všetky ich zástupy, zem a všetko, čo je na nej, moria i všetko, čo je v nich. Ty všetkému dávaš život a nebeské zástupy sa ti klaňajú. 7Ty, Hospodin, si Boh, ktorý si vyvolil Abráma, vyviedol si ho z Úru Chaldejov a dal si mu meno Abrahám. 8Keď si zistil, že jeho srdce je ti verné, uzavrel si s ním zmluvu, že krajinu Kanaánčanov, Chetitov, Amorejčanov, Perizzejov, Jebúsejov a Girgášejov dáš jeho potomstvu. Dodržal si svoje slovo, lebo si spravodlivý.  (Neh 9,6–8)

Odpoveďou ľudu na čítanie Tóry bola dlhá modlitba, ktorá opisovala Božiu dobrotu v protiklade s dejinami bezbožnosti Izraela. Môžeme si všimnúť, že táto reakcia sa podobá viac na kázeň než na modlitbu, keďže takmer každý verš je odkazom na nejaký biblický text. Možno ťa pri čítaní tejto modlitby naplní netrpezlivosť, keďže dlhé modlitby pokánia nie sú v našich podmienkach obvyklé. Po vyrieknutí zopár formálnych fráz pokánia sa rýchlo presúvame k iným oblastiam, ktoré považujeme za naliehavejšie.

`Uvažuj o texte Neh 9,4–8. Na čo sa zameriavajú úvodné myšlienky tejto modlitby? Prečo podľa teba tvoria práve tieto myšlienky úvod celej modlitby pokánia?`

V prvej časti modlitby ľudia chvália a oslavujú Hospodina a jeho meno. V hebrejskej kultúre meno nebolo len označením človeka, ale hovorilo o ňom, kým vlastne je. Oslava Božieho mena je dôležitá, lebo celému svetu ukazuje, že je to meno hodné úcty a chvály. Ide o mimoriadne meno, meno Stvoriteľa vesmíru. Modlitba sa začína uctievaním Boha ako Stvoriteľa a ako toho, ktorý dáva všetkému život (Neh 9,6; pozri aj Kol 1,16.17).

Ten, ktorý všetko stvoril, si vyvolil Abraháma, človeka, ktorý nebol výnimočný ničím iným, než že jeho srdce bolo „verné“ (Neh 9,8). Môže sa nám zdať, že Abrahámovi občas chýba viera, ale keď ho Boh vyzval, aby obetoval svojho syna, nezaváhal a nestratil odvahu (pozri 1Moj 22). Svojej vernosti sa nenaučil zo dňa na deň, ale počas dlhého chodenia s Hospodinom. V hebrejskom myslení „srdce“ predstavuje myseľ človeka. Inými slovami, Abrahám si rozvinul svoju vernosť v myslení a skutkoch a Boh v tom našiel zaľúbenie.

Prvá časť modlitby sa zameriava na Boha ako na (1) Stvoriteľa, (2) Darcu života a Toho, kto (3) dodržiava svoje slovo. Ľudia si najprv pripomenuli, aký Boh je: Hospodin je verný Boh, ktorý nás stvoril, udržiava nás pri živote a vždy plní svoje zasľúbenia. Ak si to uvedomujeme, dáva to nášmu životu zmysel, učí nás to dôverovať Bohu aj v tých najťažších a najzložitejších situáciách, keď by sa nám mohlo zdať, že sa vzdialil a na našich trápeniach mu nezáleží.

`Čo pre teba znamená vedomie, že Boh je tvojím Stvoriteľom? Ako to ovplyvňuje tvoj vzťah k nemu, k ostatným ľuďom a k prírode okolo nás?`