---
title:  Podnety na zamyslenie
date:   15/11/2019
---

V knihe Cesta ku Kristovi si prečítaj kapitolu „Vyznanie“ (SC 37–41; CK 26–29).

Vo verši Neh 9,25 Izraeliti hovoria o tom, ako si ich predkovia „užívali“ vďaka obrovskej Božej dobrote. Koreň tohto slovesa je rovnaký ako meno Eden, ktoré niesla rajská záhrada (1Moj 2,15). Keby také sloveso existovalo, možno by sme verš Neh 9,25 mohli preložiť ako „edenizovali si“ vďaka obrovskej Božej dobrote.

Evanjelium hovorí o obnove. V tejto súvislosti je záhrada Eden jedným z najlepších symbolov obnovy. Boh pozdvihoval hebrejský národ. Privádzal ich na križovatky starovekého sveta, aby si uvedomili, že „Eden“ môže v určitom zmysle existovať aj na padlej zemi. Po vyhnanstve a návrate tu opäť existovala takáto možnosť: „Áno, Hospodin sa zľutúva nad Sionom, potešuje všetky jeho zrúcaniny. Jeho púšť zmení na Eden a jeho pustatinu na Hospodinovu záhradu...“ (Iz 51,3)

Izraeliti sa tešili z materiálnych požehnaní, ktoré im Hospodin zasľúbil a ktoré boli akousi pripomienkou hojnosti Edenu. Bolo to tak správne a Izraeliti sa z Božích požehnaní mali tešiť. Veď Hospodin stvoril fyzický svet presne tak, aby sa z neho ľudia mohli tešiť. A tešili sa z neho aj Izraeliti. Ich hriech nespočíval v tom, že si príliš „edenizovali“ obrovskú Božiu dobrotu, ale v tom, že zabudli na Hospodina (Ezech 23,35), ktorého dobrotu si užívali. A tak sa požehnanie stalo cieľom samým osebe, namiesto toho, aby sa naplnil jeho skutočný zmysel – zjaviť Boha všetkým naokolo a riadiť sa jeho radami.

**Námety na spoločné uvažovanie**

`1.	Ježiš vo svojom podobenstve povedal: „Do tŕnia bolo zrno zasiate u toho, kto slovo počúva, ale denné starosti a omámenie bohatstvom udusia slovo, takže ostane bez úrody.“ (Mat 13,22) Ako rozumiete slovám „omámenie bohatstvom“? Ako to súvisí s modlitbou vyznania, ktorú sme študovali tento týždeň?`

`2.	Všimnite si, že v modlitbe z Nehemiáša 9 sa takmer na úplnom začiatku hovorí o Bohu ako Stvoriteľovi a Darcovi života. Prečo bolo pre vieru Izraelitov (a prečo by malo byť aj pre našu vieru) poznanie Boha ako Stvoriteľa také dôležité?`

`3.	Keď vyznávame svoje hriechy, automaticky hovoríme aj o dedičnom hriechu, ktorý ovplyvňuje naše konanie. Prečo nesmieme satanovi dovoliť, aby našu hriešnosť akýmkoľvek spôsobom použil proti nám a viedol nás tým k znechuteniu a napokon k tomu, že na svoju vieru úplne zanevrieme?`