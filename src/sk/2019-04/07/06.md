---
title:  Záverečný chválospev a uzavretie dohody
date:   14/11/2019
---

> <p></p>
> 32Teraz však, Bože náš, veľký, mocný a hrozný Bože, ktorý zachovávaš zmluvu a priazeň, nepodceňuj všetky útrapy, ktoré zastihli nás, našich kráľov, naše kniežatá, našich kňazov, našich prorokov, našich otcov a všetok tvoj ľud od čias asýrskych kráľov až dodnes. 33Ty si spravodlivý vo všetkom, čo nás zastihlo, lebo ty si konal verne, ale my sme si počínali bezbožne. ... 36Hľa, my sme dnes otrokmi. V krajine, ktorú si dal našim otcom, aby požívali jej ovocie a jej dobré veci, hľa, v tej sme otrokmi. 37Jej hojná úroda patrí kráľom, ktorých si ustanovil nad nami za naše hriechy. Tí podľa svojej ľubovôle panujú nad našimi telami aj nad naším dobytkom. Sme vo veľkom súžení.  (Neh 9,32–37)

`Prečítaj si text Neh 9,32–37. Na čo sa zameriava záver tejto modlitby pokánia?`

Ako sme si už ukázali, táto modlitba je oslavou Boha za to, aký je – veľký, mocný, úžasný, milostivý, milosrdný – a dodržiavajúci zmluvu. Zdá sa, že Izraeliti boli vo svojom záverečnom vyznaní Božej dobroty naozaj úprimní.

Zároveň prišli s návrhom uzatvoriť dohodu vo forme zmluvy, ktorá je opísaná v 10. kapitole. O čo im išlo? Obrátili sa na Boha s prosbou: „nepodceňuj všetky útrapy, ktoré nás zastihli“ (Neh 9,32).

Spoločenstvo vyvoleného ľudu bolo podriadené cudzím kráľom, ktorým museli platiť rôzne odvody. Na malé spoločenstvo Izraelitov doliehal útlak zo všetkých strán a z tohto stavu už boli frustrovaní. Museli znášať jednu krutovládu za druhou a neustále dúfali v zlepšenie situácie.

Je zaujímavé, že samých seba nazývajú „otroci“ (Neh 9,36; „sluhovia“ – Roh). Najprv teda vyjadrili nevernosť svojho národa a napokon samých seba označia za otrokov. Sluhovia musia poslúchať tých, ktorí nad nimi stoja. Použitie tohto výrazu naznačuje uvedomenie, že potrebujú poslúchať Hospodina takým spôsobom, akým to ich predchodcovia nerobili. Je to vyjadrenie ich túžby byť verní Hospodinovi a jeho prikázaniam. A ako Boží sluhovia žiadajú, aby zasiahol v ich prospech.

Svoju situáciu charakterizujú slovami: „Sme vo veľkom súžení.“ (Neh 9,37) Tento stav je podobný stavu, v ktorom sa Hebreji nachádzali v Egypte (Neh 9,9). V modlitbe oslavujú Boha za to, že videl ich trápenie v Egypte a neprehliadol ho. Spoločenstvo teraz žiada Boha, aby konal v ich prospech, tak ako to robil aj v minulosti. Prosia ho o to aj napriek tomu, že – ako vyznávajú – nikto si takúto milosť nezaslúži. Veď králi, kniežatá, kňazi, proroci ani otcovia neboli verní. Vo svojej situácii sa nespoliehajú ani sami na seba, ani na skutky svojich otcov. Dúfajú, že Hospodin zasiahne v ich prospech.

`Prečítaj si text Rim 5,6–8. Ako tieto verše zrkadlia to, o čo Izraeliti žiadali Boha? O čom píše apoštol Pavol? V čom ti môžu byť jeho slová povzbudením?`