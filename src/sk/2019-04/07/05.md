---
title:  Odmietnutie Zákona aj prorokov
date:   13/11/2019
---

> <p></p>
> 24Synovia vošli, zabrali do vlastníctva krajinu a ty si pred nimi pokoril obyvateľov krajiny, Kanaánčanov, a vydal si im do rúk ich kráľov a národy krajiny, aby s nimi naložili, ako sa im páčilo. 25Obsadili opevnené mestá a úrodnú pôdu, zabrali príbytky plné dobrých vecí, vykopané studne, vinice, olivové sady a množstvo ovocných stromov. Jedli, nasýtili sa, stučneli a užívali si vďaka tvojej veľkej dobrote. 26No spriečili sa, vzbúrili sa proti tebe, tvoj zákon zavrhli a povraždili tvojich prorokov, ktorí ich nabádali, aby sa navrátili k tebe. Dopúšťali sa veľkého rúhania.  (Neh 9,24–25)

`Prečítaj si text Neh 9,23–31. Porovnaj opis Izraelitov v porovnaní s Božou „veľkou dobrotou“ (Neh 9,25)?`

Táto časť modlitby (ktorá skutočne vyznieva ako kázanie) sa zameriava na život v Kanaáne, keď Izraeliti obsadzovali krajinu, ktorú im Boh dal. Zdá sa, že brali ako úplnú samozrejmosť všetko, čo od Boha dostali – pôdu, mestá, vinohrady a polia. V texte zaznieva: „Jedli, nasýtili sa, stučneli a užívali si...“ (Neh 9,25) Výraz „stučnieť“ sa v Písme nachádza len niekoľkokrát (pozri napríklad 5Moj 32,15 a Jer 5,28), ale vždy má negatívny význam. 

Užívali si síce vďaka Božej „veľkej dobrote“, no ich potešením nebol Boh, ale len to, čo od neho dostali. Je zrejmé, že mať „všetko“ nevedie automaticky k blízkemu vzťahu k Bohu. Možno si niekedy pomyslíme: „Keby som tak mal to alebo ono, bol by som šťastný.“ Ale nefunguje to tak. Izraeliti dostali od Boha obrovské dary, ale „radosť“ z nich priviedla ľudí k menšiemu zasväteniu sa Bohu. Veľmi často sa nám stáva, že sa zameriame na dary a zabudneme na Darcu. Takýto postoj môže mať zničujúce následky.

Samozrejme, neznamená to, že sa nemôžeme alebo nemáme tešiť z darov, ktoré nám Boh dáva. Hospodin túži, aby sme sa radovali z jeho darov. Táto radosť však nie je zárukou, že si k Bohu nájdeme blízky vzťah. Práve naopak, ak si nedáme pozor, Božie dary sa pre nás môžu stať predmetom pádu. V tejto časti Písma sa však dozvedáme, že vodcovia národa vyznávajú, že boli Bohu neverní. Keď sa totiž pozerajú na dejiny národa, veľmi jasne pomenúvajú prestúpenia, ktorých sa ako národ dopustili. Niektoré aspekty tejto situácie sa ukazujú ako naozaj dôležité: (1) Izraeliti zavrhli Boží zákon a (2) prenasledovali prorokov. Teraz však rozpoznali, že Boží zákon a Boží proroci im pomáhali rásť – ako národu, tak aj jednotlivcom. V modlitbe je to zdôraznené, keď sa tam hovorí: „Napomínal si ich, aby sa vrátili k tvojmu zákonu, ale oni... neposlúchali tvoje prikázania..., ktorých dodržiavaním človek žije.“ (Neh 9,29; priamy citát z 3Moj 18,5) Zároveň vyznali, že prostredníctvom prorokov hovoril Boží Duch. Boh nám dal svoje prikázania, aby sme žili hojný život. Poslal svojich prorokov, aby formovali naše chápanie Božej pravdy. Každý z nás si musí čestne zodpovedať otázku, aký postoj máme k Božím darom.

`Keby si mal napísať modlitbu pokánia, čo všetko by si do nej zahrnul? Čo všetko by si mal potrebu vyznať?`