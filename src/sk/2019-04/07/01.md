---
title:  Náš odpúšťajúci Boh
date:   09/11/2019
---

### Texty na tento týždeň
Neh 9,1–3; Dan 9,4–19; Neh 9,4–8; Kol 1,16.17; Neh 9,9–38; Rim 5,6–8

> <p>Základný text</p>
> Kto tají svoje previnenia, nebude mať úspech, kto ich však vyzná a zanechá, dosiahne milosrdenstvo.  (Prísl 28,13)

Keď sa skončila slávnosť stánkov (hebr. sukkót), vodcovia národa znova zhromaždili celý národ. Po oslave sa vrátili k tomu, čo potrebovali dokončiť všetci spoločne – vyznať svoje hriechy a kajať sa z nich pred Bohom.

Predtým im síce vodcovia povedali, aby neplakali a nesmútili nad svojimi chybami, to však neznamená, že zármutok a vyznanie nie sú dôležité. Teraz, po skončení slávnosti, bol čas prežiť skutočné pokánie.

Sled predstavených sviatkov a slávností neznamená, že oslava a vyznanie sa musia uskutočniť vždy práve v tomto poradí. A neznamená to ani, že by sa mali odohrať presne v opačnom poradí. Aj keď sa nám môže javiť ako prirodzené dať na prvé miesto pokánie, po ktorom by nasledovala oslava, možno by na prvom mieste v našom živote malo predsa len byť vzdávanie úcty Bohu a radosť z poznania jeho charakteru. Veď napokon, apoštol Pavol v Liste Rimanom píše, že práve „Božia dobrota ťa vedie k pokániu“ (Rim 2,4). A teda Božia „dobrota“ by nás preto mala viesť nielen k oslave, ale mala by nám pripomínať, že potrebujeme Božie odpustenie, očistenie a znovustvorenie.