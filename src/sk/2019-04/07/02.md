---
title:  Pôst a vyznanie viny
date:   10/11/2019
---

> <p></p>
> 1Na dvadsiaty štvrtý deň toho istého mesiaca sa Izraeliti zhromaždili. Oblečení do vrecoviny a posypaní zemou sa postili. 2Potomkovia Izraela sa oddelili od všetkých cudzincov, postavili sa a vyznávali svoje hriechy aj previnenia svojich otcov. 3Povstali na svojich miestach, keď štvrtinu dňa čítali v knihe zákona Hospodina, svojho Boha, a štvrtinu dňa sa vyznávali a klaňali Hospodinovi, svojmu Bohu.  (Neh 9,1–3)

`Uvažuj o texte Neh 9,1–3. Prečo sa podľa teba Izraeliti oddelili od cudzincov? Čo ťa na týchto veršoch oslovuje najviac?`

Hoci Nehemiáš veľmi horlivo viedol ľudí k tomu, aby s Bohom prežívali radosť, teraz viedol zhromaždených k pôstu. Pokorovali sa pred Bohom, obliekli sa do vrecoviny a sypali si na hlavu prach. Keďže cudzinci nemali svoj podiel na hriechoch, ktorých sa dopustil židovský národ, Izraeliti sa od nich oddelili. Boli si totiž vedomí, že musia prosiť o odpustenie svojich vlastných hriechov. Priznali si hriechy, ktoré ich priviedli do vyhnanstva.

Spoločné modlitby a vyznania Izraelitov sú vyjadrením hlbokého pochopenia povahy hriechu. Židia sa mohli hnevať na svojich predkov za ich hriechy a viny, ktoré priviedli celý národ do poroby. Alebo sa mohli sťažovať na zlé rozhodnutia bývalých kráľov a nedostatok zbožnosti predchádzajúcich generácií. Ale namiesto toho, aby sa zožierali hnevom a pocitmi krivdy, obrátili sa pokorne k Bohu a kajali sa za svoje hriechy a hriechy svojich otcov.

Text Neh 9,3 hovorí, že ľudia štvrtinu dňa čítali z knihy zákona a štvrtinu dňa potom vyznávali svoje hriechy a klaňali sa Hospodinovi. V danom kontexte sa v tomto verši už tretíkrát hovorí o čítaní Tóry. Pri pokání založenom na poznaní pravdy, ktorá prichádza od Boha, má čítanie Tóry kľúčové miesto. Prostredníctvom čítania Písma k nám prichádza Boh a Svätý Duch sa nám môže prihovárať a môže nás učiť. Pravda Jeho slova formuje naše myslenie a chápanie, povzbudzuje nás a pozdvihuje.

Izraeliti smútili aj preto, že po čase strávenom v prítomnosti svätého Boha si oveľa intenzívnejšie uvedomovali jeho krásu a dobrotu. Aj my môžeme žasnúť nad tým, že Stvoriteľ vesmíru sa rozhodol byť s nami napriek našej nehodnosti. Spoločenstvo s Bohom nám pomáha chápať, že bez Jeho pôsobenia v našich životoch sa ničím nelíšime od našich duchovných predchodcov vo viere. Len vďaka Bohu, ktorý v nás koná, sa môžeme meniť na jeho obraz a stávať sa takými, akými nás Boh chce mať.

`Prečítaj si text Dan 9,4–19. V čom je táto modlitba aplikovateľná aj do tvojho života? Ako môže byť táto skutočnosť užitočná v tvojom živote a v živote cirkvi?`