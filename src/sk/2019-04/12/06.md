---
title:  Manželstvá dnes
date:   19/12/2019
---

> <p></p>
> 10Ženatým a vydatým však prikazujem – nie ja, ale Pán –, aby žena neodchádzala od svojho muža. 11Ak by však aj odišla, nech ostane nevydatá, alebo nech sa zmieri so svojím mužom; a muž nech ženu neprepúšťa! 12Ostatným hovorím ja, nie Pán: Ak niektorý brat má neveriacu ženu a ona aj naďalej chce s ním žiť, nech ju neprepúšťa. 13A ak niektorá žena má neveriaceho muža a ten chce s ňou aj naďalej spolu žiť, nech ho neopúšťa. 14Lebo neveriaci muž sa posväcuje skrze ženu a neveriaca žena sa posväcuje skrze brata. Inak by vaše deti boli nečisté, teraz sú však sväté. 15Ale ak sa neveriaci odlučuje, nech sa odlúči. V takých prípadoch brat alebo sestra nie sú otrocky viazaní, veď Boh nás povolal k pokoju. 16Veď ako môžeš vedieť, žena, či zachrániš svojho muža? Alebo ako môžeš vedieť ty, muž, či zachrániš svoju ženu? 17Každý však nech žije tak, ako mu určil Pán, a podľa toho, ako ho povolal Boh. Tak to prikazujem vo všetkých cirkvách.  (1Kor 7,10–17)

Na základe toho, čo sme sa dozvedeli z kníh Ezdráš a Nehemiáš o problematike zmiešaných manželstiev, môžeme konštatovať, že:

1. 	Boh berie manželstvá vážne a mali by sme tak robiť aj my.
2. 	O svojom budúcom manželskom partnerovi by sme mali uvažovať opatrne a na modlitbe. Boha by sme mali zahrnúť do svojho rozhodovania.
3. 	Mali by sme sa rozhodnúť pre vernosť Božím princípom, ktoré nás môžu ochrániť pred smútkom a rôznymi problémami.

`Preskúmaj, ako sa apoštol Pavol stavia k problému zmiešaných manželstiev. Pozorne si preštuduj text 1Kor 7,10–17. Aký by mal byť náš postoj k problematickým manželstvám?`

Keďže v Písme nenachádzame žiadne detailné prikázanie súvisiace s manželstvom medzi ľuďmi rôzneho vierovyznania, bolo by veľmi nemúdre zaujať postoj, ktorý ide proti zámerom tohto textu a tvrdiť, že oddelenie sa od neveriaceho partnera je ten najsprávnejší postoj a odporúčať ho ako jediný na základe Ezdrášovho záznamu. Situácia počas života Ezdráša a Nehemiáša bola jedinečná a súvisela s Božou vôľou (Ezd 10,11). Išlo vtedy o celé spoločenstvo Izraelitov, o jeho budúcnosť a uctievanie Hospodina. To všetko bolo v ohrození. Ako uctievači živého Boha, Hospodina, strácali totiž svoju identitu. Vieme napríklad, že v komunite Židov v egyptskej Elefantíne (išlo o súčasníkov Ezdráša a Nehemiáša) vodcovia spoločenstva umožnili zmiešané manželstvá. Čoskoro tam však vzniklo a rozvíjalo sa zmiešané náboženstvo, ktorého základ tvoril Hospodin a jeho pohanská manželka, bohyňa Anat.

V Ezdrášovej dobe bol v ohrození aj rod, z ktorého sa mal narodiť Mesiáš. Preto by táto jednorazová udalosť nemala byť vnímaná ako záväzné nariadenie rozdeliť manželstvá a rodiny, kedykoľvek si veriaci vezme neveriaceho. Tento záznam by nás však mal poučiť o tom, akú dôležitosť Boh dáva vyrovnanému vzťahu v manželstve. Satan sa teší, keď sa rozhodneme pre vstup do manželstva s človekom, ktorý nepodporuje našu oddanosť Bohu. Vie totiž, že ak obaja manželskí partneri majú rovnaké presvedčenie, budú silnejší vo svojej misijnej práci pre Boha, než keď je verný len jeden.

Hoci Biblia vystupuje proti manželstvám, ktoré nie sú založené na spoločnom vierovyznaní (2Kor 6,14), nachádzame v nej aj state založené na prejavení milosti a milosrdenstva voči tým, ktorí sa rozhodli inak. Boh tých, ktorí sa zosobášili s neveriacimi, posilňuje, aby mohli zostať verní Bohu aj svojmu partnerovi. Keď sa rozhodneme v rozpore s jeho vôľou, Boh nás neopustí ani nezavrhne. Keď ho prosíme o pomoc, dá nám ju. To samozrejme neznamená, že si môžeme robiť, čo chceme, a potom očakávať, že Boh nás aj napriek tomu požehná. Ale keď prichádzame k Bohu s prosbou a pokorným srdcom, vždy nás počuje. Bez Božej milosti by nebolo žiadnej nádeje pre nikoho z nás, pretože všetci sme hriešnici.

`Ako by vaše spoločenstvo mohlo pomôcť ľuďom, ktorí prežívajú vo svojom manželstve krízu – nech už je príčinou čokoľvek?`