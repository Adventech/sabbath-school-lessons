---
title:  Nehemiášovo prísne napomenutie
date:   16/12/2019
---

> <p></p>
> 26Či nezhrešil týmto izraelský kráľ Šalamún? Medzi mnohými národmi nebolo kráľa, ako bol on, bol miláčikom svojho Boha a on ho ustanovil za kráľa nad celým Izraelom, a predsa aj jeho zviedli na hriech ženy cudzinky. 27Či musíme o vás počúvať, že páchate všetko toto veľké zlo a že ste sa spreneverili svojmu Bohu, keď sa ženíte s cudzinkami?  (Neh 13,26.27)

`Uvažuj o texte Neh 13,26.27. O čom hovoria tieto verše? Čo sa z tohto príbehu môžeš naučiť o nebezpečenstve, ktoré nám hrozí, keď sa odchýlime od správnej cesty?`

Počas storočí robili Izraeliti v oblasti partnerských vzťahov rovnako zlé rozhodnutia ako kedysi Šalamún. K čoraz väčšiemu pádu do hriechu ho viedli jeho vlastné rozhodnutia. Šalamún spôsobil svoj vlastný úpadok tým, že neposlúchol Božie prikázanie určené kráľom Izraela: „Nesmie mať mnoho žien, aby sa neodvrátilo jeho srdce, a nesmie mať mnoho striebra a zlata.“ (5Moj 17,17) Šalamúnov život môže slúžiť ako záporný príklad: nielenže sa oženil s viac ako jednou ženou, ale čo je ešte závažnejšie (ako poukazuje Nehemiáš), vybral si ženy, ktoré neuctievali Hospodina.

**Prečo bolo správne, že Nehemiáš karhal národ za zmiešané manželstvá s pohanmi? Čo k tejto téme hovoria uvedené texty?**

`1Moj 6,1–4`

`1Moj 24,3.4`

`1Moj 28,1.2`

`5Moj 7,3.4`

`2Kor 6,14`

Prikázanie, ktoré hovorilo o zákaze zmiešaných manželstiev, nijako nesúviselo s nacionalizmom. Zákon sa takto snažil zabrániť prenikaniu modlárstva do spoločenstva vyvoleného ľudu. Veď napríklad Mojžiš aj Boáz sa síce oženili so ženami z iných národov, ale Midjánka Cipóra aj Moábčanka Rút uctievali ako svojho Boha Hospodina. Zákon o zmiešaných manželstvách sa preto sústreďoval na spájanie sa s tými, ktorí vyznávali inú vieru. Problémom bolo, že ľudia sa v čase Ezdráša a Nehemiáša rozhodli pre manželstvá so ženami, ktoré neverili v Hospodina. Richard M. Davidson vo svojej knihe Flame of Yahweh (Hospodinov oheň) uvádza: „Plán pre manželstvo z rajskej záhrady... poukazoval na vzájomne sa doplňujúcu jednotu dvoch partnerov v duchovnom zväzku aj v ostatných dôležitých hodnotách.“ (Flame of Yahweh. Peabody: Hendrickson Publishers, 2007, str. 316.) Pohanské manželky z nášho príbehu sa nerozhodli vzdať svojho modloslužobného náboženstva. Rozhodnutie ľudu Nehemiáša pravdepodobne skôr zarmútilo než pobúrilo, pretože pre neho bolo znamením nedostatočnej oddanosti Hospodinovi. Biblia nám radí, ako si zachovať vieru v Hospodina a ako rozmnožiť našu spokojnosť a prosperitu. Aj prikázania týkajúce sa manželstva majú viesť k lepšiemu životu a k vzájomnému povzbudeniu vo viere v Boha.

`Čo sa môžeš naučiť z dnešných textov? Ako môžeme dnes vyjadriť svoj nesúhlas s hriešnym konaním, a napriek tomu ľuďom prejaviť lásku a priateľstvo?`