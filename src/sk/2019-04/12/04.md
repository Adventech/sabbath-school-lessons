---
title:  Ezdrášova reakcia
date:   17/12/2019
---

> <p></p>
> 1Keď sa toto vykonalo, pristúpili ku mne predstavení so slovami: Izraelský ľud ani kňazi, ani leviti sa neoddelili od národov týchto krajín, totiž od Kanaánčanov, Chetitov, Perizzejov, Jebúsejov, Amónčanov, Moábčanov, Egypťanov a Amorejčanov, a konajú podľa ich ohavností. 2Vzali si za ženy z ich dcér pre seba i svojich synov a pomiešali sväté potomstvo s národmi tých krajín. Kniežatá a predstavení sa prehrešili dokonca prví.  (Ezd 9,1.2)

`Prečítaj si text Ezdráš 9. kapitola. Ako Ezdráš reagoval na správy o zmiešaných manželstvách Izraelitov? Vo veršoch Ezd 9,1.2 sa hovorí, že ľudia „sa neoddelili od národov“. Slovo „oddeliť“ je použité aj v nasledujúcich veršoch: 3Moj 10,10; 11;47; 2Moj 26,33 a 1Moj 1,4.6.7.14.18. Čo naznačuje použitie tohto slova o podstate problému zmiešaných manželstiev medzi veriacimi a neveriacimi?`

Vodcovia národa oslovili Ezdráša v súvislosti s problémom zmiešaných manželstiev. Pri vymenovaní národov, ktorých sa to týkalo, hovoria o „ohavnostiach“ (Ezd 9,1), čím ukazujú na svoju znalosť Tóry, keďže zoznam národov pochádza priamo z biblického záznamu (pozri napríklad 5Moj 7,1–4). Je zaujímavé, že s touto informáciou prichádzajú za Ezdrášom občianski predstavitelia, keďže aj duchovní vodcovia národa – kňazi a leviti – sa dopúšťali tohto prestúpenia.

„Keď Ezdráš skúmal, prečo Židia museli ísť do babylonského zajatia, pochopil, že Boha opúšťali hlavne preto, že uzatvárali manželské zväzky s príslušníkmi pohanských národov. Keby boli Židia zachovávali Božie prikázania a neboli by sa spájali so susednými pohanmi, nemuseli zažiť toľko smútku a pokorujúceho príkoria. Keď teraz videl, že poprední muži sa napriek trpkým skúsenostiam opovažujú prestupovať Boží zákon, ktorý ich chránil pred odpadnutím, veľmi sa rozhneval. Pri pomyslení, že Boh vo svojej dobrote doprial svojmu ľudu návrat do vlasti, ovládol ho spravodlivý hnev i žiaľ nad ich nevďačnosťou.“ (PK 620; PK /sk/ 328)

Slovo „oddeliť“ sa používa na vyjadrenie protikladných objektov. V skutočnosti poukazuje na úplný rozpor. Ľudia tým vyjadrili svoje poznanie a pochopenie Božieho príkazu, aby zostali oddelení od okolitých národov. Rozumeli, že nikto sa nemôže rozhodnúť zosobášiť s partnerom alebo partnerkou, ktorého/ktorej odlišná viera ovplyvní nielen fungovanie manželstva, ale aj spôsob, akým budú vychovávať svoje deti. Vnímali vážnosť situácie, ktorá v národe nastala.

`Čo môžeš urobiť na zachovanie a posilnenie viery vo svojej rodine alebo v domove, a to aj keď si už v minulosti urobil zlé rozhodnutie?`