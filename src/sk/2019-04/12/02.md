---
title:  Problém a Nehemiášova reakcia
date:   15/12/2019
---

> <p></p>
> 23V tých istých dňoch som videl Júdovcov, ktorí sa oženili s Ašdóďankami, Amónčankami a Moábčankami. 24Polovica ich detí hovorila po ašdódsky a nevedeli hovoriť po judsky, iba rečou niektorého iného národa. 25Preto som ich pokarhal, zlorečil som im, niektorých mužov som zbil, šklbal som ich a zaprisahával na Boha: Nevydávajte svoje dcéry za ich synov a neberte ich dcéry pre svojich synov ani pre seba!  (Neh 13,23–25)

`Uvažuj o texte Neh 13,23–25. Pokús sa vlastnými slovami zhrnúť, aký problém vznikol a ako ho Nehemiáš riešil.`

Keďže deti nehovorili aramejsky (jazyk používaný počas exilu) ani hebrejsky, nemohli rozumieť učeniu Písma. Išlo o vážny problém, ktorý mohol viesť k prekrúteniu alebo dokonca k strate znalosti Božieho zjavenia. Zákonníci a kňazi vykladali Tóru väčšinou v aramejčine, aby jej rozumelo čo najviac ľudí. Keďže matky pochádzajúce z okolitých národov aramejsky nevedeli a boli to hlavne ony, na kom spočívala starostlivosť o potomstvo, neprekvapí nás, že ich deti nehovorili jazykom svojich otcov. Prostredníctvom jazyka, ktorým hovoríme, sa dozvedáme o základných konceptoch fungovania danej kultúry. Strata znalosti biblického jazyka znamenala v tom čase stratu ich identity. Pre Nehemiáša bolo preto nemysliteľné, aby rodiny strácali kontakt s Božím slovom, a tým strácali spojenie so živým Hospodinom, Bohom Izraelitov.

Teológovia poukazujú na to, že Nehemiášovo konanie viedlo pravdepodobne k verejnému zahanbeniu ľudí, čo bolo v tom čase súčasťou určeného trestu. Keď sa v texte hovorí, že Nehemiáš ich „pokarhal“, nemali by sme si pod tým predstaviť vulgárny jazyk ani rôzne nadávky. „Zlorečenie“, o ktorom sa v texte hovorí, sa pravdepodobne vzťahuje na prekliatia v 5. Mojžišovej 28, ktoré mali dopadnúť na tých, čo porušia zmluvu s Hospodinom. Je možné, že Nehemiáš si vybral práve tieto slová Písma preto, aby ľudia pochopili svoje zlé rozhodnutia a ich dôsledky.

Okrem toho, keď text hovorí, že Nehemiáš „niektorých mužov... zbil a šklbal“ (Neh 13,25), nemali by sme si ho predstaviť ako zúrivca konajúceho v návale zlosti. Treba si uvedomiť, že aj toto bolo súčasťou predpísaného verejného trestu. Takéto konanie Nehemiáš použil iba proti „niektorým“ z nich. Veľmi pravdepodobne sa tak postavil len voči tým, čo také správanie obhajovali alebo k nemu viedli iných. Nehemiáš tento extrémny nástroj uplatnil preto, aby ľudí páchajúcich a obhajujúcich zlo verejne zahanbil. Nehemiáš sa chcel uistiť, že ľudia pochopia závažnosť svojich rozhodnutí a následky, ktoré to prinesie.

`Čo by si mal urobiť, keď sa ti zdá, že niekto v cirkvi nekoná správne?`