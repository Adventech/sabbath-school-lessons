---
title:  Ezdrášove rozhodnutia a činy
date:   18/12/2019
---

> <p></p>
> 11Preto sa teraz vyznajte Hospodinovi, Bohu svojich otcov, urobte mu po vôli a oddeľte sa od národov tejto krajiny a od cudziniek! 12Celé zhromaždenie odpovedalo veľkým hlasom: Sme povinní urobiť tak, ako nám hovoríš. ... 19Zaručili sa, že svoje ženy prepustia a že za svoj poklesok obetujú barana zo stáda.  (Ezd 10,11.12.19)

`Prečítaj si text Ezdráš 10. Ako Ezdráš a vodcovia národa pristúpili k riešeniu problému zmiešaných manželstiev?`

Celé zhromaždenie sa spoločne rozhodlo, že od seba vyženú ženy – cudzinky. Je pozoruhodné, že s takýmto krokom súhlasili aj tí, čo si vzali za manželky cudzinky – okrem štyroch mužov, menovite spomenutých vo verši Ezd 10,15. Židia sľúbili, že pošlú preč svoje ženy. Splnenie tohto plánu im trvalo tri mesiace. Napokon poslalo preč svoje manželky celkovo 113 hebrejským mužov (Ezd 10,18–43). Posledný verš 10. kapitoly uvádza, že niektoré z týchto zmiešaných manželstiev už mali deti. Poslať preč manželky aj s deťmi sa nám môže javiť ako nelogické, ba dokonca nesprávne či neetické. Musíme si však uvedomiť, že išlo o mimoriadnu situáciu. V tom špecifickom čase Boh nanovo začína konať s Izraelitmi a oni sa rozhodujú nanovo vstúpiť do zmluvy s ním. Naplno nasledovať Hospodina si vyžadovalo radikálne rozhodnutia a kroky.

Vo veršoch Ezd 10,11 a 19 sa nachádzajú slová „oddeliť sa“ (badal) a „prepustiť“ (jaca'), ktoré nie sú na žiadnom inom mieste v Písme použité na označenie rozvodu. Ezdráš by poznal obvyklé slová označujúce rozvod, ale rozhodol sa ich nepoužiť. Je teda zrejmé, že Ezdráš nepokladal tieto manželstvá za platné, nakoľko sa ukázalo, že boli uzavreté v rozpore s ustanoveniami Tóry. Tieto manželstvá boli teda vyhlásené za neplatné, lebo boli v rozpore so zákonom. Z textu nie je jasné, čo sa stalo s manželkami a deťmi a ako toto konanie ovplyvnilo celé spoločenstvo. Podľa vtedajšieho zvyku sa mali bývalí manželia postarať o presťahovanie svojich manželiek a detí. Manželky sa zvyčajne vrátili späť do domu svojich rodičov.

V priebehu času sa však niektorí židovskí muži znova oženili s neveriacimi manželkami a možno sa aj vrátili k svojim pôvodným manželkám, ktoré poslali preč. Krátkodobé trvanie tohto riešenia môžeme pripísať ľudskej prirodzenosti a váhavej či nestálej oddanosti Bohu. Aj tí z nás, čo sa považujú za presvedčených veriacich, musia pripustiť, že do života prichádzajú obdobia, keď je ich vzťah k Bohu vlažný a chodenie s ním môže byť označené ako neuspokojivé. Nanešťastie, veľmi často máme my ľudia problém dať Boha na prvé miesto svojho života.

`Akú osobnú skúsenosť máš s „nestálou oddanosťou Bohu“? Čo si sa naučil z takýchto období? Čo ti pomohlo posilniť tvoj vzťah s Bohom?`