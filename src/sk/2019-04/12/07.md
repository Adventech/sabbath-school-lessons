---
title:  Podnety na zamyslenie
date:   20/12/2019
---

V knihe Proroci a králi si prečítaj kapitolu „Náprava“ (PK 669–678; PK /sk/ 355–360).

„K pravému náboženstvu nerozlučne patrí pracovitosť a horlivosť pri plnení Bohom uložených povinností. Príležitostí by sa ľudia mali chopiť ako Bohom určených možností na splnenie jeho vôle. Pohotové, rozhodné a v správny čas splnené povinnosti vedú k víťazstvu, kým otáľanie a zanedbávanie sa končí neúspechom a zneuctením Boha. Ak predstaviteľom Božieho diela chýba horlivosť, ak sú nevšímaví, ľahostajní a ak nepracujú cieľavedome a účelne, potom aj cirkev zľahostajnie, spovrchnie, ochladne. Ak však budú posvätne a oddane slúžiť Bohu, potom budú aj veriaci zjednotení, plní nádeje a horlivosti.

Písmo uvádza viaceré ostré a vyhranené protiklady. Protiklad hriechu a svätosti nás nabáda chrániť sa pred prvým a prijať to druhé. Tam, kde je reč o nenávisti, pretvárke či Sanballatovej a Tóbijovej zrade, čítame aj o Ezdrášovej a Nehemiášovej šľachetnosti, oddanosti a obetavosti. Od nášho rozhodnutia závisí, ktorý príklad budeme nasledovať. Božie slovo pripomína strašné následky prestupovania prikázaní ako protiklad požehnania, ktoré je ovocím poslušnosti. My sami sa musíme rozhodnúť, či chceme znášať následky hriechu, alebo sa tešiť z požehnania. (PK 676; PK /sk/ 358.359)

**Námety na spoločné uvažovanie**

`1.	Pri čítaní príbehov o riešení problému zmiešaných manželstiev je zrejmé, že mnohí ľudia neboli oddaní Bohu. To bol aj dôvod, prečo sa rozhodli pre pohanské manželky. Ezdráš sa rozhodol, že ich nenechá, aby si robili, čo chcú. Snažil sa ich napomenúť a napraviť, aby ich priviedol k zmene. Bola však táto zmena ozajstná? Tým, že zmenili svoje konanie, zmenilo sa aj ich vnútro? Posilnila sa ich oddanosť Bohu? Z čoho môžeme usudzovať, že mnohí z nich sa v skutočnosti nezmenili? Čo sa môžeme naučiť z ich chýb? Prečo je zmena srdca naozaj taká dôležitá?`

`2.	Hoci Božie princípy sú večné a absolútne, v rôznych kultúrach je potrebné ich aplikovať s múdrosťou a citom. Prečo musíme mať na pamäti tieto rozdiely, keď sa snažíme uviesť Božie princípy do našich životov a situácií?`

`3.	Čo nám môže pomôcť robiť múdre rozhodnutia bez toho, aby sme dopúšťali ústupkov voči pravde a obmedzovali osobnú slobodu iných?`