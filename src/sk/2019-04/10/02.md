---
title:  Spievanie Hospodinovej piesne
date:   01/12/2019
---

> <p></p>
> 27Pri posviacke hradieb Jeruzalema vyhľadali levitov na všetkých miestach a priviedli ich do Jeruzalema, aby vykonali radostnú posviacku s ďakovnými piesňami, spevmi, cimbalmi, harfami a citarami. 28Tu sa zhromaždili príslušníci spevákov tak z okolia Jeruzalema, ako aj z osád Netófanov, 29z Bét-Gilgálu, zo strání Geby a Azmávetu; speváci si totiž vystavali osady okolo Jeruzalema.  (Neh 12,27–29)

`Ako by si na základe úvodných veršov charakterizoval vtedajšiu bohoslužbu a oslavovanie Hospodina? Čo ťa na danom opise zaujalo najviac? Prečo?`

V židovskom národe existovala určitá skupina levitov, ktorí boli počas chrámovej služby poverení spievaním a hraním. Boh usmerňoval túto prax a dal také pokyny, aby uctievanie v chráme bolo krásne a majstrovsky zvládnuté. Kráľ Dávid zrežíroval oslavy takým nádherným spôsobom, ako nikto pred ním. A tak potomkovia Azafa, ktorého Dávid ustanovil, aby viedol bohoslužby v chráme, boli ešte stále poverení, aby „spievali pri službe v Božom dome“ (Neh 11,22).

`Prečítaj si text 1Kron 25,6–8, ktorý hovorí o príprave na slávnostné bohoslužby v Šalamúnovom chráme. Čo nás tieto verše učia o tom, aké miesto majú hudba a spev pri uctievaní?`

Speváci boli leviti, a teda oficiálne zastávali miesto služby v chráme. Zabezpečovanie hudobného sprievodu a spevu v chráme patrilo do ich popisu práce. Počas vlády kráľa Dávida sa podarilo zorganizovať hudobnú akadémiu, ktorú riadil samotný Dávid. Jej súčasťou boli učitelia a žiaci, mladí aj starí, ktorí pracovali na zmeny v chráme a ich úlohou bolo zabezpečiť v chráme hudobný sprievod. Niektorí hrali na hudobné nástroje, iní spievali, ďalší mali na starosti odev hudobníkov alebo vykonávali údržbu hudobných nástrojov. Aký bol cieľ takejto profesionálnej organizácie? Jej poslaním bolo rozvíjať talenty a víziu dokonalosti pri uctievaní. Dokonalosť by nemala byť cieľom, ale prostriedkom. Chválospevy majú vychádzať zo srdca a zaznievať takým spôsobom, ktorý čo najviac pozdvihne všetkých uctievačov. Môžeme predpokladať, že títo hudobníci a speváci boli pre službu v chráme starostlivo vyberaní a cvičení.

`Kedy si počas bohoslužieb prežíval najväčšiu radosť? Aký druh hudby najviac pozdvihne tvoje vnútro k Hospodinovi? V čom je pre teba hudba dôležitá?`