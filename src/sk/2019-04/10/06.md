---
title:  Kňazi a leviti ako súčasť bohoslužby
date:   05/12/2019
---

> <p></p>
> 44V ten deň poverili niektorých mužov dozorom nad komorami, pokladnicou, dávkami, prvotinami a desiatkami, aby v nich zhromaždili zákonité podiely pre kňazov a levitov z mestských polí, lebo Júda mal radosť zo službukonajúcich kňazov a levitov. 45Oni bdeli nad bohoslužbou a nad službou očisťovania, podobne speváci a vrátnici podľa príkazu Dávida a jeho syna Šalamúna. 46Už dávno za čias Dávida a Ásafa jestvovali totiž vedúci spevákov aj oslavné a ďakovné piesne Bohu. 47Za dní Zerubbábela a Nehemiáša celý Izrael odovzdával podiely pre spevákov a vrátnikov, ako to každý deň vyžadoval; dávali posvätné dary levitom, leviti zase dávali posvätné dary Áronovým synom.  (Neh 12,44–47)

`Uvažuj o texte Neh 12,44–47. Prečo sa Júda radoval „zo službukonajúcich kňazov a levitov“? Prečo boli dôležití?`

`Akú úlohu zohrávali kňazi a leviti v starovekom Izraeli? Čo bolo ich úlohou a v čom spočívala ich služba? V čom nám pomáhajú lepšie pochopiť dielo Ježiša, nášho najlepšieho „kňaza“ (pozri Heb 9,1–11)?`

„Skutočnosť, že Kristus v nebeskej svätyni obhajuje človeka, patrí rovnako k plánu vykúpenia ako jeho smrť na kríži. Kristus začal svoje spásne dielo smrťou a po svojom zmŕtvychvstaní odišiel do neba, aby tam toto dielo dokončil. Vierou smieme vojsť za oponu, kam za nás vošiel Ježiš ako predchodca (Žid 6,20).“ (GC 489; VSV 353)

Hoci ľudia žijúci v období, o ktorom hovoríme, nemali také poznanie ako my dnes, chápali, aká nesmierne dôležitá je služba levitov, ktorí jediní mohli konať službu v chráme. Izraeliti boli natešení, že Božie dielo konali práve leviti. Národ trávil čas s Bohom pri čítaní jeho slova, modlitbe, uctievaní a novom odovzdaní sa Bohu. Uprostred toho pochopili, že chrámová služba bola zanedbaná a je potrebné ju obnoviť. Keď sa to podarilo uskutočniť, ľudia sa tešili z toho, čo budú leviti konať v ich prospech. Boh presvedčil svoj ľud o tom, že chrámová služba je súčasťou jeho projektu uctievania.

Nanešťastie, Božích služobníkov, učiteľov Písma a hudobníkov berieme často ako samozrejmosť. Dokonca aj v čase Nehemiáša bola podpora levitov niekedy silná, inokedy veľmi slabá. Keďže ľudia často prestávali dávať desiatky a dary, na zabezpečenie svojich rodín sa leviti museli nezriedka vracať k inej práci než k tej, ktorá ich čakala v chráme.

Bez desiatkov a zbierok by neexistovala ani celosvetová cirkev. Ak chceme, aby naša služba pokračovala, musíme byť ochotní podporovať ju finančne aj slovne. Cirkev tu na zemi nikdy nebude dokonalá podľa našich predstáv, to by však nemalo podkopať naše dávanie Bohu, aby jeho dielo mohlo pokračovať na celom svete.

`Ako vnímaš tých, ktorí v cirkvi slúžia na plný úväzok? Máš sklon ich skôr kritizovať, alebo povzbudzovať? Koho by si tento týždeň mohol povzbudiť v službe, ktorá mu bola zverená?`