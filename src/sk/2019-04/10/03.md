---
title:  Očisťovanie
date:   02/12/2019
---

> <p></p>
> Keď sa kňazi a leviti očistili, očistili aj ľud, brány a hradby.  (Neh 12,30)

Po opise vysviacky jeruzalemských hradieb a zhromaždenia spevákov biblický text hovorí o veľkom „očisťovaní“.

Hebrejský koreň slova „očistiť“ (thr), ktoré je tu použité, znamená byť čistý v každom zmysle tohto slova. V Starej zmluve je toto slovo použité vo viacerých kontextoch, vrátane morálnej a obradnej čistoty pred Bohom.

`Prečo duchovní predstavitelia židovského národa pristúpili vtedy k tomuto „očisťovaniu“ (Neh 12,30)? Aký malo zmysel? Potrebujeme takéto „očistenie“ aj my dnes? Od čoho? Ako ho môžeme dosiahnuť?`

Chrám a chrámová služba boli kľúčovou súčasťou náboženského života starovekého Izraela. Chrám a chrámová služba však boli len prostriedkom na dosiahnutie určitého cieľa, nie cieľom samým osebe. Tým cieľom bolo viesť ľudí do spásonosného vzťahu s ich zmluvným Bohom a spoznať jeho očisťujúcu moc v živote človeka. A práve poznanie toho, čo Boh pre nás urobil a od čoho nás zachránil, nás vedie k láske k Bohu a k jeho uctievaniu. Práve preto si starovekí Izraeliti znova a znova pripomínali, čo pre nich Hospodin v minulosti urobil. Pomáhalo im to poznať Božiu dobrotu a lásku. To bolo zá-kladom pre radosť a vďačnosť, ktorá napĺňala celú ich bohoslužobnú skúsenosť.

Naša dnešná skúsenosť a pochopenie odpustenia hriechu v nás má prebúdzať vďačnosť voči Bohu, pocit nádeje a radosti. Vtedy je ľahké oslavovať Boha a oceňovať krásu jeho charakteru. Najväčšie zjavenie toho, aký Boh je, sa uskutočnilo na kríži, kde Ježiš niesol trest za naše hriechy, aby sme my sami nemuseli znášať trest za vlastné hriechy.

`Bez ohľadu na to, čím sme si v živote prešli, akých hriechov a zlyhaní sme sa dopustili, na kríži môžeme nájsť úplné odpustenie – práve tu a teraz. A prečo práve teraz nepoprosiť o odpustenie, ktoré nám Ježiš neustále ponúka? Čo to pre teba znamená?`