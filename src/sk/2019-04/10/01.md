---
title:  Uctievanie Hospodina
date:   30/11/2019
---

### Texty na tento týždeň
Neh 12,27–47; 1Kron 25,6–8; 1Ján 1,7–9; Ján 1,29.36; 1Kor 5,7; Heb 9,1–11

> <p>Základný text</p>
> Striedavo chválili a velebili Hospodina spevom: Lebo je dobrý, lebo jeho milosrdenstvo trvá naveky nad Izraelom. Všetok ľud sa ozýval veľkým jasotom a chválil Hospodina, že bol položený základ Hospodinovho domu.  (Ezd 3,11)

Základný text na tento týždeň nám ukazuje hlbší pohľad na spôsob, akým prebiehala židovská bohoslužba. Vidíme v nej vďačnosť voči Bohu a srdcia naplnené radosťou a chválou.

V roku 515 pred Kr. Izraeliti slávili zasvätenie chrámu (Ezd 6,15–18). Približne o šesťdesiat rokov neskôr národ uskutočnil vysviacku Jeruzalema a dokončených hradieb (Neh 6,15–7,3; 12,27n).

Po uvedení rodokmeňov v 11. a 12. kapitole knihy Nehemiáš sa autor sústreďuje na čas, keď sa konala vysviacka mesta. Zaznamenané oslavy však nie sú v chronologickom poradí. Neuskutočnili sa teda v čase prisťahovania do Jeruzalema, ale až keď boli dokončené hradby. Pre národ bolo príznačné, že všetko zasväcoval Bohu – chrám, mestské hradby alebo dokonca domy či verejné budovy. Takéto zasvätenia boli dôkladne pripravené. Súčasťou osláv boli prejavy radosti, spev, hudba, hodovanie, obete, všeobecné veselie, ale aj očisťovanie ľudu. Dávid ustanovil počas zasvätenia prax obetovania a židovskí vodcovia nasledovali jeho príklad – počnúc Šalamúnom, keď sa podarilo priniesť do chrámu truhlu zmluvy (1Kráľ 8,5).

Tento týždeň sa budeme venovať spôsobu, akým Izraeliti uctievali Hospodina v čase návratu z exilu. Zároveň budeme hľadať možnosti, ako sa inšpirovať ich konaním v našom uctievaní toho istého Boha.