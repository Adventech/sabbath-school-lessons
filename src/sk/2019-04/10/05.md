---
title:  Obetovanie ako súčasť bohoslužby
date:   04/12/2019
---

> <p></p>
> V ten deň prinášali početné obety a radovali sa, lebo Boh im spôsobil radosť. Aj ženy a deti plesali a prejavy radosti Jeruzalema sa ozývali naďaleko.  (Neh 12,43)

`Premýšľaj o texte Neh 12,43. Prečo vtedy do bohoslužby vďakyvzdania zaradili aj obete? Nie je v rozpore zabíjanie obetných zvierat a radosť pred Bohom?`

Obetovanie bolo počas fungovania chrámu (a predtým svätostánku) tým najdôležitejším aspektom bohoslužby. Existovalo niekoľko rôznych obetí a spôsobov obetovania. Niektoré boli vyjadrením zasľúbeného odpustenia, iné vyjadrovali vďačnosť a radosť zo spoločenstva  s Bohom. Obete tvorili východisko pre uctievanie, keďže účastníkom bohoslužby pripomínali pravdu o Bohu a poukazovali na zasľúbeného Potomka, Mesiáša, ktorý za nich obetuje vlastný život, pretože on je Baránok Boží.

`Uvažuj o textoch Ján 1,29.36; 1Kor 5,7 a Zj 5,6.12.13. Na čo podľa týchto veršov poukazovali obete? Starovekí Izraeliti sa tešili zo smrti dochovaného (alebo kúpeného) zvieraťa, ktorého obeť však len v náznakoch zjavovala pravdu o zasľúbenom Záchrancovi. Premýšľaj o svojich dôvodoch na vďačnosť a radosť, keď vieš, čo znamenala Ježišova smrť na kríži.`

Všimni si, ako intenzívne sa hovorí o radosti len v jedinom texte Neh 12,43. Uprostred vážnosti a bázne pred Bohom, ktoré ľudia vyjadrovali počas bohoslužby (veď napokon zabitie zvieraťa za ich hriechy bolo vážnou udalosťou, vzbudzujúcou rešpekt), prežívali aj obrovskú radosť a veselie. Keď prichádzame pred Boha, je správne pociťovať posvätnú úctu a bázeň. Zároveň však môžeme prežívať radosť. Žalm 95 ukazuje, že ozajstné uctievanie a klaňanie sa Bohu zahŕňa v sebe pozvanie spievať, kričať od radosti a hrať na oslavu Boha (Ž 95,1) a zároveň sklonenie sa v úcte pred Bohom (Ž 95,6). Pri oslave a uctievaní nášho Stvoriteľa je dôležité dosiahnuť vyváženosť medzi radosťou a vážnosťou (schopnosť prežívať oboje súčasne).

`Čo prežívaš a pociťuješ, keď uvažuješ o tom, že na kríži trpel a zomieral za hriechy svojho stvorenstva ten, ktorý je Stvoriteľom všetkého stvorenia (pozri Ján 1,1–3)? Akú úlohu by mala zohrávať radosť v tvojej skúsenosti s pravdou o kríži?`