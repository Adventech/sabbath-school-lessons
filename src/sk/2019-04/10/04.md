---
title:  Dva veľké zbory vďakyvzdania
date:   03/12/2019
---

> <p></p>
> 31Potom som poslal judské kniežatá hore na hradby a zriadil som dva veľké ďakovné zbory a slávnostné sprievody. Jeden šiel napravo po hradbe smerom k Hnojnej bráne. 32Za nimi šiel Hóšaja s polovicou judských kniežat... 35a niektorí z kňazov s trúbami... 36bhrali na hudobných nástrojoch Božieho muža Dávida a zákonník Ezdráš bol pred nimi. ... 38Druhý ďakovný zbor sa uberal naľavo a ja za ním s polovicou ľudu po múre popri Pecnej veži až k Širokej bráne... 40Obe skupiny vzdávajúcich vďaku sa postavili v Božom dome aj so mnou i s polovicou šľachty... 42bSpeváci sa dali do spevu pod vedením Jizrachju.  (Neh 12,31–42)

`Prečítaj si text Neh 12,31–42. Aký bol priebeh slávnosti? Prečo podľa teba hudba a spev zohrávali takú dôležitú úlohu v celej oslave?`

Počas Nehemiášovho pôsobenia boli súčasťou bohoslužobnej slávnosti dva veľké spevácke zbory, ktoré kráčali okolo Jeruzalema a v sprievode hudobných nástrojov spievali piesne vďakyvzdania. Začali na rovnakom mieste, potom sa rozdelili a popri mestských hradbách kráčali opačnými smermi. Jednu skupinu viedol Ezdráš a stál na jej čele, druhú skupinu uzatváral spolu s polovicou ľudu Nehemiáš. Oba zbory sa potom znova stretli a spoločne postupovali smerom k chrámu. Oba sprievody uzatvárali kňazi, ktorí trúbili na trúby. Keď zbory vstúpili do chrámu, postavili sa oproti sebe. Zdá sa, že celé bohoslužobné zhromaždenie aj oba sprievody boli dokonale zorganizované.

Ak chceme nájsť odpoveď na otázku, prečo je hudba takou dôležitou súčasťou osláv a bohoslužieb, potrebujeme sa na ňu pozrieť v kontexte chrámu. Chrámová hudba nebola koncertom, kam by ľudia prichádzali, aby si ho užili, ako keď v koncertnej sále zaznieva Beethovenova 5. symfónia. Keď hudobníci hrali a speváci spievali, prítomní sa sklonili k modlitbe. Poslaním hudby bolo „vniesť krásu do aktu bohoslužby“ (DOUKHANOVÁ Lilianne, Sladěni s Bohem. Advent-Orion, Praha 2015, str. 93).

Ústredným úkonom chrámovej služby bolo obetovanie, čo samo osebe nebolo príliš príjemné konanie. Ľudia prichádzali do chrámu, aby boli priamymi účastníkmi obetovania (čo znamenalo podrezanie) nevinných zvierat. Nádherná hudba pomáhala nielen pozdvihnúť srdce človeka k nebesiam, ale mala urobiť z celej udalosti v určitom zmysle prívetivejšiu skúsenosť.

**Uvažuj o miestach Písma, kde hudba tvorila dôležitú súčasť uctievania. Čo ťa na daných textoch najviac oslovuje?**

`2Moj 15,1`

`2Kron 20,21.22`

`Zj 15,2–4`

Na zemi aj v nebesiach je hudba súčasťou bohoslužobnej skúsenosti. Všimni si, že vo vyššie uvedených veršoch je témou spevu to, čo Boh vykonal pre svoj ľud, vrátane toho, že im dal víťazstvo „nad šelmou“ (veď ako inak by takéto víťazstvo mohli dosiahnuť, ak by im ho Boh nedaroval?). Ide o oslavu Boha za jeho skutky spasenia.

`Pokús sa vymenovať čo najviac toho, čo pre teba Hospodin urobil. Čo ešte by mohlo byť dobrým dôvodom na oslavný spev Bohu?`