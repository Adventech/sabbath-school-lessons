---
title:  Odvaha a posilnenie
date:   24/12/2019
---

> <p></p>
> 12Každý, kto staval, mal na bedrách pripásaný svoj meč a takto staval, kým trubač stál vedľa mňa. 13Šľachticom, predákom aj ostatnému ľudu som povedal: Práce je veľa a je rozsiahla, no my sme roztrúsení po hradbách, vzdialení jeden od druhého. 14Zhromaždite sa k nám na miesto, kde začujete zvuk trúby. Náš Boh bude bojovať za nás. 15Tak sme pracovali na diele od východu rannej zory až do východu hviezd, kým polovica držala kopije.  (Neh 4,12–15; /Roh: Neh 4,18–21/)

`Prečítaj si text 4. kapitoly knihy Nehemiáš. V čom sa prejavila podľa týchto veršov Nehemiášova odvaha? Odkiaľ túto odvahu získal? Aké poučenie by si si z jeho príkladu vedel vziať?`

Nehemiáš sa postavil proti nepriateľom, ktorí sa snažili Izraelitov zastrašiť. Reagoval tak, že sa chopil iniciatívy a pripravil ľudí na boj. Nepovedal len niečo v zmysle: „Bože, ty to za nás zariaď...“ Naopak, pripravil ľudí na to, aby vykonali svoj diel. Chopili sa mečov a súčasne pracovali na budovaní hradieb. Pod Nehemiášovým vedením sa Židia nekrčili niekde v kúte od strachu, ale odvážne vzali zbrane, aby sa bránili. Nehemiáš ľudí povzbudil, dôveroval im a pracoval s nimi. Zmocnil ich na prácu tým, že im zveril a pridelil rôzne zodpovednosti. Nehemiáš to však neurobil tak, že by len ľuďom zadal pokyny, a potom sa niekde schoval na bezpečnom mieste. Stál vedľa nich a spolu s nimi konal prácu, ktorú bolo potrebné urobiť.

V Písme sa nachádzajú príbehy, v ktorých Boh ľuďom povedal, aby len ticho stáli a pozerali sa, ako bude za nich bojovať. Sú však aj príbehy, v ktorých Boh hovorí: „Pripravte sa, konajte a ja vám dám víťazstvo.“ Ak chceme vidieť Božie vyslobodenie a požehnanie, potrebujeme aj my vykonať to, na čo nás Boh povolal.

„Nehemiášova neochvejná oddanosť Božiemu dielu a rovnako neotrasiteľná dôvera v Boha zmarili snahy nepriateľov ovládnuť ho. Ľahostajný človek ľahko podľahne pokušeniu; zlo sa však neujme v živote toho, kto sleduje ušľachtilý cieľ a jediný zámer. Kto vo viere rastie, neochabuje, lebo vo všetkom poznáva večnú Lásku, ktorá všetko ovplyvňuje v záujme dosiahnutia Božieho dobrého zámeru. Praví Boží služobníci sú vo svojom odhodlaní vytrvalí, pretože sú ustavične závislí od Božej milosti.“ (PK 660; PK /sk/ 350)

Nehemiáš čerpal svoju odvahu z toho, že vnímal realitu Boha a jeho moc. Videli sme, že spôsob, akým Nehemiáš chápal Boha, ho priviedol ku konaniu v súlade s jeho vlastným presvedčením.

`Hoci je kontext iný, uvažuj, ako tento text odzrkadľuje to, čo sme videli u Nehemiáša: „Ale niekto povie: Ty máš vieru, ja mám skutky. Ukáž mi svoju vieru bez skutkov a ja ti ukážem vieru zo svojich skutkov.“ (Jak 2,18)`