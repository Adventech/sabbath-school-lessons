---
title:  Vodcovia v Izraeli
date:   21/12/2019
---

### Texty na tento týždeň
1Kráľ 12,1–16; Sk 15,7–11; Ján 11,46–53; Neh 4,1–17 (Roh: Neh 4,7–23); Ezd 8,21–23.31.32

> <p>Základný text</p>
> Vtedy všetok ľud odišiel jesť, piť, posielať dary a poriadať veľkú radostnú slávnosť, lebo pochopil slová, ktoré mu oznámili.  (Neh 8,12)

Ezdráš aj Nehemiáš sú príkladmi ušľachtilých vodcov, ktorí boli oddaní Bohu a napĺňali úlohy, ktorými ich Hospodin poveril. Ich láska k Bohu v nich prebudila túžbu byť vernými služobníkmi. Dá sa povedať, že ich vernosť bola súčasťou nášho štúdia.

Tento týždeň sa pri štúdiu Písma sústredíme na príklady tých ľudí, ktorí v nejakej podobe viedli izraelský národ. Nepôjde o žiadne hĺbkové štúdium, keďže by sme sa mohli venovať mnohým ďalším, ktorí mali významný vplyv na židovský národ. Lekcie, ktoré sme vybrali, však sú dôležité pre každého človeka, ktorý dostal zodpovednosť viesť ľudí. Možno samých seba práve teraz nepovažujete za človeka vo vedúcej úlohe, ale každý z nás ovplyvňuje ľudí okolo seba, a preto tieto lekcie môžu byť užitočné pre všetkých.

V príbehoch vybraných osobností je kľúčové Božie slovo. Práve Slovo formovalo a menilo ich myslenie a životy. Výsledkom bolo ich úsilie o obnovu a oživenie. Títo ľudia boli úplne podriadení Božiemu slovu a jeho radám a pokynom. Podobne by to malo byť aj s nami. Bez ohľadu na to, aká je naša zodpovednosť a postavenie, Božie slovo musí byť centrom nášho kresťanského života.