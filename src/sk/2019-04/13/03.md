---
title:  „Robil to, čo je zlé pred Hospodinom...“
date:   23/12/2019
---

> <p></p>
> 25V druhom roku vlády judského kráľa Ásu sa stal Nádab, syn Járobeámov, kráľom nad Izraelom a vládol nad ním dva roky. 26Robil to, čo je zlé pred Hospodinom. Chodil po ceste svojho otca a v jeho hriechu, na ktorý zvádzal Izrael.  (1Kráľ 15,25.26)

**Preštuduj si nasledovné texty. Čo sa z nich dozvedáš o konaní spomenutých vodcov a ich vplyve na ľudí?**

`1Kráľ 15,25–34`

`2Kráľ 13,1–3`

`Ján 11,46–53`

Stojí za zamyslenie, že každý človek, ktorý má nejaké vedúce postavenie, má zároveň potenciál ovplyvniť duchovný život ľudí smerom k dobrému alebo zlému. Vo všetkých uvedených príkladoch bol tento vplyv zničujúci.

Náš charakter a naša oddanosť Kristovi ovplyvňujú tých, s ktorými prichádzame do kontaktu. Duchovní vodcovia ovplyvňujú druhých buď dobrým smerom –, keď oni sami úprimne a čestne hľadajú Hospodina a jeho vôľu, alebo zlým smerom, ak sa snažia presadzovať svoju vôľu a vlastné ja.

V protiklade k ľuďom, o ktorých sme dnes čítali, je nepopierateľné, že Ezdráš aj Nehemiáš mali ako vodcovia zároveň veľmi pevný a dôverný vzťah s Bohom. Okrem iného je to vidieť aj z množstva správ o ich modlitbách a pôstoch, ktoré prevyšujú záznamy o iných vodcoch. Pod ich vedením národ chodil s Hospodinom, aj keď nie všetko bolo dokonalé. Vo svojom živote boli jednoznačne obrátení smerom k Bohu. Skutočnosť, že boli aj takí, čo sa nenechali ovplyvniť Ezdrášom a Nehemiášom na dobré, je svedectvom, že nie viera iných, ale len naša vlastná, môže s konečnou platnosťou zmeniť náš život. Stačí si v tejto súvislosti spomenúť na všetkých tých ľudí, ktorí mali možnosť stretnúť sa osobne s Ježišom, počúvať jeho kázania alebo byť dokonca svedkami jeho zázrakov – a napriek tomu ho napokon odmietli. Nech máme v živote akékoľvek postavenie či zodpovednosť, môžeme iných ovplyvňovať na dobré alebo na zlé. Ale v konečnom dôsledku je každý človek zodpovedný pred Bohom sám za seba a svoje rozhodnutia.

`Uvažuj o ľuďoch, ktorí sú vo sfére tvojho vplyvu. Ako môžeš zlepšiť spôsob, akým ich ovplyvňuješ?`