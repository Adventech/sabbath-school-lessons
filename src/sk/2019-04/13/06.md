---
title:  Pokora a vytrvalosť
date:   26/12/2019
---

> <p></p>
> 21Potom som tam pri rieke Ahave vyhlásil pôst, aby sme sa pokorili pred svojím Bohom a vyprosili si od neho šťastnú cestu pre seba, pre svoje deti i pre celý svoj majetok. 22Hanbil som sa totiž prosiť kráľa o vojsko a jazdu na našu ochranu pred nepriateľom na ceste. Veď sme vyhlásili kráľovi: Ruka nášho Boha vládne nad všetkými tými, čo ho vyhľadávajú na svoje dobro, ale jeho mohutný hnev zasahuje všetkých, čo ho opúšťajú. 23Postili sme sa teda a prosili sme o to svojho Boha a dal sa nám uprosiť. ... 31Dvanásteho dňa prvého mesiaca sme sa pohli od rieky Ahavy a uberali sme sa do Jeruzalema. Ruka nášho Boha bola nad nami. On nás na ceste chránil pred nepriateľmi a zbojníkmi. 32Tak sme prišli do Jeruzalema a ostali sme tam tri dni.  (Ezd 8,21–23.31.32)

`Uvažuj o textoch Ezd 8,21–23.31.32. Ako sa pozeráš na Ezdrášovo rozhodnutie nepovedať kráľovi o svojich obavách? Považuješ to za znak odvahy alebo zbabelosti? Čím sa vyznačovalo následné konanie Ezdráša a celého ľudu?`

Nehemiáš o niečo neskôr prijal kráľovskú ochranu pre svoj sprievod. Ale Ezdráš veril, že Boh sa najlepšie prejaví a oslávi vtedy, keď on sám nebude žiadať o kráľovu ochranu. Keď sa teda Ezdráš dostal bez ujmy až do Jeruzalema, vďaku za to pripísali Hospodinovi. V niektorých situáciách sa možno až príliš spoliehame na pomoc iných ľudí a nedovolíme Bohu, aby konal. Ezdráš sa rozhodol, že v danej situácii dovolí, aby sa Boh prejavil, čo malo byť pre kráľa svedectvom, že Hospodin je naozaj mocný Boh. Ezdrášovo konanie však nebolo založené na trúfalosti. Zvolal všetkých ľudí a spoločne sa za danú vec postili a modlili. Nevydali sa na cestu, kým všetko neodovzdali do Božích rúk a necítili sa Bohu naozaj blízko. Pristúpili pred Boha v pokore a prosili, aby sa jeho ochrana stala znamením o jeho moci. A Boh odpovedal.

`Prečítaj si text Neh 5,14–19. Ako Nehemiáš prejavil svoj postoj pokory?`

Skutoční lídri musia byť ochotní prejaviť pokoru a stať sa služobníkmi. Schopný vodca nevyžaduje ani nepotrebuje „titul“, aby si získal úctu. Nehemiáš mal pre každého otvorené dvere a ochotne dával aj zo svojho. Prejavil svoju vieru v Boha a jeho úžasná oddanosť Bohu bola príkladom pre všetok ľud. Bol silnou osobnosťou a vystupoval vážne, ale nad nikoho sa nevyvyšoval. V tom čase mal v židovskom národe najvyššie postavenie, napriek tomu bol veľkorysý a štedrý. Takto odzrkadľoval život a učenie Ježiša Krista, ktorý nás učil, že ľudí môžeme najlepšie viesť tým, že im budeme slúžiť. Ježiš sa tým riadil a preto aj my, bez ohľadu na naše postavenie, máme konať rovnako.

`„Ježiš si sadol, zavolal si Dvanástich a povedal im: Kto chce byť prvý, nech je posledný zo všetkých a nech slúži všetkým!“ (Mar 9,35) Čo sa z týchto Ježišových slov dá naučiť o podstate ozajstného vodcovstva podľa Božej vôle?`