---
title:  Cieľ a zanietenie
date:   25/12/2019
---

> <p></p>
> 8Do Jeruzalema [Ezdráš] došiel v piatom mesiaci, v siedmom roku tohto kráľa. 9Na prvý deň prvého mesiaca bol totiž určený odchod z Babylonu a v prvý deň piateho mesiaca sa dostal do Jeruzalema, lebo na ňom spočívala dobrotivá ruka jeho Boha. 10Ezdráš si totiž zaumienil skúmať Hospodinov zákon, plniť ho a učiť izraelský ľud ustanovenia a právne predpisy.  (Ezd 7,8–10)

**Čo nás nasledujúce texty učia o sile, ktorá pôsobila v živote Ezdráša a Nehemiáša? Čo bolo zmyslom Nehemiášovho a Ezdrášovho života?**

`Neh 2,1–10`

`Ezd 7,8–10`

Ezdráš a Nehemiáš pri všetkom, čo robili, dbali o to, aby sa v živote Božieho ľudu uskutočňovala Božia vôľa. Áno, ľudia mnohokrát zlyhali a mnohokrát za to niesli zaslúžený trest. Ale Boh bol verný svojim zasľúbeniam o obnove a otvoril svojmu ľudu cestu na návrat do zasľúbenej krajiny, aby ak ľud zostane verný, naplnil zámery, ktoré s ním mal. A Hospodin vo svojej múdrosti vybral dvoch oddaných mužov v niečom podobných Mojžišovi, ktorí zohrali ústrednú úlohu v obnove národa, podobne ako si pred mnohými generáciami povolal na mimoriadne dielo aj Mojžiša.

Veľkí vodcovia majú v živote svoj cieľ, ktorý usmerňuje všetko ich konanie. Dá sa povedať, že Ezdráš aj Nehemiáš mali tiež svoj cieľ. Mali víziu, aký by mal byť Boží ľud, a rozhodli sa urobiť všetko preto, aby tento cieľ dosiahli. Ezdráš študoval Božie slovo a celý ľud vyučoval Božiemu posolstvu. Nehemiáš povzbudzoval ľudí, aby konali správne a odvážne stáli za Hospodinom. Obaja chceli vidieť obnovený Jeruzalem, ale nešlo im len o obnovu mesta či jeho hradieb. Túžili, aby sa obnova a oživenie uskutočnili v životoch obyvateľov mesta. To bola ich motivácia konať, usmerňovať, napomínať a vyžadovať určité činy a kroky. Veľkí vodcovia majú víziu, usilujú sa priviesť ľudí vyššie, než je latka obyčajnosti a priemernosti. Ezdráš a Nehemiáš verili v milujúceho a mocného Boha, ktorý dokáže konať zázraky. Túžili, aby s ním mal každý hlboký vzťah.

Od prvej kapitoly knihy Nehemiáš môže čitateľ žasnúť nad Nehemiášovou oddanosťou Božej veci a starosťou o to, v akom stave sa nachádza Boží ľud. V prvej kapitole vidíme Nehemiáša plakať, keď sa dozvedá o strastiach Izraelitov v Judsku. Padá na kolená, modlí sa, vyznáva hriechy a túži urobiť všetko, čo od neho bude Boh chcieť. Nehemiáš je vedený myšlienkou priniesť zmenu. Bol to muž činu. Túžil konať Božie dielo. Nešlo mu o peniaze ani o dosiahnutie vysokého postu, hoci to všetko v Perzii mal. Rozhodol sa však ísť do Judska, kde ho na každom kroku čakali rôzne protivenstvá. Vo viere vykročil, nehľadiac na prekážky, ktoré mu stáli v ceste.

`Čo ťa v živote inšpiruje? Aký je cieľ a zmysel tvojho života? Čo by si chcel v živote vykonať pre Boha?`