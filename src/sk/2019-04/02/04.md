---
title:  Nehemiášov rozhovor s kráľom
date:   08/10/2019
---

> <p></p>
> 2Kráľ sa ma opýtal: Prečo máš smutnú tvár? Veď nie si chorý. Nie je to nič iné ako smútok v srdci. Veľmi som sa preľakol. 3Odpovedal som kráľovi: Nech žije kráľ naveky! Ako nemám byť smutný, keď mesto, kde sú hroby mojich otcov, je zrúcané a jeho brány pohltil oheň? 4Nato mi kráľ povedal: Čo tým myslíš? Medzitým som sa modlil k Bohu nebies. 5Kráľovi som povedal: Ak sa to kráľovi páči a ak je ti tvoj služobník milý, pošli ma do Judska, do mesta, kde sú hroby mojich otcov, aby som ho vybudoval.  (Neh 2,2–5)

Nehemiáš sa v Neh 1,11 predstavuje ako kráľovský čašník (pohárnik /Roh/). V danom kontexte išlo zrejme o viac než len toho, kto prináša jedlo a nápoje na kráľovský stôl. Takýto človek mal veľkú dôveru panovníka, pretože jednou z jeho úloh bolo ochutnávať víno v prítomnosti kráľa, aby bolo zrejmé, že nie je otrávené. Staroveký koncept vníma túto postavu (hebr. maškeh) ako majordóma alebo správcu. Historik Hérodotos poukazuje na to, že „čašníkov“ mali v Perzii vo veľkej vážnosti a niektorí z nich mohli patriť medzi vysokých štátnych úradníkov. Napríklad čašník asýrskeho kráľa Asarhaddona (tiež Esarchadóna) bol zároveň hlavným ministrom kráľovstva. Aj Nehemiáš pravdepodobne zastával na perzskom dvore vysokú pozíciu a mal ku kráľovi veľmi blízko. To bol aj dôvod, prečo prosí Boha, aby ho požehnal, keď bude s kráľom hovoriť o situácii v Judsku.

`Uvažuj o texte Neh 2,1–8. Ako Boh odpovedal na Nehemiášovu modlitbu a pôst?`

Nehemiáš dostáva odpoveď na svoju modlitbu v mesiaci Nisan (čo je zhruba náš apríl) v roku 444 pred Kr. Podľa záznamu knihy Nehemiáš teda uplynuli štyri mesiace, odkedy Chanáni a ďalší Židia priniesli Nehemiášovi znepokojujúce správy o situácii v Jeruzaleme. Štyri mesiace sa teda Nehemiáš postil a modlil. Zdá sa, akoby Boh na jeho modlitby neodpovedal. Ale Božie načasovanie sa aj tentoraz ukázalo ako dokonalé. Boh si kráľa pripravil tak, aby pochopil Nehemiášovu prosbu a odpovedal na ňu ústretovo. Určite sa nestávalo často, aby bol niekto v Nehemiášovom postavení uvoľnený spod povinností na kráľovskom dvore a bol poverený funkciou miestodržiteľa v inej krajine. Boh prehovoril prostredníctvom Nehemiáša a inšpiroval perzského kráľa Artaxerxa I., aby z Nehemiáša urobil správcu Judska. Zmienka o kráľovnej naznačuje, že išlo pravdepodobne o súkromnú príležitosť a že nebolo zvykom, aby sa kráľovná zúčastňovala na formálnych banketoch. Nehemiáš nespomína Jeruzalem hneď, aby kráľ nereagoval zaujato. Namiesto toho celú vec formuluje ako niečo veľmi osobné. Nehemiáš začína hovoriť o Jeruzaleme až v situácii, keď vidí pozitívnu reakciu kráľa.

`V čom sa dá pozorovať podobnosť situácie, v akej sa nachádzali Nehemiáš v Perzii a Daniel v Babylone? Čo sa môžeš naučiť zo spôsobu, akým Nehemiáš predstavuje svoju vec kráľovi?`