---
title:  Nehemiáš sa dozvedá zlé správy
date:   06/10/2019
---

> <p></p>
> 1Príbehy Nehemiáša, Chakaljovho syna. V mesiaci kislev dvadsiateho roku som bol v pevnosti v Šúšane. 2Vtedy prišiel Chanáni, jeden z mojich bratov, s niekoľkými mužmi z Judska. Spytoval som sa ich na zvyšok Židov, ktorí sa už vrátili zo zajatia, a na Jeruzalem. 3Odpovedali mi: Zvyšok tých, čo sa vrátili zo zajatia, je v tamojšej provincii vo veľkej núdzi a potupe. Hradby Jeruzalema sú zbúrané a jeho brány pohltil oheň. 4Keď som počul tie slová, sadol som si, plakal som a smútil niekoľko dní. Postil som sa a modlil pred Bohom nebies.  (Neh 1,1–4)

Kniha Nehemiáš sa začína podobne ako kniha Daniel (pozri Dan 1,1.2) – zlými správami. Áno, mnohí Izraeliti sa vrátili do zeme svojich predkov, ale situácia sa pre nich vôbec nevyvíjala priaznivo.

`Uvažuj o texte Neh 1,1–4. Čo bolo príčinou Nehemiášovho zármutku? Ako reagoval na správy, ktoré sa dozvedel?`

Niektorí zo Židov sa počas predchádzajúcich rokoch dostali do Šúšanu, ktorý bol jedným z najdôležitejších administratívnych centier Perzskej ríše. Práve tam Nehemiáš slúžil ako kráľovský čašník.

Spojenie „Chanáni, jeden z mojich bratov,“ veľmi pravdepodobne odkazuje na Nehemiášovho pokrvného brata (podobné vyjadrenie v súvislosti s Chanánim nachádzame aj v Neh 7,2), hoci mohlo ísť aj o označenie človeka z rovnakého národa. Rozhovor s Chanánim sa veľmi pravdepodobne uskutočnil v období od polovice novembra do polovice decembra roku 445 pred Kr. (toto obdobie pokrýva mesiac „kislev“), teda asi trinásť rokov po Ezdrášovom návrate do Jeruzalema. Chanáni prináša informácie o katastrofálnej situácii v Jeruzaleme. Podľa neho ľudia neboli schopní znova vybudovať Jeruzalem a nepriatelia zbúrali opevnenie mesta, ktoré tak zanechali zničené a bezbranné. K Nehemiášovi sa už predtým dostali zvesti o tom, že Samaritáni zničili múry mesta, ale až do stretnutia s Chanánim nevedel žiadne podrobnosti. A navyše, kráľ Artaxerxes pochoval nádeje navrátilcov, keď po sťažnostiach obyvateľov Samárie a ostatných oblastí Záriečia zakázal ďalšie práce na rekonštrukcii Jeruzalema (pozri Ezdráš 4). Napriek tomu, že chrám bol obnovený, neplnil všetky svoje funkcie, pretože ľudia potrební pri konaní chrámových služieb nemohli bývať v Jeruzaleme. Keď si Nehemiáš uvedomil dôsledky tejto situácie, bol smutný. Židia totiž nemohli v Jeruzaleme náležite uctievať Hospodina, aj keď to bol vlastne hlavný cieľ ich návratu. Namiesto toho zo strachu pred nepriateľmi a útlakom zanedbali Boží chrám aj sväté mesto.

Nehemiáš sa v tejto situácii obrátil na Hospodina. Nesťažoval sa na nedostatok viery Izraelitov, nepovažoval ich za zbabelcov a situáciu nepokladal za nezmeniteľnú. Nehemiáš pokľakol pred Bohom, modlil sa a postil.

`Po vypočutí zlých správ z Jeruzalema Nehemiáš plakal, postil sa a modlil. Ako ty reaguješ v prípade zlých správ? Čo patrí medzi tvoje prvé reakcie? Prečo je dôležité čo najskôr predložiť vzniknutý problém Hospodinovi? Akú skúsenosť s tým máš?`