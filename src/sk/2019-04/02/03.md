---
title:  Nehemiášova modlitba
date:   07/10/2019
---

> <p></p>
> 5Vzdychal som: Ach, Hospodin, Bože nebies, veľký a hrozný Bože, ktorý zachovávaš zmluvu a milosť voči tým, čo ťa milujú a zachovávajú tvoje prikázania. 6Nech sú tvoje uši pozorné a tvoje oči otvorené, aby si počul modlitbu svojho služobníka, ktorú stále odriekam pred tebou dňom i nocou za Izraelitov, tvojich služobníkov. Vyznávam hriechy Izraelitov, ktoré sme proti tebe páchali. Aj ja, aj dom môjho otca sme hrešili. 7Hrubo sme sa proti tebe previnili a nezachovávali sme prikázania, ustanovenia a právne predpisy, ktoré si prikázal svojmu služobníkovi Mojžišovi.  (Neh 1,5–7)

`Uvažuj o Nehemiášovej modlitbe zaznamenanej v texte Neh 1,5–11. Čo v nej Nehemiáš vyjadruje? Prečo podľa teba Nehemiáš zahrnul samého seba medzi tých, ktorí sú vinní za vzniknutú situáciu?`

Nehemiášova modlitba (Neh 1,5–11) by sa dala rozdeliť nasledovne:

* (A) Bože, si veľký a milostivý (v. 5)
    * (B) Vypočuj ma (v. 6)
        * (C) Toto sú naše hriechy (v. 6.7)
            * (D) Pamätaj na svoje zasľúbenia (v. 8.9)
        * (C) Ty si nás vykúpil (v. 10)
    * (B) Vypočuj ma (v. 11)
* (A) Bože, daj nám zdar a milosť. (v. 11)

Nehemiášova modlitba je nádherne vystavaná. Opisuje Božiu veľkosť, vyjadruje vedomie vlastnej hriešnosti a končí sa volaním o pomoc. Modlitba pripomína Danielovu modlitbu (Daniel 9) a je možné, že Nehemiáš jej text poznal. Za zmienku stojí, že Nehemiáš nezačína volaním o pomoc, ale najprv vyjadruje pravdu o tom, aký je Boh – „veľký a hrozný“ („strašný“). Ďalej zaznieva vyznanie, že Boh zachováva svoju zmluvu a je milostivý voči tým, čo ho milujú. Akoby tým Nehemiáš pripomínal Bohu, že bol voči svojmu ľudu vždy verný a že ani teraz určite nebude konať inak.

Modlitba má charakteristickú chiastickú skladbu. V jej strede sa nachádza verš 8, v ktorom Nehemiáš zdôrazňuje Božie zasľúbenia. Nehemiáš hovorí: „Spomeň si!“ („Rozpomeň sa!“). Inými slovami: Bože, spomeň si na svoje zasľúbenie, že nás rozptýliš, keď budeme neverní a zároveň že nás privedieš späť a prinesieš obnovu. Kým to prvé si už vykonal, teraz je načase urobiť to druhé, pretože sa k tebe vraciame. Nehemiáš nemá strach odvolávať sa na Božie zasľúbenia a pripomínať ich Bohu. Samozrejme, nie je to tak, že by Boh na svoje zasľúbenia zabudol alebo by o nich nevedel. Zdá sa, že Boh má radosť, keď pripomíname jeho zasľúbenia. Chce, aby sme mu dôverovali a aby sme si jeho zasľúbenia opakovali. Tým, že vyslovujeme, formulujeme a pripomíname si Božie zasľúbenia, môže nás to posilniť v odhodlaní dôverovať im, a to najmä v čase, keď sa nám zdá všetko beznádejné.

`Ktoré Božie zasľúbenia sú pre teba práve v týchto dňoch najdôležitejšie? Na ktoré z nich by si sa chcel odvolávať?` 

`Prečo je dôležité zostať vytrvalý a dôverovať, že Boh svoje zasľúbenia uskutoční?`