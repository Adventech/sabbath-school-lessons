---
title:  Vyslanie Nehemiáša
date:   09/10/2019
---

> <p></p>
> 9Prišiel som k miestodržiteľom v Záriečí a predložil som im kráľove odporúčajúce listy. Kráľ so mnou poslal aj veliteľov vojska a jazdcov. 10Keď sa to dozvedel Sanballat Chóronský a amónsky sluha Tóbija, nesmierne ich zlostilo, že prišiel človek, ktorý sa usiluje o blaho Izraelitov.  (Neh 2,9.10)

Kráľ poslal po Nehemiášovi listy Sanballatovi z Chóronu a Tóbijovi amónskemu, ktorí boli vysokými úradníkmi v oblasti Záriečia. Takto chcel pripraviť cestu Nehemiášovi a jeho úsiliu. Kráľ okrem toho prikázal správcovi lesov Ásafovi, aby Nehemiášovi dodal všetko drevo potrebné na vybudovanie hradieb, brán chrámovej pevnosti a Nehemiášovho príbytku (Neh 2,8).

`Uvažuj o texte Neh 2,9.10. Čo sa v týchto veršoch hovorí o odpore, ktorý čakal na Nehemiáša a ostatných Židov? Čo bolo podstatou tohto odporu?`

Nehemiáš doputoval do Jeruzalema medzi rokmi 444/445 pred Kr. Odpor voči jeho príchodu a snahám sa rozpútal už pred akoukoľvek Nehemiášovou snahou začať konať. Samotné kráľovské príkazy miestodržiteľom vyvolali problémy. Jeruzalem bol v tom čase obkolesený nepriateľmi: na severe bol Sanballat ako miestodržiteľ Samárie, na východe Tóbija ako miestodržiteľ Amónu (mimochodom, Tóbija mal židovské meno, ktoré znamená „Hospodin je dobrý“) a na juhu Arab Gešem (Neh 2,18.19), ktorý sa zmocnil Edómska a Moábska. Všetci vládcovia okolitých oblastí sa stavali proti Nehemiášovi, ktorý sa usiloval o „dobro a prosperitu“ utláčaných. Násilníci sa nikdy nemôžu tešiť z toho, keď sa darí tým, ktorých zastrašujú.

„Jeho [Nehemiášov] príchod do Jeruzalema s vojenským sprievodom svedčí o tom, že prišiel s dôležitým poslaním. To však vzbudilo žiarlivosť pohanov žijúcich v blízkosti mesta, ktorí sa neraz už aj v minulosti nepriateľsky správali voči Židom. Všemožne im škodili a urážali ich. Najhorlivejším v tomto ohľade bol náčelník Sanballat Chóronský, Tóbija Ammónsky a Arab Gešem. Títo náčelníci od začiatku veľmi pozorne sledovali každý Nehemiášov pohyb a za každú cenu sa snažili zmariť jeho plány a prekaziť dielo.“ (PK 635; PK /sk/ 337)

`Ako by si reagoval, keby ťa Boh poslal na miesto, kde by si musel čeliť otvorenému nepriateľstvu? Ktoré ďalšie biblické príbehy hovoria o ľuďoch, ktorí boli povolaní Bohom, ale stretli sa s mimoriadnym odporom nepriateľov? Ako sa tento odpor prejavil? Podeľ sa o svoje príklady a zistenia pri spoločnom stretnutí.`