---
title:  'Nehemiáš: jeho doba a poslanie'
date:   05/10/2019
---

### Texty na tento týždeň
Nehemiáš 1–2

> <p>Základný text</p>
> 4Keď som počul tie slová, sadol som si, plakal som a smútil niekoľko dní. Postil som sa a modlil pred Bohom nebies. 5Vzdychal som: Ach, Hospodin, Bože nebies, veľký a hrozný Bože, ktorý zachovávaš zmluvu a milosť voči tým, čo ťa milujú a zachovávajú tvoje prikázania.  (Neh 1,4.5)

V čase, o ktorom budeme hovoriť, sa do Judska vrátili už dve skupiny Izraelitov. Aspoň čiastočne sa teda naplnilo Božie zasľúbenie dané hebrejskému národu.

Boh si však na návrat pripravoval ešte jednu skupinu ľudí. Táto posledná skupina zajatcov mala pomôcť vyriešiť problém, ktorý v Judsku vznikol. Hoci prvé dve skupiny sa vrátili s cieľom obnoviť Jeruzalem a podarilo sa im dokončiť časť tohto projektu obnovou chrámu, ostatné práce ustali ako následok rastúceho odporu okolitých národov. Ľudia z okolia nechceli, aby Izraeliti budovali mesto a jeho opevnenie. Obávali sa totiž, že Izraeliti by sa mohli stať mocným národom, akým kedysi boli (Ezd 4,6–24). Návrat Izraelitov preto považovali za ohrozenie a zo všetkých síl sa snažili zastaviť ich odhodlanie o obnovu Jeruzalema. Boh však nepovoláva svoj ľud, aby ho potom opustil uprostred konania toho, na čo ho povolal. Boh si vopred pripravil človeka menom Nehemiáš, ktorý mal uskutočňovať Božiu vôľu a napĺňať Božie zámery. Práve jeho dielu sa budeme venovať v tejto lekcii.