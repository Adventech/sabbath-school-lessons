---
title:  Nehemiáš sa pripravuje na svoju úlohu
date:   10/10/2019
---

> <p></p>
> 19Keď to počul Sanballat Chóronský, amónsky sluha Tóbija a Arab Gešem, posmievali sa nám a pohŕdavo nám vraveli: Čože to robíte? Chystáte azda vzburu proti kráľovi? 20Nato som im odvetil: Sám Boh nebies nám dá úspech a my, jeho služobníci, sa pustíme do práce a budeme stavať. Vy však nemáte ani podiel, ani nárok, ani pamiatku v Jeruzaleme.  (Neh 2,19.20)

Niet pochybností o tom, že Hospodin povolal Nehemiáša a poskytol mu všetko, čo na splnenie zverenej úlohy potreboval. Nehemiáš postupoval s vedomím Božích zasľúbení a s istotou Božieho povolania. Počínal si však opatrne a s modlitbou na perách. Aj keď vedel, že Boh je s ním, toto poznanie neznamenalo, že by konal neuvážene alebo unáhlene.

`Uvažuj o texte Neh 2,11–20. Čo všetko Nehemiáš robil v snahe pripraviť sa na budovanie jeruzalemských hradieb?`

Nehemiášov postup a príprava na úlohu zverenú Bohom nám ukazujú, že bol naozaj múdrym vodcom. Je to zrejmé aj z niekoľkých krokov, ktoré urobil:

1. Nehemiáš najprv nikomu nepovedal „čo mi môj Boh vnukol vykonať pre Jeruzalem“ (Neh 2,12). Chcel si najprv celú situáciu preveriť sám a snažil sa rozpoznať, čo všetko je potrebné urobiť.

2. Po prehliadke mesta pripravil konkrétne plány, ako pokračovať ďalej.

3. Skôr ako Nehemiáš vyzval ľudí na akýkoľvek sľub alebo záväzok, prišiel so slovami povzbudenia. Poukázal na to, čo všetko Boh až dovtedy urobil pre úspech ich výpravy, a potom pridal kráľove vyjadrenia. Je takmer zázrak, že Židia odpovedali na jeho výzvu kladne a rozhodli sa stavať aj napriek odporu, ktorý mohli s istotou očakávať. Boh prostredníctvom Nehemiášových modlitieb a pôstu pripravil na pozitívnu odpoveď nielen kráľa, ale aj Izraelitov, ktorí odpovedali smelo a odvážne. 

`Uvažuj o texte Neh 2,19.20. Čo tieto verše hovoria o Nehemiášovej viere? Akou pomocou mohli byť pre Nehemiáša texty 5Moj 7,9; Žalm 23 a 4Moj 23,19? V čom by tieto texty mohli byť povzbudením pre teba v tvojej dnešnej situácii?`

Naša komunikácia je ukážkou toho, kým sme a čomu (a hlavne komu) veríme. Ak sa neustále sťažujeme a hovoríme negatívne, môžeme tým svojmu okoliu naznačovať, že Bohu príliš nedôverujeme. V biblickom zázname sa dozvedáme predovšetkým o Nehemiášových povzbudivých slovách. Nebojí sa hovoriť o Bohu a vyzdvihovať ho ani vtedy, keď sa mu ľudia posmievajú. A hoci Nehemiáš vedel, že nimi ich nepriatelia pohŕdajú, neprispôsoboval svoju reč a neskrýval, v čo verí, len aby si tým zabezpečil viac rešpektu. Podobne ako Jozef v Egypte, ani Nehemiáš sa nebál hovoriť o svojom Bohu ani medzi ľuďmi, ktorí v neho neverili.

`Čo naznačujú tvoje slová a spôsob komunikácie o tvojej viere a o tom, akým si človekom?`