---
title:  Povzbudenia prorokov
date:   21/10/2019
---

> <p></p>
> 1Prorok Aggeus a Iddov syn Zachariáš však prorokovali v mene Boha Izraela, ktorý vládol nad nimi, tým Židom, ktorí boli v Judsku a v Jeruzaleme. 2Šealtíelov syn Zerubbábel a Jócadakov syn Jéšua sa vzchopili a začali stavať Boží dom v Jeruzaleme. Ruka v ruke s nimi pracovali Boží proroci a podporovali ich. 3V tom čase k nim prišiel vladár Záriečia Tattenaj, Šetar-Bózenaj a ich spolupracovníci a opýtali sa ich: Kto vám dovolil stavať tento chrám a opravovať tieto hradby? 4Ďalej sa ich spytovali: Ako sa volajú muži, čo stavajú túto budovu? 5Božie oko však spočívalo na starších Židoch, a tak im neprerušili prácu, kým sa nepredostrie správa Dáriovi a kým odtiaľ nedostanú rozhodnutie o tom.  (Ezd 5,1–5)

Nanešťastie, odpor (opísaný v texte Ezdráš 4–6), ktorému museli Izraeliti čeliť, ich viedol k strachu a neochote pracovať na obnove chrámu.

Ako sme už spomenuli, text Ezd 4,6–6,22 nie je napísaný chronologicky. Preto sa sústredíme najprv na piatu a až potom na štvrtú kapitolu.

`Prečítaj si text Ezd 5,1–5. Prečo Boh poslal Izraelitom prorokov Aggea a Zachariáša? Aký bol výsledok ich prorockej služby?`

Židia zo strachu prestali so stavbou. Boh ich však poslal do Judska práve preto, aby obnovili chrám a mesto. A Boh mal plán. Keďže boli plní obáv, Boh chcel urobiť niečo, čo ich povzbudí. Preto na scénu povolal dvoch prorokov. Odpor ľudí Boha nezastaví, ani keby k tomu odporu prispeli aj samotní Židia svojimi vlastnými postojmi a svojím konaním. Boh ich neopustil ani nezavrhol. Pro-

stredníctvom prorokov motivoval a podnecoval ľudí k opätovnému dielu.

`Prečítaj si text Aggeus 1. Aké posolstvo zaznelo v slovách proroka smerom k Izraelitom? Čo si z tohto posolstva môžeš zobrať pre seba?`

„Tí, ktorí neprestali dôverovať Bohu, dostali aj v týchto temných časoch novú nádej. Povstali proroci Aggeus a Zachariáš a v ťažkej chvíli prehovorili. Títo Boží poslovia povzbudzujúcimi svedectvami odhaľovali ľudu príčiny neúspechu. Podľa slov prorokov sa im nedarí preto, lebo Božie záujmy nekladú na prvé miesto. Keby boli Izraeliti náležite ctili Hospodina, keby mu boli preukazovali patričnú úctu a pozornosť tým, že by boli predovšetkým postavili jeho chrám, Boh by ich bol poctil svojou prítomnosťou a svojím požehnaním.“ (PK 573.574; PK /sk/ 302)

Izraeliti pôvodne na stavbu chrámu objednali cédrové drevo z Libanonu, ktorým mali obložiť kamenné základy chrámu. Keď však „museli“ prestať stavať chrám, použili toto drevo na stavbu vlastných domov. Aj preto Boh označuje ich obydlia ako „obkladané domy“ (Ag 1,4). Aj napriek tomu, že na svoje obydlia použili drevo určené na stavbu chrámu, Boh prišiel s novou výzvou. Poslal ich do hôr, aby priniesli drevo na stavbu jeho Domu. Bohu nešlo o luxusný materiál, ale skôr o to, aby bol chrám dokončený a on mohol (viditeľne) prebývať medzi nimi. A napokon, chcel, aby po jeho prítomnosti túžili aj oni.

`Čo potrebuješ urobiť, aby Božia prítomnosť „prebývala“ v tvojom manželstve, domove, susedstve a v tvojej práci? Je to tvoje osobné prianie, alebo máš v živote iné priority?`