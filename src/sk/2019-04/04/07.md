---
title:  Podnety na zamyslenie
date:   25/10/2019
---

V knihe Proroci a králi si prečítaj kapitoly „Stavitelia hradieb“, „Proti vydieraniu a úžere“ a „Nástrahy pohanov“.

„Príkoria, ktoré museli stavitelia za Nehemiáša zo strany zjavných nepriateľov, ako aj zdanlivých priateľov odrážať, sú náznakom toho, s čím musia Boží služobníci počítať. Zloba, pohŕdanie a krutosť nepriateľov, ako aj ľahostajnosť, nesúhlas, nerozhodnosť a zrada zo strany zdanlivých priateľov a pomocníkov – s tým všetkým musia kresťania rátať ako so skúškou.“ (PK 644; PK /sk/ 341)

„Nehemiášova neochvejná oddanosť Božiemu dielu a rovnako neotrasiteľná dôvera v Boha zmarili snahy nepriateľov ovládnuť ho. Ľahostajný človek ľahko podľahne pokušeniu; zlo sa však neujme v živote toho, kto sleduje ušľachtilý cieľ a jediný zámer. Kto vo viere rastie, neochabuje, lebo vo všetkom poznáva večnú Lásku, ktorá všetko ovplyvňuje v záujme dosiahnutia Božieho dobrého zámeru. Praví Boží služobníci sú vo svojom odhodlaní vytrvalí, pretože sú ustavične závislí od Božej milosti.“ (PK 660; PK /sk/ 350)

**Námety na spoločné uvažovanie**

`1.	Predstavte si, že ste v koži Zerubbábela a ďalších židovských vodcov v situácii, keď k nim prišli protivníci s ponukou pomoci. Spätne vnímame, že sa vtedy rozhodli správne, keď pomoc odmietli. Ako môžeme dnes vedieť, kedy máme a kedy nemáme spolupracovať s tými, ktorí nevyznávajú rovnaké pravdy ako my? Na základe čoho sa máme rozhodovať? Aké kritériá rozhodovania by sme mali nasledovať?`

`2.	Počas celých biblických dejín môžeme vnímať nebezpečenstvo kompromisov. Aj dejiny starovekého Izraela – až po babylonské zajatie, ktorého následkom sa venujeme –, sú mocným príkladom, kam vedú kompromisy. Druhým extrémom je situácia, keď sa ľudia snažia za každú cenu zabrániť kompromisom – až napokon úplne zabudnú na podstatu náboženstva a ozajstný charakter Boha. Dokonca aj samotného Ježiša boli jeho súčasníci schopní obviniť z prestupovania soboty (pozri Ján 9,14–16). Ako nájsť vyvážený postoj v našom náboženskom prežívaní?`