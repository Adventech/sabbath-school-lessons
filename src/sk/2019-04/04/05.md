---
title:  Nehemiáš sa púšťa do diela (o 13 rokov neskôr)
date:   23/10/2019
---

> <p></p>
> 11Tí, čo stavali hradby, aj tí, čo nosili a nakladali bremená, jednou rukou pracovali na stavbe a druhou držali zbraň. 12Každý, kto staval, mal na bedrách pripásaný svoj meč a takto staval, kým trubač stál vedľa mňa. 13Šľachticom, predákom aj ostatnému ľudu som povedal: Práce je veľa a je rozsiahla, no my sme roztrúsení po hradbách, vzdialení jeden od druhého. 14Zhromaždite sa k nám na miesto, kde začujete zvuk trúby. Náš Boh bude bojovať za nás.  (Neh 4,11–14)

`Prečítaj si text Nehemiáš 4. Čo robili Židia pod vedením Nehemiáša? Ako sa vzopreli nepriateľom? Prečo bolo dôležité, že sa pripravili na boj? V čom bol takýto postoj lepší, než nerobiť nič a dôverovať, že Boh ich ochráni?`

Po opakovanom začatí a prerušení prác sa ľudia napokon opäť pustili do budovania. Židia sa najprv modlili, a potom Nehemiáš zorganizoval aktívne stráže. Ľudia sa striedali v pracovných zmenách a snažili sa byť pripravení na akýkoľvek náznak útoku. Nehemiáš zorganizoval aj ozbrojených ľudí pozdĺž hradieb, takže každá rodina bola pripravená bojovať. A napokon rozdelil služobníkov do dvoch skupín, z ktorých jedna pracovala a druhá stála na stráži so zbraňou v ruke. Okrem toho boli prijaté opatrenia aj pokiaľ išlo o pracovníkov na hradbách, ktorí boli v bezprostrednom ohrození. V jednej ruke držali meče, druhou rukou prikladali na hradby kamene a maltu. Boli pripravení čeliť otvorenému útoku. Snažili sa čo najlepšie konať svoje dielo – a zvyšok nechávali na Boha. Nehemiášova viera v Božiu ochranu je inšpirujúca. Pravdou je, že nesedel niekde v pohodlnom kresle a neočakával, že Boh bude konať namiesto nich. Všetci sa snažili urobiť maximum – a zvyšok odovzdali do Božích rúk.

Dva biblické verše z tejto časti patria medzi najinšpiratívnejšie texty Písma: „Nebojte sa ich! Pamätajte na veľkého a hrozného Pána a bojujte za svojich bratov, synov i dcéry, za ženy aj za domácnosti.“ (pozri Neh 4,7.8 /Roh: 4,13.14/) a „Náš Boh bude bojovať za nás.“ (pozri Neh 4,13.14 /Roh: 4,19.20/).

Židia mali mnoho dôvodov, aby svoju prácu znova prerušili, ale tentoraz nedovolili, aby ich premohol strach. Rozhodli sa spoliehať na zasľúbenie, že Boh bude stáť na ich strane a bude za nich bojovať. Keď sme pre Božie meno, pre našu vieru alebo naše povolanie vystavení protivenstvám a nepriateľstvu, pamätajme na slová: „Náš Boh bude bojovať za nás.“

Židia napokon zistili, že Boh stojí pri nich. To im dodalo odvahu a silu pokračovať ďalej.

`Prečo je dôležité mať istotu, že to, čo konáme, je Božia vôľa? Ako v živote dokážeš rozpoznať, že naozaj konáš podľa Božej vôle?`