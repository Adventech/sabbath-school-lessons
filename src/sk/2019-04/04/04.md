---
title:  Prerušenie prác
date:   22/10/2019
---

> <p></p>
> 23Keď odpis nariadenia kráľa Artaxerxa prečítali pred Rechúmom, pred pisárom Šimšajom a pred ich spolupracovníkmi, vybrali sa napochytro k Židom do Jeruzalema a z vládnej moci im rozkázali prestať. 24Tak bola zastavená práca na Božom príbytku v Jeruzaleme a nerobilo sa až do druhého roku kraľovania perzského kráľa Dária.  (Ezd 4,23.24)

`Prečítaj si text Ezd 4,6–24. Čo všetko podnikli „protivníci“, aby zastavili rekonštrukčné práce v Jeruzaleme? Ako by si charakterizoval ich konanie?`

„Ľudia spoza Rieky“ písali listy plné obvinení a útokov voči Židom a ich práci – najprv počas panovania Dária (Ezdráš 4 a 5) a potom počas vlády kráľov Xerxa (Ahasvéra) a Artaxerxa. Zo všetkých síl sa snažili prekaziť práce na obnove Jeruzalema.

Ľudia z okolitých národov tvrdili, že ak bude mesto obnovené, panovník ríše stratí svoju moc nad Jeruzalemom, pretože toto mesto spôsobovalo už v minulosti problémy a odohrávali sa v ňom nepokoje. Nanešťastie, kráľ Artaxerxes sa nechal týmito obvineniami ovplyvniť a uveril, že Židia chcú získať nezávislosť, a preto podnecujú spory. Nariadil zastavenie prác, ktoré malo byť vynútené aj prítomnosťou vojska.

`Uvažuj o texte Ezd 4,23.24. Prečo napriek Božiemu povereniu prestali Židia opravovať chrám a mesto? Čo sa im postavilo do cesty? Nemali pokračovať a nadradiť tak Božiu vôľu nad príkazy svetských panovníkov? Vysvetli svoje odpovede.`

Židia si boli jasne vedomí, že Boh im zveril úlohu obnoviť mesto a chrám. Silnejúci odpor v nich však vyvolal strach a obavy. Možno si zastavenie prác ospravedlnili takými výrokmi, ako napríklad „teraz určite nie je vhodný/správny čas“ alebo „ak by išlo naozaj o Božiu vec, určite by nám na to vytvoril podmienky“. Keď sa stretneme s nepriateľstvom namiereným voči tomu, o čom sme presvedčení, že nás Boh poveril konať, máme sklony spochybňovať Božie vedenie a nedôverovať mu. Ľahko si nahovoríme, že niečo robíme zle, že chybu urobil Boh alebo nás opustil. Naše presvedčenie ovplyvňuje naše konanie. Strach môže ochromiť naše uvažovanie a viesť nás k beznádeji a bezradnosti namiesto toho, aby sme sa zamerali na Božiu moc.

`Kedy si naposledy prežil skúsenosť, že si síce bol presvedčený, že ťa Boh volá konať nejaké konkrétne dielo, ale keď prišli problémy, ovládli ťa pochybnosti? Uvažuj v tejto súvislosti napríklad o Jánovi Krstiteľovi. Čo si sa naučil z tejto skúsenosti?`