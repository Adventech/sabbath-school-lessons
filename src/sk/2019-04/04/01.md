---
title:  Zoči-voči nepriateľstvu a odporu
date:   19/10/2019
---

### Texty na tento týždeň
Ezd 4,1–5; 2Kor 6,14; Ezd 5,1–5; Ag 1; Ezd 4,6–24; Neh 4; Neh 6,1–13

> <p>Základný text</p>
> Božie oko však spočívalo na starších Židoch, a tak im neprerušili prácu, kým sa nepredostrie správa Dáriovi a kým odtiaľ nedostanú rozhodnutie o tom.  (Ezd 5,5)

Text Ezdráš 3. až 6. kapitola je štruktúrovaný tematicky a zaoberá sa obdobím odporu voči prestavbe chrámu. Pochopenie tohto tematického prístupu nám pomôže lepšie objasniť celkové posolstvo textu.

Ezdráš 3 spomína prestavbu chrámového oltára a základov v období rokov 357–535 pred Kr., ktorá sa diala ako výsledok Kýrovho výnosu (Ezd 1,1–2,70). Po úvodných oslavách (Ezd 3,10–13) práca pre veľký odpor postupne ustala (Ezd 4,1–5). Ide o obdobie rokov 535 až 520 pred Kr. (viac o tom v texte Ezd 4,24–6,12). Vo verši Ezd 4,6 je v krátkosti zhrnutý odpor počas vlády Xerxa (486–465 pred Kr.) a text Ezd 4,7–23 opisuje obdobie protivenstiev voči obnove počas vlády kráľa Artaxerxa. 

V roku 520 pred Kr. prorok Aggeus nadchol ľudí, aby pokračovali v stavbe chrámu (viac sa o tom dočítaš v jeho piatich krátkych, ale mocných kázaniach v knihe Aggeus). S podporou sa k nemu pridal aj prorok Zachariáš. Chrám sa napokon podarilo dokončiť; v marci roku 515 pred Kr. ho vysvätili (Ezd 6,13–18) a o mesiac neskôr slávili prvú slávnosť Paschy (Ezd 6,19–22).

Ezdráš je prvýkrát spomenutý menom v texte Ezd 7,1. Jeho príchodom do Jeruzalema sa mnohé zmenilo. Mesto aj jeho obranné múry sa začali postupne opravovať.

O trinásť rokov neskôr prišiel do Jeruzalema Nehemiáš, ktorého poslal kráľ Artaxerxes v roku 444 pred Kr. Práve v tom období bola dokončená stavba hradieb. A hoci práca bola náročná, podarilo sa ju napokon dokončiť za päťdesiatdva dní.

Odpor voči práci na Božom diele tvorí veľmi silný motív kníh Ezdráš a Nehemiáš. Je preto pochopiteľné, že prestavba chrámu a Jeruzalema vzbudzovala nevôľu, vzdor a prenasledovanie. Aj dnes je to podobné – nech sa pozrieme vo svete kamkoľvek, práca na Božom diele sa stretáva s odporom po celom svete. Satan robí všetko preto, aby sa evanjelium nešírilo rýchlo, pretože to ohrozuje jeho vládu. V tejto lekcii sa sústredíme na to, ako sa Izraelitom darilo zvládať tieto protivenstvá.