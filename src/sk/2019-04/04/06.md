---
title:  „Veľké dielo“
date:   24/10/2019
---

> <p></p>
> 2Sanballat a Gešem mi odkázali: Poď, poraďme sa spolu v niektorej dedine na rovine Óno. Zamýšľali mi však urobiť niečo zlé. 3Ja som k nim však poslal poslov s odkazom: Musím vykonať veľkú prácu, preto ta nemôžem prísť. Prečo by sa mala práca prerušiť iba preto, že ju opustím, aby som zišiel k vám?  (Neh 6,2.3)

`Prečítaj si text Ezd 6,1–13. Prečo Nehemiáš vnímal svoje poslanie ako „veľkú prácu“ (Neh 6,3)? Aké pokusy zastaviť ho sa v tom čase objavili? Ako sa s tým Nehemiáš vysporiadal?`

Šiesta kapitola zaznamenáva mnoho pokusov zastrašiť Nehemiáša. Sanballat a Gešem posielali Nehemiášovi jeden „pozývací list“ za druhým, v snahe nalákať ho na stretnutie. Miestom stretnutia však mala byť rovina Óno, ktorá bola nepriateľským územím, čo naznačovalo skutočný zámer ich pozvania. Sanballat, Tóbija a Gešem vnímali, že o zásadný obrat sa môžu pokúsiť, len kým nie sú hradby dokončené a brány zatvorené. Židia však boli pod ochranou perzského kráľa, a preto na nich nepriatelia nemohli zaútočiť priamo. Ale keby sa im podarilo odstrániť vodcu, celú prestavbu by tým zabrzdili a možno aj zastavili Židov nadobro. V žiadnom prípade sa nemienili vzdať. Znova a znova sa pokúšali napriek tomu, že Nehemiáš ich pozvania odmietal alebo na ne nereagoval. Pre Nehemiáša muselo byť frustrujúce, že sa stretával s protivenstvom a útokmi na každom kroku. Jeho odpoveď bola: „Musím vykonať veľkú prácu.“ (Neh 6,3) Podľa svetských meradiel mal Nehemiáš vysoké postavenie a konal „veľkú prácu“ v čase, keď pracoval na kráľovskom dvore ako „čašník“, teda ako kráľovský poradca či dokonca minister. Ale obnovovanie bezvýznamného mesta, ktoré bolo v ruinách? To mala byť „veľká práca“? Nehemiáš však považoval prácu pre Boha za „veľkú“ a dôležitejšiu. Rozpoznal totiž, že v súvislosti so stavbou Jeruzalema ide vlastne o Božie meno a o Božiu česť.

Keď Boh zriadil svätyňovú službu, ustanovil aj kňazov, ktorí sa mali starať o svätyňu a mali udržiavať jej mimoriadne postavenie v očiach ľudí. Boh prikázal, aby všetky služby v chráme konali len kňazi. My sami máme problém naplno si uvedomovať Božiu svätosť, preto Boh urobil také opatrenia, ktoré mali ľudí viesť k uvedomovaniu si vážnosti jeho Majestátu. Nehemiáš vedel, že chrámové nádvoria sú pre všetkých, ale vnútorné priestory sú určené len kňazom. Svojimi slovami o stretnutí vo vnútri chrámu sa Šemaja prejavil ako falošný prorok, keďže navrhoval niečo, čo bolo v rozpore s Božími nariadeniami. Odhalil sa takto ako zradca (pozri Neh 6,10–13).

`Čo nám dnes môže pomáhať prežívať a uvedomovať si Božiu svätosť? Čo do tvojho života prináša vedomie Božej svätosti v porovnaní s tvojou vlastnou hriešnosťou?`