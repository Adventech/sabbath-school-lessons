---
title:  Začiatok protivenstiev
date:   20/10/2019
---

> <p></p>
> 1Keď sa dopočuli Júdovi a Benjamínovi protivníci, že navrátenci zo zajatia stavajú chrám Hospodinovi, Bohu Izraela, 2prišli k Zerubbábelovi a rodovým náčelníkom a povedali im: Chceli by sme s vami stavať, lebo aj my uctievame vášho Boha a obetujeme mu od čias asýrskeho kráľa Esar-Chaddóna, ktorý nás sem doviedol. 3Lenže Zerubbábel, Jéšua a iní náčelníci izraelských rodín im odvetili: Vy a my nesmieme spolu stavať dom nášmu Bohu, ale iba my sami staviame Hospodinovi, Bohu Izraela, ako nám rozkázal perzský kráľ, kráľ Kýros. 4Tak sa stalo, že ľud tejto krajiny sa usiloval odobrať chuť do práce judskému ľudu. Zastrašovali ich, aby nestavali. 5Okrem toho podplácali vplyvných úradníkov, aby marili ich predsavzatie. Tak to bolo po všetky dni perzského kráľa Kýra, až kým nekraľoval perzský kráľ Dárius.  (Ezd 4,1–5)

`Uvažuj o texte Ezd 4,1–5. Prečo podľa teba Izraeliti odmietli pomoc iných ľudí pri obnove chrámu? Aké následky mohla podľa teba mať spolupráca s tými, čo ponúkali výpomoc?`

Na prvý pohľad by sa mohlo zdať, že išlo o priateľskú, láskavú susedskú ponuku pomôcť. Nebolo nezdvorilé takúto pomoc striktne zavrhnúť? Časť odpovede môžeme nájsť v samotnom texte.

„Protivníci“ prišli s ponukou pomoci. Protivníci? Už toto označenie nám dáva silný náznak, prečo Izraeliti reagovali odmietavo, napriek skutočnosti, že ponuka neznela nepriateľsky. Prečo sú títo ľudia nazvaní „protivníci“? V 2Kráľ 17,24–41 je vysvetlené, že títo ľudia boli privedení do Samárie a okolitých oblastí z Babylona a ďalších území. Stalo sa tak po odvlečení Izraelitov zo severného kráľovstva. Asýrsky kráľ tam poslal kňazov, ktorí mali nových obyvateľov učiť, ako uctievať boha danej krajiny – v tomto prípade Boha Izraela. Výsledkom však bolo zmiešané náboženstvo, ktoré bolo veľmi silno ovplyvnené rôznymi kanaánskymi modlami a božstvami. Izraeliti sa preto obávali, že takéto zmiešané náboženstvo ovplyvní chrámovú bohoslužbu. Za najlepšie a najmúdrejšie považovali slušne poďakovať a pomoc odmietnuť.

Je dôležité si uvedomiť, že v celom úsilí Izraelitov išlo o nápravu a o obnovu pravej bohoslužby. Veď práve ustavičné pristupovanie na kompromisy zo strany ich otcov a spájanie sa s pohanmi viedlo v konečnom dôsledku k trestu v podobne zničenia chrámu a exilu. A tak počas obnovy chrámu bolo spájanie sa s okolitými národmi tým posledným, čo Izraeliti potrebovali.

`Uvažuj o veršoch Ezd 4,4.5. Ako sa odmietnutie pomoci prejavilo v konaní okolitých národov? Prečo sa zásadný postoj Izraelitov (hoci zdanlivo nepochopiteľný) ukázal napokon ako správny? Ktoré argumenty by Izraeliti mohli použiť na prijatie pomoci? Ako by sa dal v tomto kontexte chápať text apoštola Pavla z 2Kor 6,14?`

`Ako sa ty sám môžeš chrániť pred vplyvom ľudí a okolností, ktoré ťa vzďaľujú od Boha? Prečo izolácia od okolitého sveta nie je správnym riešením? Ako to skĺbiť s Ježišovým poverením byť svetlom sveta a soľou zeme?`