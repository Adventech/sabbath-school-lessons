---
title:  Podnety na zamyslenie
date:   29/11/2019
---

V knihe Cesta ku Kristovi si prečítaj kapitolu „Skúška učeníctva“ (SC 57–65; CK 39–44).

„Sú ľudia, ktorí poznali Kristovu odpúšťajúcu lásku a skutočne chcú byť Božími deťmi, no predsa si uvedomujú, že ich charakter je nedokonalý, ich život porušený, a preto pochybujú, či Duch Svätý obnovil ich srdce. Takým chcem povedať: Neupadajte do zúfalstva! Často sa budeme musieť skloniť a plakať pri Ježišových nohách pre svoje nedostatky a omyly, ale nemá nás to skľučovať. Aj keď nás nepriateľ premohol, Boh sa nás nezriekol, nezabudol na nás ani nás nezavrhol. Nie, Kristus je po pravici Boha, kde sa aj prihovára za nás. ... On si vás chce prinavrátiť, vidieť vo vás svoju vlastnú čistotu a svätosť. Ak dovolíte, potom Ten, ktorý začal vo vás dobré dielo, bude ho konať ďalej, až do dňa Ježiša Krista. Modlite sa vrúcnejšie, verte pevnejšie. Keď prestávame dôverovať vo vlastnú silu, dôverujme v moc nášho Vykupiteľa a budeme chváliť Toho, ktorý dáva zdravie nášmu vzhľadu.“ (SC 64; CK 43.44)

**Námety na spoločné uvažovanie**

`1.	Boh o nás vie všetko. Je to potešujúce a vďaka tomu môžeme prežívať pocit istoty a vedomie, že sa o nás stará. „A teraz, takto hovorí Hospodin, tvoj stvoriteľ, Jákob, tvoj tvorca, Izrael: Neboj sa, veď som ťa vykúpil. Zavolal som ťa po mene, ty si môj.“ (Iz 43,1) Ako môžete iných uistiť o Božej prítomnosti a starostlivosti, keď prechádzajú citovou, vzťahovou, spoločenskou alebo finančnou krízou?`

`2.	Reaguje Boh na naše problémy vždy rovnako? Prečo sú niektorí ľudia svedkami, ako Boh takmer okamžite zasiahne v ich živote, kým iní prechádzajú dlhotrvajúcimi obdobiami ťažkostí a trápenia?`

`3.	V ktorých oblastiach vašej krajiny sa nedarí evanjelizačnému úsiliu? Poznáte nejaké „biele miesta“, kde je služba náročná? Medzi ktoré spoločenské alebo etnické skupiny sa nedarí preniknúť s posolstvom o Božej láske a milosti a o druhom príchode Krista? Čo s tým môžete urobiť? Čo od nás čaká Boh? Boli by ste ochotní presťahovať sa na miesto, kde by bola vaša služba potrebná?`