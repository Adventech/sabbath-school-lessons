---
title:  Dary večnosti
date:   27/11/2019
---

> <p></p>
> 24Potom som vybral dvanástich z popredných kňazov, Šérebju a Chašabju a s nimi desiatich spomedzi ich bratov. 25Potom som im odvážil striebro, zlato a nádoby, posvätný dar pre dom nášho Boha, ktorý obetoval kráľ, jeho radcovia, jeho kniežatá a všetci Izraeliti, koľko ich tam bolo. 26Odvážil som im teda do rúk šesťstopäťdesiat hrivien striebra, sto hrivien strieborného náčinia, zlata tiež sto hrivien, 27ďalej dvadsať zlatých džbánov po tisíc drachiem a dve nádoby z lesklého bronzu, vzácne ako zlato. 28Pritom som im povedal: Vy ste svätí Hospodinovi, i tieto nádoby sú posvätné, aj striebro so zlatom je obetný dar Hospodinovi, Bohu vašich otcov.  (Ezd 8,24–28)

`Ďalší zoznam, s ktorým sa v knihe Ezdráš stretávame, uvádza počty a druhy zlatých a strieborných predmetov, ktoré Judejci niesli so sebou z vyhnanstva do Jeruzalema (Ezd 8,24–27). Aký to malo zmysel? Aký zámer mali s týmto nesmierne cenným nákladom?`

Môže sa nám zdať prekvapujúce, že biblický text venuje takú detailnú pozornosť veciam, ktoré sa nám niekedy môžu zdať „prízemné“. Je však zrejmé, že aj náš vzťah k materiálnym veciam, k peniazom a k majetku je súčasťou nášho života s Bohom. On sa vždy zaujímal o to, ako nakladáme so svojimi prostriedkami a akým spôsobom ich používame.

Už Mojžiš pripomínal Izraelitom: „17Nehovor si v srdci: Toto bohatstvo mi získala moja moc a sila mojej ruky. 18Pamätaj na Hospodina, svojho Boha, lebo on ti dáva schopnosť získavať bohatstvo, aby potvrdil svoju zmluvu, ktorú pod prísahou uzavrel s tvojimi otcami, ako je to dnes.“ (5Moj 8,17.18) A podobne svojich čitateľov vyzýval aj Šalamún: „5Dôveruj celým srdcom Hospodinovi a nespoliehaj sa na svoj rozum. ... 9Ucti si Hospodina zo svojho majetku a z prvotín každej úrody; 10potom sa tvoje sýpky naplnia obilím a tvojimi lismi bude pretekať mušt.“ (Prísl 3,5.9.10)

Boh, ktorý sa rozhodol po babylonskom zajatí priviesť Izraelitov do ich vlasti a obnoviť Jeruzalem aj chrám, nebol závislý od prostriedkov, ktoré mu na to poskytli ľudia. Veď on sám je Stvoriteľom a Vlastníkom všetkého na našej zemi. A napriek tomu očakával a očakáva, že mu prejavíme svoju vďačnosť, a to, čo od neho dostávame, použijeme na jeho oslavu a pre dobro druhých.

`Akú úlohu zohráva Boh pri tvojom rozhodovaní, ako použiješ materiálne prostriedky, ktoré máš k dispozícii? Prispievajú tvoje životné „investície“ k Božej sláve a k dobru druhých?`