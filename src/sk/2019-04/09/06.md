---
title:  Služba vo svätom meste
date:   28/11/2019
---

> <p></p>
> 1Predáci ľudu bývali v Jeruzaleme a ostatný ľud losoval, aby každý desiaty išiel bývať do svätého mesta Jeruzalema a deviati zostali v iných mestách. 2Ľud žehnal všetkým, ktorí sa dobrovoľne odhodlali bývať v Jeruzaleme. 3Toto sú predáci provincie, ktorí bývali v Jeruzaleme a judských mestách. Každý býval na svojom vlastníctve po svojich mestách...  (Neh 11,1–3)

`Ako rozumieš úvodným veršom o novom osídlení Jeruzalema? Aké výhody a nevýhody mohlo podľa teba prinášať bývanie v Jeruzaleme? Ak by si sa mohol vtedy rozhodnúť ty, aká by bola tvoja voľba? Prečo?`

Jedenásta kapitola knihy Nehemiáš prináša ešte jeden dlhý zoznam – je to prehľad jednotlivých rodín a miest, kde sa títo navrátilci usadili. V danej situácii bolo nesmierne dôležité, aby bol Jeruzalem ako hlavné mesto obývaný. Preto bolo lósom určené, kto všetko tam bude bývať.

Zdá sa, že vtedy bolo jednoduchšie žiť na vidieku než v meste. Ľudia na vidieku mali vlastnú pôdu, ktorú zdedili po svojich predkoch. Opustiť ju a ísť bývať do Jeruzalema bolo vlastne obeťou. Niektorí to dostali príkazom, iní sa pre to po zrelej úvahe rozhodli dobrovoľne. Je však zrejmé, že sa všetci títo ľudia mohli na novom mieste cítiť vykorenení. Život im tam zrejme priniesol nové ťažkosti, pretože život na vidieku sa v mnohom líšil od života v meste. Presťahovať sa do nových, neznámych podmienok je vždy náročné.

Podobné je to aj dnes, keď sa niekto rozhoduje presťahovať na nové miesto, aby tam slúžil Bohu a predstavil ľuďom jeho lásku. V dnešnej dobe je pomerne náročná aj služba vo veľkých mestách, hoci aj vo vlastnej krajine, pretože tam vôbec nie je ľahké osloviť obyvateľov dobrou správou o Kristovi.

Na náročnosť tejto služby ľuďom vo veľkých mestách upozorňovala už pred mnohými rokmi Ellen Whiteová. Napriek tomu k nej však svojich spoluveriacich povzbudzovala. „Keď premýšľam o mestách, v ktorých sa urobilo tak málo a v ktorých žijú toľké tisíce ľudí, čo majú byť upozornení na skorý príchod Záchrancu, cítim veľkú túžbu vidieť mužov a ženy, čo sa rozhodnú vykročiť a v moci Ducha a naplnení Kristovou láskou pracovať pre hynúce duše.“ (7T 40)

`Ako môžeš druhým predstaviť Ježiša a jeho ponuku záchrany v prostredí, ktoré nie je veľmi ústretové voči viere a kresťanstvu? Akú úlohu v tom zohrávajú tvoje slová a tvoj praktický život? Je potrebné oboje? Kedy je potrebné viac hovoriť a kedy, naopak, viac konať?`