---
title:  Kde zostali leviti?
date:   26/11/2019
---

> <p></p>
> 1Toto sú predáci rodín, zapísaní do rodového zoznamu, ktorí vyšli so mnou za kraľovania kráľa Artaxerxa z Babylonu: ... 15Zhromaždil som ich k rieke, čo tečie do Ahavy, a pobudli sme tam tri dni. Keď som sa rozhliadol po ľude a kňazoch, nenašiel som medzi nimi ani jediného levitu.  (Ezd 8,1.15)

Skutočnosť, že Izraeliti sa z Babylona mohli vrátiť do svojej domoviny, je úžasným naplnením proroctiev. Ale ako pri všetkom, kde sa počíta s ľudskou aktivitou, aj tu vzniklo množstvo ťažkostí. Hoci dlhý zoznam v ôsmej kapitole hovorí o tých, čo sa vrátili, mnoho Izraelitov nechcelo ísť naspäť do krajiny svojich predkov a rozhodli sa radšej zostať v Babylone.

`Prečítaj si text Ezd 8,1–15 a zameraj sa predovšetkým na 15. verš. Ako rozumieš vzniknutej situácii?`

Skutočnosťou je, že nie všetci Židia sa chceli vrátiť. Mohli mať na to viacero dôvodov. Mnohí z nich sa narodili a boli vychovaní v novej krajine, ktorú považovali za svoj domov, veď nič iné nepoznali. Mnohým sa nechcelo absolvovať dlhú a určite nebezpečnú cestu do krajiny, ktorú nepoznali. Ako je zrejmé z nášho textu, nešlo len o radových príslušníkov národa, ale dokonca aj o levitov, ktorých životným poslaním mala byť služba v chráme. Spočiatku bolo teda ťažké obnoviť chrámovú službu, pretože sa nevrátil dostatok vhodných osôb.

„V tom čase už boli Židia v exile takmer stopäťdesiat rokov. Vykopávky v Nippure vyniesli na svetlo mnoho dokumentov, ktoré ukazujú, že počas vlády kráľa Artaxerxa I. obývalo túto časť Mezopotámie veľa bohatých Židov. Pre Ezdráša a ďalších vodcov mohlo byť preto ťažké presvedčiť na návrat dostatok ľudí. Navrátilci mohli právom očakávať namáhavú prácu, náročné podmienky a určite oveľa menej pohodlia, než mali v Babylone. Vo svetle týchto skutočností je prekvapujúce, že Ezdrášovi sa podarilo presvedčiť takmer dvetisíc rodín, aby spojili svoj osud so svojimi bratmi v pôvodnej domovine.“ (3BC 376)

`Ako sa ti žije v prostredí, ktoré nezdieľa tvoju vieru a tvoje hodnoty? Cítiš sa v ňom ako „cudzinec“? Alebo si sa v ňom už tak „udomácnil“ ako Židia v Babylone, že si v ňom vlastne spokojný? Bol by si ochotný zmeniť svoj zvyčajný život, keby ťa na to vyzval Boh?`