---
title:  Boh – Pán a vládca dejín
date:   24/11/2019
---

> <p></p>
> 7Kráľ Kýros vydal nádoby domu Hospodina, ktoré Nebúkadnecar odvliekol z Jeruzalema a uložil v dome svojho Boha. 8Perzský kráľ Kýros ich vydal prostredníctvom pokladníka Mitredáta a ten ich prepočítané odovzdal judskému kniežaťu Šéšbaccarovi. 9Toto je ich počet: tridsať zlatých mís, tisíc strieborných mís, dvadsaťdeväť nožov, 10tridsať zlatých čiaš, štyristodesať druhoradých strieborných čiaš, tisíc iných nádob; 11všetkých nádob zo zlata a striebra bolo päťtisícštyristo. Toto všetko niesol Šéšbaccar so zajatcami, ktorí išli z Babylona do Jeruzalema.  (Ezd 1,7–11)

> <p></p>
> 1V treťom roku kraľovania judského kráľa Jójakima prišiel babylonský kráľ Nebúkadnecar k Jeruzalemu a obliehal ho. 2Pán mu vydal do rúk judského kráľa Jójakima i časť náčinia Božieho domu. Odniesol ich do krajiny Šineár, do domu svojho boha. Nádoby zaniesol do klenotnice svojho boha.  (Dan 1,1.2)

`Uvažuj o textoch Ezd 1,9–11 a Dan 1,1.2. V čom sú tieto texty podobné a v čom rozdielne? Ako ti text u Daniela pomáha pochopiť to, o čom hovorí prvá kapitola knihy Ezdráš?`

Kniha Ezdráš na začiatku pripomína historické udalosti, ktoré viedli k tomu, že sa Izraeliti dostali do babylonského zajatia. Všimni si podrobnosti a detaily opísané v knihe Ezdráš v porovnaní so širším obrazom, ktorý podáva Daniel. Spoločne však tieto dva texty ukazujú, že Boh má udalosti – navzdory ich komplikovanosti – pod kontrolou.

„Dejiny národov nás oslovujú aj dnes. Boh určuje každému národu a každému jednotlivcovi miesto vo svojom veľkom pláne. Ľudí a národy skúša dnes s olovnicou v ruke ten, ktorý je neomylný. Každý si vlastnou voľbou určuje svoj osud a Boh usmerňuje všetko na splnenie svojho spásneho zámeru.“ (PK 536; PK /sk/ 284)

`Prečítaj si text Daniel 5. Pokús sa vlastnými slovami zhrnúť posolstvo tejto kapitoly. Čo sa z nej môžeš naučiť o súde nad Bélšaccarom?`

Babylon padol v októbri roku 539 pred Kr., keď ho porazil médsko-perzský kráľ Kýros so svojou armádou. Bélšaccar sa mylne spoliehal na úspech, bohatstvo a slávu, ktoré nadobudol. Bol však taký trúfalý a namyslený, že ešte aj v noc svojej porážky organizoval divoký banket, ktorý sa napokon skončil jeho smrťou. Božia ruka napísala na steny kráľovského paláca, že kráľove dni sú zrátané a jeho vláda sa blíži ku koncu. A hoci poznal osud a príbeh obrátenia mocného kráľa Nebúkadnecara, odmietol sa z jeho skúsenosti poučiť. Vždy je tragické, keď nie sme ochotní počúvať Božie varovania a nechceme nasledovať jeho rady a príkazy.

Prorok Daniel bol síce v paláci, ale na jeho slová nikto nedbal. Je tragédiou, keď to, čo je sväté (a vôbec nemusí ísť len o bohoslužobné nádoby, ale napríklad aj o vzťahy a postoje) neberieme vážne a svojím konaním ich znevážime a znečistíme. Keď prestaneme vnímať Božiu svätosť a jeho prítomnosť v našom živote, vydáme sa na cestu problémov, zmätku a tragédií, ktoré nevyhnutne vedú k zániku.

`Keď Daniel vyrozprával kráľovi príbeh Nebúkadnecara, povedal mu: „Ty, jeho syn Bélšaccar, nemal si pokorné srdce, hoci si o všetkom vedel.“ (Dan 5,22)`

`Čo môžeš urobiť preto, aby si sa nedopustil podobných chýb, aké urobil Bélšaccar? Ako ti môže pomôcť vedomie toho, čo pre teba Boh urobil a koľko milosti ti preukázal, uchovať si pred ním pokoru a úctu?`