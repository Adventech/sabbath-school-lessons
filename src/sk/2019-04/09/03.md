---
title:  Návrat domov
date:   25/11/2019
---

> <p></p>
> 1Toto sú príslušníci provincie, ktorí šli z vyhnanstva, zajatci, ktorých odvliekol babylonský kráľ Nebúkadnecar do Babylonu. Vrátili sa do Jeruzalema a do Judska, každý do svojho mesta; ... 70Tak sa teda kňazi, leviti a poniektorí z ľudu usadili tu; speváci, vrátnici a sluhovia chrámu vo svojich mestách; celý Izrael býval vo svojich mestách.  (Ezd 2,1.70)

> <p></p>
> 6Toto sú ľudia z provincie, ktorí sa vrátili zo zajatia, do ktorého ich odvliekol babylonský kráľ Nebúkadnecar. Vrátili sa do Jeruzalema a Judska, každý do svojho mesta. ... 72Nato sa kňazi, leviti, vrátnici, speváci, ako aj niektorí z ľudu usídlili v Jeruzaleme, chrámoví nevoľníci i celý Izrael zasa vo svojich mestách. Keď nadišiel siedmy mesiac, Izraeliti už boli vo svojich mestách.  (Neh 7,6.72)

`Druhá kapitola knihy Ezdráš prináša pomerne dlhý zoznam tých, ktorí sa vďaka Božiemu zásahu mohli vrátiť späť do Judska, do vlasti svojich predkov. Podobný zoznam nájdeme aj v siedmej kapitole knihy Nehemiáš. V čom sú oba zoznamy rovnaké a v čom sa líšia? Čo sa ti zdá na v týchto dvoch kapitolách zvláštne?`

Opakovanie informácií z Edráša 2 (zoznam tých, čo sa vrátili z babylonského zajatia spolu so Zerubbábelom a Jéšuom) u Nehemiáša 7 je zámerné. Oba zoznamy sa nám môžu zdať nudné, zjavujú však niečo dôležité – Bohu záleží na podrobnostiach, ktoré nás možno vôbec nezaujímajú.

Jeruzalemské hradby boli teraz dokončené. Biblický text v tejto chvíli zámerne zdôrazňuje skutočnosť, že sa na tomto úspechu s Božou pomocou aktívne podieľala už prvá generácia navrátilcov z obdobia Ezdráša a Nehemiáša. Súčasná generácia stavala na tom, čo dosiahla predchádzajúca generácia, a to aj napriek tomu, že zadaná úloha bola náročná, plná rôznych problémov a jej dokončenie trvalo oveľa dlhšie, než predpokladali. Vedenie Ezdráša a Nehemiáša celej veci výrazne pomohlo, ale svoje poslanie si splnili všetci ľudia, ktorí sa na zverenej úlohe podieľali. Každá skupina plnila iné dielo a v inom čase, ale výsledok ich snaženia bol impozantný. Začiatok (Ezdráš 2) bol prepojený s koncom (Nehemiáš 7) a podarilo sa nielen znova postaviť chrám, ale aj obnoviť Jeruzalem.

„Izraeliti už boli vo svojich mestách.“ (Neh 7,72) Celý návrat a obnova mesta a chrámu boli v mnohých ohľadoch pozoruhodné. Ľudia, ktorých mesto bolo spustošené, chrám bol zničený a krajina vyplienená, sa teraz vrátili a usilovne pracovali na obnove mesta a chrámu. Už táto situácia musela byť pre nich aj pre okolité národy obdivuhodná. Všetko sa však dialo v súlade s Božou vôľou a podľa Jeho zasľúbení.

`Čo sa práve teraz v tvojom živote javí ako beznádejné? Čo by si mal alebo mohol urobiť preto, aby si dôveroval Bohu, že ti pomôže náročnú situáciu zvládnuť?`