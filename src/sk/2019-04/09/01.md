---
title:  'Zoznamy a rodokmene: povzbudenie v neľahkých časoch'
date:   23/11/2019
---

### Texty na tento týždeň
Ezd 1,7–11; 2,1–70; 8,1–15; 8,24–26; Neh 11,1–36

> <p>Základný text</p>
> „[Všetci] pripojili sa k svojim vznešeným bratom, zaviazali sa kliatbou a prísahou, že sa budú riadiť Božím zákonom, ktorý bol vydaný prostredníctvom Božieho služobníka Mojžiša, a budú zachovávať a plniť všetky príkazy Hospodina, nášho Pána, jeho právne predpisy a jeho ustanovenia.“  (Neh 10,30)

Pri čítaní Písma väčšinou preskakujeme rodokmene a rôzne dlhé zoznamy ľudí a vecí. Nevidíme na nich nič zaujímavé, preto im často nevenujeme pozornosť. Boh ich však nechal do Biblie zapísať s určitým zámerom. Biblický Boh je totiž Bohom detailov. Všíma si podrobnosti a maličkosti, čo nám môže dať istotu, že na nás nikdy nezabudne. Jednotlivé biblické rodokmene okrem iného naznačujú, že pozná každého – aj našu rodinu. Zoznamy rôznych vecí a detailov zasa ukazujú, že Bohu záleží aj na tom, čo je zdanlivo „bezvýznamné“. Ježiš to naznačil, keď povedal: „6Či nepredávajú päť vrabcov za dva haliere? A Boh ani na jedného z nich nezabúda. 7Vy však máte spočítané aj vlasy na hlave. Nebojte sa, vy ste drahší ako mnoho vrabcov.“ (Luk 12,6.7) Boh, ktorému záleží aj na malých veciach, stará sa aj o nás a pozná všetky detaily toho, čo nás trápi a sužuje.

S niektorými takýmito „súpismi“ ľudí alebo vecí sa stretávame aj v knihách Ezdráš a Nehemiáš. Boh ich už vtedy použil ako uistenie pre svoj ľud, že sa zaujíma o každého jednotlivca a o všetko, čo jeho deti prežívajú. Aj dnes preto môžeme mať úplnú dôveru a prežívať istotu, že Bohu záleží na každej oblasti nášho života. Toto poznanie nám prináša pokoj a zároveň by nás malo viesť k vedomiu, že aj my by sme sa mali starať o všetky oblasti nášho života.