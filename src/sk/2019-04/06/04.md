---
title:  Čítanie a vykladanie Božieho slova?
date:   05/11/2019
---

> <p></p>
> 4Zákonník Ezdráš stál na vyvýšenom drevenom podstavci, ktorý na ten účel zhotovili. Vedľa neho stál po pravici Mattitja, Šema, Anája, Urija, Chilkija, Maaséja a po ľavici Pedája, Míšael, Malkija, Chášum, Chašbaddána, Zekarja a Mešullám. 5Ezdráš otvoril knihu pred všetkým ľudom, lebo stál vyššie. Keď knihu otvoril, všetok ľud povstal. 6Ezdráš dobrorečil Hospodinovi, veľkému Bohu. Všetok ľud pozdvihol ruky a odpovedal: Amen, amen! Padli na kolená a klaňali sa Hospodinovi tvárou až po zem. 7Jéšua, Báni, Šérebja, Jámin, Akkúb, Šabbetaj, Hódija, Maaséja, Kelíta, Azarja, Józabad, Chánan, Pelája a leviti vysvetľovali ľudu zákon. Ľud stál na svojom mieste. 8Čítali z knihy Božieho zákona, odsek za odsekom, a vysvetľovali zmysel, aby ľudia chápali, čo sa čítalo.  (Neh 8,4–8)

`Uvažuj o texte Neh 8,4–8. Ako na teba pôsobí tento spôsob spoločného čítania knihy zákona?`

V texte sa dozvedáme o dvoch skupinách mužov. Prvá skupina trinástich mužov (Neh 8,4) pomáhala s čítaním Božieho slova, druhá skupina trinástich (Neh 8,7) pomáhala s vysvetľovaním textu. Nemáme žiadne konkrétne informácie o tom, ako to celé v danom otvorenom priestore prebiehalo. Je možné, že prvá skupina pomáhala držať zvitky Tóry (hebrejské zvitky boli ťažké a čítajúci potreboval pomoc s ich otváraním) a pravdepodobne sa aj striedali pri čítaní. Keďže čítali od rána až do obeda, museli nájsť spôsob, ako osloviť každého zhromaždeného človeka.

Slovné spojenie „vysvetľovali zmysel, aby ľudia chápali“ (Neh 8,8) sa môže vzťahovať nielen na výklad textu, ale aj na jeho preklad. Obe možnosti sú v danom kontexte rovnako možné. Navrátilci žili v Babylone mnoho rokov (väčšina z nich sa tam pravdepodobne narodila), a preto ich hlavným jazykom bola aramejčina. Mnohí – predovšetkým mladší – mohli mať preto ťažkosti porozumieť textu v hebrejčine. Súčasne však bolo pre nich užitočné, keď spolu s textom dostávali určitý výklad súvislostí. Takéto vysvetľovanie zaiste napomáhalo to, aby text prehováral hlbšie do ich situácie a rozhodli sa aplikovať jeho posolstvo do svojho života.

`Prečítaj si text Sk 8,26–38. V čom sa opísaná situácia podobá tomu, čo sa dialo v Jeruzaleme? Čo sa z toho môžeš naučiť?`

`Ako protestanti veríme, že každý veriaci potrebuje osobne poznať Božie slovo a nielen slepo prijímať, čo nám niekto nahovorí – bez ohľadu na jeho postavenie alebo autoritu. Zároveň však platí, že pre nás môže byť veľmi užitočné, keď nám niekto pomôže biblický text vysvetliť. Každý z nás musí sám pre seba vedieť, čomu verí. Súčasne nám však lepšie porozumenie môže priniesť spoločné štúdium alebo výklad niekoho, kto sa danej oblasti venuje profesionálne. Aká je tvoja skúsenosť s osobným a spoločným štúdiom Božieho slova?`