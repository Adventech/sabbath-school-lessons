---
title:  Spoločné zhromaždenie ľudu
date:   03/11/2019
---

> <p></p>
> 1Všetok ľud do jedného sa zhromaždil na námestie pred Vodnou bránou. Vyzvali zákonníka Ezdráša, aby priniesol knihu Mojžišovho zákona, ktorý Hospodin prikázal Izraelu. 2Kňaz Ezdráš v prvý deň mesiaca priniesol zákon [Tóru] pred zhromaždenie mužov, žien a tých, ktorí boli schopní rozumieť, čo počúvajú.  (Neh 8,1.2)

`Uvažuj o texte Neh 8,1.2. Akú dôležitosť malo Božie slovo pre ľud? Čo by si očakával od kolektívneho počúvania Božieho slova? V čom vidíš dôležitosť takéhoto konania?`

Keď Židia napokon dokončili stavbu hradieb a nasťahovali sa do Jeruzalema, na začiatku siedmeho mesiaca sa zhromaždili na námestí v Jeruzaleme. Siedmy mesiac – tišri, bol pre Izraelitov pravdepodobne najdôležitejším mesiacom, keďže sa v ňom odohrávali viaceré sviatky – slávnosť trúbenia (príprava na Boží súd, 1. deň mesiaca), Deň zmierenia (deň súdu; 10. deň mesiaca) a slávnosť stánkov (pripomienka vyslobodenia z Egypta a Božej starostlivosti počas putovania po púšti, 15. deň mesiaca).

Zhromaždenie, o ktorom hovoríme, sa udialo prvého dňa tohto mesiaca, keď sa mala konať slávnosť trúbenia. Čítame, že „všetok ľud do jedného“ prišiel na osobité zhromaždenie, kde sa chceli prostredníctvom počúvania „zákona“ zoznámiť so svojím Bohom a dejinami.

Ezdráš dostal pozvanie, aby pred všetkými čítal knihu Mojžišovho zákona. Na túto príležitosť vybudovali dokonca vyvýšené pódium (Neh 8,4). V texte sa nespomína nijaký konkrétny organizátor, neuvádza sa tam, že by niekoho prinútili zúčastniť sa. „Oni“ (teda ľud) vyzvali Ezdráša, aby priniesol zákon. Hebrejský text v tejto súvislosti hovorí o „Tóre“, čo je označenie pre päť Mojžišových kníh. V nich sa nachádza aj zákon, ktorý Mojžiš dostal od Hospodina na vrchu Sinaj.

`Prečítaj si text 5Moj 31,9–13. Čo sa zhromaždený ľud dozvedel z tohto textu? Čo sa z toho môžeme naučiť my dnes?`

Mojžiš Izraelitom povedal, že počas slávnosti stánkov sa majú stretnúť a spoločne čítať Boží zákon. Spomína pritom rôzne skupiny ľudí – mužov, ženy, deti a cudzincov, ktorí bývajú medzi nimi. Všimnite si, že tu mali pri čítaní Božieho slova svoje miesto spolu s dospelými aj deti. Mohli tak vnímať nielen to, čo Boh hovorí, ale aj úctu svojich rodičov k Bohu a jeho posolstvu.

`Doslovné znenie textu Neh 8,1 hovorí, že sa zhromaždili „ako jeden muž“. Čo ti to hovorí o jednote medzi veriacimi?`