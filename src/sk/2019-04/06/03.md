---
title:  Čítanie a počúvanie zákona
date:   04/11/2019
---

> <p></p>
> Čítal [Ezdráš] z neho na námestí pred Vodnou bránou od svitania do poludnia pred mužmi, ženami a tými, čo boli schopní rozumieť. Pozornosť všetkých bola upriamená na Knihu zákona.  (Neh 8,3)

> <p></p>
> Teraz, Izrael, počúvaj ustanovenia a právne predpisy, ktoré vás učím zachovávať, aby ste žili a mohli ste vojsť a obsadiť krajinu, ktorú vám dáva Hospodin, Boh vašich otcov.  (5Moj 4,1)

Ezdráš „priniesol knihu Mojžišovho zákona“ pred celé zhromaždenie. Čo im z nej čítal? Opakoval im dookola Desatoro? Keď hovoríme o „Mojžišovom zákone“, musíme pod ním rozumieť všetkých päť kníh, od Genezis po Deuteronómium, teda celú Tóru. Samotný „zákon“ tvoril teda len časť toho, čo Ezdráš čítal. Celkom určite môžeme pod tento pojem zahrnúť aj rôzne nariadenia a príkazy, ktoré sú súčasťou „zákona“. Ide o Božie nariadenia, ktoré nám ukazujú cestu, po ktorej máme kráčať, aby sme neminuli cieľ. Keď Ezdráš čítal, ľudia sa dozvedali o svojich dejinách ako o dejinách Božieho ľudu od stvorenia až po službu Jozuu. Prostredníctvom príbehov, piesní, básní, požehnaní a zákonov sa dozvedali o zápasoch národa a Božej vernosti voči nim. Áno, Tóra obsahuje Desatoro a ostatné príkazy a nariadenia. Súčasťou Tóry je však aj rozprávanie o dejinách Božieho ľudu a o tom, ako Boh tento ľud viedol. Takýmto spôsobom spoločenstvo spoznávalo svoje korene a svoju identitu.

**Uvažuj o uvedených textoch v kontexte nášho prístupu k Božiemu slovu. Čo ti môže pomôcť byť voči Božiemu slovu vnímavejší?**

`Neh 8,3`

`5Moj 4,1; 6,3.4`

`Joz 1,9`

`Žalm 1,1.2`

`Prísl 19,20`

`Ezech 37,4`

`Mat 17,5`

Skutočnosť, že ľudia túžili počúvať Božie slovo, je veľmi pravdepodobne výsledkom Ezdrášovho pôsobenia počas predchádzajúcich trinástich rokov. Bol oddaný Božiemu dielu, vyučoval národ Božie slovo a snažil sa priniesť zmenu. Keď ľudia počuli od Ezdráša Božie slovo, vnímali ho ako živé a mocné. Výsledkom bolo, že sa vedome rozhodli počúvať Boha a riadiť sa jeho radami. Aj počas uvedenej udalosti sa teda zhromaždili, aby úctivo a túžobne počúvali Tóru a učili sa z nej.

Čím viac sa otvoríme Božiemu slovu, tým viac budeme túžiť, aby v našom živote pôsobil Boh.

`Aký je tvoj osobný vzťah k Božiemu slovu? Ako sa tvoja viera v Božie slovo prejavuje v tvojom živote – ako sa riadiš tým, čo sa v ňom dozvedáš? V čom by bol tvoj život iný, keby si sa neriadil Písmom?`