---
title:  Radosť z Hospodina
date:   07/11/2019
---

> <p></p>
> 10Ďalej im povedal: Choďte, jedzte dobroty, pite sladké nápoje a pošlite niečo aj tým, čo nemajú nič pripravené, lebo tento deň je zasvätený nášmu Pánovi. Nebuďte smutní, lebo robiť radosť Hospodinovi je vaším útočiskom. ... 13Na druhý deň sa zhromaždili predáci rodín všetkého ľudu, kňazi aj leviti k zákonníkovi Ezdrášovi, aby sa ďalej oboznámili so slovami zákona. 

> <p></p>
> 14V zákone, ktorý Hospodin prikázal prostredníctvom Mojžiša, našli napísané, že Izraeliti majú počas slávnosti v siedmom mesiaci bývať v stanoch... 17Tak si celé spoločenstvo tých, čo sa vrátili zo zajatia, zhotovilo stany a bývalo v nich. Izraeliti tak totiž nerobili od čias Jozuu, syna Núna, až po onen deň. Zavládla preveľká radosť. 18Každodenne, od prvého až do posledného dňa, sa čítala kniha Božieho zákona. Sedem dní svätili slávnosť a na ôsmy deň sa podľa nariadenia konalo slávnostné zhromaždenie.  (Neh 8,10–18)

Slová „radosť Hospodinova je vašou silou“ (Neh 8,10; Roh) nám slúžia ako pripomenutie, že je Božou vôľou, aby sme sa tešili a užívali si život. Veď napokon, nejde o hocijakú radosť. Táto radosť vychádza z toho, že poznáme Boha a realitu jeho lásky. Tešiť sa z Boha a radovať sa z jeho dobroty a zo všetkého, čo pre nás robí, je niečo, čo môžeme prežívať každý deň. Mať potešenie v Bohu nám dáva silu zvládať to, čo prichádza do nášho každodenného života.

`Uvažuj o texte Neh 8,13–18. Pokús sa zhrnúť hlavnú myšlienku týchto veršov. O čom svedčí konanie ľudu a vodcov národa? Aká bola vtedy v Božom ľude situácia?`

Na druhý deň prišli za Ezdrášom predáci ľudu, aby sa z Božieho slova dozvedeli viac. Táto iniciatíva zástupcov ľudu ukazuje na ich túžbu viesť spoločenstvo čo najbližšie k Bohu. Pochopili, že ak oni sami nebudú hľadať Boha a správnu cestu, po ktorej majú ísť, nebudú môcť viesť národ k Hospodinovi.

`Prečítaj si text 3Moj 23,39–43. Ako mali podľa týchto veršov ľudia prežívať sviatok stánkov? Aký bol zmysel tohto konania?`

Všimni si, že text Neh 8,15 sa odvoláva na skutočnosť, že konanie ľudí bolo v súlade s tým, čo bolo napísané. Vidíme tu ďalší príklad ich odhodlania riadiť sa Božím slovom. Veľmi pravdepodobne si po rokoch vyhnanstva uvedomovali, kam národ priviedla neposlušnosť. V texte 3. Mojžišovej zaznievajú tieto slová: „Sedem dní sa budete radovať pred Hospodinom, svojím Bohom.“ (3Moj 23,40) Inými slovami, keď si ľudia uvedomili, že Boh im svojím konaním prejavuje milosť, milosrdenstvo a zachraňuje ich, mohli sa tešiť zo všetkých Božích skutkov.

`Uvažuj o obrovskom dare, ktorý sme dostali v Ježišovi Kristovi, na ktorého poukazovali všetky hebrejské sviatky. Ako sa môžeme naučiť radovať v Hospodinovi aj uprostred ťažkostí a bolestných skúšok? Prečo je dôležité chváliť Boha aj v ťažkých časoch?`