---
title:  Božie slovo, slzy a radosť
date:   02/11/2019
---

### Texty na tento týždeň
Neh 8,1–10

> <p>Základný text</p>
> Čítali z knihy Božieho zákona, odsek za odsekom, a vysvetľovali zmysel, aby ľudia chápali, čo sa čítalo.  (Neh 8,8)

Nachádzame sa v situácii, keď boli dokončené jeruzalemské hradby a osadené brány. Izraeliti pod vedením Nehemiáša dokončili svoju prácu. Po dokončení hradieb zostali okolité národy v úžase a skonštatovali, že „toto dielo sa uskutočnilo s pomocou... Boha“ (Neh 6,16). Nepriatelia pochopili, že Boh Izraela je skutočný, pretože napriek mocnému odporu a nenávisti, ktorým Izraeliti čelili, dokázali dokončiť všetku prácu, čo si vytýčili. Po dokončení mestského opevnenia Nehemiáš poveril nových správcov. Vedenie mesta zveril do rúk svojmu bratovi Chanánimu a za veliteľa pevnosti vymenoval Chananju. Oboch mužov vybral nie na základe príbuzenského vzťahu, ale kvôli ich dôveryhodnosti, spoľahlivosti a bohabojnosti (Neh 7,2). Hradby boli dokončené v mesiaci elúl (šiesty mesiac; Neh 6,15).

Čo na Izraelitov čakalo po dokončení hradieb? Nasledujúce kapitoly knihy Nehemiáš (kapitoly 8 až 10) opisujú dôležitý sled udalostí, ktoré sa odohrali v mesiaci tišri (siedmy mesiac, Neh 8,2). V týchto veršoch môžeme sledovať, ako sa Izraeliti rozhodli poslúchať Božie Slovo a ako sa z neho tešili.