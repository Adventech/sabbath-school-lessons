---
title:  Reakcia ľudu
date:   06/11/2019
---

> <p></p>
> 9Vtedy kráľovský miestodržiteľ Nehemiáš, kňaz a zákonník Ezdráš i leviti, ktorí poučovali ľud, povedali všetkému ľudu: Tento deň je zasvätený Hospodinovi, vášmu Bohu. Nesmúťte a neplačte! Všetok ľud totiž plakal, keď počul slová zákona. 10Ďalej im povedal: Choďte, jedzte dobroty, pite sladké nápoje a pošlite niečo aj tým, čo nemajú nič pripravené, lebo tento deň je zasvätený nášmu Pánovi. Nebuďte smutní, lebo robiť radosť Hospodinovi je vaším útočiskom. 11Aj leviti upokojovali všetok ľud: Utíšte sa, lebo tento deň je posvätný. Nebuďte smutní! 12Vtedy všetok ľud odišiel jesť, piť, posielať dary a poriadať veľkú radostnú slávnosť, lebo pochopil slová, ktoré mu oznámili.  (Neh 8,9–12)

Keď Ezdráš otvoril Božie slovo, hebrejskú Tóru, ľudia sa postavili a Ezdráš začal dobrorečiť Bohu. Potom všetci ľudia zdvihli ruky a volali: „Amen, amen!“ (Neh 8,5.6) Napokon padli na kolená a klaňali sa Hospodinovi tvárou na zem.

Takáto reakcia nie je predpisová, ale skôr opisná. Bol to spôsob, akým odpovedali na čítané Slovo. Tieto rituály boli vyjadrením ich uctievania Boha, ktoré v sebe zahŕňalo ich telá aj mysle. Naše uctievanie Boha musí zahŕňať celú našu bytosť. Nemali by sme sa báť prejaviť nášmu Bohu a Kráľovi takú úctu a vážnosť, aká mu náleží.

`Uvažuj o texte Neh 8,9–12. Prečo podľa teba ľudia po počutí Božieho slova smútili a plakali? Aká bola reakcia Nehemiáša, Ezdráša a levitov?`

Keď ľudia počúvali Božie slovo, bolestne si uvedomili svoju hriešnosť. Keď sa nám Boh zjavil a my sme začali chápať, že Boh je plný lásky, dobroty, milosrdenstva a vernosti, uvedomili sme si svoju nehodnosť a zlyhania. Poznávaním Božej svätosti prostredníctvom Jeho slova začíname vidieť náš zúfalý stav v novom svetle. Uvedomujeme si, akí vzdialení sme od Božieho ideálu. Toto zistenie priviedlo Izraelitov k plaču a zármutku. Nemali však smútiť. Ako povzbudenie a poučenie zazneli slová: „Radosť Hospodinova je vašou silou.“ (Neh 8,10; Roh) Inými slovami, napriek svojim zlyhaniam a nedostatkom mohli dôverovať v Božiu moc.

Deň tohto zhromaždenia bol výnimočný aj tým, že pripadol na slávnosť trúbenia (Roš ha-šana), keď sa trúbením signalizovala dôležitosť prípravy „srdca“ na deň Hospodinovho súdu (Deň zmierenia, ktorý pripadal na 10. deň mesiaca tišri). Zvuk trúb bol volaním postaviť sa pred Hospodina a kajať sa. Keďže tento deň mal ľuďom pripomínať, aby sa obrátili k Bohu, plač a smútok boli na mieste. Ale vodcovia pripomenuli ľuďom, že keď už vykonali pokánie, Boh ich počul, a preto je teraz čas na oslavu a radosť z Božieho odpustenia.

`Hriech je sám osebe desivý. Ježiš zomrel na kríži, čo bol jediný spôsob, ako nás oslobodiť spod moci hriechu a dať nám nádej na večný život. Aké emócie prežívaš, keď uvažuješ o týchto skutočnostiach?`