---
title: 'Sobota a vzťah k druhým'
date: 31/08/2021
---

> <p></p>
> <sup>5</sup>Ak teda budete pozorne počúvať môj hlas a budete zachovávať moju zmluvu, budete mojím osobným vlastníctvom medzi všetkými národmi, lebo celá zem je moja. <sup>6</sup>Budete mi kráľovstvom kňazov, svätým národom.  

> <p></p>
> Šesť dní konaj svoju prácu, v siedmy deň odpočívaj, aby si mohol odpočinúť tvoj býk i osol a oddýchol si aj syn tvojej slúžky a cudzinec.  

**Osobné štúdium**

`Uvažuj o texte 2Moj 19,5.6. Čo tieto verše hovoria o postavení starovekého Izraela? (Na porovnanie pozri aj 1Pet 2,9.)`

Izrael bol vyvedený z egyptského zajatia, aby sa stal Božím ľudom zmluvy. Ak by tento národ zostal verný, prostredníctvom neho by sa mohlo evanjelium dostať ku všetkým národom sveta. Je zrejmé, že Izraeliti sa stali objektom mimoriadnej Božej starostlivosti a Božieho záujmu. Dostali nielen mimoriadne výsady, ale aj výnimočnú zodpovednosť.

`Uvažuj o texte 2Moj 23,12. Na čo kladie dôraz tento verš? Čo nás učí o Božom pohľade na tých, čo neboli Izraelitmi? (Pozri aj 2Moj 20,10.)`

Mnohým ľuďom uniká skutočnosť, že sobota má všeobecnú platnosť. Najčastejším omylom je názor, že sobota bola určená len Židom. Chyba tohto prístupu sa dá odhaliť hneď podľa prvých dvoch kapitol knihy Genezis. Boh je Stvoriteľom všetkých ľudí, a preto všetci majú pamätať na sobotný deň.

Okrem toho, že si máme pripomínať, čím je sobota pre nás, mali by sme pamätať aj na to, čo nám sobota hovorí o iných ľuďoch. Náš odpočinok a naše spoločenstvo so Stvoriteľom a s Vykupiteľom nás budú viesť k tomu, aby sme ostatných vnímali novým pohľadom. Aj oni sú stvorení tým istým Bohom ako my, miluje ich ten istý Boh ako nás a zomrel za nich ten istý Vykupiteľ ako za nás. Ako sme už videli (2Moj 20,10; 5Moj 5,14), služobníci, cudzinci, a dokonca aj zvieratá majú mať možnosť v sobotu odpočívať.

Skutočnosť, že zo sobotného odpočinku sa mali radovať a mali mať z neho úžitok aj tí, čo (ešte) nemali účasť na zmluvných zasľúbeniach daných Izraelu, vypovedá o sobotnom odpočinku veľmi veľa. S ľuďmi, ba ani so zvieratami by sa nikdy nemalo zaobchádzať násilne. Nikto by nemal byť vystavený týraniu a zneužívaniu. Hebreji si mali každý týždeň pripomínať, ako veľa majú spoločné s inými ľuďmi. A máme si to pripomínať aj my. Aj keď máme podiel na požehnaniach, aké iní nedostávajú, máme si pamätať, že sme súčasťou hriešnej ľudskej rodiny. Mali by sme preto k ostatným pristupovať s úctou a rešpektom.

**Aplikácia**

`Ako by sa tvoje zachovávanie soboty mohlo stať požehnaním pre tých, čo sobotu nezachovávajú? Ako môžeš použiť sobotu na vydávanie svedectva iným?`