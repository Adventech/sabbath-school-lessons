---
title: 'Sobota ako oslava slobody'
date: 30/08/2021
---

> <p></p>
> <sup>1</sup>Čo teda povieme? Máme zotrvať v hriechu, aby sa rozmnožila milosť? <sup>2</sup>Určite nie! Ako by sme mohli my, ktorí sme zomreli hriechu, v ňom ešte žiť? <sup>3</sup>Alebo neviete, že všetci, čo sme boli pokrstení v Krista Ježiša, boli sme pokrstení v jeho smrť? <sup>4</sup>Krstom sme teda spolu s ním boli pochovaní v smrti, aby sme tak, ako bol slávou Otca vzkriesený z mŕtvych Kristus, aj my kráčali v novote života. <sup>5</sup>Ak sme s ním zjednotení podobnosťou jeho smrti, budeme s ním zjednotení aj vo vzkriesení. <sup>6</sup>Veď vieme, že náš starý človek bol spolu s ním ukrižovaný, aby bolo zneškodnené telo hriechu, aby sme už viac neboli otrokmi hriechu. <sup>7</sup>Lebo kto zomrel, stal sa slobodným od hriechu. 

**Osobné štúdium**

Ako sme si už ukázali, sobota nepripomína len dielo stvorenia. Keď sa v Písme stretávame s Desatorom druhýkrát, Mojžiš hovorí o štyridsiatich rokoch putovania Izraelitov na púšti. Tentoraz dôvod svätenia soboty nesúvisí so stvorením, ale s vyslobodením z egyptského zajatia a otroctva (5Moj 5,12–15).

A hoci dnes nie sme otrokmi v Egypte, každý z nás zápasí s iným druhom otroctva, ktoré môže byť v určitom zmysle rovnako ťaživé.

**Čo všetko nás dnes môže zotročovať? Uvažuj o tom v kontexte nasledovných veršov.**

`1Moj 4,7`

`Heb 12,1`

`2Pet 2,19`

Sobota je oslavou slobody od všetkého, čo nás spútava a vedie k neslobode. Sobota nám pripomína, že existuje sloboda od hriechu, ktorú nemôžeme dosiahnuť vo vlastnej sile, ale Božou mocou, ktorú prijímame vierou. Sobota nám tiež pripomína, že túto slobodu si nemôžeme ničím zaslúžiť. Prvorodení Izraela boli zachránení krvou baránka, ktorá sa natrela na veraje dverí v predvečer ich vyslobodenia z Egypta (2. Mojžišova 12). Aj my sme boli zachránení krvou Baránka a teraz žijeme v slobode, ktorú máme v Ježišovi Kristovi.

`Uvažuj o texte z úvodu (Rim 6,1–7). Ako súvisia Pavlove slová s darom, ktorý nám pripomína sobota?`

„Pamätaj, že si bol otrokom v Egypte a že ťa Hospodin, tvoj Boh, odtiaľ vyviedol mocnou rukou a vystretým ramenom.“ (5Moj 5,15) Tieto slová ľuďom pripomínali, že boli zachránení Hospodinovou mocou, ktorá konala v ich prospech. O čo viac by sme si ako kresťania mali znova a znova pripomínať a uvedomovať, že len dielo a moc Ježiša Krista v náš prospech nás môže zachrániť od hriechu?

Toto prikázanie nám hovorí, aby sme nachádzali odpočinok v spasení, ktoré pre nás svojou mocou vydobyl Boh. Uvažovanie o Bohu ako Stvoriteľovi nás oslobodzuje od vlastných pokusov dosiahnuť spravodlivosť. Vierou si pripomíname si, že on má moc nás pretvoriť a vyslobodiť z otroctva hriechu. Ak mu dovolíme, aby v nás konal svoje dielo, môže túto zmenu urobiť práve teraz.

**Aplikácia**

`Aká je tvoja vlastná skúsenosť s otroctvom hriechu? Ako sa môžeme naučiť prijímať zasľúbenia, ktoré sme dostali od Ježiša v súvislosti s vyslobodením z otroctva?`