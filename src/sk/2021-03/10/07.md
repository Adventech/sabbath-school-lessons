---
title: 'Podnety na zamyslenie'
date: 03/09/2021
---

„Po celý týždeň by sme mali pamätať na sobotu a pripravovať sa na jej svätenie podľa prikázania. Nemali by sme zachovávať sobotu len ako prikázanie, ale mali by sme rozumieť, ako duchovne súvisí so všetkým, čo robíme.“ (6T 353)

„Celé nebo zachováva sobotu, nie však ľahostajne a pasívne. V tento deň by sme mali byť aktívni a čulí. Máme sa predsa stretnúť s Bohom a s naším Spasiteľom Kristom! Môžeme ho vo viere vidieť. On túži požehnať a občerstviť každého človeka.“ (6T 362)

„Požiadavky na Boha sú v sobotný deň ešte väčšie než v iné dni. Boží ľud v ten deň nevykonáva každodennú prácu a posvätný čas trávi rozjímaním a bohoslužbou. V sobotu prosí o zrejmejšiu Božiu blahosklonnosť než v iné dni. Žiada Pána o zvláštnu pozornosť. Prosí o jeho zvláštne požehnanie. Boh nečaká do ukončenia soboty, aby mohol splniť tieto prosby. Nebeské dielo nikdy neprestáva a ani ľudia by nikdy nemali prestať konať dobro. Sobota nemala byť dňom číreho ničnerobenia. Zákon zakazuje prácu v Pánov deň. V ten deň prestáva zárobková činnosť a nie je dovolené zábavné podnikanie či zisková aktivita. Ako Boh po stvorení prestal pracovať, odpočinul si v sobotu a požehnal ju, tak má aj človek prerušiť starosti každodenného života a posvätné hodiny venovať zdravému odpočinku, bohoslužbe a dobročinným skutkom. Uzdravenie chromého bolo v dokonalom súlade so zákonom. Sobotu to len zvelebilo.“ (DA 207; TV 135)

**Námety na spoločné uvažovanie**

`V mnohých krajinách sa starostlivosť o životné prostredie stala predmetom vášnivých politických debát. Ako by sme sa ako adventisti mohli starať o prírodu bez toho, aby sme sa zapájali do často protichodných politických diskusií?`

`Služba sa začína v mysli. Ako v sebe môžeme rozvíjať zanietenejší postoj služby ľuďom okolo nás (v rodinách, v cirkvi, v mieste, kde žijeme)? Ako nám v tom môže pomôcť sobota?`

`Každá sobota nám pripomína, že Boh je Stvoriteľom ľudstva. Toto uvedomenie nám pomáha vnímať ľudí Božími očami. Ako nám sobota môže pomôcť chápať, že rasové, etnické, sociálno-ekonomické a rodové rozdiely sú nepodstatné, keď hovoríme o tom, že všetci sme stvorení na Boží obraz a sme objektom jeho lásky?`

Západ slnka: 19.25