---
title: 'Sobota a naša zodpovednosť za svet'
date: 29/08/2021
---

> <p></p>
> <sup>26</sup>Boh povedal: „Utvorme človeka na svoj obraz, na svoju podobu. Nech ľudia vládnu nad morskými rybami, nebeským vtáctvom, dobytkom, nad celou zemou a nad všetkými plazmi, čo sa hýbu po zemi!“ <sup>27</sup>Boh stvoril človeka na svoj obraz; na Boží obraz ho stvoril. Stvoril ich ako muža a ženu. 

> <p></p>
> Ak niekto preleje krv človeka, nech jeho krv preleje človek, lebo Boh utvoril človeka na Boží obraz. 

> <p></p>
> <sup>15</sup>Hospodin, Boh, vzal človeka a umiestnil ho v záhrade Eden, aby ju obrábal a strážil. <sup>19</sup>Keď Hospodin, Boh, stvárnil z hliny všetku poľnú zver a všetko nebeské vtáctvo, priviedol ich k človekovi, aby videl, ako ich pomenuje. Ako človek pomenoval každú živú bytosť, tak sa volá. 

**Osobné štúdium**

Zo všetkých desiatich prikázaní sa len štvrté začína slovom „pamätaj“. V Desatore nenachádzame „pamätaj, aby si nekradol“ alebo „pamätaj, že nemáš zabíjať“. Jedine vo štvrtom prikázaní zaznieva „pamätaj na deň soboty“.

Myšlienka „pamätania“ predpokladá minulosť, teda že niečo sa kedysi udialo a my si to máme pamätať. Keď si pamätáme, robíme si prepojenie s minulosťou. A ono „Pamätaj na sobotný deň, že ho máš svätiť!“ nás vedie priamo do samotného stvoriteľského týždňa.

`Uvažuj o textoch 1Moj 1,26.27 a 9,6. Čo tieto verše hovoria o výnimočnom postavení človeka a o jeho zásadnej odlišnosti od zvyšku stvorenstva? Prečo je dôležité uvedomiť si túto odlišnosť?`

Keď si pripomíname akt stvorenia, uvažujeme o tom, že sme stvorení na Boží obraz. Nič také sa v správe o stvorení nehovorí o nikom a ničom inom. Je zrejmé, že ako ľudské bytosti sa zásadne líšime od všetkého ostatného stvorenstva na našej planéte, a to bez ohľadu na to, koľko DNA máme spoločnej s niektorými zvieratami. A na rozdiel od rozšírených názorov nie sme len vyššie vyvinuté ľudoopy alebo formy prehistorických primátov. Ako ľudia stvorení na Boží obraz sme jedinečnými bytosťami, ktoré Boh na tomto svete stvoril.

`Uvažuj o veršoch 1Moj 2,15.19. Čo nám príbeh stvorenia pripomína o našom vzťahu k stvorenstvu?`

Uvedomenie si, že Boh stvoril nielen nás, ale aj celý náš svet, je pripomienkou našej zodpovednosti za stvorenstvo. Písmo hovorí, že jednou z úloh človeka bolo „vládnuť“ (1Moj 1,26) nad stvorenstvom. Vládnuť neznamená zneužívať. Máme vládnuť ako Boží zástupcovia. Máme k stvorenému svetu pristupovať s láskou a starostlivosťou, ako by to robil Boh.

Áno, hriech všetko skazil a zničil, ale naša planéta je stále Božím stvorením a nič nám nedáva právo zneužívať ju, a najmä nie na úkor ostatných ľudí, ako tomu často býva.

**Aplikácia**

`Hovorili sme, že zachovávanie soboty má byť pripomienkou toho, že Boh je Stvoriteľ. Ako nám tento rozmer soboty pomáha lepšie si uvedomiť, že máme byť dobrými správcami prírody a životného prostredia? Ako konkrétne môžeme ako kresťania prispieť k lepšej starostlivosti o prírodu – faunu, flóru, ovzdušie či vodné zdroje? Čo od nás Boh očakáva (od jednotlivcov aj cirkvi) v tejto oblasti?`