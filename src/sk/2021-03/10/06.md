---
title: 'Sobota ako znamenie, že patríme Bohu'
date: 02/09/2021
---

> <p></p>
> <sup>13</sup>„Toto oznám Izraelitom: ‚Zachovávajte moje soboty. Je to znamenie medzi mnou a vami pre všetky pokolenia, aby ste poznali, že ja, Hospodin, vás posväcujem. ... <sup>16</sup>Nech Izraeliti zachovávajú sobotu a dodržiavajú ju vo všetkých pokoleniach ako večnú zmluvu. <sup>17</sup>To je trvalé znamenie medzi mnou a Izraelitmi, lebo za šesť dní utvoril Hospodin nebo a zem, ale v siedmy deň odpočíval a oddychoval.‘“ 

**Osobné štúdium**

Počas druhej svetovej vojny Británia očakávala bezprostredné napadnutie nemeckou armádou. Do príprav na obranu sa investovalo mnoho úsilia. Pozdĺž pobrežia sa budovali opevnenia. Keďže po predpokladanom vylodení by cesty slúžili na rýchly presun do významných centier, na strategických bodoch boli vystavané dômyselné blokády. Anglickí predstavitelia sa potom rozhodli urobiť niečo zvláštne. Aby spomalili a zmiatli očakávané nepriateľské vojská, odstránili všetky cestné ukazovatele a železničné informačné tabule. Nápisy vyryté do kameňov alebo budov nemohli byť odstránené, preto na ne naniesli vrstvu omietky alebo betónu.

Značky a orientačné znamenia sú dôležité. Slúžia ako ukazovatele. V čase pred GPS technológiou sme všetci sledovali mapy a hľadali značky.

`Čoho znamením je sobota? Uvažuj o tom v kontexte veršov 2Moj 31,13.16.17. Ako môžeme slová obsiahnuté v týchto veršoch aplikovať dnes na nás, keď veríme v trvalú platnosť zákona?`

Hoci uvedené slová boli určené špecificky pre staroveký Izrael, ako kresťania sme dnes „Abrahámovo potomstvo a podľa prisľúbenia dedičia“ (Gal 3,29) a sobota aj dnes zostáva znamením medzi Bohom a jeho ľudom. V 2. Mojžišovej 31 je zdôraznené, že sobota je znamením Božej trvalej (alebo večnej) zmluvy (2Moj 31,16.17). Toto znamenie nám pomáha „poznať“ nášho Stvoriteľa, Vykupiteľa a Posvätiteľa. Je ako zástava, ktorá sa vztyčuje každých sedem dní a pomáha nám pamätať na niečo dôležité.

Božia sobota je trvalou pripomienkou nášho pôvodu, nášho oslobodenia, našej budúcnosti aj našej zodpovednosti za vydedencov a prehliadaných. Sobota je taká dôležitá, že namiesto toho, aby sme my niekam prichádzali, sobota prichádza k nám, opakovane každý týždeň. Pripomína nám, kto nás stvoril, čo pre nás robí a čo pre nás vykoná, keď stvorí nové nebesia a novú zem.

Svätý Boh pozýva svojich ľudských zmluvných partnerov, aby sa naladili na jeho rytmus, ktorý ukazuje, na čom naozaj záleží. Ukazuje na zachraňujúci vzťah medzi Stvoriteľom a Vykupiteľom na jednej strane a jeho vzdorovitým stvorenstvom na druhej strane. Každý týždeň sme v Božej moci a autorite vyzývaní, aby sme vstupovali do odpočinku, ktorý sme dostali v Ježišovi Kristovi. „Upierajme zrak na Ježiša, pôvodcu a završovateľa našej viery. Miesto radosti, ktorá sa mu ponúkala, pretrpel muky na kríži, pohrdol potupou a teraz sedí po pravici Božieho trónu.“ (Heb 12,2)

**Aplikácia**

`Čo ti môže pomôcť, aby si s Bohom prežil počas soboty hlbšiu skúsenosť?`