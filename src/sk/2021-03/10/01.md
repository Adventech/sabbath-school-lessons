---
title: 'Sobotný odpočinok'
date: 28/08/2021
---

### Texty na tento týždeň
1Moj 1,26.27; Rim 6,1–7; 2Moj 23,12; Ján 5,7–16; 2Moj 31,13–17

> <p>Základný text</p>
> Šesť dní sa bude pracovať, v siedmy deň bude sobota sviatočného odpočinku, deň bohoslužobného zhromaždenia. Nebudete vykonávať nijakú prácu. Je to sobota pre Hospodina vo všetkých vašich bydliskách. (3Moj 23,3)

Každý z nás sa už stretol s viacerými argumentmi proti sväteniu soboty ako siedmeho dňa. Medzi najčastejšie patrí, že Ježiš zmenil sobotu na nedeľu, že sobotu zrušil Ježiš alebo dokonca apoštol Pavol, alebo že apoštoli nahradili sobotu nedeľou na pamiatku vzkriesenia. Objavili sa aj iné, prepracovanejšie argumenty, ktoré napríklad tvrdia, že samotný Ježiš je naším sobotným odpočinkom, a preto nepotrebujeme svätiť sobotu ani žiadny iný deň. A samozrejme, neustále sa objavuje aj podivné tvrdenie, že odpočívaním v siedmy deň sa usilujeme vlastnými skutkami získať cestu do neba.

Existujú však aj kresťania, ktorých zaujala myšlienka odpočinku a dňa odpočinku. Argumentujú, že dňom odpočinku je nedeľa alebo že nezáleží na tom, ktorý deň človek svätí, ale že dôležitý je biblický koncept odpočinku.

Samozrejme, ako adventisti siedmeho dňa sa držíme trvalej platnosti Božieho morálneho zákona. Sme presvedčení, že zachovávanie Desatora vrátane doslovného znenia štvrtého prikázania je dôležité. Zároveň však vyznávame, že svätenie soboty nás v konečnom dôsledku nespasí, podobne ako nás nespasí ani poslušnosť piatemu, šiestemu, prvému či ktorémukoľvek inému prikázaniu.

Tento týždeň sa budeme podrobnejšie venovať dôležitosti a podstate odpočinku, ktorý nám Boh dal prostredníctvom sobotného prikázania.

**Osnova lekcie**

Už druhýkrát sa v tejto lekcii sústredíme na dar pokoja a odpočinku, ktorý od Boha dostávame v oddelenom sobotnom dni. Tentoraz nás bude zaujímať, ako konkrétne sa tento dar môže premietnuť do našich vzťahov k tým, ktorí žijú okolo nás.

- **1Moj 1,26.27: Sobota a naša zodpovednosť za prírodu (nedeľa)**
- **Rim 6,1–7: Sobota ako deň skutočnej slobody (pondelok)**
- **2Moj 23,12: Sobota a náš vzťah k druhým ľuďom (utorok)**
- **Ján 5,7–16: Sobota a služba núdznym (streda)**
- **2Moj 31,13–17: Sobota ako znamenie vzťahu s Bohom (štvrtok)**