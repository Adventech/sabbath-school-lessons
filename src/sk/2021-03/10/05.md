---
title: 'Služba druhým ako oslava Boha soboty'
date: 01/09/2021
---

> <p></p>
> <sup>7</sup>Chorý mu [Ježišovi] odpovedal: „Pane, nemám človeka, čo by ma zaniesol do rybníka, keď sa zvíri voda; kým ta dôjdem sám, zostúpi predo mnou iný.“ <sup>8</sup>Ježiš mu povedal: „Vstaň, vezmi si lôžko a choď!“ <sup>9</sup>A ten človek hneď ozdravel, vzal si lôžko a chodil. V ten deň však bola sobota, <sup>10</sup>a tak Židia dohovárali uzdravenému: „Je sobota, nesmieš nosiť lôžko!“ <sup>11</sup>Ale on im odpovedal: „Ten, čo ma uzdravil, mi povedal: ‚Vezmi si lôžko a choď!‘“ <sup>12</sup>Oni sa ho spýtali: „Ktože je ten človek, čo ti povedal: ‚Vezmi si lôžko a choď!‘?“ <sup>13</sup>Ale uzdravený nevedel, kto je to, lebo Ježiš sa vytratil zo zástupu, ktorý sa zišiel na tom mieste. <sup>14</sup>Potom Ježiš našiel tohto človeka v chráme a povedal mu: „Pozri, ozdravel si! Už nehreš, aby sa ti nestalo niečo horšie!“ <sup>15</sup>Uzdravený odišiel a povedal Židom, že je to Ježiš, kto ho uzdravil. <sup>16</sup>Židia prenasledovali Ježiša aj za to, že to robil v sobotu. 

**Osobné štúdium**

Zachovávanie soboty mali náboženskí predstavitelia v malíčku. V súvislosti so zachovávaním soboty existovali desiatky zákazov a pravidiel.

Medzi ne patril aj zákaz čokoľvek zväzovať a rozväzovať, zakladať oheň, prepravovať náklad medzi domovom a verejným miestom alebo na verejnosti prejsť viac než presne stanovenú vzdialenosť.

`Z čoho obvinili Ježiša náboženskí predstavitelia podľa textu Ján 5,7–16? Ako rozumieš ich obvineniu?`

Náboženskí predstavitelia vôbec nebrali na vedomie, že Ježiš práve urobil úžasný zázrak. Bolo im jedno, že uzdravený muž sa po tridsiatich ôsmich rokoch mohol postaviť a slobodne kráčať. Boli posadnutí tým, že muž pritom niesol svoje ležadlo – v sobotu a verejne. Namiesto toho, aby videli, ako „Pán soboty“ (Mar 2,28) využil tento špeciálny deň, týmto zákonníkom išlo len a len o zachovávanie ich vlastných pravidiel a predpisov. Musíme si dávať pozor, aby sme v našom kontexte nerobili podobné chyby.

`Ako text Izaiáš 58,2.3 odhaľuje Boží pohľad na zachovávanie soboty?`

Boh od nás neočakáva mechanické uctievanie alebo zbožné ticho. Chce, aby sa jeho ľud venoval iným ľuďom – najmä utláčaným a prehliadaným.

Izaiáš veľmi jasne hovorí: „13Ak v sobotu, v môj svätý deň, odvrátiš nohy od konania toho, čo sa ti páči, ak sobotu budeš volať rozkošou, ak Hospodinov svätý deň bude tvojou slávou a budeš ho sláviť tak, že sa nevydáš na svoje cesty a nebudeš robiť to, čo sa ti páči a viesť plané reči, 14nájdeš rozkoš v Hospodinovi. Umožním ti vznášať sa nad výšinami zeme a nasýtim ťa dedičstvom tvojho otca Jákoba, lebo Hospodinove ústa prehovorili.“ (Iz 58,13.14)

V sobotu by sme nemali robiť to, čo sa páči nám. Ľudské plány nie sú súčasťou Božej predstavy o prežívaní soboty. Boh nás pozýva, aby sme sa starali o tých, čo sa trápia, sú väzňami (čohokoľvek), sú hladní a kráčajú v temnote. Chce, aby sme sa zaujímali o tých, na ktorých si nikto nespomenie. Viac ako ktorýkoľvek iný deň týždňa má práve sobota odviesť našu pozornosť od nás samých a od našej sebeckosti. Má nás viesť k uvažovaniu viac o potrebách iných ľudí, než o našich vlastných.

**Aplikácia**

`Ako by ste ako spoločenstvo veriacich mohli položiť väčší dôraz na službu druhým práve v sobotný deň?`