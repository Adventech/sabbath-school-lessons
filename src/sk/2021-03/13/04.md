---
title: 'Posolstvo o ponúkanom pokoji'
date: 21/09/2021
---

> <p></p>
> <sup>6</sup>Potom som videl iného anjela letieť stredom neba: Mal večné evanjelium, aby ho zvestoval obyvateľom zeme, každému národu, kmeňu, jazyku a ľudu. <sup>7</sup>Volal mohutným hlasom: „Bojte sa Boha a vzdajte mu slávu, lebo prišla hodina jeho súdu. Klaňajte sa tomu, ktorý stvoril nebo i zem, more i pramene vôd.“ <sup>8</sup>Za ním nasledoval iný, druhý anjel, ktorý volal: „Padol, padol ten veľký Babylon, ktorý opájal všetky národy vínom vášne svojho smilstva.“ <sup>9</sup>Po nich nasledoval iný, tretí anjel, ktorý mohutným hlasom volal: „Ak sa niekto bude klaňať šelme a jej obrazu a prijme znak na svoje čelo alebo na ruku, <sup>10</sup>aj ten bude piť z vína Božieho hnevu, nezriedeného, naliateho do kalicha jeho hnevu, a bude mučený ohňom a sírou pred svätými anjelmi a pred Baránkom. <sup>11</sup>Dym ich múk vystupuje na veky vekov a nemajú odpočinku vo dne ani v noci tí, ktorí sa klaňajú šelme a jej obrazu, ani ten, kto prijme znak jej mena.“ <sup>12</sup>V tomto je trpezlivosť svätých, ktorí zachovávajú Božie prikázania a vieru Ježiša. 

**Osobné štúdium**

Pri pohľade na udalosti okolo nás a uvažujúc o prorockom obraze dejín by sme nemali mať ani pomyslenie na to, že sa niekde pohodlne usadíme a nebudeme nič robiť. Mal by nám byť cudzí postoj typu: „Udalosti sa odohrajú tak, ako boli predpovedané. Nič na tom nemôžeme zmeniť. Jednoducho, musíme brať veci také, aké sú.“

Kresťania by však mali mať aktívny postoj k svetu okolo seba, a to hlavne v súvislosti so záverečnými udalosťami. Zjavenie 14 nám hovorí, že naším poslaním v tomto dejinnom čase je hovoriť druhým o Božom súde a pomáhať im pripravovať sa na druhý príchod Krista.

`Uvažuj o texte Zjavenie 14,6–12. Čo je hlavnou myšlienkou týchto veršov? Aké posolstvo by sme mali hlásať svetu? Prečo je toto posolstvo naliehavé?`

Ako adventisti veríme, že „prítomná pravda“ (2Pet 1,12) je súčasťou toho, čo nazývame „trojanjelské posolstvo“. Nachádzame tu podstatu nášho povolania v tomto čase dejín zeme.

Posolstvo sa začína „večným evanjeliom“, nádhernou správou o Kristovej smrti a o Kristovom vzkriesení, ktoré prináša do života skutočný pokoj. Práve na Kristovi spočíva naša jediná nádej na spasenie. Okrem toho tu zaznieva posolstvo „prišla hodina jeho súdu“ (Zj 14,7). Je to dôležitý míľnik, ktorý ukazuje na koniec času. Potom počujeme výzvu uctievať toho, ktorý „stvoril nebesia a zem“, v protiklade s výstražným varovaním adresovaným tým, čo zostávajú v Babylone a slúžia šelme a jej obrazu. A napokon vidíme opis Božieho ľudu v čase konca: „V tomto je trpezlivosť svätých, ktorí zachovávajú Božie prikázania a vieru Ježiša.“ (Zj 14,12)

`Uvažuj znova o texte Zj 14,11. Čoho sa podľa neho nedostáva tým, ktorí sa rozhodnú slúžiť Božiemu nepriateľovi, teda „šelme a jej obrazu“?`

Žiadny odpočinok, žiadna úľava pre tých, čo slúžia šelme a jej obrazu? Hoci na presný význam týchto slov existuje viacero pohľadov, všetci budú súhlasiť, že títo ľudia neprežívajú ten pokoj a odpočinok, ktorý ponúka Boh svojim verným.

**Aplikácia**

`Prečo je podľa teba prvou časťou posolstva troch anjelov práve „večné evanjelium“? Prečo by sme mali mať pri zvestovaní zvereného posolstva neustále na pamäti práve evanjelium? Prečo je pochopenie evanjelia také dôležité v súvislosti s konceptom odpočinku?`