---
title: 'Videnie konca'
date: 19/09/2021
---

> <p></p>
> <sup>9</sup>Ja, Ján, váš brat a spoločník v súžení, kráľovstve a vytrvalosti v Ježišovi, bol som pre Božie slovo a svedectvo o Ježišovi na ostrove Patmos. <sup>10</sup>V Pánov deň som bol vo vytržení ducha a počul som za sebou mohutný zvuk ako hlas poľnice, <sup>11</sup>ktorý hovoril: „Čo vidíš, napíš do knihy a pošli siedmim cirkvám: do Efezu, Smyrny, Pergama, Tyatír, Sárd, Filadelfie a do Laodicey.“ <sup>12</sup>Obrátil som sa, aby som pozoroval hlas, ktorý ku mne hovoril. A keď som sa obrátil, videl som sedem zlatých svietnikov <sup>13</sup>a uprostred svietnikov akoby Syna človeka, oblečeného do dlhého rúcha a cez prsia prepásaného zlatým pásom. <sup>14</sup>Hlavu a vlasy mal biele ako biela vlna, ako sneh, a oči ako plameň ohňa. <sup>15</sup>Nohy mal podobné bronzu rozžeravenému v peci, jeho hlas bol ako hučanie mnohých vôd. <sup>16</sup>V pravej ruke mal sedem hviezd, z jeho úst vychádzal ostrý dvojsečný meč a jeho tvár bola, ako keď slnko svieti v plnej sile. <sup>17</sup>Keď som ho uvidel, padol som mu k nohám ako mŕtvy. On položil na mňa pravicu a povedal: „Neboj sa! Ja som Prvý a Posledný <sup>18</sup>a Živý. Bol som mŕtvy a hľa, žijem na veky vekov a mám kľúče smrti a podsvetia. <sup>19</sup>Napíš teda, čo si videl, čo je a čo sa stane potom.“  

**Osobné štúdium**

Ján, ktorý zostával už posledný z učeníkov, čo chodili s Ježišom, sedel na skalnatom ostrove vzdialený od všetkého, čo mu bolo blízke a milé. O čom asi uvažoval, keď sa ocitol uviaznutý na tomto pustom ostrove? Ako sa tam vlastne ocitol a prečo? Mal predsa skúsenosť so živým Ježišom, videl ho odchádzať a počul, ako dvaja anjeli hovorili: „Muži galilejskí, čo stojíte a hľadíte do neba? Tento Ježiš, ktorý bol vzatý od vás do neba, príde tak, ako ste ho videli odchádzať do neba.“ (Sk 1,11)

To všetko však bola pre Jána už vzdialená minulosť a Ježiš sa ešte stále nevrátil. Ostatní apoštoli už medzičasom zomreli, väčšina z nich mučeníckou smrťou pre svoje svedectvo o Ježišovi. Mladá cirkev prekonala generačnú výmenu a teraz čelila ohromnému prenasledovaniu zvonka a čudným heretickým vplyvom zvnútra. Ján sa musel cítiť opustený, unavený a nepokojný. A potom, nečakane, dostal videnie.

`Uvažuj o texte Zjavenie 1,9–19. Aký vplyv mohlo mať na Jána videnie, ktoré dostal? Aké pocity v ňom asi vyvolalo?`

Ježiš svojim nasledovníkom povedal: „Hľa, ja som s vami po všetky dni až do konca sveta.“ (Mat 28,20) V exile si Ján na tieto slová určite spomínal. „Zjavenie“, ktoré dostal od Ježiša, muselo byť pre neho obrovským povzbudením. Ježiš, ktorý je „Alfa i Omega, prvý a posledný, počiatok i koniec,“ sa teraz apoštolovi vo vyhnanstve zjavil úplne novým, nečakaným spôsobom.

Z veršov Zjavenia plynú videnia o budúcnosti tohto sveta. Pred Jánom sa rozprestrel majestátny, komplexný pohľad na dejiny. My to dnes môžeme vnímať ako dejiny kresťanskej cirkvi, ale pre Jána to boli všetko budúce udalosti. Uprostred skúšok a súženia, ktoré mali prísť, Ján videl, aký bude koniec všetkého: „1Videl som nové nebo a novú zem, lebo prvé nebo a prvá zem sa pominuli a ani mora už niet. 2A videl som, ako z neba od Boha zostupuje sväté mesto, nový Jeruzalem, pripravené ako nevesta ozdobená pre svojho ženícha.“ (Zj 21,1.2)

Veľkolepé apokalyptické videnie, ktoré Ján zaznamenal v Zjavení, pomohlo tomuto učeníkovi s dôverou spočinúť v Božej starostlivosti a v Božom zasľúbení.

**Aplikácia**

`Život je dnes ťažký a často vyvoláva obavy a strach. Ako ťa upokojuje vedomie, že Boh pozná budúcnosť a že budúcnosť je z dlhodobého hľadiska hodná radostného očakávania.`