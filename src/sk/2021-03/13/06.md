---
title: 'Neustále sa raduj v Pánovi'
date: 23/09/2021
---

> <p></p>
> <sup>4</sup>Ustavične sa radujte v Pánovi. Opakujem: Radujte sa! <sup>5</sup>Vaša miernosť nech je známa všetkým ľuďom. Pán je blízko! <sup>6</sup>Pre nič nebuďte ustarostení, ale vo všetkom s vďakou predkladajte Bohu svoje žiadosti vo svojich modlitbách a prosbách.  

**Osobné štúdium**

Jednou z najpoužívanejších aplikácií v našich telefónoch sú mapy a navigácia. Mnohí si už ani nedokážu spomenúť, ako sme žili bez GPS navigácie a máp v telefónoch. Možno sme boli nervózni, keď sme smerovali niekam, kde sme nikdy predtým neboli, a báli sme sa, že zablúdime. Ale s mapou v mobile sa môžeme smelo vydať na cestu a nájsť správne miesto aj v neznámom meste. Mohla by byť táto smelosť ilustráciou pokoja, ktorý nám Boh chce darovať tým, čo nám ukazuje prostredníctvom prorockých zasľúbení?

Niekedy sa stáva, že do vyhľadávača v aplikácii zadáme zlú adresu alebo sa rozhodneme nenasledovať všetky inštrukcie s pocitom, že poznáme skratku. Nech je to akokoľvek, ľahko sa môžeme ocitnúť niekde, kde sme byť nechceli. A celkom určite nám to nepridá na pokoji.

`Uvažuj o texte Fil 4,4–6. Čo apoštol Pavol hovorí o spôsobe, ako môžeme prežívať skutočný odpočinok a nadobudnúť pokoj aj uprostred strápeného a bolestivého sveta?`

V tejto stati Pavol nehovorí, aby sme sa ustavične radovali vo všetkých našich skúškach. Hovorí, aby sme sa ustavične radovali „v Pánovi“. Nech je naša momentálna situácia akákoľvek, nech prechádzame v živote čímkoľvek, ak spočívame v Bohu, v jeho dobrote, v jeho láske a v jeho obeti na kríži, môžeme sa v ňom radovať a nachádzať pokoj pre našu strápenú dušu.

Už aj samotný tón celého textu pôsobí pokojne a prináša nádej, ktorá presahuje tento svet.

Predstav si, aký pokoj by sme mohli prežívať, keby sme neboli „pre nič ustarostení“. Zdá sa, ako keby to nebola príliš reálna predstava pre nikoho, kto žije v tomto svete. A to aj napriek tomu, že samotnému Pavlovi ležalo na srdci mnoho vecí. Vedomie, že milujúci Boh je konečným vládcom, o všetkom vie a zachránil nás pre svoje kráľovstvo, nám určite môže pomôcť. Všetko, o čo sme ustarostení, môžeme vďaka Bohu vidieť v správnom svetle.

„Pán je blízko.“ Znamená to, že je vždy pri nás. V momente, keď zavrieme oči a usneme spánkom smrti, našou najbližšou myšlienkou bude Kristov návrat.

Nepochybne, život je naplnený napätím, skúškami a ťažkosťami. Nikto tomu nemôže uniknúť. Nedokázal to ani Pavol (pozri 2. Korinťanom 11). Jeho cieľom však bolo upriamiť našu pozornosť na to, že sa môžeme radovať v tom, čo sme dostali v Kristovi. Odpočinok pre svoju dušu môžeme nájsť už teraz.

**Aplikácia**

`Znova uvažuj o texte Fil 4,4–6. Akými skúškami a trápeniami práve teraz prechádzaš? Akým spôsobom sú tieto nádherné myšlienky súčasťou tvojej terajšej skúsenosti?`