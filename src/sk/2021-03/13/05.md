---
title: 'Odpočívať v pokoji'
date: 22/09/2021
---

> <p></p>
> <sup>13</sup>Títo všetci umierali vo viere, aj keď nedosiahli to, čo bolo prisľúbené, ale iba z diaľky to videli a pozdravovali. Vyznávali, že sú na zemi cudzincami a pútnikmi. <sup>14</sup>Tí, čo takto hovoria, naznačujú, že hľadajú vlasť. <sup>15</sup>Keby totiž mysleli na tú, z ktorej vyšli, boli by mali dosť času vrátiť sa. <sup>16</sup>Teraz však túžia po lepšej, čiže po nebeskej. Preto sa ani Boh nehanbí volať sa ich Bohom, veď im pripravil mesto.  

**Osobné štúdium**

Kresťania čakajú na Kristov príchod už dve tisícročia. Druhý príchod je skutočným vyvrcholením všetkých našich nádejí. A nielen našich, ale aj nádejí všetkých Božích verných v priebehu dejín sveta.

`Uvažuj o texte Heb 11,13–16. Ktoré veľké zasľúbenie tu zaznieva? Prečo je dôležité? Ako sa toto posolstvo týka dnes nás?`

Ak by bol platný všeobecne rozšírený pohľad na smrť, tieto verše by nedávali žiadny zmysel. Čo tento text hovorí o ľuďoch, ktorí „nedosiahli to, čo bolo prisľúbené“? Zomreli a údajne sú v nebi s Ježišom a tešia sa večnej odmene. Naozaj?

V takomto vnímaní existuje kus irónie. Keď niekto zomrie, často počúvame: „Nech odpočíva v pokoji.“ Čo to vlastne znamená? Odpočívajú títo ľudia v pokoji, alebo sú v nebesiach a robia tam všetko, čo im náleží – vrátane sledovania všetkej tej „nádhery“, ktorá sa odohráva vo svete?

`Prečítaj si text Ján 11,11. Ako Ježiš opisuje smrť? Ako rozumieš jeho slovám?`

Myšlienka o odpočívaní „v pokoji“ je samozrejme vyjadrením pravdy o tom, čo sa deje v smrti, nie? Mŕtvi naozaj odpočívajú. „Pre veriaceho smrť nie je podstatná. Kristus o nej hovorí ako o nepatrnom okamihu. Kto zachová moje slovo, neuvidí smrti naveky. (Ján 8,51.52) Pre kresťana je smrť len spánkom, chvíľou ticha a tmy. Život je skrytý s Kristom v Bohu a keď sa zjaví Kristus, váš život, vtedy sa aj vy zjavíte s ním v sláve (Kol 3,4).“ (DA 787; TV 550)

Ježiš prirovnáva stav človeka medzi smrťou a ránom vzkriesenia k nevedomému spánku (Ján 11,11.14). Zároveň však zdôrazňuje, že zachránení aj zatratení dostanú svoju odmenu po vzkriesení (Ján 5,28.29). Ukazuje tak dôležitosť toho, aby bol človek pripravený na smrť, nech príde kedykoľvek.

**Aplikácia**

`Naši zosnulí teraz odpočívajú. V čom ťa toto poznanie napĺňa povzbudením?`