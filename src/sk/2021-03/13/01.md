---
title: 'Dokonalý odpočinok'
date: 18/09/2021
---

### Texty na tento týždeň
Zj 1,9–19; Mat 24,4–8.23–31; Zj 14,6–12; Heb 11,13–16; Fil 4,4–6

> <p>Základný text</p>
> Ale ako je napísané: Ani oko nevidelo, ani ucho nepočulo a čo ani do ľudského srdca nevstúpilo, to pripravil Boh tým, čo ho milujú.  (1Kor 2,9)

Mal si niekedy pocit, akoby si sa ocitol uprostred veľkej bitky? Podobnú skúsenosť prežívajú mnohí ľudia, vrátane neveriacich. Prečo? Pretože je to pravda. Sme súčasťou zápasu medzi dobrom a zlom, medzi Kristom na strane dobra a satanom na strane zla.

Realita, ktorú prežívame, sa tak odohráva na dvoch úrovniach. Jednou je veľký spor medzi Kristom a satanom, ktorý má celosvetový, respektíve kozmický rozmer, pretože sa začal práve v nebesiach (Zj 12,7). V zmätku udalostí, ktoré prežívame, môžeme veľmi rýchlo stratiť zo zreteľa celkový Boží záchranný plán pre tento svet. Vojny, politické nepokoje, ekonomické krízy, pandémie a prírodné katastrofy v nás môžu vyvolávať pocity bezmocnosti a strachu. Božie rady dané prostredníctvom prorokov nám však pomáhajú vidieť udalosti okolo nás v širších súvislostiach. Takto môžeme rozumieť, kam smerujeme a ako sa tam dostaneme.

Veľký spor sa odohráva aj na osobnej úrovni. Každý z nás čelí každodenným výzvam a problémom. A ak sa nedočkáme druhého príchodu ešte za nášho života, potom prežijeme aj skúsenosť smrti.

Tento týždeň sa budeme venovať tomu, ako môžeme prežívať pokoj v Kristovi aj uprostred všeobecného nepokoja a našej (z krátkodobého pohľadu) neistej budúcnosti. Z dlhodobého pohľadu však naša budúcnosť vyzerá veľmi sľubne.

**Osnova lekcie**

Posledná lekcia celého štvrťroka sa zameriava na ten najlepší „odpočinok“ a „pokoj“, ktoré môžu prežívať Božie deti aj uprostred nepokojného a búrlivého sveta.

- **Zj 1,9–11: Uistenie o Ježišovej veľkosti (nedeľa)**
- **Mat 24,9–14: Povzbudenie k vytrvalosti až do konca (pondelok)**
- **Zj 14,6–12: Posolstvo troch anjelov o ponúkanom pokoji (utorok)**
- **Heb 11,13–16: Smrť – smutná realita, a napriek tomu správa o pokoji (streda)**
- **Fil 4,4–6: Radosť a pokoj napriek okolnostiam (štvrtok)**