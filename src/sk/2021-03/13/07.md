---
title: 'Podnety na zamyslenie'
date: 24/09/2021
---

„Všetci si želáme, aby Boh odpovedal na naše modlitby hneď a priamo. Sme v pokušení dať sa znechutiť, ak odpoveď mešká alebo prichádza v nečakanej podobe. Boh je však príliš múdry a príliš dobrý, aby na naše modlitby odpovedal práve vtedy a práve takým spôsobom, ako si to my predstavujeme. Chce pre nás urobiť viac a lepšie než iba splniť všetky naše priania. A preto, že môžeme dôverovať jeho múdrosti a láske, by sme ho nemali žiadať, aby sa on podriadil našej vôli, ale my by sme sa mali snažiť pochopiť jeho zámer a uskutočniť ho. Naše túžby a záujmy by sa mali rozplynúť v jeho vôli.“ (MH 230.231; CZ 164)

„Už to nebude dlho trvať a Kristus príde zachrániť svoje deti a dať im záverečný dotyk nesmrteľnosti. ... Hroby sa otvoria a mŕtvi vystúpia, víťazne volajúc: Ó smrť, kde je tvoj osteň? Ó hrob, kde je tvoje víťazstvo? Naši milovaní, ktorí spia v Ježišovi, vstanú odetí do nesmrteľnosti.“ (Counsels on Stewardship, str. 350)

**Námety na spoločné uvažovanie**

`Uvažujte o realite veľkého sporu. Ako sa prejavuje vo svete? Ako sa prejavuje vo vašom osobnom živote? Niekedy až príliš bolestne? Je to oveľa reálnejšie, než si mnohí ľudia myslia, pretože veľa ľudí neverí v existenciu diabla. Prečo je pochopenie reality veľkého sporu dôležité pre pochopenie toho, v akom stave sa nachádza náš svet? V čom je pre vás povzbudením poznanie, ako sa napokon veľký spor skončí?`

`Proroctvá môžu byť zavádzajúce, ak sa do nich snažíme naprojektovať niečo, čo neobsahujú. Mnohí veriaci sa dostávajú do problémov len preto, že robia predpovede, ktoré sa napokon nestanú, alebo veria podobným predpovediam iných. Ako sa môžeme chrániť pred tým, aby sme sa nechytili do podobnej pasce?`

`Uvažujte spoločne o veršoch zo Zjavenia 14,9–11. Kto sú tí, čo bez prestania slúžia šelme a jej obrazu? Čo by to mohlo znamenať?`

`V cirkvi občas zaznieva kontroverzná diskusia v súvislosti s tým, či od nás a nášho konania závisí načasovanie druhého príchodu. Nech je vaša odpoveď akákoľvek, prečo je dôležité aktívne sa zúčastňovať na hlásaní evanjelia?`

Západ slnka: 18.41