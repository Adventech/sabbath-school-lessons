---
title: 'Vytrvať až do konca'
date: 20/09/2021
---

> <p></p>
> <sup>9</sup>Potom vás vystavia súženiu, budú vás zabíjať a všetky národy vás budú nenávidieť pre moje meno. <sup>10</sup>Vtedy sa mnohí pohoršia, budú sa navzájom udávať a nenávidieť. <sup>11</sup>Povstane aj mnoho falošných prorokov a zvedú mnohých. <sup>12</sup>A pretože sa rozmnoží neprávosť, v mnohých vychladne láska. <sup>13</sup>Kto však vytrvá až do konca, bude spasený. <sup>14</sup>A toto evanjelium o kráľovstve sa bude hlásať po celom svete na svedectvo všetkým národom. A potom príde koniec.  

**Osobné štúdium**

Na Olivovom vrchu Ježiš v hrubých rysoch vykreslil dejiny sveta. Bola to jeho reakcia na žiadosť učeníkov: „Povedz nám, kedy sa to stane a čo bude znamením tvojho príchodu a konca sveta.“ (Mat 24,3)

Ježišova známa reč zaznamenaná u Matúša 24 pokrýva neprerušovanú časovú líniu od jeho dní až po druhý príchod a to, čo má nasledovať.

Prostredníctvom proroctiev chcel dať Ježiš svojmu ľudu náčrt toho, čo sa má diať na konci času, aby sa mohli pripraviť na záverečnú udalosť. Chcel, aby mohli v jeho láske prežívať dôveru a pokoj, aj keď sa bude všetko okolo nich rúcať a rozpadať.

Adventisti veľmi dobre poznajú Danielov opis toho, čo nazýva „čas súženia, akého nebolo od začiatku národa až doteraz“ (Dan 12,1). Ježiš chce, aby sme boli pripravení na udalosti, ktoré budú predchádzať jeho druhému príchodu.

`Uvažuj o textoch Mat 24,4–8 a 23–31. Aký bude Ježišov príchod? Čo môžeme urobiť preto, aby sme neboli zvedení či podvedení?`

Ježišov príchod bude skutočnou udalosťou, ktorá sa odohrá na konci času. Ak vezmeme do úvahy miesto, ktoré je tejto udalosti venované v proroctvách a aj v Ježišovej reči, pôjde o naozaj veľkú udalosť.

Keď sa naposledy stala celosvetová udalosť, ktorá úplne zmenila dejiny sveta, bolo na ňu pripravených len osem ľudí. Ježiš prirovnáva nepredvídateľnosť druhého príchodu práve k potope (Mat 24,37–39). A hoci nikto nevie deň ani hodinu druhého príchodu (Mat 24,36), Boh nám dal určitú prorockú postupnosť, aby sme videli a sledovali, čo sa okolo nás deje.

Boh nám zveril úlohu, ktorú máme zohrať v tomto prorockom zápase. Aká je naša úloha? Zameraj sa na text Mat 24,9–14.

V tomto kozmickom spore sme viac než len pozorovatelia. Máme byť aktívnymi účastníkmi, ktorí pomáhajú niesť evanjelium do celého sveta. Z toho však vyplýva, že aj nás môže postihnúť prenasledovanie.

**Aplikácia**

`Ako rozumieš slovám „vytrvať až do konca“? Ako sa to dá? Aké každodenné rozhodnutia potrebujeme robiť, aby sme nepadli, ako sa to mnohým stalo a ešte stane?`