---
title: 'Pád na dno'
date: 18/07/2021
---

> <p></p>
> <sup>10</sup>Dávidovi oznámili, že Uriáš neodišiel domov. Dávid sa ho spýtal: „Prišiel si predsa z cesty. Prečo nejdeš domov?“ <sup>11</sup>Uriáš odpovedal Dávidovi: „Archa, Izrael i Júda bývajú v stanoch, môj pán Joáb a jeho služobníci táboria v poli, a ja by som mal ísť domov, aby som jedol, pil a spal so svojou ženou? Akože žiješ ty a tvoja duša, niečo také neurobím.“ <sup>12</sup>Vtedy Dávid povedal Uriášovi: „Zostaň tu ešte dnes, zajtra ťa prepustím.“ Uriáš teda zostal v Jeruzaleme v ten deň i v nasledujúci deň. <sup>13</sup>Dávid si ho pozval, aby s ním jedol a pil, a opil ho. Večer si šiel Uriáš ľahnúť na svoje lôžko spolu so sluhami svojho pána, domov však nešiel. 

> <p></p>
> <sup>22</sup>Posol odišiel a pri svojom príchode oznámil Dávidovi všetko, čo po ňom Joáb odkázal. <sup>23</sup>Posol hlásil Dávidovi: „Tí muži mali nad nami prevahu a vyrazili proti nám do boja, no my sme ich zatlačili ku vchodu do brány. <sup>24</sup>Lukostrelci strieľali z hradieb na tvojich služobníkov a niektorí z kráľových služobníkov zahynuli. Zahynul i tvoj služobník Chetita Uriáš.“ <sup>25</sup>Dávid povedal poslovi: „Joábovi oznám: Netráp sa tým, lebo meč zasiahne toho či onoho. Zosilni svoj nápor na mesto a znič ho. Tak ho posmeľuj!“ 

**Osobné štúdium**

V príjemný jarný podvečer sa nepokojný kráľ Dávid prechádzal po streche svojho paláca. Ako kráľ mal byť so svojím vojskom na opačnom brehu rieky Jordán. Mal viesť Boží ľud v spore s Ammónčanmi a zabezpečiť tak kráľovstvu pokoj. Kráľ však zostával v pohodlí a v bezpečí svojho paláca. V 2. Samuelovej 11,1–15 sa však dozvedáme, že v bezpečí rozhodne nebol. Podľahol pokušeniu, ktoré malo bolestivé dôsledky.

Dávid videl „na pohľad veľmi peknú ženu“, ktorá sa kúpala. V ten večer jeho hriešne chute ovládli to dobré v ňom. Vyspal sa s Batšebou, manželkou spoľahlivého vojaka, ktorý patril medzi hrdinov Izraela (pozri 2Sam 23,22.23.39). Podobne ako mnoho kráľov staroveku, aj Dávid mal absolútnu moc. Ako kráľ mal pocit, že nemusí dodržiavať pravidlá, ktoré platili pre všetkých ostatných. Bolestný príbeh Dávidovej rodiny, ktorý nasleduje po jeho morálnom zlyhaní, ukazuje na skutočnosť, že ako kráľ rozhodne nestál nad Božím zákonom.

Jednou z funkcií zákona je chrániť nás. Keď sa však kráľ postavil proti zákonu, malo to hrozné dôsledky. Hneď ako Dávid prestúpil hranice Božieho zákona, pocítil následky vo všetkých oblastiach svojho života. Dávid mal pocit, že jeho ľúbostná aférka zostane nepovšimnutá. Ale stalo sa, že Batšeba otehotnela, hoci jej manžel bol ďaleko od domova.

`Prečítaj si text 2Sam 11,6–27. Ako sa Dávid snažil zakryť svoj hriech? Aké kroky podnikol? Prečo sa podľa teba nezachoval čestne?`

Dávidovi nevyšli jeho ľstivé plány dostať Uriáša domov k Batšebe. Uriáš mal skvelú povesť a na Dávidove rafinované narážky odpovedal: „Archa, Izrael i Júda bývajú v stanoch, môj pán Joáb a jeho služobníci táboria v poli, a ja by som mal ísť domov, aby som jedol, pil a spal so svojou ženou?“ (2Sam 11,11) Zúfalý Dávid sa napokon uchýlil k úkladnej vražde (na diaľku), aby zakryl svoj hriech.

**Aplikácia**

`Je pozoruhodné, že Dávid, ktorý dostal od Boha toľko darov a požehnania, mohol klesnúť tak hlboko. Čím je pre teba jeho skúsenosť výstrahou?`