---
title: 'Odpustenie a zabudnutie?'
date: 20/07/2021
---

> <p></p>
> <sup>13</sup>Vtedy povedal Dávid Nátanovi: „Zhrešil som proti Hospodinovi.“ Nátan odpovedal Dávidovi: „Hospodin ti odpustil tvoj hriech, nezomrieš. <sup>14</sup>Pretože si tým popudil Hospodinových nepriateľov k rúhaniu, zomrie syn, ktorý sa ti narodí.“ <sup>15</sup>Keď Nátan odišiel domov, Hospodin dopustil chorobu na dieťa, ktoré Dávidovi porodila Uriášova žena. <sup>16</sup>Dávid prosil Boha za chlapca a prísne sa postil. Vrátil sa domov a celú noc ležal na zemi.  

**Osobné štúdium**

Potom, ako Dávid nevedomky vyslovil súd nad sebou samým (2Sam 12,5.6), Nátan mu ukázal ohavnosť hriechu, ktorého sa kráľ dopustil. Dávid si to s ľútosťou uvedomil a vyznal svoj hriech. Bezprostredne nato ho Nátan uistil: „Hospodin ti odpustil tvoj hriech...“ (2Sam 12,13) Dávid nemusel čakať na Hospodinovo odpustenie, nemusel dokazovať, že to myslí naozaj úprimne.

Nátan však už predpovedal aj dôsledky Dávidovho hriechu v 2Sam 12,10–12 a hovoril o smrti dieťaťa, ktoré sa malo narodiť.

`Ako rozumieš skutočnosti, že Boh „odpustil“ (Roh: „preniesol“) Dávidov hriech? Vymazal ho? Urobil hrubú čiaru za minulosťou? Zabudol? Uvažuj o tom v súvislosti s textom 2Sam 12,10–23.`

Dávid si pravdepodobne kládol podobné otázky, keď videl, ako sa mu svet rozpadá pod rukami – smrť dieťaťa, zmätky v rodine (príbehy Amnóna a Absolóna sú výstižnými príkladmi ozajstných rodinných problémov) a neistá budúcnosť. Ale aj napriek dôsledkom jeho hriechu, ktorý ovplyvnil nevinných (Uriáša a novonarodené dieťatko), Dávid začína chápať, že Božia milosť to dokáže prekryť a že jedného dňa budú všetky dôsledky hriechu odstránené. Medzičasom Dávid môže nachádzať odpočinok a mier pre svoje utrápené svedomie v Božej milosti.

`Uvažuj o texte Žalmu 51,3–12. Po čom Dávid túžil zo všetkého najviac?`

Prostredníctvom slov Žalmu 51 Dávid otvára svoje srdce a verejne vyznáva svoje hriechy. Prosí o milosť, dovoláva sa Božej lásky a Hospodinovho veľkého milosrdenstva. Túži po obnove.

Odpočinok a nový pokoj, ktorý môžeme prežiť v Ježišovi Kristovi, má obrovskú hodnotu. Potrebujeme si uvedomiť, že potrebujeme pomoc zvonku, že sme hriešnici a že potrebujeme Spasiteľa. Potrebujeme si uvedomiť naše hriechy a volať k tomu, ktorý jediný nás môže očistiť a obnoviť. K Bohu môžeme pristúpiť nielen s pokorou, ale aj s odvahou. Máme pred sebou príklad Dávida – cudzoložníka, manipulátora, vraha a priestupníka Desatora –, ktorý volá o pomoc a dovoláva sa zasľúbenia Božieho odpustenia.

**Aplikácia**

`Ako vnímaš skutočnosť, že Boh odpustil Dávidovi jeho hriechy? V čom je to pre teba povzbudením? Aké otázky v tebe vyvoláva tento príbeh? Aké odpovede si našiel v Dávidovej skúsenosti?`