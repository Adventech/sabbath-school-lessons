---
title: '„Daj mi počuť slová radosti“'
date: 21/07/2021
---

> <p></p>
> <sup>9</sup>Zbav ma hriechu yzopom a budem čistý, umy ma a budem belší ako sneh! <sup>10</sup>Daj mi počuť slová radosti a potešenia, nech zajasajú kosti, čo si zdrvil. <sup>11</sup>Zakry si tvár pred mojimi hriechmi a zotri všetky moje viny! <sup>12</sup>Stvor mi čisté srdce, Bože, obnov vo mne pevného ducha! <sup>13</sup>Neodvrhni ma od seba, neodnímaj mi svojho svätého ducha! <sup>14</sup>Vráť mi radosť z tvojej spásy a podopri ma duchom poslušnosti!  

**Osobné štúdium**

`Dávid vyznal svoj hriech. Neignoroval ho, nesnažil sa zbaviť viny ani ju hodiť na niekoho iného. Prišiel k Bohu so svojimi prosbami. Uvažuj o jeho slovách zaznamenaných vo veršoch Žalmu 51,9–14.`

Dávidov odkaz na očistenie yzopom poznal každý Izraelita, ktorý niekedy navštívil svätyňu. Dávid spomína obradný akt očistenia, o ktorom sa hovorí v Mojžišovom zákone (3Moj 14,4). Vyjadruje tým svoju vieru v moc obete – Obete –, ktorá mala prísť v budúcnosti, aby sňala hriechy sveta.

Dávid prosí aj o radosť a potešenie. Nie je vari takáto prosba tvárou v tvár obludnosti jeho hriechu predsa len trochu trúfalá? Dávidova prosba by sa dala prerozprávať aj nasledovne: „Povedz mi, že si mi odpustil, aby som mohol znova vstúpiť do tvojej svätyne, kde budem vidieť radosť a potešenie tých, ktorí ťa uctievajú.“

`Keď Adam a Eva zhrešili, skrývali sa pred Bohom (1Moj 3,8). Prečo je podľa teba Dávidov postoj a jeho prosba taká odlišná? Uvažuj o tom v kontexte Žalmu 51,13.14.`

Dávidovi záležalo na tom, aby neprišiel o vedomie toho, že žije v Božej prítomnosti. Pochopil, že bez Svätého Ducha je bezmocný. Bolo mu jasné, že opäť môže veľmi rýchlo padnúť do hriechu – podobne ako sa mu to stalo pri hriechu s Batšebou. Jeho sebavedomie bolo otrasené, uvedomoval si svoju slabosť.

Dávid vedel, že budúce víťazstvá nebudú vychádzať z neho samého. Budú mať svoj pôvod v Bohu, ak sa mu úplne odovzdá a spoľahne sa na neho.

Víťazný život viery nezávisí len od nás. Závisí od našej dôvery v Boha a odovzdanosti Ježišovi. Túžime po Jeho prítomnosti, dožadujeme sa Jeho Ducha, chceme Jeho radosť zo spasenia. Uvedomujeme si, že potrebujeme obnovu. Potrebujeme prežívať jeho pokoj, ktorý je znamením Božieho činu znovustvorenia. Odpočinok súvisí s odpustením a novým stvorením. „Stvor mi čisté srdce, Bože, obnov vo mne pevného ducha!“ (Žalm 51,12) V Starej zmluve môže len Boh naozaj „stvoriť“. Keď v nás Boh tvorí nové srdce, môžeme prežívať skutočný pokoj.

**Aplikácia**

`Čo ti bráni prežívať radosť a potešenie z oslobodenia od hriechu a pocitov viny? V čom ti Dávidova skúsenosť môže pomôcť vnímať radosť ako súčasť odpustenia?`