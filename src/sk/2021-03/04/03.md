---
title: Precitnutie
date: 19/07/2021
---

> <p></p>
> <sup>7</sup>Vtedy povedal Nátan Dávidovi: „Ty si ten muž! Takto vraví Hospodin, Boh Izraela: ‚Ja som ťa pomazal za kráľa nad Izraelom a vyslobodil ťa z moci Šaula. <sup>8</sup>Dal som dom tvojho pána i jeho ženy do tvojho náručia. Dal som ti dom Izraela a dom Júdu. Keby to nestačilo, ešte k tomu pridám. <sup>9</sup>Prečo si znevážil Hospodinovo slovo a dopustil sa toho, čo sa mu nepáči? Chetitu Uriáša si dal odstrániť mečom a privlastnil si si jeho ženu. Jeho samého si dal zabiť mečom Ammónčanov.‘“ 

**Osobné štúdium**

Uprostred jedného z najtemnejších období Dávidovho života zaznieva dobrá správa: Boh posiela svojho proroka. Nátan a Dávid sa poznali veľmi dobre. Nátan radil Dávidovi pri plánovaní stavby chrámu (2. Samuelova 7). Teraz však prorok prichádza ku kráľovi s úplne iným posolstvom.

`Uvažuj o texte 2Sam 12,1–14. Prečo podľa teba Nátan rozpráva Dávidovi príbeh namiesto toho, aby kráľa hneď obvinil a zahanbil?`

Nátan vedel, čo má povedať. Urobil to spôsobom, ktorý Dávid pochopil. Dávid ako bývalý pastier veľmi dobre rozumel príbehu. Nátan vedel, že Dávid má vyvinutý zmysel pre spravodlivosť a čestnosť. Dalo by sa povedať, že Nátan svojím príbehom nastražil Dávidovi pascu, do ktorej sa nič netušiaci kráľ nechal chytiť.

Keď Dávid vyslovil nad mužom z príbehu rozsudok smrti, nevedel ešte, že hovorí o sebe samom. Nátan mu povedal: „Ty si ten muž!“ (2Sam 12,7) Takéto konštatovanie sa dá vysloviť viacerými spôsobmi. Nátan mohol na Dávida rozhorčene zakričať, mohol mu pohroziť päsťou pred očami. Zdá sa však, že prorokove slová sprevádzal postoj milosti. Dávid totiž pocítil bolesť, ktorú cíti Boh, keď jedno z jeho detí odíde a koná podľa svojej vlastnej vôle. Dávid pochopil niečo veľmi dôležité o sebe aj o Bohu. Niečo v jeho srdci sa zlomilo.

`Prečo Dávid reagoval slovami: „Zhrešil som proti Hospodinovi.“? Prečo nepovedal radšej „zhrešil som proti Batšebe“ alebo „som vrah“? (Pozri 2Sam 12,13 a Ž 51,6.)`

Dávid pochopil, že hriech, ktorý znepokojuje naše srdcia, spočíva predovšetkým v tom, že urážame a potupujeme Boha, nášho Stvoriteľa a Spasiteľa. Áno, hriechom ubližujeme sebe aj ľuďom okolo nás a spôsobujeme hanbu svojej rodine aj cirkvi. Ale v konečnom dôsledku tým ubližujeme Bohu a akoby sme zatĺkali ďalší klinec do drsného kríža, ktorý čnel na Golgote.

„Prorokovo posolstvo Dávida krajne znepokojilo, ozvalo sa v ňom svedomie. Videl svoj hriech v celej jeho ohavnosti. V pokore a v ľútosti sa sklonil pred Bohom a rozochvene povedal: „Zhrešil som proti Hospodinovi!“ (2Sam 12,13). Všetko zlo, čo pášeme na druhých, vracia sa od postihnutého k Bohu. Dávid si v hĺbke duše uvedomoval, že sa na Uriášovi a na Batšebe dopustil ťažkého hriechu. Neskonale väčší bol však jeho hriech proti Bohu.“ (PP 722; PP /sk/ 549)

**Aplikácia**

`Kedy si na vlastnej koži pocítil ťažobu hriechu a skutočnosť, že tvoje konanie alebo postoje ublížili priamo Bohu? Aká bola tvoja reakcia?`