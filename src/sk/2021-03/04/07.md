---
title: 'Podnety na zamyslenie'
date: 23/07/2021
---

„Dávidova ľútosť bola úprimná a hlboká. Svoj zločin nijako neospravedlňoval. Svojou modlitbou nechcel uniknúť neodvratnému súdu. Uvedomoval si však hrôzu svojho prestúpenia voči Bohu; cítil, ako si poškvrnil dušu a ako sa mu hriech oškliví. Neprosil len o odpustenie, ale o čistotu srdca. Dávid sa vo svojom zúfalstve nevzdával boja. V Božom zasľúbení kajúcnym hriešnikom poznal istotu, že Boh mu hriech odpustí a prijme ho na milosť. ...Bohu milou obeťou je duch skrúšený; ty, Bože, nepohŕdaš srdcom skrúšeným a zdrveným. (Ž 51,18.19)

Dávid síce padol, Hospodin ho však zodvihol. ... Dávid sa pokoril a vyznal svoj hriech, kým Saul pohrdol napomenutím a vo svojej vzdorovitosti sa zatvrdil. ... Tento úsek Dávidovho života je pre kajúceho hriešnika mimoriadne poučný. ...Tisíce Božích detí, zvedených do hriechu, si v zúfalstve spomenulo, ako Boh prijal Dávidovu úprimnú ľútosť a vyznanie, aj keď musel trpieť za svoje prestúpenie, a znova nadobudli odvahu kajať sa a nanovo vykročiť cestou Božích prikázaní. ... Každý, kto dostane od Boha napomenutie a kajúcne vyzná a oľutuje svoj hriech, ako to urobil Dávid, môže si byť istý, že smie mať nádej. ... Hospodin nezavrhne ani jediného úprimne kajúceho hriešnika.“ (PP 725.726; PP /sk/ 552.553)

**Námety na spoločné uvažovanie**

`Na jednej strane si uvedomujeme, že sme zdedili hriešnu prirodzenosť a potrebujeme odpustenie, na druhej strane môžeme žiť ako synovia a dcéry Kráľa vesmíru. Ako medzi týmito dvomi polohami nájsť vyváženosť?`

`Prečo je každý hriech v konečnom dôsledku hriechom proti Bohu?`

`Ako by si neveriacemu človeku vysvetlil utrpenie nevinných ľudí (akými boli Uriáš aj dieťatko, ktoré sa narodilo Dávidovi a Batšebe)? Ako rozumieš napätiu medzi láskou a spravodlivosťou v takejto situácii? V čom nám koncept veľkého sporu pomáha lepšie chápať tento problém?`

`Uvažujte o myšlienke, že hriech nás oddeľuje od Boha, ako je vyjadrená v Žalme 51,13.14. Akú skúsenosť s tým máte? Ako ste sa vtedy cítili? Ako by ste niekomu vysvetlili, prečo môže byť takéto oddelenie bolestivé alebo nepríjemné? Prečo je zasľúbenie milosti jediným liekom?`

Západ slnka: 20.37