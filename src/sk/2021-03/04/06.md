---
title: 'Nesenie pokoja'
date: 22/07/2021
---

> <p></p>
> <sup>15</sup>Chcem učiť neverných tvojim cestám, aby sa hriešnici obrátili k tebe. <sup>16</sup>Vytrhni ma z viny krviprelievania, Bože, Boh mojej spásy, nech zaplesá môj jazyk nad tvojou spravodlivosťou! <sup>17</sup>Pane, otvor mi pery a moje ústa budú ohlasovať tvoju chválu. <sup>18</sup>Veď nemáš záľubu v obete a keby som priniesol spaľovanú obetu, nepáčila by sa ti. <sup>19</sup>Skrúšený duch, to je obeta Bohu; skrúšeným a zdrveným srdcom nepohŕdaš, Bože. <sup>20</sup>Svojou priazňou preukáž dobro Sionu, vybuduj múry Jeruzalema! <sup>21</sup>Potom si obľúbiš náležité obety, spaľované obety a celostné obety. Vtedy budú obetovať býčky na tvojom oltári. 

**Osobné štúdium**

Zdá sa, že väčšina z nás sa snaží zabudnúť na zahanbujúce zlyhania. Spomienky na vlastné pády sú totiž často veľmi bolestné.

`Uvažuj o veršoch v Žalme 51,13–19. Čo chcel Dávid urobiť so svojou bolestnou skúsenosťou?`

Keď sa nám rozbije porcelánová misa alebo sklenená váza, zvyčajne si povzdychneme a črepy vyhodíme. V Japonsku existuje tradičné umenie nazývané kintsugi, ktoré sa aplikuje na rozbité hrnčiarske výrobky. Pomocou špeciálnych zmesí a drahých kovov sa spájajú jednotlivé kúsky rozbitých nádob a premieňajú sa tak na niečo vzácne a užitočné. Filozofiou tejto techniky je prijímanie a oslava nedokonalosti a chýb.

Vždy, keď nám Boh odpúšťa naše prestúpenia a pretvára nás, niečo sa mení. Božie drahocenné odpustenie dáva dokopy našu porušenosť a zlomenosť. Viditeľné rany a jazvy upriamujú pozornosť na Jeho milosť. Môžeme sa tak stať Božími hovorcami: „Vytrhni ma z viny krviprelievania, Bože, Boh mojej spásy, nech zaplesá môj jazyk nad tvojou spravodlivosťou!“ (Ž 51,16) Bohu sa nemusíme snažiť zapáčiť tým, že budeme na sebe pracovať a meniť sa (hoc aj postupne). Náš zlomený duch a naše skrúšené srdce sú dostatočnou chválou Boha a naše okolie môže vidieť svetlo Božej milosti, ktorá nás obklopuje. Naša skúsenosť prežitého odpustenia môže zaujať a pritiahnuť všetkých, ktorí túžia po odpustení.

`Aký je vzťah medzi textom Žalmu 51 a 1Ján 1,9?`

Verš 1Ján 1,9 môžeme chápať aj ako stručné zhrnutie hlavnej myšlienky Žalmu 51. Dávid vie, že „Skrúšený duch, to je obeta Bohu; skrúšeným a zdrveným srdcom nepohŕdaš, Bože.“ (Ž 51,19). Ján nás zasa uisťuje, že „ak vyznávame svoje hriechy, on je verný a spravodlivý: Odpustí nám hriechy a očistí nás od všetkej neprávosti.“ (1Ján 1,9) Bohu a jeho slovu môžeme dôverovať.

Dávid nemohol napraviť obrovskú skazu, ktorú pôsobil svojím konaním okoliu a vlastnej rodine. Trpel dôsledkami svojich rozhodnutí a činov. Pochopil však, že Boh mu odpustil. Vedel, že potrebuje vierou prijať, že jedného dňa sa skutočný Baránok Boží postaví na jeho miesto.

**Aplikácia**

`Čo pre teba znamená zasľúbenie, „ak vyznávame svoje hriechy, on je verný a spravodlivý: Odpustí nám hriechy a očistí nás od všetkej neprávosti.“ (1Ján 1,9)? Ako sa cítiš, keď Bohu vyznáš svoje hriechy a keď si uvedomíš, aká je Božia odpoveď?`