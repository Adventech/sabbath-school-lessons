---
title: 'Kráľ Dávid: Cena pokoja'
date: 17/07/2021
---

### Texty na tento týždeň
2. Samuelova 11–12; Žalm 51

> <p>Základný text</p>
> Stvor mi čisté srdce, Bože, obnov vo mne pevného ducha! (Žalm 51,12)

Mnohí ľudia priam túžobne hľadajú pokoj, odpočinok a stíšenie. Dokonca sú ochotní si za to zaplatiť. V niektorých veľkých mestách si človek môže prenajať miestnosť, v ktorej nie je žiadne internetové či mobilné pokrytie a je tam úplné ticho. Ľudia sú ochotní si zaplatiť za to, aby mohli len potichu sedieť alebo si zdriemnuť. Slúchadlá redukujúce hluk alebo zátky do uší na spanie – to všetko sa dnes veľmi dobre predáva.

Skutočný odpočinok má svoju cenu. Rôzni samozvaní experti na internete nás síce presviedčajú, že si sami môžeme zvoliť svoj osud a že odpočinok je len otázkou rozhodnutia a plánovania. Keď sa však nad tým čestne zamyslíme, uvedomíme si našu neschopnosť prežívať v srdci a v mysli ozajstný pokoj. Augustín to stručne zhrnul vo svojom slávnom diele Vyznanie (Kniha prvá) zo štvrtého storočia. Keď uvažoval o Božej milosti, napísal: „Stvoril si nás, Bože, pre seba a nepokojné je naše srdce, kým nespočinie v tebe.“

Tento týždeň sa budeme stručne venovať človeku „podľa Božieho srdca“ a pokúsime sa zistiť, ako práve on objavil skutočnú cenu pokojného spočinutia v Bohu.

**Osnova lekcie**

V tejto lekcii sa podrobnejšie pozrieme na smutnú životnú skúsenosť kráľa Dávida. Uvidíme tak nielen jeho veľké morálne zlyhanie, ale aj túžbu po odpustení a hľadaní strateného vnútorného pokoja.

**Strata radosti a vnútorného pokoja**

- 2Sam 11,10–25: Dávidov hriech (nedeľa)
- 2Sam 12,7–9: Pochopenie vlastnej situácie (pondelok)

**Hľadanie riešenia**

- 2Sam 12,13–16: Prosba o odpustenie (utorok)
- Žalm 51,9–14: Prosba o novú radosť a pokoj (streda)

**Dôsledky nájdenia nového pokoja**

- Žalm 51,15–21: Šírenie Božej lásky (štvrtok)