---
title: 'Rozhnevaný prorok'
date: 15/09/2021
---

> <p></p>
> 3,10Boh videl ich konanie, že sa odvrátili od svojich zlých ciest. Potom Boh oľutoval zlo, o ktorom povedal, že ho vykoná nad nimi, a neurobil to. 4,1Jonáš to pokladal za veľmi zlé a nahneval sa. <sup>2</sup>Potom sa modlil k Hospodinovi: „Ach, Hospodin, či som to nepovedal, kým som bol vo svojej krajine? Preto som chcel predtým ujsť do Taršíša, lebo som vedel, že ty si Boh milostivý, ľútostivý, zhovievavý a bohatý v dobrote. Ty oľutuješ pohromu. <sup>3</sup>Tak teda, Hospodin, vezmi mi život, lebo je pre mňa lepšie zomrieť ako žiť.“  

**Osobné štúdium**

Nanešťastie, Jonášov príbeh sa nekončí treťou kapitolou.

`Uvažuj o texte Jonáš 4,1–11. S čím Jonáš zápasil? Čo sa môžeme naučiť z jeho počínania?`

Jonáš 4 sa začína prorokovým hnevom namiereným proti Bohu. Božie konanie ho zbavilo posledných pocitov pokoja a pohody. Jonáš sa nevedel zmieriť s tým, že jeho misia bola „úspešná“. Bál sa, že bude vyzerať nedôveryhodne a smiešne. Boh si nachádza čas, aby diskutoval so svojím prorokom, ktorý sa správa ako batoľa v záchvate zlosti.

Ide o zrejmý dôkaz, že aj pred pravým nasledovníkom Boha môže byť ešte veľmi veľa priestoru na rast a zmenu.

„Keď Jonáš poznal, že Hospodin hodlá ušetriť mesto, ktoré sa pri všetkej svojej bezbožnosti predsa len vo vrecovine a v popole kajalo, mal byť prvý, kto sa z úžasnej Božej milosti raduje. Namiesto toho však podľahol sebaľútosti v obave, že by ho ľudia mohli pokladať za falošného proroka. Vlastnú vážnosť si cenil natoľko, že celkom prehliadol nekonečnú cenu ľudí v tomto bezbožnom meste.“ (PK 271; PK /sk/ 146)

Boh má so svojím prorokom obdivuhodnú trpezlivosť. Keď Jonáša poveril úlohou a ten pred svojím povolaním utiekol, Boh robí všetko preto, aby prorokov útek zastavil a vrátil ho na správnu cestu. A aj teraz, keď sa Jonáš hnevá a háda, Boh sa s ním rozpráva, vysvetľuje a kladie mu otázku: „Či je to správne, že si sa rozhneval?“ (Jon 4,4)

`Prečítaj si text Luk 9,51–56. V čom je tento záznam podobný tomu, čo sa odohralo v Jonášovom príbehu?`

„Veď Boh tak miloval svet, že dal svojho jednorodeného Syna, aby nik, kto verí v neho, nezahynul, ale mal večný život.“ (Ján 3,16) U Jonáša Boh hovorí: „Mne zasa nemá byť ľúto Ninive, veľkého mesta, v ktorom je viac ako stodvadsaťtisíc ľudí, ktorí nevedia rozlíšiť pravú a ľavú ruku, a mnoho dobytka?“ (Jon 4,11). Mali by sme byť neskonale vďační za to, že v konečnom dôsledku je najvyšším Sudcom našich motívov, sŕdc a myslí Boh, a nie my sami.

**Aplikácia**

`Ako sa môžeme naučiť mať taký súcit a takú trpezlivosť s druhými, akú má s nimi Boh? Alebo ako sa môžeme aspoň priblížiť tomu, aby z nás vyžarovala podobná trpezlivosť a láskavosť?`