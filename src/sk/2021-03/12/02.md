---
title: Útek
date: 12/09/2021
---

> <p></p>
> <sup>1</sup>Raz zaznelo slovo Hospodina Jonášovi, Amittajovmu synovi: <sup>2</sup>„Vstaň, choď do Ninive, do veľkého mesta, a volaj proti nemu, lebo jeho zloba vystúpila predo mňa.“ <sup>3</sup>Jonáš vstal, aby ušiel spred tváre Hospodina do Taršíša. Zišiel do Jafy a našiel loď, ktorá práve odchádzala do Taršíša. Zaplatil cestovné a nastúpil na ňu, aby s nimi odišiel spred tváre Hospodina do Taršíša. 

**Osobné štúdium**

Jonáš bol neuveriteľne úspešným misionárom. Zároveň však bol – aspoň spočiatku – veľmi neochotný. Nech robil Jonáš čokoľvek, Božie povolanie mimoriadne zmenilo jeho život. Namiesto toho, aby poslúchol Božiu výzvu a zistil, že Božie „jarmo je príjemné a bremeno ľahké“ (Mat 11,30), Jonáš sa rozhodol nájsť svoj vlastný „mier“ a mať od všetkého pokoj. Rozhodol sa utekať presne opačným smerom, než kam ho Boh povolal.

`Uvažuj o texte Jonáš 1. Kde sa Jonáš snažil nájsť pokoj a únik pred Božím povolaním? Ako mu pri tom darilo?`

Jonáš sa rozhodol utiecť pred svojou úlohou. Vydal sa preč od miesta, na ktoré ho Boh poslal. V príbehu dokonca nie je ani naznačené, že by mal tendenciu sa s Bohom dohadovať, ako to robili iní proroci, keď ich Boh povolal za svojich poslov (pozri napríklad 2Moj 4,13).

Je zaujímavé, že podľa textu 2Kráľ 14,25 išlo už o druhé povolanie, ktoré Jonáš dostal od Boha. Zdá sa však, že pri minulom povolaní Jonáš poslúchol a urobil, čo mu Boh zveril. Tentoraz to však bolo inak.

Prečo?

Historické a archeologické záznamy ukazujú na krutosť novoasýrskych panovníkov, ktorí vládli v starovekom Blízkom (Prednom) východe počas ôsmeho storočia pred Kristom, teda v čase Jonášovej služby v Izraeli. Asi o 75 rokov neskôr novoasýrsky kráľ Sancheríb zaútočil na Judsko. Izrael a Samária padli už o dvadsať rokov skôr a kráľ Chizkija sa pravdepodobne pridal k miestnej protiasýrskej koalícii.

Nastal však čas, keď sa Asýria rozhodla so svojimi protivníkmi zúčtovať. Biblia (2. kniha kráľov 18; Izaiáš 36), historické asýrske dokumenty a nástenný reliéf v paláci kráľa Sancheríba v Ninive ukazujú krutý osud Lachíša, ktorý patril medzi dôležité a veľmi dobre opevnené pevnosti južnej hranice kráľa Chizkiju. V jednom opise Sancheríb uvádza, že vzal viac ako dvestotisíc väzňov zo štyridsiatich šiestich opevnených miest, o ktorých tvrdí, že ich zničil. Keď asýrsky kráľ dobyl Lachíš, stovky, možno tisíce väzňov boli napichnuté na koly. Najsilnejší podporovatelia kráľa Chizkiju boli zaživa stiahnutí z kože, ostatných poslali do Asýrie ako lacných otrokov.

Asýrčania dokázali byť neuveriteľne krutí aj na pomery vtedajších zvyklostí. A Boh teraz posielal Jonáša do centra tohto kráľovstva.

Kto by sa Jonášovi čudoval, že sa mu do Ninive vôbec nechcelo ísť?

**Aplikácia**

`Utiecť pred Bohom? Pokúšal si sa o to niekedy? Ak áno, ako sa ti v tom darilo? Prinieslo ti to do života viac pokoja?`