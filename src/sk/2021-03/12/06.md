---
title: 'Láska a milosť ako cesta k pokoju'
date: 16/09/2021
---

> <p></p>
> <sup>9</sup>Boh povedal Jonášovi: „Či si sa právom rozhneval pre ricínovník?“ On odpovedal: „Právom som sa rozhneval až na smrť.“ <sup>10</sup>Tu riekol Hospodin: „Tebe je ľúto ricínovníka, pri ktorom si sa nenamáhal a ktorý si nepestoval, ktorý za noc vyrástol a za noc zahynul. <sup>11</sup>Mne zasa nemá byť ľúto Ninive, veľkého mesta, v ktorom je viac ako stodvadsaťtisíc ľudí, ktorí nevedia rozlíšiť pravú a ľavú ruku, a mnoho dobytka?“  

**Osobné štúdium**

Zdá sa, že Jonáš sa znepokojuje viac, než by stálo za to. Ninive bolo nebezpečným mestom, ale v Jonášovom príbehu sa zdá, že Ninivčania nie sú tým najväčším problémom. Pochopili posolstvo a rýchlo sa začali kajať. Misionár Jonáš sa zdá byť v celom príbehu tým najslabším ohnivkom.

V tejto správe Boh prenasleduje zdráhavého proroka. Vie totiž, že Jonáš potrebuje misijnú cestu do Ninive rovnako, ako potrebujú Ninivčania počuť prorokovo posolstvo. Ak chce znova prežívať pokoj, potrebuje pochopiť podstatu Božej lásky a milosti.

`Ako sa v úvodnom texte (Jon 4,9–11) predstavuje Boh prorokovi Jonášovi? Čo o ňom potreboval pochopiť? Čo potrebuješ o Bohu pochopiť ty? Čo s ním potrebuješ prežiť?`

Vo svojom krátkom novozmluvnom liste Júda vyzýva svojich čitateľov: „Udržujte sa v Božej láske a očakávajte milosrdenstvo nášho Pána Ježiša Krista pre večný život.“ (Júda 1,21) To je presne to, čo potreboval pochopiť a zažiť aj starozmluvný prorok Jonáš. Zakúsiť Božiu lásku a pochopiť jeho milosrdenstvo. To bola jediná cesta, ako mohol prežívať pokoj, po ktorom tak veľmi túžil.

Osobne prežívať Božiu lásku a milosť nie je jednorazová záležitosť. Jedným zo spôsobov, ako sa môžeme „udržiavať v Božej láske“, je služba druhým a zápas o ich záchranu. V nasledujúcich veršoch Júda vyzýva na súcit s druhými a na ich záchranu (1,22.23).

Boh povolal Jonáša, aby išiel do Ninive, pretože Jonáš predtým pravdepodobne príliš neuvažoval o svojom vzťahu k Asýrčanom. Zrejme vedel, že sú mu nesympatickí, ale asi vôbec netušil, ako veľmi ich nenávidí a do akého extrému zájde, len aby sa im vyhol. A to dokonca aj potom, čo ho na cestu k nim povolal Boh. Jonáš nebol pripravený mať Ninivčanov za susedov v nebesiach. Nevedel milovať láskou, ktorú v ňom chcel vzbudiť Boh. Boh povolal Jonáša do Ninive, pretože Boh Ninivčanov miloval a chcel ich mať vo svojom kráľovstve. Jonáša však povolal aj preto, že proroka miloval. Túžil, aby Jonáš rástol a aby ich spolupráca proroka menila na Božiu podobu. Boh chcel, aby Jonáš našiel skutočný odpočinok, ktorý prichádza len ako výsledok zachraňujúceho vzťahu so Spasiteľom. Ozajstný odpočinok je zároveň následkom konania Božej vôle, ktorá zahŕňa aj snahu zachraňovať druhých a viesť ich k viere a nádeji, ktorú prežívame.

**Aplikácia**

`Koľko času tráviš službou a prácou na záchrane druhých? Ako nám v duchovnom zmysle pomáha takéto konanie nachádzať skutočný odpočinok v Ježišovi?`