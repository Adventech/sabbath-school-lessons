---
title: 'Trojdňový odpočinok'
date: 13/09/2021
---

> <p></p>
> <sup>1</sup>Potom Hospodin prikázal veľkej rybe, aby Jonáša zhltla. Jonáš bol v bruchu ryby tri dni a tri noci. <sup>2</sup>Jonáš sa z brucha ryby modlil k Hospodinovi, svojmu Bohu. <sup>3</sup>Hovoril: „K Hospodinovi som volal zo svojho súženia a on ma vypočul. Z útrob podsvetia som kričal o pomoc, ty si začul môj hlas. <sup>4</sup>Hodil si ma do hlbiny uprostred šíreho mora, aby ma obkľúčil prúd. Všetky tvoje príboje a vlny sa nado mnou prevalili. <sup>5</sup>Ja som však povedal: ‚Som zahnaný spred tvojich očí. Ako ešte uzriem tvoj svätý chrám?‘ <sup>6</sup>Obklopila ma voda až po hrdlo, obkľúčila ma hlbina, chaluha mi ovinula hlavu. <sup>7</sup>Zostúpil som k základom vrchov, do krajiny, ktorej závory sa za mnou zavreli naveky. Ty si však vytiahol môj život z jamy, Hospodin, Bože môj. <sup>8</sup>Keď vo mne chradla duša, spomenul som si na Hospodina, moja modlitba prišla k tebe, do tvojho svätého chrámu. <sup>9</sup>Tí, čo uctievajú ničotné modly, opúšťajú toho, ktorý je verný.  

**Osobné štúdium**

Jonášov útek pred Bohom sa nezaobišiel bez ťažkostí. Na chvíľku sa síce zdalo, že má „pokoj“, ale čoskoro Boh prerušil príjemnú plavbu zoslaním búrky. Jonáš sa neutopil len vďaka zásahu Boha, ktorý prikázal veľkej rybe, aby Jonáša zachránila.

Až počas trojdňového núteného „odpočinku“ v útrobách ryby Jonáš pochopil, ako veľmi závisí jeho život od Boha. Niekedy akoby jediným východiskom pre nás bola situácia, v ktorej neexistuje nič z tohto sveta, o čo by sme sa mohli oprieť. Často až to nám pomôže pochopiť, že potrebujeme práve Ježiša.

`Uvažuj o Jonášovej modlitbe v bruchu ryby (Jon 2,1–9). Čo ho motivovalo na takúto modlitbu? Čo od Boha očakával?`

Hoci Jonáš sa nachádzal v nebezpečnej a prakticky bezvýchodiskovej situácii, modlí sa o možnosť vidieť chrám. „Ako ešte uzriem tvoj svätý chrám?“

O čo tu ide?

Chrám tvorí centrum Jonášovej modlitby. Tak by to malo byť. V Starej zmluve existuje jediné miesto, kde môžeme nájsť Boha. Je ním svätyňa (pozri 2Moj 15,17 a 25,8). Svätyňa je centrom modlitby a spoločenstva s Bohom.

Jonáš však nemá na mysli chrám v Jeruzaleme. Hovorí o nebeskej svätyni (Jon 2,7). Tam sa upiera jeho nádej, pretože práve tam prebýva Boh a odtiaľ prichádza ponuka jeho záchrany.

Jonáš túto dôležitú pravdu napokon pochopil. Prežil Božiu milosť. Bol zachránený. Keď ho veľká ryba vyvrátila, na vlastnej koži okúsil, že Boh miluje aj jeho – utekajúceho proroka. Celkom určite sa naučil (aj keď musel prejsť rôznymi obchádzkami), že pre každého veriaceho je jediným správnym smerom úsilie byť v súlade s Božou vôľou.

Rozhodol sa teda splniť si povinnosť a poslúchnuť Boží príkaz. Bez pochybností sa vydal na cestu do Ninive. Dôveroval Bohu napriek skutočnosti, že mal namierené do neobyčajne hriešneho mesta, ktoré ho ako cudzinca nebude mať v láske. A okrem toho mal obyvateľov mesta konfrontovať s ich vlastnou hriešnosťou.

**Aplikácia**

`Niekedy potrebujeme získať od všetkého odstup, potrebujeme sa zastaviť, získať novú motiváciu alebo nový zmysel toho, čo robíme. Hoci Jonášov príklad sa dá považovať skôr za extrém, ako nám môže pomôcť jeho skúsenosť?`