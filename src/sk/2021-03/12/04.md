---
title: 'Dokončená misia'
date: 14/09/2021
---

> <p></p>
> <sup>5</sup>Ninivčania uverili Bohu, vyhlásili pôst a obliekli sa do vrecoviny od najväčšieho až po najmenšieho. <sup>6</sup>Táto vec sa dotkla ninivského kráľa. Ten vstal z trónu, zložil plášť, obliekol si vrecovinu a sadol si do prachu. <sup>7</sup>V Ninive dal vyhlásiť: „Na základe nariadenia kráľa a jeho hodnostárov nech ani ľudia, ani zvieratá, ani dobytok, ani ovce nič neokúsia, nech sa nepasú a nepijú vodu! <sup>8</sup>Nech sa aj ľudia, aj zvieratá oblečú do vrecoviny a nech hlasno volajú k Bohu. Nech sa každý odvráti od svojej zlej cesty a od násilia, ktoré má na rukách. <sup>9</sup>Ktovie? Boh môže zmeniť svoj zámer, aby sa zmiloval a môže sa odvrátiť od svojho pálčivého hnevu, aby sme nezahynuli.“ <sup>10</sup>Boh videl ich konanie, že sa odvrátili od svojich zlých ciest. Potom Boh oľutoval zlo, o ktorom povedal, že ho vykoná nad nimi, a neurobil to.  

**Osobné štúdium**

Ninive bolo obrovské v porovnaní s ktorýmkoľvek mestom v Izraeli. Prejsť z jednej strany na druhú trvalo tri dni (Jon 3,3).

`Uvažuj o texte Jonáš 3,1–10. Ako na Jonášovo kázanie reagovali obyvatelia mesta? V čom môže byť tento príbeh pre nás poučením pri vydávaní svedectva druhým ľuďom?`

Cestou naprieč mestom kázal Jonáš Božie posolstvo: „Ešte štyridsať dní a Ninive bude rozvrátené.“ (Jon 4,3) Jeho slová nič nezakrývajú, idú priamo k podstate. A hoci nepoznáme detaily, je zrejmé, že posolstvo proroka padlo na úrodnú pôdu. Obyvatelia Ninive (spoločne!) uverili Jonášovým slovám.

V súlade s kultúrnymi zvyklosťami vydal kráľ Ninive dekrét, ktorý vyjadroval postoj pokánia. Každý, vrátane zvierat, sa mal postiť a smútiť (text nehovorí, ako mali smútiť zvieratá). Skutočnosť, že aj sám kráľ zostúpil z trónu a vo vrecovine si sadol do prachu, mala nesmierne silnú symbolickú hodnotu.

`Uvažuj znova o texte Jon 3,6–9. Porovnaj tieto verše s textami Jer 25,5; Ezech 14,6 a Zj 2,5. Čo zo slov kráľa Ninive naznačuje, že rozumel skutočnej podstate pokánia?`

Jonášovo kázanie bolo stručné a jasné. Kým Jonáš kázal, Svätý Duch veľmi silno konal v srdciach Ninivčanov.

Obyvatelia Ninive nepoznali príbehy o Božom láskyplnom vedení tak ako Izraeliti. Napriek tomu reagovali na Božie posolstvo veľmi otvorene. Podstata ich odpovede by sa dala zhrnúť nasledovne: „Vydajme sa do rúk Božiemu milosrdenstvu. Nespoliehajme sa na vlastné konanie. Úplne sa spoľahnime na Božiu milosť a dobrotu.“

Jonáš mal veľmi silnú osobnú skúsenosť s Božou milosťou. O to viac nás môže zarážať jeho postoj. Bol presvedčený, že Božia milosť je niečo také mimoriadne a exkluzívne, že na ňu majú nárok len niektorí.

**Aplikácia**

`Prečo je pokánie nevyhnutnou súčasťou kresťanskej skúsenosti? Čo znamená kajať sa z vlastných hriechov? Ako by si charakterizoval úlohu pokánia v súvislosti s hriechmi, ktorých sa dopúšťame opakovane?`