---
title: 'Ďalší dôvod na odpočinok'
date: 25/08/2021
---

> <p></p>
> <sup>12</sup>Zachovávaj sobotný deň, aby si ho svätil, ako ti prikázal Hospodin, tvoj Boh! <sup>13</sup>Šesť dní budeš pracovať a konať všetku svoju prácu. <sup>14</sup>Siedmy deň je sobota pre Hospodina, tvojho Boha. Nebudeš konať nijakú prácu ani ty, ani tvoj syn, ani tvoja dcéra, ani tvoj sluha, ani tvoja slúžka, ani tvoj vôl, ani tvoj osol, ani tvoj ostatný dobytok, ani cudzinec, ktorý je v tvojich bránach, aby si tvoj sluha i tvoja slúžka odpočinuli ako ty. <sup>15</sup>Pamätaj, že si bol otrokom v Egypte a že ťa Hospodin, tvoj Boh, odtiaľ vyviedol mocnou rukou a vystretým ramenom. Preto ti Hospodin, tvoj Boh, prikázal zachovávať sobotný deň. 

**Osobné štúdium**

Izraeliti mali svoj tábor rozložený na východnom brehu rieky Jordán. Prevzali kontrolu nad územím bášanského kráľa a dvoch amorejských kráľov. V týchto dôležitých chvíľach Mojžiš zvoláva Izraelitov a pripomína im, že zmluva, ktorú s nimi Boh uzavrel na Sinaji, nebola platná len pre ich rodičov, ale týka sa aj ich. Neoddeliteľnou súčasťou tejto zmluvy bolo aj Desatoro.

`Porovnaj texty 2Moj 20,8–11 a 5Moj 5,12–15. V čom sú tieto verše rovnaké a v čom sa odlišujú? Aký je dôvod tejto odlišnosti?`

V 2Moj 20,8 sa prikázanie začína slovom „pamätaj“. V 5Moj 5,12 sa začína slovom „zachovávaj“, hoci slovo „pamätaj“ sa v prikázaní vyskytuje tiež, aj keď v inej súvislosti. V 5Moj 5,15 Izraeliti dostávajú pokyn, aby „pamätali“ na to, že boli otrokmi. A hoci nová generácia vyrástla na slobode, keby nebolo zázračného vyslobodenia z Egypta, všetci by sa narodili do otroctva. Sobotné prikázanie im bolo pripomienkou, že ten istý Boh, ktorý stvoril všetko na nebi aj na zemi, bol aktívne prítomný aj pri ich záchrane: „Hospodin, tvoj Boh, [ťa] odtiaľ vyviedol mocnou rukou a vystretým ramenom.“ (5Moj 5,15)

Táto pravda bola dôležitá v súvislosti s tým, že Izraeliti stáli už druhý raz na hranici Zasľúbenej krajiny. Odkedy prvá generácia Izraelitov hanebne zlyhala, uplynulo už takmer štyridsať rokov. Pri snahe prekročiť Jordán a obsadiť zasľúbené územie boli rovnako bezmocní, ako ich predkovia pri úteku z Egypta. Zo všetkého najviac potrebovali Boha, ktorý ich povedie „mocnou rukou a vystretým ramenom“.

Sobota tak mala nadobudnúť nový rozmer. Keďže Boh je Bohom vyslobodenia, Izrael mal zachovávať sobotný deň (5Moj 5,15).

Samozrejme, stvorenie nemá ďaleko od sobotného prikázania ani v 5. Mojžišovej, hoci sa tu spomína iná motivácia. Dá sa povedať, že oslobodenie Izraelitov z Egypta je začiatkom nového stvorenia, podobného príbehu Stvorenia v 1. Mojžišovej. Izrael ako oslobodený národ je Božím novým stvorením (pozri napríklad Iz 43,15).

A keďže exodus je vnímaný ako symbol vyslobodenia od hriechu, teda vykúpenia, sobotu môžeme chápať súčasne ako symbol stvorenia aj vykúpenia. Sobota teda veľmi reálne ukazuje na Ježiša, nášho Stvoriteľa a Vykupiteľa.

**Aplikácia**

`Každá sobota mala Izraelitom pripomínať, že boli zachránení Božou milosťou, nie na základe svojho konania. Prečo sobota nemôže byť dňom, ktorý „dodržiavaš“, aby si bol spasený? V čom ti sobota pomáha lepšie chápať úplne nezaslúženú milosť a záchranu, ktorú od Boha dostávame? Ako ti sobota pomáha „odpočinúť si“ od tvojej snahy urobiť niečo pre vlastné spasenie?`