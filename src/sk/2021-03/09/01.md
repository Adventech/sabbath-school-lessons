---
title: 'Sobota – rytmus odpočinku'
date: 21/08/2021
---

### Texty na tento týždeň
1. Mojžišova 1 a 2; 2Moj 20,8–11; 2Moj 16,14–31; 5Moj 5,12–15; Iz 58,13.14; 3Moj 19,3

> <p>Základný text</p>
> Boh požehnal siedmy deň a posvätil ho, lebo v ten deň Boh prestal vykonávať celé svoje stvoriteľské dielo, ktoré utvoril. (1Moj 2,3)

Nikto z nás si nevie predstaviť, ako prebiehalo stvorenie, ako uprostred temnoty zažiarilo svetlo, ako sa oceány začali hmýriť životom alebo ako sa na oblohe zrazu objavili vtáky. A stvorenie Adama a Evy? Naša predstava o tom, ako presne to Boh uskutočnil, úplne zlyháva.

Po všetkých tých zázračných činoch Boh obrátil pozornosť na niečo iné. Na prvý pohľad sa to možno nezdá rovnako veľkolepé ako obrovské veľryby alebo farbami hrajúce pierka vtákov. Boh jednoducho stvoril deň, siedmy deň, a potom mu dal mimoriadny význam. Dokonca ešte predtým, než si ľudia na seba privolali dnešný život naplnený stresom, Boh ustanovil znamenie ako živý pamätník, pripomienku. Boh chcel, aby sa tento deň stal časom zastavenia a vedomej radosti zo života. Chcel, aby sme v tento deň boli, nie robili. Chcel, aby sme sa tešili z darov prírody, ktoré vidíme okolo seba. Chce, aby sme sa tešili zo vzťahov. A zo všetkého najviac túži, aby sme sa radovali zo vzťahu s ním ako Stvoriteľom každého dobrého daru.

Toto pozvanie zostalo v platnosti aj po vyhnaní prvých ľudí zo záhrady Eden. Boh sa chcel uistiť, že jeho pozvanie prežije skúšku časom, a preto ho už od začiatku urobil súčasťou samotného času.

Tento týždeň sa budeme venovať štúdiu nádherného pozvania znova a znova vstupovať každý siedmy deň do aktívneho odpočinku.

**Osnova lekcie**

Pri štúdiu tejto lekcie budeme uvažovať nad sobotou ako jedinečným Božím darom, ktorým nám Boh chce dať do nášho hektického života tak veľmi potrebný odpočinok – fyzický, duševný aj duchovný.

**Sobota a stvorenie**

- 1. Mojžišova 1 a 2: Božie dielo pre jeho deti (nedeľa)
- 2Moj 20,8–11: Sobota ako pripomienka stvorenia (pondelok)

**Sobota a vykúpenie**

- 2Moj 16,25–31: Boh sa stará o svoje zachránené deti (utorok)
- 5Moj 5,12–15: Sobota ako pripomienka záchrany (streda)

**Prežívanie soboty**

- Iz 58,13.14; 3Moj 19,3: Ako prežiť deň odpočinku (štvrtok)