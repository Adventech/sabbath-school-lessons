---
title: 'Príkaz odpočívať'
date: 23/08/2021
---

> <p></p>
> <sup>8</sup>Pamätaj na sobotný deň, že ho máš svätiť! <sup>9</sup>Šesť dní budeš pracovať a konať všetku svoju prácu. <sup>10</sup>Siedmy deň je sobota pre Hospodina, tvojho Boha. Nebudeš konať nijakú prácu ani ty, ani tvoj syn, ani tvoja dcéra, ani tvoj sluha, ani tvoja slúžka, ani tvoj dobytok, ani cudzinec, ktorý je v tvojich bránach. <sup>11</sup>Veď Hospodin za šesť dní utvoril nebo a zem, more a všetko, čo je v nich, a v siedmy deň odpočíval. Preto Hospodin požehnal sobotný deň a posvätil ho.  

**Osobné štúdium**

Stvorenie bolo „veľmi dobré“, ale ešte nebolo dokončené. Príbeh stvorenia sa končí Božím odpočinkom a špeciálnym požehnaním siedmeho dňa, soboty. „Boh požehnal siedmy deň a posvätil ho, lebo v ten deň Boh prestal vykonávať celé svoje stvoriteľské dielo, ktoré utvoril.“ (1Moj 2,3)

Sobota je neoddeliteľnou súčasťou Božieho stvorenia. Dalo by sa povedať, že v určitom zmysle je dokonca vyvrcholením stvorenia. Boh tvorí odpočinok a vytvára miesto pre spoločenstvo, kde človečenstvo (v tom čase Adam a Eva) môže prerušiť svoju každodennú činnosť a prežívať odpočinok po boku svojho Stvoriteľa.

Nanešťastie, do nášho sveta vstúpil hriech, a tým sa všetko zmenilo. Ľudia už nemohli prežívať priame spoločenstvo s Bohom. V stvorení sa objavila bolesť, lopota, krehké a nefunkčné vzťahy – a mnoho ďalšieho súženia a trápenia, ktoré veľmi dobre poznáme z vlastnej skúsenosti alebo zo skúsenosti ľudí okolo nás. Ale aj uprostred tohto všetkého zostáva Božia sobota, trváci symbol nášho stvorenia a zároveň nádeje a zasľúbenia našej obnovy. Ak ľudia potrebovali sobotný odpočinok pred pádom do hriechu, o čo viac ju potrebovali po ňom!

O mnoho rokov neskôr, keď Boh oslobodil Izraelitov z egyptského otroctva, pripomína im mimoriadny význam tohto dňa.

`Uvažuj o texte 2Moj 20,8–11. Ako tieto slová dávajú sobotu do súvislosti so stvorením?`

Týmto prikázaním nás Boh vyzýva, aby sme pamätali na svoj pôvod. V protiklade s tým, čomu mnohí ľudia veria, nie sme náhodným produktom chladných, nemilosrdných a slepých síl a náhod. Naopak, sme bytosti stvorené na Boží obraz. Boli sme stvorení, aby sme mali spoločenstvo s Bohom. Nezáležalo na tom, že s Izraelitmi sa zaobchádzalo ako s bezcennými otrokmi. Každú sobotu boli zvláštnym spôsobom pozývaní, aby pamätali na to, kým v skutočnosti sú – bytosťami stvorenými na obraz samotného Boha.

„A keďže sobota je pamätníkom stvoriteľského diela, je aj znamením Kristovej lásky a moci.“ (DA 281; TV 189)

**Aplikácia**

`Aký význam má skutočnosť, že práve Boží akt stvorenia si pripomíname každý týždeň (a deň, pretože na sobotu máme pamätať) prostredníctvom prikázania?`