---
title: 'Prežívanie soboty'
date: 26/08/2021
---

> <p></p>
> <sup>13</sup>Ak v sobotu, v môj svätý deň, odvrátiš nohy od konania toho, čo sa ti páči, ak sobotu budeš volať rozkošou, ak Hospodinov svätý deň bude tvojou slávou a budeš ho sláviť tak, že sa nevydáš na svoje cesty a nebudeš robiť to, čo sa ti páči a viesť plané reči, <sup>14</sup>nájdeš rozkoš v Hospodinovi. Umožním ti vznášať sa nad výšinami zeme a nasýtim ťa dedičstvom tvojho otca Jákoba, lebo Hospodinove ústa prehovorili. 

> <p></p>
> Každý nech má v úcte svoju matku a svojho otca. Zachovávajte moje soboty. Ja som Hospodin, váš Boh. 

**Osobné štúdium**

Boh svojmu ľudu prikazuje, aby zachovával sobotný deň. Spolu s prikázaním nezabíjať a nekradnúť zaznieva prikázanie pamätať na sobotu, hoci Biblia na tomto mieste nehovorí, ako presne máme sobotu zachovávať.

`Akú atmosféru by malo mať naše zachovávanie soboty? Ako by malo vyzerať? Čo by malo byť jeho súčasťou? Uvažuj v tejto súvislosti o Žalme 92 a veršoch v Iz 58,13.14.`

Keďže zachovávať sobotu znamená oslavovať Stvoriteľa a Vykupiteľa, sobotu by sme mali zachovávať v duchu radosti a rozkoše. Sobota by rozhodne nemala byť sprevádzaná pochmúrnou náladou a stiesnenosťou.

Pamätanie na sobotu sa nezačína v siedmy deň. Tak ako na počiatku bola sobota vyvrcholením stvoriteľského týždňa, aj my máme „pamätať na deň soboty“ celý týždeň a vopred plánovať, aby sme mohli svoju každodennú prácu odložiť a „svätiť“ sobotu, keď príde. Plánovaná príprava počas týždňa a najmä v piatok, v „prípravný deň“ (Mar 15,42), je kľúčom k očakávanej radosti, ktorú môžeme prežívať v tento mimoriadny deň.

`Ktorý dôležitý aspekt zachovávania soboty zvýrazňuje text 3Moj 19,3?`

Zachovávanie soboty znamená aj pestovanie vzťahov v našej rodine a s našimi priateľmi. Boh nám dáva čas, aby sme sa zamerali na spoločenstvo s celou rodinou. Sobota a rodina spolu úzko súvisia.

Hoci odpočinok a čas strávený s rodinou sú dôležité, zachovávanie soboty je spojené aj s účasťou na spoločnom uctievaní Hospodina s našimi spoluveriacimi. Aj Ježiš sa počas svojho života na zemi zúčastňoval na bohoslužobných zhromaždeniach. (Pozri 3Moj 23,3; Luk 4,16 a Heb 10,25.)

Aj keď náš životný rytmus a týždenný rozvrh môžu byť hektické, hlboko v našich srdciach je túžba po skutočnom sobotnom odpočinku a ozajstnom spoločenstve so Stvoriteľom. Pamätajme na to, že máme prerušiť všetky naše povinnosti a plány. Strávme čas s Bohom a rozvíjajme naše rodinné a priateľské vzťahy. Takýmto spôsobom získavame sobotný odpočinok a rytmus.

**Aplikácia**

`Aká je tvoja osobná skúsenosť so sobotou a s požehnaním, ktoré pramení z jej zachovávania? Čo môžeš urobiť preto, aby sa pre teba sobota stala ešte mimoriadnejším a radostnejším dňom?`