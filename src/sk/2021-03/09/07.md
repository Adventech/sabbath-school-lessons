---
title: 'Podnety na zamyslenie'
date: 27/08/2021
---

„Boh dal ľuďom sobotu ako deň odpočinku na pamiatku svojej stvoriteľskej moci, aby ho mohli poznávať v diele jeho rúk. Sobota nás nabáda, aby sme v stvorení poznávali slávu Stvoriteľa. ... Každodenne, no najmä v sobotu by sme mali študovať Ježišove podobenstvá v podobnom prostredí, v akom sa nachádzal on, keď ich rozprával. ... Kedykoľvek sme v prírode, hlbšie si uvedomujeme Kristovu prítomnosť a počujeme jeho posolstvo pokoja a lásky.“ (COL 25.26; KP 14)

„Jedným z dôležitých dôvodov, prečo Hospodin vyviedol Izraelitov z otroctva, bolo, aby mohli zachovávať Jeho svätú sobotu. ... Je zrejmé, že Mojžiš a Áron obnovili učenie o svätosti soboty, pretože faraón sa im sťažoval: „Ľudu v krajine je veľa a vy chcete, aby prestal pracovať?“ (2Moj 5,5) Je to jasný dôkaz, že Mojžiš a Áron viedli ľud k sväteniu soboty už v Egypte.

Pri zachovávaní soboty sa však nemali sústreďovať len na vyvedenie z otroctva v Egypte. Sobota mala byť pripomienkou stvorenia, mala v sebe zahŕňať radostnú oslavu vyslobodenia z náboženského útlaku v Egypte, ktorý im takmer znemožňoval zachovávanie dňa odpočinku. Ich vyslobodenie z otroctva malo v ich srdciach podnecovať láskavú starostlivosť o chudobných a utláčaných, o vdovy a siroty.“ (Ellen G. Whiteová, From Eternity Past, str. 549)

**Námety na spoločné uvažovanie**

`Mnohí kresťania, vrátane niektorých adventistov siedmeho dňa, považujú teistickú evolúciu za možné vysvetlenie stvorenia. Akým spôsobom sobota ukazuje, že teistická evolúcia nie je kompatibilná s kresťanstvom?`

`Ako by ste reagovali na argument, že na dni predsa nezáleží a že dôležité je odpočívať jeden deň v týždni? Ako by ste odpovedali na vysvetlenie, že Ježiš je naším sobotným odpočinkom, a preto nemusíme dodržiavať žiadny deň ako deň odpočinku?`

`Ako sa môže zachovávanie dňa odpočinku stať pripomienkou slobody a vyslobodenia? Ako môžeme zabrániť tomu, aby sa sobota stala zákonníckym dňom naplneným rôznymi obmedzeniami?`

`Niektorí ľudia tvrdia, že zachovávanie soboty ako siedmeho dňa je pokusom zaslúžiť si spasenie. Ako by ste reagovali na paradox v tomto tvrdení, že odpočinkom v siedmy deň sa snažíme získať spasenie zo skutkov?`

Západ slnka: 19.40