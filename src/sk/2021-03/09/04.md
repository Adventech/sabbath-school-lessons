---
title: 'Nové okolnosti'
date: 24/08/2021
---

> <p></p>
> <sup>25</sup>Mojžiš povedal: „Zjedzte to dnes, lebo dnes je sobota pre Hospodina. Dnes nenájdete na poli nič. <sup>26</sup>Šesť dní budete zbierať, v siedmy deň je však sobota, v ten deň nič nenájdete.“ <sup>27</sup>Keď niektorí z ľudu šli zbierať aj v siedmy deň, nič nenašli. <sup>28</sup>Vtedy Hospodin povedal Mojžišovi: „Dokedy mi budete odporovať a nebudete zachovávať moje príkazy a zákony? <sup>29</sup>Pozrite, Hospodin vám dal sobotu. Preto vám v šiesty deň dáva chlieb na dva dni. Každý nech zostane tam, kde je. V siedmy deň nech nikto nevychádza zo svojho miesta!“ <sup>30</sup>Ľud teda v siedmy deň odpočíval. <sup>31</sup>Tomu pokrmu dali Izraeliti meno manna. Bol biely ako koriandrové semeno a chutil ako medový koláč.  

**Osobné štúdium**

Po štyridsiatich rokoch putovania na púšti mala nová, mladá generácia už len nejasné spomienky na Egypt. Životná skúsenosť mladších sa výrazne líšila od toho, čo prežili ich rodičia. Táto nová generácia bola svedkom opakovaného nedostatku viery rodičov a následkov, medzi ktoré patrilo aj putovanie púšťou, počas ktorého stará generácia pomaly vymierala.

Ich prednosťou bolo, že uprostred tábora videli svätyňu a oblak, ktorý predstavoval Božiu prítomnosť vznášajúcu sa nad svätostánkom. Keď sa oblak pohol, vedeli, že je čas sa zbaliť a vydať na cestu. Tento oblak, ktorý prinášal tieň cez deň a svetlo a teplo v noci, bol neustálou pripomienkou Božej lásky a starostlivosti o ľud.

`Uvažuj o texte 2Moj 16,14–31. Akým spôsobom Boh pripomínal Izraelitom sobotu počas ich putovania púšťou?`

Na rozdiel od všeobecne rozšíreného názoru tieto verše ukazujú, že sobota ako siedmy deň predchádzala vydanie zákona na Sinaji.

O čom hovoria uvedené verše?

Špeciálna strava, ktorú Boh poskytoval Izraelitom, bola každodenným pripomenutím skutočnosti, že Stvoriteľ sa stará o svoje stvorenie. Boh napĺňal potreby ľudu na púšti konkrétnym, hmatateľným spôsobom. Každý deň sa jedlo zázračne zjavovalo pri východe slnka a mizlo pri západe. Kedykoľvek sa niekto usiloval nazbierať si jedlo na nasledujúci deň, manna zosmradla a sčervivela. Výnimkou bol deň pred sobotou, keď bolo manny nielen viac, ale diel určený na sobotný deň sa zázračne neskazil.

Izraeliti mali svätyňu, v ktorej prebiehala svätyňová služba a prostredníctvom Mojžiša dostali rôzne zákony a nariadenia. Zostarnutý Mojžiš neskôr opakuje nielen celé ich dejiny, ale pripomína aj zákon, ktorý im Boh dal (pozri 5Moj 5,6–22).

Táto nová generácia Izraelitov bola konečne pripravená na vstup do Zasľúbenej krajiny. Izrael čakala aj zmena vedenia a zostarnutý Mojžiš sa chcel uistiť, že táto generácia si bude pamätať, kým boli a aké je ich poslanie. Mojžiš nechcel, aby opakovali chyby svojich rodičov. Preto im opakuje Božie zákony. Pripomína Desatoro, aby zdôraznil jeho význam pre novú generáciu, ktorá si mala podmaniť Kanaán.

**Aplikácia**

`Dar manny Izraelitom každý deň pripomínal, že Boh ich miluje a stará sa o nich. Zvlášť v sobotu si mohli uvedomiť, že zaistenie života nie je dôsledkom ich snahy, ale Božej starostlivosti. V čom ti pomáha sobota lepšie rozumieť Bohu a jeho láske?`