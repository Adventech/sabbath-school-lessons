---
title: 'Predohra k odpočinku'
date: 22/08/2021
---

> <p></p>
> <sup>26</sup>Boh povedal: „Utvorme človeka na svoj obraz, na svoju podobu. Nech ľudia vládnu nad morskými rybami, nebeským vtáctvom, dobytkom, nad celou zemou a nad všetkými plazmi, čo sa hýbu po zemi!“ <sup>27</sup>Boh stvoril človeka na svoj obraz; na Boží obraz ho stvoril. Stvoril ich ako muža a ženu. 

> <p></p>
> <sup>7</sup>Vtedy Hospodin, Boh, stvárnil človeka, prach zo zeme, a vdýchol mu do nozdier dych života. Tak sa stal človek živou bytosťou. <sup>21</sup>Hospodin, Boh, dopustil na človeka tvrdý spánok, takže zaspal. Vybral mu jedno z rebier a miesto uzavrel mäsom. <sup>22</sup>Z rebra, ktoré vybral Hospodin, Boh, človekovi, utvoril ženu a priviedol ju k nemu. <sup>23</sup>Tu človek zvolal: „Toto je konečne kosť z mojich kostí a telo z môjho tela! Bude sa volať mužena, lebo bola vzatá z muža!“ <sup>24</sup>Preto opustí muž svojho otca i matku a priľne k svojej žene a budú jedno telo. 

**Osobné štúdium**

Na počiatku bol Boh. On prehovoril a stalo sa. Svetlo oddelilo deň od noci. Nebeská klenba, obloha a moria vznikli Božím slovom v druhý deň. Na tretí deň Boh oddelil vody od súše a pevninu obdaril vegetáciou. Sformoval zá-kladnú schému času a zemepisu a potom ich počas ďalších troch dní napĺňal. Určil svetlá, ktoré vládnu oblohe cez deň a v noci. Na rozdiel od príbehov väčšiny starovekých kultúr, biblický príbeh stvorenia veľmi jasne ukazuje, že slnko, mesiac a hviezdy nie sú božstvami. Na scéne sa objavili až na štvrtý deň a sú podriadené slovu Stvoriteľa.

Mojžišov opis piateho a šiesteho dňa (1Moj 1,20–31) prekypuje životom a krásou. Vtáky, ryby, suchozemské zvieratá – to všetko naplnilo priestor, ktorý pripravil Boh.

V prvej kapitole 1. knihy Mojžišovej Boh opakovane hodnotí stvorenstvo ako dobré. Teší sa, nachádza záľubu v tom, čo stvoril. Je to dokonalé miesto. Zem sa hemží živými tvormi. Ako chytľavý refrén nádhernej piesne znova a znova zaznieva, že Boh videl svoje stvorenie a bolo dobré.

`Uvažuj o úvodných veršoch (1Moj 1,26.27 a 1Moj 2,7.21–24). Pokús sa opísať, v čom sa odlišuje stvorenie človeka od stvorenia ostatného sveta?`

Boh sa zohol a začal formovať prach zo zeme. Stvorenie človeka na Boží obraz a Božiu podobu je podobenstvom o blízkosti a dôvernosti. Boh sa skláňa a vdychuje do Adama dych života. A Adam ožíva. Stvorenie Evy z Adamovho rebra prináša do stvoriteľského týždňa ďalší dôležitý rozmer. Manželstvo je súčasťou Božieho plánu pre ľudstvo. Ide o svätý zväzok dôvery a partnerstva medzi mužom a ženou, medzi iš a išša.

Keď sa Boh tentoraz pozrel na všetko, čo stvoril v šiesty deň, refrén znel odlišne: „Boh videl, že všetko, čo utvoril, bolo veľmi dobré.“ (1Moj 1,31)

**Aplikácia**

`Uvažuj o biblickej správe o stvorení v súvislosti s tým, čo sa bežne pokladá za pôvod vzniku vesmíru a života. V čom spočíva základný rozdiel? Ako ovplyvňuje skutočnosť, že Boh je darcom a tvorcom života, tvoj pohľad na vlastný život, na Boha a na druhých ľudí?`