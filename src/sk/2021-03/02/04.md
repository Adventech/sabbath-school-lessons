---
title: 'Nespokojnosť ako začiatok vzbury'
date: 06/07/2021
---

> <p></p>
> <sup>30</sup>Kaléb sa však usiloval upokojiť ľud, ktorý reptal proti Mojžišovi. Povedal: „Zaútočme, obsaďme krajinu! Určite ju ovládneme!“ <sup>31</sup>Tí však, čo šli s ním, vraveli: „Nemôžeme zaútočiť proti tomu ľudu, lebo je oveľa silnejší ako my.“ <sup>32</sup>Medzi Izraelitmi šírili lživé správy o krajine, ktorú preskúmali. Vraveli: „Krajina, ktorú sme preskúmali, je krajina požierajúca svojich obyvateľov. Všetok ľud, čo sme tam videli, má vysoký vzrast. <sup>33</sup>Videli sme tam aj obrov a medzi nimi aj synov Anáka. Pripadali sme si ako kobylky a takí sme sa iste zdali aj im.“ 

> <p></p>
> <sup>1</sup>V tú noc celá pospolitosť začala kričať a ľud nariekal. <sup>2</sup>Všetci Izraeliti reptali proti Mojžišovi a Áronovi a celá pospolitosť im vyčítala: „Kiežby sme boli radšej pomreli v Egypte alebo tu na púšti! Kiežby sme boli vtedy pomreli! <sup>3</sup>Prečo nás Hospodin vedie do tej krajiny? Aby sme padli mečom, aby sa naše ženy a deti stali korisťou? Nebolo by nám lepšie vrátiť sa do Egypta?“ <sup>4</sup>Navzájom si vraveli: „Vyberme si vodcu a vráťme sa do Egypta!“ 

**Osobné štúdium**

Nasledovný príbeh sa začína pozitívnym konštatovaním. Izraeliti sa konečne dostali k hraniciam Kanaánu a dvanásť prieskumníkov bolo vyslaných preskúmať krajinu. Ich správa bola pozoruhodná.

`Prečítaj si správu, ktorú podali vyzvedači (4Moj 13,26–33). Čo spôsobilo, že ľud začal reptať? Ako sa Káleb pokúšal zachrániť situáciu? Čo mohlo byť príčinou, že jednotliví vyzvedači vnímali situáciu v Kanaáne rozdielne?`

Napriek Kálebovmu úsiliu získali napokon hlasy pochybovačov väčšinu. Izraeliti sa rozhodli neobsadiť krajinu, ktorú im Boh zasľúbil. Ich srdcia boli naplnené nepokojom a nespokojnosťou. Namiesto víťazného pochodu a radostného pokriku upadli do agónie hnevu, bolesti a znechutenia.

Keď máme v srdci nepokoj, je pre nás náročné kráčať vo viere vpred. Nespokojnosť však neovplyvňuje len naše pocity. Psychológovia ukazujú, že medzi nedostatkom odpočinku (vrátane nedostatku spánku) a zlými rozhodnutiami existuje veľmi jasná príčinná súvislosť, ktorá môže neskôr vyústiť do prejedania sa či nechutenstva, závislostí a môže spúšťať ďalšie pocity nespokojnosti a nešťastia.

`Uvažuj o texte 4Moj 14,1–10. Aké udalosti nasledovali po prijatí „zlých správ“, ktoré ľudu predstavila väčšina vyzvedačov?`

Situácia sa neustále zhoršovala. Jozua a Káleb zúfalo prosili: „Len sa nebúrte proti Hospodinovi!“ (4Moj 14,9) Ich slová však ostatní nepočúvali a celé zhromaždenie kričalo, aby ich ukameňovali. Nespokojnosť vedie k vzbure a vzbura napokon vedie k smrti.

„Neverní vyzvedači zjavne hanili Káleba a Józuu a ozvali sa hlasy, aby boli ukameňovaní. Nepríčetný dav chytal kamene a dvoch verných mužov chcel zabiť. Niektorí sa so zúrivým krikom oborili na nich. Kamene im však náhle vypadli z rúk. Ľudia zmĺkli a od strachu sa zachveli. Boží zákrok zmaril ich vražedný zámer. Sláva Božej prítomnosti ako žiarivé svetlo osvietila svätostánok. Všetok ľud videl Hospodinovo znamenie. Zjavil sa Mocnejší než oni a nikto sa už neodvážil vzdorovať mu. Vyľakaní vyzvedači, čo rozšírili zlé správy, sa uchýlili do svojich stanov.“ (PP 390; PP /sk/ 288)

Hneď potom sa však všetkým zjavila Hospodinova sláva. Keď čítame príbeh v 4. Mojžišovej 14, zdá sa, akoby sa celá scéna na chvíľu zastavila a my sme mali príležitosť byť svedkami rozhovoru Hospodina s Mojžišom. Boh jasne ukázal, že hoci hnev Izraelitov bol namierený voči Jozuovi a Kálebovi, v skutočnosti išlo o vzburu proti Najvyššiemu.

**Aplikácia**

`Aký vplyv majú na teba kritické hlasy v tvojom okolí (priatelia, médiá)? Koľko času a pozornosti im venuješ? Koľko času venuješ pozitívnym aktivitám, ktoré môžu byť pre ostatných prínosom a môžu s Božou pomocou aj niečo zmeniť?`