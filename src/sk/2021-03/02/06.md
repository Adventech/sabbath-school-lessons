---
title: 'Viera alebo trúfalosť?'
date: 08/07/2021
---

> <p></p>
> <sup>39</sup>Keď Mojžiš oznámil tieto slová všetkým Izraelitom, ľud sa veľmi zarmútil. <sup>40</sup>Včasráno vstali, vystúpili na temeno vrchu a povedali: „Vystúpme na miesto, o ktorom hovoril Hospodin, hoci sme zhrešili!“ <sup>41</sup>Mojžiš im však povedal: „Prečo prestupujete príkaz Hospodina?! To sa vám nepodarí! <sup>42</sup>Hospodin nie je medzi vami, preto nevystupujte, aby vás nepriatelia neporazili. <sup>43</sup>Veď tam budú proti vám Amalékovia a Kanaánčania a vy padnete ich mečom. Pretože ste sa odvrátili od Hospodina, Hospodin nebude s vami!“ <sup>44</sup>Oni sa však napriek tomu odvážili vystúpiť na temeno vrchu. Ani archa Hospodinovej zmluvy, ani Mojžiš sa však z tábora nepohli. <sup>45</sup>Amalékovia a Kanaánčania, ktorí bývali na tom pohorí, zostúpili, bili ich a rozháňali až po Chormu.  

**Osobné štúdium**

`Uvažuj o texte 4Moj 14,39–45. Akým spôsobom Izraeliti reagovali na Boží súd? Ako vnímaš ich reakciu?`

Reakcia Izraelitov bola typická: „Vystúpme na miesto, o ktorom hovoril Hospodin, hoci sme zhrešili!“ (4Moj 14,40) Ich hriechom bola neviera. Keby Bohu dôverovali, mohli obsadiť zasľúbené územie. Keďže sa však Bohu vzopreli, Boh ich odsúdil a na púšti mali zahynúť. Teraz nadobudli presvedčenie, že ak predsa len urobia to, čo mali urobiť na začiatku, odčinia svoju nevieru a zbavia sa Božieho odsúdenia. Aj tento pokus bol však prejavom toho, že Bohu neveria a jeho súd neprijímajú. Bezprostredným následkom ich trúfalého a tvrdohlavého konania bez podpory Boha a Mojžišovho vedenia však boli smrť a klamanie.

Keď sa človek vo veciach viery rozhodne konať trúfalo a na vlastnú päsť, môže to skončiť fatálne. Takéto konanie často vychádza z našich obáv. Máme strach a urobíme rozhodnutie, ktoré však neskôr oľutujeme.

Apoštol Pavol v 1Kor 10,1–11 naznačil zaujímavú paralelu medzi putovaním Izraelitov po púšti a životom Božieho ľudu pred druhým príchodom Ježiša Krista. Počas dejín Boží ľud na svojej ceste do zasľúbenej krajiny opakovane putoval púšťou. Táto púšť mala a má rôzne podoby. Momentálne tá púšť vyzerá ako prechod všadeprítomnou záplavou médií, nepretržitého pípania prichádzajúcich správ a nekonečného hluku zábavy rôzneho druhu. Pornografia je predávaná ako recept na šťastný vzťah a materializmus ako riešenie na všetky problémy. Keby sme len boli o čosi mladší, zdravší, zdatnejší, bohatší alebo zvodnejší, všetky ťažkosti by sa vyriešili.

Podobne ako Izraeliti, ani my nevieme nájsť odpočinok a uspokojenie hľadáme na nesprávnych miestach.

**Aplikácia**

`Uvažuj o svojich rozhodnutiach a krokoch, ktoré vychádzali z viery. Aké kroky si podnikal vo vlastnej trúfalosti, v snahe niečo si dokázať? V čom sa prejavili základné rozdiely rôznych typov konania? Ako tvoje vlastné kroky prispeli k tomu, aby si v živote prežíval uspokojenie, pokoj a mier?`