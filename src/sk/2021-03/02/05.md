---
title: Príhovorca
date: 07/07/2021
---

> <p></p>
> <sup>11</sup>Hospodin povedal Mojžišovi: „Dokedy ma bude tento ľud znevažovať? Dokedy mi nebude veriť napriek znameniam, ktoré som uprostred neho vykonal? <sup>12</sup>Dopustím naň mor a vydedím ho; z teba však urobím väčší a mocnejší národ, než je on.“ ... <sup>15</sup>Ak tento ľud vyhubíš, potom si národy, ktoré počuli správu o tebe, povedia: <sup>16</sup>‚Pretože Hospodin nemohol voviesť tento ľud do krajiny, ktorú im sľúbil pod prísahou, pozabíjal ich na púšti.‘ <sup>17</sup>Nech sa však teraz prejaví moc môjho Pána vo svojej veľkosti, ako si vyhlásil: <sup>18</sup>‚Hospodin je zhovievavý a veľmi milosrdný, odpúšťa vinu a priestupok nenecháva bez trestu, ale trestá vinu otcov na synoch do tretieho i štvrtého pokolenia.‘ <sup>19</sup>Odpusť, prosím, vinu tohto ľudu, podľa svojho veľkého milosrdenstva, ako si odpúšťal tomuto ľudu od Egypta až posiaľ!“ <sup>20</sup>Hospodin odpovedal: „Odpúšťam mu, ako si prosil. 

**Osobné štúdium**

`Hospodin pred Mojžišom uvažuje o zničení Izraelitov a o tom, že namiesto nich urobí veľký národ práve z Mojžiša (4Moj 14,11.12). Aká bola Mojžišova reakcia? Ako vnímal otvorenú vzburu národa voči Bohu? Čo ťa na Mojžišovej reakcii oslovuje najviac? Pozri 4Moj 14,13–19.`

V tomto príbehu môžeme sledovať ozajstného Božieho muža v akcii. Mojžišova reakcia je predzvesťou Príhovorcu, ktorý sa o viac ako štrnásť storočí neskôr bude modliť za učeníkov v ich ťažkostiach (Ján 17). Niet sa čo čudovať, že mnohí teológovia vidia v Mojžišovom konaní predobraz Krista a jeho služby. O vine Izraelitov (podobne ako o našej vine) niet pochybností. Napriek tomu sa Mojžiš obracia na Hospodina s prosbou o odpustenie, pretože je presvedčený o jeho milosrdenstve (4Moj 14,19). Hospodin vtedy vypočul Mojžišovu príhovornú prosbu za Izraelitov. Dnes Boh odpúšťa aj nám pre Ježiša, jeho smrť, vzkriesenie a službu, ktorú koná na našu záchranu.

Mojžiš hovorí: „Odpusť, prosím, vinu tohto ľudu, podľa svojho veľkého milosrdenstva, ako si odpúšťal tomuto ľudu od Egypta až posiaľ!“ (4Moj 14,19) Milosť víťazí nad vzburou a nespokojnosťou v ich podstate. Odpustenie prináša nový začiatok.

Milosť má však svoju cenu, ktorá nie je nikdy malá. Hospodin ľuďom na púšti odpustil, ale naďalej znášali následky svojej vzbury. Celá generácia vzbúrencov sa napokon do zasľúbenej krajiny nedostala (4Moj 14,20–23).

Vyzerá to ako rozsudok, ale v skutočnosti ide naozaj o milosť. Ako by si táto generácia mohla podmaniť mocné kanaánske mestá, keď sa nenaučila dôverovať Hospodinovi? Ako by mohli byť svetlom národom, keď sa sami tackali v tme?

Áno, Boh sa bude o nich starať ďalších tridsaťosem rokov. Bude ich živiť. Bude sa im prihovárať zo svätyne. Bude ich na púšti chrániť. Potom však zomrú a zodpovednosť za nájdenie pokoja v zasľúbenej krajine bude musieť prevziať nová generácia.

**Aplikácia**

`Aká je tvoja osobná skúsenosť s následkami hriechu a previnenia? Čo naopak pre teba znamenalo a znamená odpustenie? Čo môžeš urobiť preto, aby si znova získal pokoj, ktorý nám, hriešnym ľuďom, ponúka náš Spasiteľ?`