---
title: 'Podnety na zamyslenie'
date: 09/07/2021
---

„Zdalo sa, že teraz konečne úprimne ľutujú svoje hriešne počínanie. Neznepokojovala ich však vlastná nevďačnosť a neposlušnosť, skôr ich trápili následky ich hriešneho počínania. Keď poznali, že Hospodin zo svojho rozhodnutia neustúpi, ešte viac sa zatvrdili vo svojom vzdore a vyhlásili, že na púšť sa nevrátia. Keď im Boh prikázal, aby sa od krajiny svojich nepriateľov vzdialili, skúšal vlastne ich pokoru. Ukázalo sa však, že to bola pokora len zdanlivá, nie úprimná. Izraeliti pochopili, že spáchali veľký hriech, keď v návale prudkej vášne chceli zabiť vyzvedačov, ktorí ich prosili, aby poslúchli Boha. Vyľakala ich však len predstava zhubných následkov ich strašného omylu. V hĺbke srdca sa však nezmenili a pri najbližšej príležitosti by sa búrili znova. Príležitosť sa práve naskytla, keď im Mojžiš z Božieho poverenia vydal príkaz, aby sa vrátili na púšť.“ (PP 289; PP /sk/ 391)

„Viera nemá nič spoločné s trúfalosťou. Len ten, kto má pravú vieru, môže byť bezpečný pred sebaistou trúfalosťou. Tá je totiž satanskou napodobeninou viery. Viera sa spolieha na Božie zasľúbenia a prináša ovocie poslušnosti. Trúfalosť sa tiež odvoláva na tieto sľuby, ale satansky nimi ospravedlňuje prestúpenie. Viera mala viesť našich prarodičov k dôvere v Božiu lásku a k poslušnosti jeho prikázaní. Trúfalosť ich však zviedla k prestúpeniu Božieho zákona v domnienke, že Božia veľká láska ich zachráni pred následkami ich hriechu. Bez splnenia podmienok, na ktorých spočíva milosť, nemôžeme hovoriť o viere. Pravá viera má svoj základ v zasľúbeniach a podmienkach Písma.“ (DA 126; TV 78)

**Námety na spoločné uvažovanie**

`Uvažujte o rozdiele medzi vierou a trúfalosťou. Prečo mohlo byť na začiatku úsilie o zabratie Kanaánu vnímané ako krok viery, ale napokon, keď sa Izraeliti rozhodli zaútočiť, išlo o trúfalé konanie? Prečo okolnosti a naše pohnútky zohrávajú takú veľkú úlohu v rozpoznaní, čo sú kroky viery a čo je trúfalosť?`

`Uvažujte o skutočnosti, že hoci Boh nám odpúšťa naše hriechy, často musíme žiť s ich následkami. Ako môžete pomôcť tým, ktorí síce vedia, že im Boh odpustil, ale následky hriechu aj tak ovplyvňujú nielen ich samých, ale aj ich milovaných?`

Západ slnka: 20.49