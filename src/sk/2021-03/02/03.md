---
title: 'Nákazlivá nespokojnosť'
date: 05/07/2021
---

> <p></p>
> <sup>1</sup>Mirjam s Áronom reptali proti Mojžišovi pre jeho ženu Kúšijku, ktorú si vzal. Oženil sa totiž s Kúšijkou. <sup>2</sup>Vraveli: „Hovoril azda Hospodin len prostredníctvom Mojžiša? Či nehovorí aj prostredníctvom nás?“ Hospodin to počul. <sup>3</sup>Mojžiš bol veľmi pokorný človek, najpokornejší, aký kedy na zemi žil. ... <sup>6</sup>Povedal im [Hospodin]: „Počujte moje slová: Ak je medzi vami prorok, ja, Hospodin, dám sa mu poznať vo videní, budem sa s ním zhovárať vo sne. <sup>7</sup>S mojím služobníkom Mojžišom to tak nie je. On je dôverníkom v celom mojom dome. <sup>8</sup>S ním sa zhováram zoči-voči, vo videní, nie v hádankách. On smie zazrieť Hospodinovu podobu. Prečo ste sa teda odvážili hovoriť proti môjmu služobníkovi Mojžišovi?“ <sup>9</sup>Hospodin sa na nich rozhneval a odišiel. <sup>10</sup>Keď sa oblak od stanu vzdialil, Mirjam bola malomocná, zbelela ako sneh. Áron sa obrátil k Mirjam a videl, že je malomocná. 

**Osobné štúdium**

Je zrejmé, že Mirjam a Áron mali úplne inú predstavu o tom, kto by mal byť ženou ich brata. Cippora bola cudzinka pochádzajúca z Midjánska (pozri 2Moj 3,1). Dokonca aj v Mojžišovej rodine, ktorá viedla Izraelitov, sa hriešna prirodzenosť prejavovala nie príliš prívetivo voči ľuďom, ktorí boli „iní“.

Biblický text však jasne ukazuje, že išlo len o zámienku. Áronovi a Mirjam bolo proti srsti, že práve ich Boh akosi obišiel s darom proroctva. V predchádzajúcej kapitole Hospodin povedal Mojžišovi, aby ustanovil sedemdesiatich starších Izraela, ktorí budú pomáhať Mojžišovi s náročnou úlohou viesť celý národ (4Moj 11,16.17.24.25). Aj Áron a Mirjam mali dôležité poverenie (2Moj 4,13–15; Mich 6,4), teraz sa však vývojom udalostí cítili ohrození a povedali: „Hovoril azda Hospodin len prostredníctvom Mojžiša? Či nehovorí aj prostredníctvom nás?“ (4Moj 12,2)

`Ako Boh odpovedal na reptanie Árona a Mirjam? Uvažuj v tejto súvislosti o texte 4Moj 12,6–10. Ako na teba pôsobí Božia reakcia? Prečo bola až taká tvrdá?`

Boh reagoval bezodkladne a nenechal žiadny priestor na prípadné dohady. Prorocký dar rozhodne nie je nástrojom, vďaka ktorému by si človek mohol nárokovať väčší podiel na moci. Mojžiš sa na vedúcu úlohu hodil viac, lebo sa naučil, ako nesmierne je závislý od Boha.

Skutočnosť, že Mirjam je v prvom verši spomenutá skôr ako Áron, naznačuje, že práve ona by mohla byť podnecovateľom útoku na Mojžiša. V tom čase už Áron slúžil ako izraelský veľkňaz. Keby ho postihlo malomocenstvo, nemohol by vstúpiť do chrámu a konať službu v prospech ľudu. Dočasný trest malomocenstva, ktorý dopadol na Mirjam, veľmi jasne ukazuje Božiu nespokojnosť s konaním oboch súrodencov. Zároveň týmto spôsobom prináša do rodiny zmenu, ktorú všetci potrebujú. Áronova prosba ukazuje, že uvedený hriech sa týkal aj jeho (4Moj 12,11). Namiesto predchádzajúcej nespokojnosti teraz vidíme, že Áron prosí za svoju sestru. A Mojžiš volá k Hospodinovi, aby Mirjam uzdravil (4Moj 12,13). Presne takýto postoj Boh očakáva od svojho ľudu. Hospodin vypočul Mojžišovu modlitbu a Mirjam uzdravil.

**Aplikácia**

`Máš tendenciu kritizovať tých, ktorým bola zverená zodpovednosť (v práci, v krajine alebo v cirkvi), alebo sa skôr za nich modlíš a prosíš Boha o múdrosť, ktorú títo ľudia potrebujú? Ako môžeš správne rozlíšiť, kedy niekto koná naozaj zle a kedy má len odlišný názor než ty (pričom aj ty sa môžeš mýliť)?`