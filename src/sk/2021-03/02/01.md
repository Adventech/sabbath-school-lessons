---
title: 'Putovanie púšťou: nepokoj a nespokojnosť'
date: 03/07/2021
---

### Texty na tento týždeň
4. Mojžišova 11–14

> <p>Základný text</p>
> 10Ani nereptajte, ako niektorí z nich reptali, a hynuli od zhubcu. 11Toto sa im stalo výstrahou a nám, ktorých zastihol koniec vekov, to bolo napísané ako napomenutie.  (1Kor 10,10.11)

Ľudia si už veľmi dávno všimli, že psy a ostatné domáce zvieratá sa pred príchodom zemetrasenia správajú neobvykle a nepokojne.

Vedci pri výskumoch zistili, že zvieratá sú schopné postrehnúť primárne (pozdĺžne) seizmické vlny, ktoré prichádzajú pred sekundárnymi (priečnymi) vlnami. To je zrejme aj vysvetlenie, prečo zvieratá podľa pozorovaní reagujú zmätkom a nepokojom ešte skôr, ako dorazia prvé citeľné otrasy. Slony dokonca dokážu zaregistrovať aj zvukové vlny s veľmi nízkou frekvenciou a vibrácie z predtrasov, ktoré človek nie je schopný zachytiť.

Už niekoľko minút predtým, ako 23. augusta 2011 zemetrasenie s magnitúdou 5,8 zasiahlo oblasť Washington, D.C., sa niekoľko zvierat v Národnej zoo začalo správať veľmi čudne. Lemury začali nahlas kričať už asi pätnásť minút predtým, než sa zem začala citeľne chvieť.

Tento týždeň sa budeme venovať niektorým príkladom neobvyklého ľudského nepokoja, ktorého príčinou však neboli ani zemetrasenia, ani žiadne iné prírodné katastrofy, ale skôr obyčajná hriešnosť padlých ľudských bytostí, ktoré nehľadali odpočinok u toho, ktorý jediný môže dať odpočinutie všetkým, ktorí k nemu prichádzajú s vierou a v poslušnosti.

**Osnova lekcie**

Pri štúdiu tejto lekcie sa pozrieme, ako 4. Mojžišova kniha opisuje skúsenosť izraelského národa, ktorý po vyslobodení z egyptského otroctva putoval púšťou do nového domova. Pri čítaní týchto biblických textov budeme hľadať príčiny ich nepokoja, nespokojnosti a určitej životnej únavy (naša skúsenosť je podobná). Uvidíme však aj obraz Boha, ktorý do takýchto situácií vstupuje a ponúka riešenie.

**Problémy spôsobujúce v živote nepokoj a trápenie**

- 4. Mojžišova 11: Nespokojnosť so životnou situáciou (nedeľa)
- 4. Mojžišova 12: Nespokojnosť s druhými (pondelok)
- 4. Mojžišova 13–14: Nespokojnosť s Božím vedením (utorok)

**Riešenia prinášajúce pokoj a odpočinok**

- 4. Mojžišova 14: Božia milosrdenstvo a odpustenie (streda)
- 4. Mojžišova 14: Naša dôvera v Božiu lásku (štvrtok)