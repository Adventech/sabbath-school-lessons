---
title: 'Nespokojnosť na púšti'
date: 04/07/2021
---

> <p></p>
> <sup>1</sup>Ľud sa začal pred Hospodinom žalovať, že sa mu zle vodí. Hospodin to počul a veľmi sa rozhneval. Vzplanul proti nim Hospodinov oheň a spálil okraj tábora. ... <sup>32</sup>Ľud vstal a zbieral prepelice celý deň, celú noc, ba aj celý ďalší deň. Aj ten, čo pozbieral najmenej, mal desať chómerov. Potom ich porozkladali okolo tábora. <sup>33</sup>No ešte mali mäso medzi zubami, skôr než ho stačili požuť, keď proti ľudu vzplanul Hospodinov hnev. Hospodin dopustil na ľud ťažkú ranu. <sup>34</sup>Preto dali tomu miestu meno Kibrót-Hattaava, lebo tam pochovali nenásytný ľud.  

**Osobné štúdium**

Po svojom odchode spod Sinaja sa Izraeliti museli cítiť na svojej ceste do Kanaánu zmätení a nešťastní. Už viac ako rok uplynul od ich vyjdenia z Egypta (4Moj 1,1). Túžili vstúpiť do Zasľúbenej krajiny. Vykonali sčítanie ľudu a boli dôkladne zorganizovaní. Boli svedkami obrovskej Božej priazne a jasných znamení jeho prítomnosti. Ale už na prvom mieste, na ktoré dorazili po odchode spod Sinaja, sa ich zmocnila nespokojnosť a začali reptať.

`Uvažuj o texte 4Moj 11,1–15. Na čo si Izraeliti sťažovali? Čo bolo príčinou ich nespokojnosti?`

Izraeliti sa dožadovali mäsa, uhoriek, melónov, póru, cibule a cesnaku, ktoré mali v Egypte. „4Kto nás nasýti mäsom? 5Spomíname si na ryby, čo sme oddávna jedávali v Egypte, na uhorky, dyne, pór, cibuľu a cesnak. 6Sme už celkom vychudnutí a nič iné nevidíme, iba mannu.“ (4Moj 11,4–6) Je zrejmé že ich postihol spomienkový optimizmus, respektíve selektívna strata pamäti, keď si síce spomínali na jedlo, ale zabudli na otroctvo, útlak a útrapy (pozri 1. Mojžišova 1).

Boh ich sýtil mannou už viac ako rok, ale oni pociťovali nespokojnosť a túžbu po niečom inom. Ovplyvnilo to dokonca aj Mojžiša. Nie je jednoduché viesť nespokojný ľud. Mojžiš však vedel, na koho sa obrátiť. „Prečo tak zle zaobchádzaš so svojím služobníkom? Prečo som u teba nenašiel priazeň, že si na mňa uvalil všetku ťarchu tohto ľudu?“ (4Moj 11,11)

`Ako Boh odpovedal na sťažnosti a reptanie? Pozri 4Moj 11,16–33.`

Boh nie je hluchý k našim potrebám, vie o nepokoji a nespokojnosti, ktoré prežívame. V prípade Izraelitov sa rozhodol dať im prepelice, aby nasýtil ich hlad po mäse. V skutočnosti však Izraelitom nešlo o mäso. Keď sme nešťastní, nespokojní a nahnevaní, je dôležité, o čo vlastne ide. Predmet nášho hnevu je často len spúšťačom, nie príčinou konfliktov, v ktorých sa ocitáme. Bojujeme, lebo hlboko v našom vnútri je v neporiadku niečo, čo ovplyvňuje naše najdôležitejšie vzťahy. Izraeliti sa búrili proti Božiemu vedeniu. Aj my si na to potrebujeme dávať pozor, nech sú naše okolnosti akékoľvek. Naše prirodzené sklony nás môžu priviesť do vzbury oveľa ľahšie, než si myslíme.

**Aplikácia**

`Ako sa prejavuje tvoja radosť z prítomnosti? Čo ti pomáha vnímať skutky, ktoré Boh koná pre teba každý deň? Prečo máme tendenciu byť často kritickí k súčasnej situácii a spomínať na minulosť pozitívnejšie, než v skutočnosti bola?`