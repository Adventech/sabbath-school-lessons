---
title: 'Jozef: pokoj v rodinných vzťahoch'
date: 31/07/2021
---

### Texty na tento týždeň
1. Mojžišova 34; Heb 11,17–22; 5. Mojžišova 4,29; 1Ján 3,1.2; 1. Mojžišova 39; Ef 6,1–13

> <p>Základný text</p>
> 17Vy teda, milovaní, keď to už vopred viete, chráňte sa, aby ste sa nedali zviesť bludom nemravníkov a nepadli zo svojho pevného postavenia, 18ale vzrastajte v milosti a poznávaní nášho Pána a Spasiteľa Ježiša Krista. Jemu sláva i teraz, až do dňa večnosti. Amen. (2Pet 3,17.18)

Mladík sa dôkladne rozhliadal do diaľky. Napokon ich predsa len zahliadol. Svojich bratov hľadal už niekoľko dní. Zrýchlil krok, mával im a radostne na nich volal. Keď sa k nim však priblížil, videl len zachmúrené tváre, v ktorých bolo vidieť všeličo, len nie radosť a srdečné privítanie. Jeho vlastní bratia ho chceli zabiť. Keby nebolo Rúbena, celý príbeh by sa skončil veľmi rýchlo. Rúben však našťastie presvedčil bratov, aby Jozefa len hodili do prázdnej nádrže na vodu. Neskôr Júda prišiel s plánom zbaviť sa brata a ešte si aj zarobiť jeho predajom akejsi prechádzajúcej karaváne.

Ukážkový príklad nefunkčnej rodiny!

V živote robíme mnoho dôležitých rozhodnutí, ale nemôžeme si vybrať, do akej rodiny sa narodíme. Nikto nie je dokonalý a nikto z nás nemá bezchybnú rodinu a perfektné rodinné vzťahy. Niektorí z nás prežívajú požehnanie vďaka rodičom, súrodencom a iným členom rodiny, ktorí odzrkadľujú Božiu lásku. Mnohí sa však musíme vyrovnávať so vzťahmi, ktoré majú k ideálu poriadne ďaleko. Rodinné vzťahy sú často komplikované a bolestivé, spôsobujú nepokoj a zranenia. Nezriedka sú pre nás veľkým emocionálnym bremenom, ktoré niekedy nevedomky prenášame na ostatných.

Ako môžeme prežívať Boží pokoj v tejto oblasti života? Tento týždeň sa budeme venovať príbehu Jozefa a jeho rodinným väzbám. Budeme sledovať, ako Boh prináša do života ľudí uzdravenie a pokoj aj napriek nefunkčným rodinným vzťahom.

**Osnova lekcie**

V tejto lekcii sa budeme zamýšľať nad životnými osudmi patriarchu Jozefa a jeho blízkymi vzťahmi, ktoré pre neho neboli vždy zdrojom pokoja a pohody. Zároveň však uvidíme, akým spôsobom prinášala Božia prítomnosť do jeho života práve nový pokoj.

- **Heb 11,17–22: Nefunkčný domov (nedeľa)**
- **1Moj 39,2.9.21: Nové smerovanie (pondelok)**
- **1Moj 30,22–24; 39,1.2: Hľadanie vlastnej hodnoty (utorok)**
- **1Moj 39,7–10: Vzťahy podľa Božej vôle (streda)**
- **1Moj 39,21–23: Veľký spor na vlastnej koži (štvrtok)**