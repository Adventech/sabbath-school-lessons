---
title: 'Hľadanie vlastnej hodnoty'
date: 03/08/2021
---

> <p></p>
> <sup>22</sup>Vtedy sa Boh rozpamätal na Ráchel, vypočul ju a otvoril jej lono. <sup>23</sup>Počala, porodila syna a povedala: „Boh ma zbavil potupy.“ <sup>24</sup>Dala mu meno Jozef a povedala: „Kiež by mi Hospodin pridal aj druhého syna!“ 

> <p></p>
> <sup>1</sup>Keď Jozefa odviedli do Egypta, od Izmaelitov, ktorí ho ta doviedli, ho kúpil Egypťan Pótifar, faraónov dvoran, veliteľ telesnej stráže. <sup>2</sup>Hospodin bol však s Jozefom, takže sa mu darilo a zostal v dome egyptského pána. 

**Osobné štúdium**

Zdalo sa, že všetky Jozefove nádeje utiecť a vrátiť sa domov stroskotali po jeho príchode do Egypta, kde sa dostal do rodiny veliteľa faraónovej stráže (1Moj 39,1). Mladík bol vystavený cudzej kultúre a neznámemu jazyku.

Naše rodiny a najbližšie vzťahy zohrávajú kľúčovú úlohu v budovaní vlastnej sebahodnoty. Jozef vyrastal v prostredí, v ktorom mal dôležité postavenie – bol najstarším synom Jákobovej milovanej Ráchel (1Moj 29,18). Celkom určite bol otcovým miláčikom (1Moj 27,3.4).

Ale kým bol po príchode do Egypta? Otrokom, ktorého mohli kedykoľvek predať alebo kúpiť. Ako rýchlo sa zmenila jeho situácia a jeho postavenie! Celý jeho život sa v priebehu okamihov obrátil naruby.

Jozef sa však naučil niečo veľmi dôležité. Ak odvodzujeme svoju hodnotu podľa toho, čo nám hovoria ľudia naokolo, potom budeme v živote neustále prežívať neistotu a zmätok, pretože nie každý bude oceňovať, kým sme a akí sme. Je potrebné, aby sme sa naučili odvodzovať svoju hodnotu od toho, čo si o nás myslí Boh a ako sa na nás pozerá.

**Uvažuj o nasledovných textoch. Ako nás Boh vníma? Aký je jeho postoj k nám?**

`Iz 43,1`

`Mal 3,17`

`Ján 1,12`

`Ján 15,15`

`Rim 8,14`

`1Ján 3,1.2`

Boh sa na každého z nás pozerá pohľadom naplneným milosťou. Vidí v nás potenciál, krásu a talent, čo si nevieme ani len predstaviť. A napokon, bol pripravený pre nás zomrieť, aby sme sa mohli stať všetkým, pre čo sme boli stvorení. Kríž nám neukazuje len náš hriech a obrovskú cenu zaplatenú za naše vykúpenie, ale aj obrovskú hodnotu, ktorú máme pre Boha. Bez ohľadu na to, čo si o nás myslia ostatní, alebo čo si dokonca myslíme o sebe my sami, Boh nás miluje a robí všetko pre našu záchranu z moci hriechu a smrti.

Kľúčová otázka znie stále rovnako: Ako odpovieme na realitu Božej lásky, ktorá sa zjavuje v Ježišovi Kristovi?

**Aplikácia**

`Mnohí ľudia nám dnes radia, aby sme milovali samých seba a prijímali sa nekriticky takí, akí sme. Hoci tieto rady nemusia byť vo svojej podstate nevyhnutne zlé, môžu nás zavádzať. V čom? Prečo je dôležité, aby naša sebahodnota nevychádzala z toho, čo sme my sami dosiahli a kým sme? Prečo máme budovať na tom, ako nás vidí Boh? Ako vnímaš sám seba a svoju hodnotu?`