---
title: 'Nefunkčný domov'
date: 01/08/2021
---

> <p></p>
> <sup>17</sup>Vo viere Abrahám obetoval Izáka, keď bol skúšaný, a jednorodeného prinášal ako obetu ten, ktorý dostal prisľúbenia <sup>18</sup>a ktorému bolo povedané: Po Izákovi sa bude volať tvoje potomstvo. <sup>19</sup>Usudzoval totiž, že Boh má moc vzkriesiť aj mŕtvych. Preto dostal Izáka naspäť aj ako predobraz vzkriesenia. <sup>20</sup>Vo viere Izák požehnal Jákoba a Ezáva v pohľade do budúcnosti. <sup>21</sup>Vo viere Jákob, keď umieral, požehnal každého z Jozefových synov a poklonil sa opretý o vrch svojej palice. <sup>22</sup>Vo viere Jozef, keď zomieral, hovoril o odchode synov Izraela a pripomenul im, čo majú urobiť s jeho kosťami. 

**Osobné štúdium**

Jozef poznal prostredie porušenej rodiny. Všetko sa to začalo už jeho prastarými rodičmi Abrahámom a Sárou. Keď Sára začala pochybovať, či sa vôbec niekedy dočká potomka, presvedčila Abraháma, aby sa vyspal s Hagar. Len čo Hagar otehotnela, v rodine sa začala stupňovať nevraživosť. Napätá atmosféra, v ktorej vyrastali Izmael a Izák, sa neskôr preniesla aj do ich vlastných rodín. Izák sa dopustil uprednostňovania Ézava. Jákob sa celý život usiloval získať si otcovu lásku a priazeň. Neskôr sa Jákob stal obeťou podvodu, keď si musel vziať za manželky dve sestry, ktoré spolu nevychádzali a súťažili o Jákoba rodením detí – aj prostredníctvom svojich slúžok.

`Uvažuj o príbehoch opísaných v 1. Mojžišovej 34. Aké citové a vzťahové vplyvy mohli mať opísané udalosti na rodinu ako celok a tiež na mladého Jozefa?`

Rivalita a spory medzi matkami sa preniesli aj na ich deti, ktoré boli vždy pripravené na akúkoľvek šarvátku. Ako mladíci sa Jozefovi starší bratia podieľali na pozabíjaní všetkých mužov v meste Šechem (1Moj 34,25). Rúben, najstarší z bratov, prejavil nedostatok rešpektu a poslušnosti voči svojmu starnúcemu otcovi, keď sa vyspal s Bilhou, Ráchelinou slúžkou a matkou niekoľkých Jákobových detí (1Moj 35,22). Medzičasom Jozefov brat Júda omylom pokladal svoju ovdovenú nevestu za neviestku a napokon sa jej narodili dvojičky (1. Mojžišova 38).

Aby tých rodinných ťahaníc nebolo málo, Jákob prilial olej do ohňa tým, že začal uprednostňovať Jozefa (1Moj 37,3). Ak by sme chceli v dejinách nájsť príklad disfunkčnej rodiny, rodina patriarchov by bola vynikajúcou ilustráciou.

`Abrahám, Izák aj Jákob sú zaznamenaní medzi hrdinami viery v Heb 11,17–22. Ako tomu rozumieš v súvislosti s množstvom ich zlyhaní v rodinnom živote?`

Hrdinovia viery veľmi často nenapĺňajú predstavy, ktoré by sme od nich očakávali. Boli si vedomí svojich chýb, hriechov a zlyhaní. Napriek tomu sa nachádzajú v zozname tých, čo boli Bohu blízko a ku ktorým sa Boh hlásil. Aj keď nezriedka zaplatili za svoje hriechy veľkú cenu oni aj ich rodiny, spoznali Božiu lásku a naučili sa Bohu dôverovať.

**Aplikácia**

`Aké problémy si zdedil vo svojej rodine ty? Ako ti podriadenie sa Bohu a jeho spôsobu uvažovania môže pomôcť prekonať nesprávne postoje a prístupy? Kedy je dôležité vyhľadať odbornú pomoc?`