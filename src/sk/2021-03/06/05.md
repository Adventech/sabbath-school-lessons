---
title: 'Vzťahy podľa Božej vôle'
date: 04/08/2021
---

> <p></p>
> <sup>7</sup>Po týchto udalostiach sa žena jeho pána zahľadela do Jozefových očí a naliehala naňho: „Ľahni si ku mne!“ <sup>8</sup>On však odoprel a žene svojho pána povedal: „Pozri, kým som tu ja, môj pán sa v dome o nič nestará, lebo všetok svoj majetok zveril mne. <sup>9</sup>V tomto dome ma nikto neprevyšuje. Pán si okrem teba nič nevyhradil pre seba, lebo ty si jeho žena. Ako by som teda mohol spáchať takú veľkú neprávosť a zhrešiť proti Bohu?!“ <sup>10</sup>Hoci dennodenne Jozefa nahovárala, neposlúchol ju, aby si k nej ľahol a bol s ňou. 

**Osobné štúdium**

Spočiatku sa zdalo, že Jozefovi sa bude v Egypte dariť. Jozef sa odovzdal Bohu a Boh ho za to požehnal takým postavením v Pótifarovom dome, o akom sa mladému otrokovi ani len nesnívalo.

`Uvažuj o texte 1Moj 39,1–6. V čom môžeme v Jozefovom živote pozorovať Božie požehnanie? Ako vyzerali Jozefove vzťahy?`

Hoci Jozef zo začiatku v dome Pótifara prosperoval a jeho vzťahy vyzerali pokojné, čoskoro sa objavili problémy.

`Uvažuj o texte 1Moj 39,7–10. Ako sa Jozef vyrovnal s ťažkosťami, ktorým musel čeliť? Ako reagoval?`

Pre Jozefa sa stal kritickým vzťah s Pótifarovou ženou. Správnejšie by asi bolo povedať, že problém mala Pótifarova manželka. Ľudí okolo seba vnímala ako „predmety“, ktorými je možné manipulovať a ktoré je možné využívať a zneužívať. Jozefa chcela „použiť“. O Jozefovi je napísané, že „bol pekne urastený a mal krásny vzhľad“ (1Moj 39,6). Biblia len málokedy opisuje fyzický vzhľad človeka. Boh povedal Samuelovi: „Ja neposudzujem tak ako človek. Ten si všíma zovňajšok, Hospodin si však všíma srdce.“ (1Sam 16,7) Zdá sa, akoby bol Jozefovi jeho vzhľad skôr prekážkou než pomocou v snahe zachovať si čistotu a vernosť Božím princípom.

Napriek naliehaniu samopašnej ženy sa Jozef rozhodol urobiť niečo, čo malo zdanlivo protichodný účinok. Rozhodol sa aplikovať Božie princípy na všetky svoje vzťahy – vrátane vzťahu k manželke svojho pána. Biblické princípy platné pre vzťahy nie sú staromódne. Môže to potvrdiť ktokoľvek (a teda každý), kto trpí dôsledkami hriechu.

Biblický príbeh naznačuje, že nešlo o ojedinelé pokušenie. Pótifarova žena presviedčala Jozefa dennodenne (1Moj 39,10). Jozef sa usiloval vysvetliť a obhájiť svoje počínanie a rozhodnutie (1Moj 39,8.9), ale príliš sa mu to nedarilo.

Jozef pochopil, že nemôže zamedziť nesprávnym rozhodnutiam a činom druhých ľudí. Napriek tomu sa rozhodol žiť a pristupovať k ľuďom okolo neho takým spôsobom, ktorý bude na Božiu česť. Jozef sa učil žiť pred Božou tvárou. A práve tento postoj mu pomohol odolať pokušeniu.

**Aplikácia**

`Ako sa ti darí aplikovať biblické princípy na tvoje vzťahy? Ako ti to funguje vo vzťahoch, v ktorých ten druhý „nehrá fér“? Uvažuj o texte Mat 5,43–48. V čom vidíš dôležitosť princípov obsiahnutých v uvedených veršoch?`