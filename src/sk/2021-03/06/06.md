---
title: 'Veľký spor na vlastnej koži'
date: 05/08/2021
---

> <p></p>
> <sup>21</sup>Hospodin bol však s Jozefom, zľutoval sa nad ním a u správcu žalára vzbudil k nemu náklonnosť. <sup>22</sup>Správca žalára ustanovil Jozefa za dozorcu nad všetkými väzňami, čo boli v žalári. Jozef dohliadal na všetko, čo sa tam malo urobiť. <sup>23</sup>Správca žalára nedohliadal na nič, čo mu zveril, lebo Hospodin bol s Jozefom a s úspechom sprevádzal všetko jeho úsilie.  

**Osobné štúdium**

Z príbehu (1Moj 39,11–20) sa dozvedáme, že Jozef trpel pre svoje rozhodnutie zostať verný Božím princípom. Dostal sa do väzenia, hoci ako Pótifarov majetok mohol byť bez mihnutia oka na mieste zabitý. Pótifar zrejme svojej manželke príliš neveril, ale musel dbať aj na svoju povesť. Napriek beznádejnej situácii, v ktorej sa Jozef ocitol, Písmo hovorí: „Hospodin bol však s Jozefom.“ (1Moj 39,21)

Život na našej planéte nie je spravodlivý. Dobro nie je vždy docenené a zlo je len málokedy hneď potrestané. Napriek tomu však zaznieva dobrá správa: Jozef mohol nájsť pokoj dokonca aj vo väzení, pretože Boh tam bol s ním. Vo väzení mohol zúfať nad svojou bezútešnou situáciou, mohol upadnúť do depresie, alebo sa dokonca vzdať Boha.

`Prečítaj si text 1Moj 39,21–40,22. Čo Jozef prežíval vo väzení? Ako sa správal k ľuďom, ktorí boli okolo neho?`

Vo väzení sa Jozef snažil žiť ako najlepšie vedel. Budoval vzťahy, pomáhal ostatným, hoci vzťahy vo väzení mali ďaleko od ideálu. Jozef sa nebál požiadať o pomoc, nebál sa ukázať svoju slabosť.

`Uvažuj o texte Ef 6,1–13. Aké princípy vzťahov opisuje Pavol v týchto veršoch?`

Naše vzťahy v malom odzrkadľujú veľký spor medzi Bohom a satanom, ktorý zúri v priebehu dejín. Znamená to, že neexistujú dokonalé vzťahy. Každý vzťah má svoju dynamiku a mení sa v čase. Satan sa z celej sily usiluje zneužiť všetky naše vzťahy – zvlášť tie najbližšie – vo svoj prospech, aby zmaril a zničil Božiu vôľu pre naše životy. Môžeme byť vďační, že v tomto boji nie sme ponechaní sami na seba. Božie slovo ukazuje princípy, ktoré majú platiť pre naše vzťahy. Jeho zasľúbenie múdrosti (Jak 1,5) sa týka aj vzťahov. A tak ako bol s Jozefom, chce byť prítomný aj v našich vzťahoch, ktoré sú často príliš komplikované a bolestivé.

**Aplikácia**

`Uvažuj o Božom zasľúbení v Jak 1,5. Modli sa o múdrosť pre vzťahy v tvojom živote. Ako sa môžeš otvoriť pre pôsobenie Svätého Ducha tak, aby to ovplyvňovalo aj tvoje vzťahy?`