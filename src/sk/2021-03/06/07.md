---
title: 'Podnety na zamyslenie'
date: 06/08/2021
---

V kontexte udalostí, ktoré sa stali Jozefovi, Ellen Whiteová napísala: „Máme tu príklad pre všetky generácie, ktoré žijú na zemi. ... Boh je prítomnou pomocou a Duch je štítom. Hoci sme obklopení náročnými pokušeniami, existuje tu zdroj moci, na ktorý sa môžeme obrátiť a tak pokušeniam odolať. Aký zúrivý bol útok na Jozefove princípy. Veľmi ľahko sa mohlo stať, že sa dostane na scestie. Napriek tomu zostal pevný a odolal. ... Svoju povesť a svoje presvedčenie vložil do Božích rúk. A hoci nejaký čas strádal a prežíval utrpenie, pripravilo ho to na dôležitú úlohu. Boh chránil Jozefa a jeho povesť, ktorú sa snažil zničiť jeho žalobca. Napokon Boh spôsobil, že Jozefov charakter naplno zažiaril. Boh pozdvihol Jozefa dokonca aj vo väzení. Poctivosť napokon vždy prinesie svoje ovocie. Štítom, ktorý chránil Jozefovo srdce, bola jeho bázeň pred Hospodinom. Práve preto bol Jozef verný a čestný voči svojmu pánovi aj voči svojmu Bohu. Nedbal na nevďačnosť, ktorá ho ponížila v pánových očiach, hoci ten sa to možno nikdy nedozvedel.“ (The Spirit of Prophecy, zv. 1, str. 132)

**Námety na spoločné uvažovanie**

`Ak je niekto len formálnym kresťanom či kultúrnym adventistom, nepomôže mu to prežívať pokoj vo vzťahoch. Aký je rozdiel medzi „kultúrnym“ adventistom a skutočným veriacim?`

`Sestra XY sa práve pridala k cirkvi. Jej manžel nie je veriaci. Svojho muža miluje, ale jemu sa príliš nepozdávajú zmeny, ktoré na nej vidí. Čo by ste jej poradili na základe biblických princípov?`

`Ruský spisovateľ L. N. Tolstoj napísal: „Všetky šťastné rodiny sú rovnaké. Každá nešťastná rodina je nešťastná svojím vlastným spôsobom.“ Všetky rodiny sú nejakým spôsobom poznačené, pretože všetky sú tvorené hriešnikmi. Každý si do rodiny prináša svoju vlastnú nedokonalosť a chyby. Ako môže každý z nás prostredníctvom Božej milosti nasledovať biblické princípy lásky, odpustenia alebo nesenia bremien, aby sme pomohli priniesť uzdravenie našim rodinným vzťahom?`

`Mnohí z nás majú skúsenosť, že nejaký čas boli naše vzťahy dobré, ale potom sa zrazu čosi pokazilo alebo do života vstúpila nejaká tragédia. Prečo je v takejto situácii dôležité držať sa viery a zasľúbení Božieho slova? Prečo je v dobrých časoch dôležité pripravovať sa aj na možný príchod ťažkostí?`

Západ slnka: 20.18