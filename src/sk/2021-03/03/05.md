---
title: Pokrytectvo
date: 14/07/2021
---

> <p></p>
> <sup>23</sup>Beda vám, zákonníci a farizeji, pokrytci! Dávate desiatky z mäty, kôpru a rasce, ale zanedbali ste to, čo je závažnejšie v Zákone: spravodlivosť, milosrdenstvo a vernosť. Toto bolo treba robiť, ale tamto nezanedbávať. ... <sup>25</sup>Beda vám, zákonníci a farizeji, pokrytci! Čistíte čašu a misu zvonka, ale vnútri sú plné lúpeže a nemiernosti. ... <sup>27</sup>Beda vám, zákonníci a farizeji, pokrytci! Podobáte sa obieleným hrobom, ktoré sa zvonku zdajú krásne, ale vnútri sú plné umrlčích kostí a všelijakej nečistoty. ... <sup>29</sup>Beda vám, zákonníci a farizeji, pokrytci! Staviate hrobky prorokom a ozdobujete pomníky spravodlivých.  

**Osobné štúdium**

Pokrytec je ten, kto sa pretvaruje a snaží vyzerať a konať ako niekto, kým v skutočnosti nie je. U Matúša 23 sa tento výraz nachádza sedemkrát. Ježiš takto nazýva zákonníkov a farizejov, ktorí patrili k vedúcim predstaviteľom židovského náboženstva (Mat 23,13–16.23.25.27 a 29). Evanjeliá ukazujú, že Ježiš ponúka odpustenie smilníkom, okrádačom na daniach, prostitútkam a dokonca vrahom, ale voči pokrytcom nemá takmer žiadne zľutovanie. (Preštuduj si aj ďalšie odkazy v Mat 6,2.5.16; 7,5; 15,7–9 a 22,18.)

`Uvažuj o texte Mat 23,1–29. Pokús sa opísať hlavné vlastnosti pokrytcov, o ktorých hovorí Ježiš.`

V kontexte judaizmu prvého storočia farizeji predstavovali – vyjadrené dnešným slovníkom – konzervatívnu náboženskú pravicu. Sústreďovali sa na písaný zákon a ústnu tradíciu. Zdôrazňovali rituálnu čistotu. Na opačnej strane spektra sa nachádzali saduceji, skupina bohatých predstaviteľov spoločnosti, často úzko spojená s kňazskou triedou. Boli pod silným vplyvom helenizmu (ovládali gréčtinu a orientovali sa v antickej gréckej filozofii), neverili v súd a vo vzkriesenie. Dnes by sme ich považovali za liberálnych veriacich. Obe skupiny však mali problém s pokrytectvom.

Podľa Ježiša sme pokrytcami vtedy, keď naše slová nie sú v súlade s našimi činmi, keď máme na druhých iný meter ako na seba – a to aj v náboženských otázkach; keď vystavujeme na obdiv vlastnú náboženskú horlivosť a keď si vyžadujeme úctu a obdiv, ktoré náležia len nášmu nebeskému Otcovi.

Áno, Ježišove slová na adresu farizejov sú priame a ostré, kritizuje ich za prejavy pokrytectva. Zároveň mu na nich záleží a prejavuje im svoju lásku.

„Tvár Božieho Syna prenikol súcit pri pohľade na chrám i na poslucháčov. Hlasom poznamenaným hlbokou úzkosťou srdca a úprimnými slzami zvolal: Jeruzalem, Jeruzalem, ktorý vraždíš prorokov a kameňuješ tých, čo boli poslaní k tebe! Koľkokrát som chcel zhromaždiť tvoje deti, ako sliepka zhromažďuje svoje kuriatka pod krídla, ale nechceli ste. (Mat 23,37) Je to zápas lúčenia. V tomto Kristovom náreku je vyjadrená bolesť Božieho srdca. Lúči sa tu dlhozhovievajúca Božia láska.“ (DA 620; TV 431)

**Aplikácia**

`Ako môžeme odhaliť pokrytectvo v našom vlastnom konaní? Ako sa ho môžeme zbaviť?`