---
title: 'Sebectvo a pokora'
date: 12/07/2021
---

> <p></p>
> <sup>13</sup>Ktosi zo zástupu mu povedal: „Učiteľ, povedz môjmu bratovi, aby sa so mnou rozdelil o dedičstvo.“ <sup>14</sup>On mu odpovedal: „Človeče, kto ma ustanovil za sudcu alebo rozhodcu medzi vami?“ <sup>15</sup>A pokračoval: „Dajte pozor a vyvarujte sa akejkoľvek chamtivosti po nadbytku! Lebo život človeka nezávisí od jeho majetku a hojnosti.“ <sup>16</sup>A potom im povedal toto podobenstvo: „Istému boháčovi prinieslo pole hojnú úrodu. <sup>17</sup>Rozmýšľal a hovoril si: ‚Čo urobím? Veď nemám kam pozvážať úrodu.‘ <sup>18</sup>Potom si povedal: ‚Urobím toto: Zrúcam svoje sýpky a postavím väčšie. Tam potom uložím všetko obilie i svoj majetok a <sup>19</sup>poviem si: Duša, máš veľa majetku na mnoho rokov. Odpočívaj, jedz, pi a veseľ sa!‘ <sup>20</sup>Ale Boh mu povedal: ‚Blázon! Ešte tejto noci požiadajú o tvoj život a komu ostane to, čo si nahonobil?‘ <sup>21</sup>Tak bude s každým, kto zhŕňa poklady pre seba, a nie je bohatý v Bohu.“ 

**Osobné štúdium**

Podobne ako pri osikách a ich veľkom podzemnom koreňovom systéme, aj sebectvo je súčasťou väčšieho problému, ktorý sa nazýva „hriech“ a ktorý nám bráni nachádzať skutočný pokoj a odpočinok v Kristovi. Zo všetkých prejavov hriechu v našom živote je práve sebectvo najzjavnejšie. Pre väčšinu z nás je sebectvo rovnako prirodzené ako dýchanie.

`Uvažuj o podobenstve O chamtivom boháčovi (Luk 12,13–21). Aká je hlavná myšlienka tohto podobenstva? Je plánovanie budúcnosti sebectvom a vyjadrením ľahostajnosti voči Božiemu kráľovstvu? Pred čím Ježiš varuje svojich poslucháčov?`

Toto podobenstvo sa nachádza len u Lukáša a je odpoveďou na otázku od neznámeho poslucháča. V odpovedi na spor o dedičstvo Ježiš zareagoval tak, že odmietol byť rozhodcom medzi bratmi. Namiesto toho sa rozhodol poukázať na oveľa väčší problém, ktorý stojí v pozadí mnohých hádok a nedorozumení – sebectvo. Odhalil, čo leží pod povrchom a čo ovplyvňuje naše rozhodnutia a činy.

`Uvažuj o tom, ako sa prejavuje sebectvo v tvojom živote. Ako sebectvo ovplyvňuje náš vzťah s Bohom, s našimi partnermi a rodinami, s našimi zborovými rodinami, s blížnymi a s kolegami? Ako ťa pri tomto uvažovaní inšpirujú slová z Listu Filipanom 2,5–8?`

Tým, že sa muž z Ježišovho podobenstva zameral výhradne na svoje potreby a túžby, celkom prehliadol nebeskú realitu. Atribúty ako väčší, lepší alebo početnejší nepatria k základným princípom Božieho kráľovstva. Pavol prináša inšpirovaný pohľad na Ježišovu motiváciu, ktorá ho viedla k tomu, aby sa stal naším Spasiteľom.

Text Filipanom 2,5–8 opisuje podstatu nesebeckého konania naplneného pokorou a láskou. Ak naša láska k Bohu a k blížnym neovplyvní aj naše rozhodnutia a priority, potom si tu budeme sami pre seba stavať ďalšie stodoly, ale len máločo si uložíme pre nebeský poklad (Mat 6,20).

**Aplikácia**

`Prečo môže človek pomerne jednoducho skĺznuť k túžbe po bohatstve a majetku? Samozrejme, každý z nás potrebuje na prežitie určitú čiastku. Čím to však je, že nech máme koľkokoľvek, vždy by sme chceli mať viac?`