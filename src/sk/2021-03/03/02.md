---
title: 'Ježiš prináša rozdelenie'
date: 11/07/2021
---

> <p></p>
> <sup>34</sup>Nenazdávajte sa, že som prišiel priniesť pokoj na zem. Neprišiel som priniesť pokoj, ale meč. <sup>35</sup>Lebo som prišiel postaviť syna proti otcovi a dcéru proti matke a nevestu proti svokre <sup>36</sup>a vlastní domáci budú človeku nepriateľmi. <sup>37</sup>Kto miluje otca alebo matku viac ako mňa, nie je ma hoden. A kto miluje syna alebo dcéru viac ako mňa, nie je ma hoden. <sup>38</sup>Kto neberie na seba svoj kríž a nenasleduje ma, nie je ma hoden. <sup>39</sup>Kto nájde svoj život, stratí ho, a kto stratí svoj život pre mňa, nájde ho.  

> <p></p>
> Lebo syn znevažuje otca, dcéra povstáva proti svojej matke, nevesta proti svokre; nepriateľmi človeka sú jeho domáci.  

**Osobné štúdium**

Len málo ľudí sa teší zo sporov a z hádok. Väčšina z nás túži po súlade a pokoji. V našich zboroch a inštitúciách dokonca organizujeme semináre o pokojnom riešení konfliktov.

`Uvažuj o úvodnom texte (Mat 10,34–39). Ako rozumieš Ježišovým slovám o tom, že neprišiel priniesť pokoj, ale meč? Ako vnímaš túto skutočnosť v kontexte slov proroka, ktorý mu dáva titul „Knieža pokoja“ (Iz 9,5)?`

Ježišov výrok je šokujúci a protirečí tomu, čo by sme od neho očakávali. Spasiteľ neprišiel na zem ako mocný kráľ obklopený najlepším silným vojskom, ale ako bezbranné dieťa. Počas svojej služby opakovane kázal o láske k blížnym aj k nepriateľom. Teraz však svojim nasledovníkom hovorí o rozdelení a boji. Jeho učeníci a poslucháči si mohli rovnako ako my klásť oprávnenú otázku, čo to má znamenať.

Text Matúš 10,35–39 hovorí v skutočnosti o vernosti a lojálnosti. Ježiš oživuje slová proroka Micheáša (7,6) a vyzýva svojich poslucháčov, aby urobili správne rozhodnutia. Áno, dieťa má milovať a ctiť si svojich rodičov. Išlo o požiadavku zákona, ktorý Mojžiš prijal na vrchu Sinaj. Bola to súčasť toho, čo Boh očakával od svojho ľudu. Ak by sa však láska k rodičom mala dostať do konfliktu s nasledovaním Ježiša, potom by mal človek urobiť veľmi vážne rozhodnutie. Otec a matka majú svoje dieťa milovať a starať sa oň. Ak by však táto láska mala prevyšovať oddanosť rodičov Ježišovi, potom aj oni musia veľmi dôkladne zvážiť svoje ďalšie kroky. V tejto stati nám Ježiš pripomína, že na prvom mieste v našom rebríčku hodnôt by malo stáť vždy to najdôležitejšie.

Ježiš o tejto voľbe hovorí v troch vetách, z ktorých každá obsahuje slovo „hoden“. To však nevyjadruje myšlienku, že by si človek mohol svojimi kvalitami alebo vlastným úsilím niečo zaslúžiť. Človek je Ježiša „hoden“ vtedy, keď má s ním vzťah. Znamená to, že máme Ježiša na prvom mieste. Keď sa budeme musieť v živote rozhodnúť, zvolíme si utrpenie, kríž a nasledovanie Ježiša. A to veru niekedy môže byť veľmi náročné rozhodnutie.

„Mojím najväčším prianím je, aby bola naša mládež naplnená duchom čistého náboženstva, ktorý ich bude viesť k tomu, aby vzali svoj kríž a nasledovali Ježiša. Kráčajte vpred, mladí nasledovníci Krista, nechajte sa viesť jeho princípmi v rúchu čistoty a spravodlivosti. Váš Spasiteľ vás povedie na miesto, ktoré bude najlepšie zodpovedať vašim darom a na ktorom budete najužitočnejší.“ (5T 87)

**Aplikácia**

`Niekedy musíme niesť kríž, pre ktorý sme sa nerozhodli, inokedy sa dobrovoľne rozhodneme niesť kríž, ktorému by sme sa mohli vyhnúť. Nech už je to v našom živote akokoľvek, čo musíme urobiť, aby sme svoj kríž niesli verne?`