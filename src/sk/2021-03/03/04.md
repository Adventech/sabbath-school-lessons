---
title: 'Nezdravá ctižiadosť'
date: 13/07/2021
---

> <p></p>
> <sup>24</sup>Vznikla medzi nimi aj hádka, kto z nich je najväčší. <sup>25</sup>Povedal im: „Králi národov panujú nad národmi, a tí, čo majú nad nimi moc, si hovoria dobrodinci. <sup>26</sup>Vy tak nerobte! Kto je medzi vami najväčší, nech je ako najmenší a vodca nech je ako služobník. <sup>27</sup>Lebo kto je väčší? Ten, čo sedí za stolom, či ten, čo obsluhuje? Nie ten, čo sedí? Ale ja som medzi vami ten, čo obsluhuje. 

**Osobné štúdium**

Štúdium Ježišovho života je vždy zdrojom povzbudenia a inšpirácie. V protiklade k Ježišovej motivácii si môžeme uvedomiť, ako ctižiadosť, závisť a nespokojnosť vedú ľudí k neuváženému konaniu a nerozumným rečiam.

`Uvažuj o texte Lukáš 22,14–30. Aké asi boli Ježišove pocity počas tejto sviatočnej večere, keď učeníci začali diskutovať o tom, kto z nich je najdôležitejší (Luk 22,24)? Prečo sa ich pozornosť v tejto vážnej chvíli sústredila na oblasť, v ktorej naplno prejavili svoju ľudskú malosť?`

Zrejme nie príliš často diskutujeme o tom, kto je najväčší a najdôležitejší v našom zborovom spoločenstve, v rodine alebo na pracovisku. Možno o tom uvažujeme, ale kto by sa púšťal do otvorenej, verejnej diskusie na túto tému?

Táto otázka sa v spoločenstve Ježišových nasledovníkov neobjavila prvýkrát. Matúš 18,1 hovorí o tom, ako učeníci kladú Ježišovi otázku o „veľkosti“ vo všeobecnej a trocha hypotetickej rovine: „Kto je najväčší v nebeskom kráľovstve?“ Ježiš odpovedá (hraným) podobenstvom, keď si zavolá dieťa a postaví ho doprostred skupiny. Jeho konanie si vyžaduje vysvetlenie a všetci napäto očakávajú, čo povie. Matúš zaznamenáva Ježišovu odpoveď takto: „3Amen, hovorím vám: Ak sa neobrátite a nebudete ako deti, nikdy nevojdete do nebeského kráľovstva. 4Kto sa teda pokorí ako toto dieťa, ten je najväčší v nebeskom kráľovstve.“ (Mat 18,3.4)

Obrátenie je základom pre nájdenie skutočného odpočinku v Kristovi. Súvisí s pochopením, že potrebujeme pomoc zvonka, pretože sami na seba sa spoliehať nemôžeme. Zisťujeme, že sa musíme spoľahnúť na Ježiša. Prežívame pritom zmenu našich hodnôt a túžob. Ježiš svojim učeníkom hovorí: Dôveruj mi a spoľahni sa na mňa ako dieťa. Ozajstná veľkosť znamená vzdať sa vlastných nárokov a prijať hodnoty Kráľovstva.

V uvedenom príbehu však môžeme vidieť, že v čase poslednej večere učeníci ešte nechápali Ježišove slová o obrátení a pokore. Ich hašterenie a šarvátky zničili možnosť dokonalého spoločenstva, ktoré sa už len tak ľahko nemalo zopakovať.

Toto všetko sa odohralo po rokoch blízkeho vzťahu s Ježišom, po spoločnej službe a po počúvaní a učení sa pri Jeho nohách? Je to smutný príklad skazenosti ľudského srdca. Opakom je však realita neustále prítomnej Božej milosti, vďaka ktorej sa Ježiš nevzdal svojich nasledovníkov ani napriek ich trápnej, v danej situácii nanajvýš nemiestnej diskusii.

**Aplikácia**

`Ako je možné odlíšiť zdravé sebavedomie (vedomie vlastnej hodnoty) od egoistickej túžby presadiť sám seba? V čom ti môže pohľad upretý na Krista na kríži pomôcť ochrániť sa pred vyvyšovaním samého seba?`