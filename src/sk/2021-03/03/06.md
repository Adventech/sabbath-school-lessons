---
title: 'Ježišov liek na ľudský nepokoj'
date: 15/07/2021
---

> <p></p>
> <sup>1</sup>„Nech sa vám srdce neznepokojuje! Verte v Boha, verte aj vo mňa! <sup>2</sup>V dome môjho Otca je mnoho príbytkov. Keby to tak nebolo, bol by som vám azda povedal, že vám idem pripraviť miesto? <sup>3</sup>Keď odídem a pripravím vám miesto, zasa prídem a vezmem vás k sebe, aby ste aj vy boli tam, kde som ja. <sup>4</sup>A cestu, kam idem, poznáte.“ <sup>5</sup>Tomáš mu povedal: „Pane, nevieme, kam ideš. Ako môžeme poznať cestu?“ <sup>6</sup>Ježiš mu povedal: „Ja som cesta, pravda i život. Nik neprichádza k Otcovi, ak len nie skrze mňa.“ 

> <p></p>
> „Vráťte sa, odpadlíci, vyliečim vás z odpadlíctva.“ „Pozri, prichádzame k tebe, lebo ty si Hospodin, náš Boh.“ 

**Osobné štúdium**

`Uvažuj o texte Ján 14,1–6 v súvislosti s tvojím vlastným nepokojom. Čo môže človek urobiť preto, aby prekonal rozdelenie, sebectvo, nezdravú ctižiadosť a pokrytectvo? Ako môže nájsť skutočný odpočinok a pokoj?`

Na prekonanie nepokoja treba vždy začať u Ježiša. On je Cesta, Pravda a Život. Keď bezcieľne blúdime púšťou nášho médiami naplneného sveta, On pozná správny smer. Ako nebeský Zákonodarca je on sám zosobnením pravdy a jeho Duch nás povedie do celej pravdy (Ján 16,13). Keď sme zranení, unavení, vyčerpaní, chorí a znechutení, On je Život – nie hocijaký život. Ježiš zasľubuje život „v hojnej miere“, v plnosti (Ján 10,10). Súčasťou jeho ponuky sú nielen večný domov a večný život, ale aj úplne odlišná kvalita života tu na zemi. Náš Stvoriteľ je pripravený zmeniť a obohatiť náš život už tu a teraz.

Ježišove slová: Nech sa vám srdce neznepokojuje! sú pozvaním žiť v očakávaní niečoho dobrého. Keď sa cítime na dne, on je schopný nás pozdvihnúť. Keď zápasíme s temnotou a hriechom, on nielen začne, ale v nás aj dokončí svoje dobré dielo (Fil 1,6).

Nech je situácia naokolo akokoľvek náročná, upriam svoj pohľad na zasľúbenia, ktoré sme dostali v Ježišovi. On pre nás pripravuje „miesto“, kde už naveky nebude bolesť, nepokoj a utrpenie. Túto nádej sme dostali v Ježišovi Kristovi. Je to ponuka, ktorú dostáva každý z nás, bez ohľadu na náš pôvod a naše doterajšie zápasy a zlyhania.

Základom je prísť k Bohu v našej slabosti, s našimi zraneniami a trápeniami, v našej skazenosti. Môžeme mať istotu, že On nás prijíma napriek tomu všetkému – alebo práve preto. V tom je podstata milosti. Môžeme veriť, že ak ju vierou prijímame, dostávame ju v plnosti.

`Uvažuj o texte Jer 3,22. Akú výzvu adresoval Boh Izraelitom? Ako sa táto výzva týka teba dnes? Ako na ňu môžeš odpovedať?`

**Aplikácia**

`Ježiš hovorí: „Keď odídem a pripravím vám miesto, zasa prídem a vezmem vás k sebe, aby ste aj vy boli tam, kde som ja.“ (Ján 14,3) Čo tieto slová hovoria o dôležitosti druhého príchodu? Prečo je zasľúbenie o druhom príchode také cenné? Ako ho vnímaš v súvislosti s otázkou smrti, trápenia a bolesti?`