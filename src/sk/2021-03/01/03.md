---
title: 'Unavený človek a súcitný Boh'
date: 28/06/2021
---

> <p></p>
> <sup>1</sup> Slovo, ktoré prorok Jeremiáš povedal Nerijovmu synovi Baruchovi, keď vo štvrtom roku judského kráľa Jojakíma, Joziášovho syna, napísal podľa Jeremiášovho rozprávania do knihy tieto slová: <sup>2</sup> „Baruch, toto ti hovorí Hospodin, Boh Izraela: <sup>3</sup> Povedal si: ‚Beda mi, lebo Hospodin mi pridáva k bolesti žiaľ. Som unavený od vzdychania a upokojenie nenachádzam.‘ <sup>4</sup> Povieš mu: Toto hovorí Hospodin: ‚Pozri, čo som vybudoval, rúcam a čo som zasadil, vytrhávam, celú krajinu. <sup>5</sup> Ty žiadaš veľké veci! Nežiadaj si ich! Lebo na každého človeka dopustím nešťastie,‘ znie výrok Hospodina, ‚tebe však dám život ako korisť na každom mieste, kamkoľvek pôjdeš.‘“  

**Osobné štúdium**

Nedostatok spánku a telesná vyčerpanosť spôsobená dlhodobým prepínaním sú čoraz väčším problémom. Veľmi znepokojujúci je aj problém „emočného vyčerpania“. A keď sa spojí nedostatok spánku so stresom a s citovými problémami, veľmi ľahko sa nás môže zmocniť pocit skľúčenosti a úzkosti.

Veľmi podobne sa musel cítiť aj Jeremiášov pisár Baruch. Počas rokov predchádzajúcich zničeniu Jeruzalema Babylončanmi prežívali ľudia veľmi turbulentné časy.

`Prečítaj si pozorne úvodný biblický text. Čo vtedy prežíval Baruch a ako sa cítil? Ako Boh reagoval na jeho trápenie a bolesť? Čo pokladáš v tejto odpovedi za najdôležitejšie? Prečo?`

Bolo by úžasné dostať od Boha osobné posolstvo, ktoré je určené len nám. Baruch presne takéto posolstvo dostal – priamo od Hospodina, Boha Izraela (Jer 45,2). Dozvedáme sa, že sa to stalo „vo štvrtom roku judského kráľa Jojakíma, Joziášovho syna“, teda okolo rokov 605 až 604 pred Kristom. Verše v Jer 45,3 veľmi výstižne ukazujú, ako sa ľudia cítia, keď sú na konci so silami, keď melú z posledného.

Zo všetkého, čo z Písma vieme o tomto období, je jasné, že Baruchovo bedákanie a jeho ponosy neboli predstierané ani vymyslené. Mal mnoho dôvodov na to, aby sa cítil znechutený a emocionálne zničený. On sám prežíval príkorie a aj okolo neho sa dialo veľa neprávosti, ktorú sa Boh chystal potrestať – ako o tom prorokoval Jeremiáš.

Božia odpoveď na Baruchovu bolesť nám pripomína, že Božia bolesť a Božie zúfalstvo (ak takto môžeme ľudskými slovami opísať Božie prežívanie) sú nekonečne väčšie než Baruchove alebo naše trápenia. Boh vybudoval Jeruzalem, a On sa ho teraz chystal zničiť. Hospodin vysadil Izrael ako svoju vinicu (Iz 5,1–7), a teraz bol pripravený vykoreniť ju a presídliť do vyhnanstva. Nič z toho Boh netúžil Izraelitom vykonať, ale nebolo inej cesty ako zastaviť vzburu neverného ľudu.

Baruch však mohol vo všetkom tom utrpení uvidieť lúč svetla. Boh ochráni jeho život aj uprostred zničenia, vyhnanstva a straty.

**Aplikácia**

`Znova si prečítaj slová, ktoré Hospodin adresoval Baruchovi. Aké posolstvo si z týchto slov môžeš vziať pre seba? Čo sa dozvedáme z uvedených myšlienok o Bohu a jeho túžbe stáť pri nás bez ohľadu na okolnosti?`