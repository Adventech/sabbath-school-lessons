---
title: 'Nepokojný tulák'
date: 01/07/2021
---

> <p></p>
> <sup>12</sup>„Keď budeš obrábať pôdu, už ti nevydá svoju silu. Budeš sa nepokojne potulovať po zemi.“ <sup>13</sup>Kain povedal Hospodinovi: „Môj trest je väčší, než vládzem zniesť. <sup>14</sup>Ty ma dnes vyháňaš z pôdy a budem sa skrývať pred tebou. Budem sa nepokojne potulovať po zemi; ktokoľvek ma stretne, zabije ma.“ <sup>15</sup>Hospodin mu však povedal: „Nie, to sa nestane, lebo ktokoľvek by zabil Kaina, toho postihne sedemnásobná pomsta.“ Hospodin poznačil Kaina, aby ho nikto, kto ho stretne, nezabil. <sup>16</sup>Kain sa vzdialil od Hospodina a býval v kraji Nód, na východ od Edenu.  

**Osobné štúdium**

`Čo urobilo z Kaina nepokojného tuláka (1Moj 4,1–12)? Ako Kain reagoval na Boží súd (v. 12–16)? Čo táto reakcia vypovedá o Kainovom postoji?`

Biblický text nehovorí priamo, prečo Boh priaznivo zhliadol na Ábela a jeho obeť, ale na Kaina a jeho obeť „nezhliadol“ (1Moj 4,4.5). V knihe Patriarchovia a proroci sa k tomu píše: „Kain predstúpil pred Pána s reptaním a bez viery v zasľúbenú obeť i v zmysel obetí vôbec. Jeho dar nebol prejavom ľútosti nad spáchaným hriechom. Podobne ako mnohí, aj on pokladal prísne dodržiavanie Božích smerníc a očakávanie spásy jedine od budúceho Spasiteľa za prejav slabosti. Bol rozhodnutý spoliehať sa na vlastnú silu a spásu dosiahnuť vlastnými zásluhami.“ (PP 72; PP /sk/ 48)

Keď Hospodin povedal o Kainovi, že sa bude „nepokojne potulovať po zemi“ a bude „nestály“, neznamenalo to, že by mu to Boh predurčil. Ide skôr o následok Kainovho hriešneho konania a neposlušnosti. Kain nehľadal odpočinok v Bohu a zároveň ho nedokázal nájsť ani nikde inde – aspoň nie ozajstný odpočinok.

Hebrejské slovo prekladané ako „zhliadol“ (1Moj 4,4, respektíve „nezhliadol“ v. 5) je možné chápať aj ako „preskúmal, pozrel dôkladne“. Nejde totiž o Božie skúmanie prinesenej obete, ale o skúmanie pohnútok toho, kto obeť prináša. Hospodinovo odmietnutie Kainovej obete nie je prejavom konania náladového alebo nevypočítateľného božstva. Ide skôr o pozorné posúdenie a zváženie charakteru, pohnútok, motívov obetujúceho. V princípe to môžeme chápať ako príklad vyšetrujúceho súdu.

Útekom z Božej prítomnosti prichádzame o schopnosť nájsť pokoj a prežiť spočinutie v Bohu. Hlad po Božej milosti sa snažíme naplniť vecami, vzťahmi alebo hektickým životom. Kain začal budovať mesto a vlastnú dynastiu. Oboje vyžaduje veľa úsilia, ale ak ide o vzdorovité mesto a bezbožný rod, v konečnom dôsledku ide o zbytočnosť.

**Aplikácia**

`Kedy si sa naposledy pokúšal hľadať v živote pokoj bez Boha? Akú skúsenosť s tým máš? Ako sa aj uprostred často bolestivých následkov vlastných hriechov a pochybení môžeš naučiť prijímať odpustenie, ktoré ti Boh ponúka prostredníctvom kríža?`