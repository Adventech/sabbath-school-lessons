---
title: 'Odpočinok v Starej zmluve'
date: 29/06/2021
---

> <p></p>
> Veď Hospodin za šesť dní utvoril nebo a zem, more a všetko, čo je v nich, a v siedmy deň odpočíval. Preto Hospodin požehnal sobotný deň a posvätil ho.  

> <p></p>
> Ale ich Vykupiteľ je mocný, volá sa Hospodin mocností. On iste povedie ich spor, aby dal odpočinutie zemi a znepokojil babylonských občanov. 

**Osobné štúdium**

Je zrejmé, že každý človek sa potrebuje zastaviť a oddychovať – nielen telesne, ale aj duševne. Je to jeden z dôvodov, prečo sa o odpočinku píše v celom Písme. Aj keď nás Boh stvoril pre aktívny život, naša aktivita má byť prerušovaná (nie nevyhnutne pasívnym) odpočinkom.

Stará zmluva využíva na opis odpočinku rôzne výrazy. Boží odpočinok v práve stvorený sobotný deň je v 1Moj 2,2.3 vyjadrený slovom šabat, ktoré znamená „zastaviť sa v práci, odpočinúť si, vziať si voľno“. Ide o slovesnú formu podstatného mena „sobota“. Rovnaké sloveso je použité v 2Moj 5,5 v príčinnej forme a vyjadruje faraónov hnev nad tým, žeby ľud „prestal pracovať“. Faraón namrzene vyčíta Mojžišovi: „Vy chcete, aby prerušili svoje roboty?“ (SEvP)

Odkaz na Božie odpočívanie v sobotný deň je vo štvrtom prikázaní vyjadrený slovesnou formou slova nuach (2Moj 20,11; 5Moj 5,14). Sloveso v Jób 3,13 má význam „spočinúť“ a prekladá sa napríklad ako „mal by som pokoj“ (Roh). Ide tu aj o odkaz na truhlu zmluvy v 4Moj 10,36, ktorá sa zastavovala „na odpočinok“. V 2Kráľ 2,15 sa zasa spomína, že „Eliášov duch „spočinul na Elizeovi“.

Ďalším dôležitým slovesom je šakat a znamená „odpočívať, mať úľavu, upokojiť sa“. V Joz 11,23 napríklad opisuje odpočinok zeme od vojny potom, ako ju Izraeliti pod vedením Jozuu obsadili. U Jozuu a v Knihe sudcov sa týmto slovom veľmi často opisuje obdobie „mieru“.

Aj sloveso raga opisuje odpočinok. Vo varovaní pred neposlušnosťou v 5. Mojžišovej zaznieva, že Izrael (rozptýlený) vo vyhnanstve „nebude mať pokoj“. Rovnaké sloveso sa objavuje aj u Jeremiáša 50,34 a vyjadruje výsledok Hospodinovho konania, ktoré prináša pokoj zemi.

Stará zmluva o „odpočinku“ hovorí dokonca aj v súvislosti so smrťou človeka. Napríklad v textoch 5Moj 31,16 alebo 2Sam 7,12 je v hebrejčine použité sloveso šakab, ktoré doslova znamená „ľahnúť si, spať“. V zmluve s Dávidom Hospodin zasľubuje budúcemu kráľovi: „Keď uplynie tvoj čas a ty si ľahneš ku svojim otcom, dám ti potomka...“ (2Sam 7,12)

Neúplný zoznam rôznych hebrejských slovies vyjadrujúcich odpočinok nám pomáha pochopiť, že teologický koncept odpočinku je široký, nemá v Písme len jeden zmysel a nie je viazaný len na jedno či dve konkrétne slová. Odpočívame ako spoločenstvo aj ako jednotlivci. Odpočinok nás ovplyvňuje telesne, spoločensky aj citovo a neobmedzuje sa len na sobotný deň.

**Aplikácia**

`Stará zmluva nám predstavuje mnoho rôznych podôb „odpočinku“, ktorý chce Boh dopriať ľuďom (od práce, od starostí a stresu, obáv...). Ktorý z týchto „odpočinkov“ je pre teba momentálne najlákavejší a najpotrebnejší?`