---
title: 'Sobota – Boží dar ľuďom'
date: 27/06/2021
---

> <p></p>
> <sup>1</sup>Takto boli dokončené nebesia, zem i všetky ich zástupy. <sup>2</sup>Siedmeho dňa Boh dokončil svoje dielo, ktoré konal, a v siedmy deň si Boh odpočinul od všetkého, čo utvoril. <sup>3</sup>Boh požehnal siedmy deň a posvätil ho, lebo v ten deň Boh prestal vykonávať celé svoje stvoriteľské dielo, ktoré utvoril.  

**Osobné štúdium**

`Prečo Boh stvoril deň odpočinku skôr, ako stihol byť ktokoľvek unavený?`

Oveľa skôr než ľudstvo upadlo do víru zhonu a života naplneného stresom, Boh ustanovil míľnik, ukazovateľ, ktorý mal osviežovať našu pamäť. Má to byť deň zastavenia, počas ktorého si naplno uvedomíme a prežijeme radosť zo života. Deň, keď nepracujeme, ale žijeme. Deň, keď budeme môcť naplno doceniť dar letnej lúky, horského vzduchu, lesnej divočiny, osviežujúcej vody, spoločenstva priateľov a zo všetkého najviac Stvoriteľa každého dobrého daru, ktorý dostávame.

Nebolo to jednorazové pozvanie, ktoré by stratilo na platnosti po vyhnaní z rajskej záhrady. Boh chcel zabezpečiť, aby toto pozvanie obstálo v skúške časom, a preto hneď od počiatku votkal sobotný odpočinok do kolobehu času. Vždy znova bude zaznievať pozvanie, aby sme každý siedmy deň oslavovali Stvoriteľa a prežívali pokoj v jeho stvorení.

Mohlo by sa vzdať, že vďaka všetkým prácu šetriacim technológiám a vymoženostiam budeme menej telesne unavení než ľudia žijúci pred dvesto rokmi. Ukazuje sa však, že aj dnes je skutočný oddych nedostatkovým tovarom. Aj chvíle, keď nepracujeme, trávime nekonečnými a únavnými činnosťami. Zdá sa, akoby sme neustále niečo dobiehali alebo nestíhali. Bez ohľadu na to, čo všetko sa nám podarí stihnúť, vždy sa pred nami vynorí nejaká ďalšia povinnosť.

Výskumy poukazujú aj na skutočnosť, že spíme čoraz menej a mnoho ľudí je závislých od kofeínu a ďalších látok. A hoci máme rýchlejší internet a rýchlejšie telefóny a počítače, stále akoby sme mali málo času.

**Čo hovoria uvedené texty o odpočinku a špecificky o dni odpočinku?**

`Mar 6,31`

`Žalm 4,9`

`2Moj 23,12`

`5Moj 5,14`

`Mat 11,28`

Náš Stvoriteľ od počiatku vedel, že v živote budeme potrebovať odpočinok – telesný aj duševný. Aj preto do času zabudoval prvok cyklu – sobotu a striedanie dňa a noci – a ponúkol nám tak priestor na odpočinok. Prijatie Ježiša za Pána našich životov zahŕňa v sebe aj vážnu zodpovednosť za dostatočný odpočinok. Veď ani prikázanie o sobote nie je len akýmsi nezáväzným návrhom. Je to predsa prikázanie!

**Aplikácia**

`Je tvoj život uponáhľaný a plný stresu, alebo žiješ pokojne a vyvážene? Čo môžeš urobiť preto, aby sa Bohom ponúkaný odpočinok stal súčasťou tvojej skúsenosti – v telesnej, duševnej aj duchovnej rovine?`