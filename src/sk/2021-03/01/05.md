---
title: 'Odpočinok v Novej zmluve'
date: 30/06/2021
---

> <p></p>
> <sup>30</sup>Apoštoli sa zišli k Ježišovi a oznámili mu všetko, čo robili a učili. <sup>31</sup>Povedal im: „Poďte vy sami do ústrania na pusté miesto a trochu si odpočiňte!“ Stále tam totiž prichádzalo a odchádzalo množstvo ľudí, takže sa nemali kedy ani najesť. <sup>32</sup>Odplavili sa teda člnom na pusté miesto, kde boli sami.  

**Osobné štúdium**

V Novej zmluve sa odpočinok veľmi často vyjadruje slovesom anapauó vo význame „odpočinúť, oddýchnuť, osviežiť“. Toto slovo je použité napríklad v Ježišovom známom výroku z Matúša 11,28: „Poďte ku mne všetci, ktorí sa namáhate a ste preťažení; ja vám dám odpočinúť.“ V záverečných pozdravoch Korinťanom apoštol Pavol vyjadruje radosť nad príchodom priateľov, ktorí „osviežili“ jeho ducha (1Kor 16,18 Roh).

Ďalším gréckym slovesom je hésychazó. Opisuje sa ním sobotný odpočinok žien v čase, keď sa Ježiš nachádzal v hrobe (Luk 23,56; „odpočívali“ Roh, „zachovali pokoj“ SEkP). Toto slovo však charakterizuje aj život v pokoji (1Tes 4,11; „byť ticho“ Roh) a môže označovať aj niekoho, kto nemá žiadne námietky, a preto je pokojný (Sk 11,18), respektíve je ticho (Roh).

Keď sa v Liste Hebrejom hovorí o Božom odpočinku v siedmy deň stvorenia, je tu použité sloveso katapauó. „Na siedmy deň si Boh odpočinul od všetkých svojich prác.“ (Heb 4,4) Je to odkaz na Septuagintu (grécky preklad Starej zmluvy), kde je použité rovnaké sloveso. Za zmienku stojí skutočnosť, že v tomto vý-zname sa uvedené sloveso nachádza v Novej zmluve len v tejto štvrtej kapitole (Heb 4,4.8.10).

`Uvažuj o texte z úvodu (Mar 6,30–32). Prečo podľa teba Ježiš povedal učeníkom, aby sa stiahli a odpočinuli si, hoci boli pred nimi obrovské príležitosti na misiu? Uvažuj o tom v kontexte celej 6. kapitoly Evanjelia podľa Marka.`

Slová „Poďte vy sami do ústrania na pusté miesto a trochu si odpočiňte!“ (Mar 6,31) nie sú myslené ako návrh alebo pozvanie. Text vyznieva ako naliehavá požiadavka, ktorá má formu príkazu či rozkazu. Ježišovi záleží na jeho učeníkoch a na ich telesnom zdraví a duševnej pohode. Práve sa vrátili z náročnej misijnej cesty, na ktorú ich Ježiš vyslal vo dvojiciach (Mar 6,7). Text Mar 6,30 opisuje ich radostný návrat. Ich srdcia prekypovali nadšením a chceli sa podeliť o svoje zážitky s Ježišom. On ich však zastavil a vyzval na odpočinok. Marek pridáva vysvetľujúcu poznámku: „Stále tam totiž prichádzalo a odchádzalo množstvo ľudí, takže sa nemali kedy ani najesť.“ (Mar 6,31) Aj dnes môže byť pre učeníkov problémom, keď sú príliš zaneprázdnení prácou pre Boha, príliš unavení a tak vtiahnutí do práce, že nemajú kedy odpočívať. Ježiš nám pripomína, že si potrebujeme chrániť telesné a duševné zdravie – okrem iného aj dostatkom plánovaného odpočinku.

**Aplikácia**

`Ako by si mohol pomôcť miestnemu kazateľovi, staršiemu zboru alebo komukoľvek inému, kto je možno vyčerpaný z množstva práce pre Boha? Ako môžeš vyjadriť svoju vďačnosť? Ako môžeš tomuto človeku pomôcť nájsť odpočinok?`