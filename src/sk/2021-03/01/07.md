---
title: 'Podnety na zamyslenie'
date: 02/07/2021
---

„Podľa rabínskych predstáv vrcholným prejavom zbožnosti bola neustála činnosť. Vonkajšími úkonmi chceli prejaviť svoju domnelo vyššiu zbožnosť. Tým sa odlúčili od Boha a ďalej sa spoliehali na svoju sebestačnosť. Podobné nebezpečenstvo hrozí aj dnes. Zvýšená aktivita v Božom diele a prípadný úspech môžu viesť k preceneniu ľudských plánov a metód. Človek sa pozvoľna prestáva modliť a stráca vieru. Ako kedysi učeníkom, aj nám hrozí nebezpečenstvo, že podceníme nevyhnutnosť závislosti od Boha a spásu budeme hľadať v nadmernej aktivite. Stále musíme myslieť na Ježiša Krista a uvedomovať si, že on koná svoje dielo. Aj keď sa máme všemožne snažiť o záchranu hynúcich, musíme si nájsť čas aj na modlitebné stíšenie a štúdium Božieho Slova. Za úspešné dielo možno nakoniec pokladať len to, ktoré sprevádzali mnohé modlitby a posvätili Ježišove zásluhy.“ (DA 362; TV 250)

**Námety na spoločné uvažovanie**

`Neustály tlak na to, aby sme držali krok, boli sme informovaní, boli neustále k dispozícii (osobne alebo virtuálne) a žili podľa požiadaviek, ktoré nie sú ani realistické ani Bohom dané, môže viesť ľudí k vyčerpanosti a opotrebovaniu – telesnému, duševnému, a dokonca aj duchovnému. Ako sa tvoj zbor môže stať miestom, kde budú vítaní a prijímaní aj ľudia vyčerpaní, unavení, túžiaci po odpočinku?`

`Je možné, aby sme boli zaneprázdnení tiež tým, že pre Boha robíme príliš veľa? Uvažujte o príbehu Ježiša a jeho učeníkov z Marka 6,30–32. Aké poučenie si z neho môžeme vziať? Ako ho môžeme aplikovať vo svojom živote?`

`V roku 1899 ktosi prekonal rýchlostný rekord. Podarilo sa mu pri jazde autom pokoriť hranicu 60 km/h a prežiť to! Samozrejme, dnes autá jazdia oveľa rýchlejšie. A rýchle procesory v našich mobilných telefónoch sú oveľa rýchlejšie než procesory vo veľkých počítačoch pred niekoľko málo rokmi. Aj cestovanie vzduchom je čoraz rýchlejšie. Všetko sa dnes odohráva rýchlejšie než v minulosti. A čo z toho? Aj tak sa neustále náhlime a nemáme dostatok času na odpočinok. Čo by sme sa z toho mali naučiť o ľudskej prirodzenosti? Prečo Boh dal taký dôraz na odpočinok, že ho urobil súčasťou svojich prikázaní?`

`Uvažujte o skutočnosti, že sobotný odpočinok bol súčasťou života človeka už v záhrade Eden pred pádom do hriechu. Táto pravda má samozrejme veľa zaujímavých teologických dôsledkov. Skúste však uvažovať o samotnej skutočnosti, že odpočinok bol potrebný dokonca aj v bezhriešnom, dokonalom svete.`

Západ slnka: 20.52