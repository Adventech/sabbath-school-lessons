---
title: 'Život v pokluse'
date: 26/06/2021
---

### Texty na tento týždeň
1Moj 2,1–3; Jer 45,1–5; 2Moj 20,11; Jer 50,34; Mar 6,30–32; 1Moj 4,1–17

> <p>Základný text</p>
> Moja duša sa umára túžbou po nádvoriach Hospodina; moje srdce i telo plesajú v ústrety živému Bohu.  (Žalm 84,3)

Tik-tak, tik-tak, tik-tak, odtikávali hodiny vytrvalo a neúprosne. Sobota sa mala začať o necelé dve hodiny. Mária si smutne pozrela svoj malý byt. Detské hračky sa váľali porozhadzované po obývačke, kuchyňa vyzerala ako po výbuchu a ich najmladšia dcéra Sára ležala v postieľke s teplotou. A aby toho nebolo málo, Mária sľúbila, že sa zajtra zhostí úlohy sálovej diakonky a bude vítať ľudí prichádzajúcich do zhromaždenia. To však znamenalo, že bude musieť z domu odísť o pol hodinu skôr. Dúfam, že zajtra prežijem aspoň trocha stíšenia, pomyslela si túžobne Mária.

V tom istom čase čakal jej manžel Josh na druhej strane mesta v rade v obchode s potravinami. V celom meste boli nepredstaviteľné zápchy. A rad v obchode sa posúval slimačím tempom. Zdalo sa, akoby sa všetci rozhodli nakupovať práve teraz. Potrebujem to nejako zastaviť a oddýchnuť si. Takto to nemôže ísť donekonečna, povzdychol si Josh. Život predsa nemôže vyzerať len ako beh s vyplazeným jazykom.

Naše životy sa riadia dopravnými kolónami, dĺžkou pracovného času, návštevami u lekára, online rozhovormi, nákupmi a školskými povinnosťami. A či už používame na prepravu verejnú dopravu, kolobežku alebo rodinné auto, ktorým rozvážame deti do školy, neustály zhon a stále nové povinnosti nás môžu ľahko priviesť k tomu, že zabudneme na to najpodstatnejšie.

Ako môžeme nájsť pokoj v tomto zhone a ruchu?

**Osnova lekcie**

V tejto úvodnej lekcii, ktorá je východiskom pre ďalšie, sa spoločne najprv všeobecne pozrieme na tému odpočinku (v jeho rôznych podobách) v Biblii a jej posolstve. Budeme uvažovať o tom, kto nám odpočinok ponúka, čo pre nás pripravil, a prečo ho my ľudia tak nevyhnutne potrebujeme.

**KTO: Darca odpočinku**

- 1Moj 2,1–3: Boh ako veľký Darca odpočinku (nedeľa)
- Jer 45,1–5: Boh ako ten, kto cíti s unavenými (pondelok)

**ČO: Dar odpočinku**

- 2Moj 20,11: Dar odpočinku v Starej zmluve (utorok)
- Mar 6,30–32: Dar odpočinku v Novej zmluve (streda)

**PREČO: Dôvod hľadania odpočinku**

- 1Moj 4,12–16: Hriech prináša únavu, vyčerpanie a nepokoj (štvrtok)