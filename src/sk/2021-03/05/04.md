---
title: '„Som tichý a pokorný srdcom“'
date: 27/07/2021
---

> <p></p>
> <sup>29</sup>Vezmite na seba moje jarmo a učte sa odo mňa, lebo som tichý a pokorný srdcom, a nájdete odpočinutie pre svoje duše. <sup>30</sup>Veď moje jarmo je príjemné a bremeno ľahké. 

> <p></p>
> Blahoslavení tichí, lebo oni budú dedičmi zeme. 

> <p></p>
> Takto hovorí Najvyšší a Vznešený, čo tróni večne a sväté je jeho meno. „Prebývam na vysokom a svätom mieste so skrúšeným a pokorným v duchu, aby som oživil ducha pokorných a srdce skrúšených. 

**Osobné štúdium**

Tichosť sa dnes nenosí. Z pokory sa robí posmech. Sociálne médiá nás učia všímať si to, čo je hlučné, namyslené, výstredné, bláznivé a divoké. Mnohé z toho, čo si všíma a uprednostňuje tento svet, je v rozpore s tým, čo považuje za dôležité a hodnotné Boh.

„Poznanie pravdy nezávisí ani tak od chápavosti človeka, ako skôr od čistoty úmyslov, jednoduchosti úprimnej viery a od dôvery k Bohu. Tým, čo pokorne hľadajú Pána, pomáhajú Boží anjeli a Duch Svätý im odkrýva poklady večných právd.“ (COL 59; KP 39)

`Uvažuj o veršoch Mat 5,5; 1Pet 3,4 a Iz 57,15. Ako by si na základe týchto textov charakterizoval tichosť a pokoru?`

Apoštol Pavol v 2Kor 10,1 hovorí o Kristovej miernosti a vľúdnosti. Pokora a tichosť nie sú opisom tých, čo by sa nevedeli obhájiť. Ježiš nevyhľadával spory a často sa snažil vyhnúť konfliktom, pretože jeho poslanie ešte nebolo naplnené (Ján 4,1–3). Keď však narazil na odpor, odpovedal smelo. Zároveň však hovoril láskavo a vľúdne. Keď napríklad Ježiš nariekal nad Jeruzalemom nedlho pred svojím ukrižovaním, v jeho slovách nenachádzame kliatby, ale slzami naplnené obrazy sveta a zničujúcej budúcnosti (Luk 19,41–44).

V Novej zmluve je Ježiš často vykreslený ako druhý Mojžiš. Pri vysvetľovaní princípov svojho kráľovstva hovorí z vrchu (Mat 5,1). Zázračne sýti obrovské zástupy (Mat 14,13–21). V 4. Mojžišovej 12,3 je Mojžiš predstavený ako „pokorný“. Táto charakteristika zaznieva práve v Mat 11,29, kde rovnako o sebe hovorí Ježiš. Ľudia, ktorí boli svedkami nasýtenia päťtisícového zástupu, užasnuto hovorili: „Toto je naozaj prorok, ktorý má prísť na svet.“ (Ján 6,14) Tieto slová sú ozvenou textu 5Moj 18,15 a Mojžišovho postavenia ako proroka.

Ježiš svojou pokorou a tichosťou nahrádza a predstihuje Mojžiša. Veď napokon, On je naším Spasiteľom. Kým Mojžiš ponúkol samého seba za záchranu svojho ľudu (2Moj 32,32), jeho smrť by nič nezmohla, lebo samotný Mojžiš bol hriešnik a potreboval Záchrancu, ktorý by zaplatil za jeho hriechy. Z príbehu Mojžiša sa môžeme naučiť, že v človeku, nech je akokoľvek odovzdaný Bohu a „pokorný“, nemôžeme hľadať záchranu.

My potrebujeme Spasiteľa, ktorý sa postaví na naše miesto nielen ako Sprostredkovateľ, ale aj ako Náhrada. Príhovor je dôležitý, ale len Boh, ktorý zomrel na kríži, aby z nás sňal naše hriechy a sám zaplatil trest za našu vinu, nás môže zachrániť zo situácie, v ktorej sa ako hriešnici nachádzame. A hoci je pre nás Ježiš nádherným a nasledovaniahodným príkladom, bez jeho smrti na kríži by sme nemali záchranu.

**Aplikácia**

`Ktorí „pokorní“ a „tichí“ ľudia sú pre teba inšpiráciou? Čo je pre teba najťažšie, aby si bol „pokorným“? Ako sa z človeka môže stať „tichý“ a „pokorný“ kresťan?`