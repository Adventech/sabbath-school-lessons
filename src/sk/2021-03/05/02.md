---
title: '„Ja vám dám odpočinutie“'
date: 25/07/2021
---

> <p></p>
> <sup>25</sup>V tom čase povedal Ježiš: „Velebím ťa, Otče, Pán neba a zeme, že si toto skryl pred múdrymi a rozumnými a zjavil si to maličkým. <sup>26</sup>Áno, Otče, tak sa ti to zapáčilo. <sup>27</sup>Všetko mi odovzdal môj Otec. Nikto nepozná Syna, iba Otec a ani Otca nepozná nikto, iba Syn a ten, komu to chce Syn zjaviť. <sup>28</sup>Poďte ku mne všetci, ktorí sa namáhate a ste preťažení; ja vám dám odpočinúť. <sup>29</sup>Vezmite na seba moje jarmo a učte sa odo mňa, lebo som tichý a pokorný srdcom, a nájdete odpočinutie pre svoje duše. <sup>30</sup>Veď moje jarmo je príjemné a bremeno ľahké.“ 

**Osobné štúdium**

`Uvažujte o texte Mat 11,20–28 a sústreďte sa na slová: „Poďte ku mne všetci, ktorí sa namáhate a ste preťažení; ja vám dám odpočinúť.“ V akej súvislosti ich Ježiš povedal? Ako nám Ježiš „dáva“ odpočinok?`

Všetky Ježišove slová odzneli v určitej konkrétnej súvislosti. Aby sme Ježišove výroky správne pochopili, vždy sa potrebujeme sústrediť na daný kontext, v ktorom odzneli. V opačnom prípade by sme mohli Ježiša zle pochopiť.

Od jedenástej kapitoly Matúšovho evanjelia sa začíname stretávať so silnejúcou opozíciou voči Ježišovi. Jeho vyjadrenia na adresu dôležitých galilejských miest patria k tomu najdrsnejšiemu, čo dovtedy Matúš zaznamenáva. Ježiš sa nesnaží zapáčiť, namiesto toho veľmi rázne ukazuje na najpálčivejšie problémy. Už predtým sa stretáva s „nevyhovujúcimi“ ľuďmi (Mat 9,9–13) a jeho tvrdenie, že dokáže odpúšťať hriechy, považujú náboženskí predstavitelia za škandál (Mat 9,1–8).

V jedenástej kapitole zaznievajú Ježišove tvrdé, odsudzujúce slová. Tvrdohlavých ľudí nelichotivo prirovnáva k Sodome, ktorú aj dnes vnímame ako symbol bezcitnosti a hriešnosti. „Hovorím vám však, že v deň súdu bude ľahšie sodomskej krajine ako tebe.“ (Mat 11,24)

Celá atmosféra postupne hustla a napätie stúpalo. Ježiš vtedy zrazu akoby zmenil tempo a ponúkol skutočný odpočinok. Svoju moc urobiť niečo také odvádza priamo od Otca: „Všetko mi odovzdal môj Otec. Nikto nepozná Syna, iba Otec a ani Otca nepozná nikto, iba Syn a ten, komu to chce Syn zjaviť.“ (Mat 11,27) Ježišova schopnosť obdariť nás pokojom a odpočinkom vychádza z jeho božstva a jednoty s Otcom.

Skôr, ako sa budeme môcť zbaviť svojho bremena, potrebujeme pochopiť, že ho nedokážeme niesť sami. Mnohí z nás by napokon k Ježišovi neprišli, keby sme si nezačali byť vedomí svojho stavu. Spasiteľovo pozvanie vychádza z našich ozajstných potrieb.

Ježišov výrok z Mat 11,28 sa v gréčtine začína rozkazovacím spôsobom. „Poďte“ nie je možnosť. Vyjadruje predpoklad na nájdenie odpočinutia. „Poďte“ znamená, že sa prestaneme snažiť mať všetko pod kontrolou. Dnes, keď väčšinu svojho života ovládame prostredníctvom telefónov, nie je úplne prirodzené, aby sme prišli k Ježišovi. Pre väčšinu ľudí je práve podriadenie sa najťažšou časťou kresťanského života.

Je dobre, že radi hovoríme o tom, čo pre nás Boh urobil v Kristovi a ako nemôžeme zachrániť samých seba, ale potrebujeme Spasiteľa. To všetko je pravda. Ale v konečnom dôsledku musí každý z nás urobiť vedomé rozhodnutie a „prísť“ k Ježišovi, čo znamená, že sa mu podriadime. Práve tu sa realita slobodnej vôle stáva dôležitým bodom kresťanského života.

**Aplikácia**

`Aké bremená nesieš teraz? Ako sa môžeš naučiť odovzdať ich Ježišovi a prežívať odpočinok, ktorý má takú obrovskú cenu?`