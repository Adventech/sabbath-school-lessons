---
title: '„Vezmite na seba moje jarmo“'
date: 26/07/2021
---

> <p></p>
> <sup>29</sup>Vezmite na seba moje jarmo a učte sa odo mňa, lebo som tichý a pokorný srdcom, a nájdete odpočinutie pre svoje duše. <sup>30</sup>Veď moje jarmo je príjemné a bremeno ľahké. 

**Osobné štúdium**

Po prvej výzve „poďte“ v Mat 11,28 nasledujú dve ďalšie v Mat 11,29. Obe – „vezmite“ a „učte sa“ – upriamujú pozornosť poslucháčov (a čitateľa) na Ježiša. Máme si vziať Jeho jarmo a učiť sa od Neho.

Veľmi dôverný vzťah medzi Otcom a Synom (naznačený už vo veršoch Mat 11,25–27) je výbornou ilustráciou, ktorá môže pomôcť vysvetliť metaforu jarma v týchto veršoch. Otec a syn spolupracujú na záchrane ľudstva. Kým jarmo je symbolom podriadenia (pozri Jeremiáš 27), je aj metaforou, ktorá vyjadruje spoločný cieľ. My sa podriaďujeme jeho jarmu a prijímame jeho úlohu byť požehnaním pre naše okolie. Nie je to tak, že by sme sami niesli jeho jarmo. My sa len pripájame („pripriahame“) k nemu, pretože jeho jarmo je „príjemné“ a jeho bremeno je „ľahké“ (Mat 11,30).

V druhej výzve „učte sa odo mňa“ sa opakuje podobný koncept. V gréčtine existuje podobné prepojenie medzi slovesom „učiť sa“ a „učeník“ ako v slovenčine. Keď sa učíme od Ježiša, sme jeho ozajstnými učeníkmi. Poslušnosť a odovzdanosť sú charakteristickými vlastnosťami učeníctva.

`Aký je rozdiel medzi tým, keď je človek „preťažený“ (Mat 11,28) a skutočnosťou, že na seba vezme Ježišovo jarmo (Mat 11,29)?`

V judaizme bolo jarmo bežným symbolom zákona. V Skutkoch 15,10 sa o jarme hovorí v súvislosti so zákonom obriezky. Galaťanom 5,1 dáva do protikladu slobodu, ktorú ponúka Ježiš, s jarmom otroctva, ktoré odkazuje na zákon ako prostriedok spasenia. Byť spojený jarmom s Ježišom zdôrazňuje poslušnosť a oddanosť kráčať v jeho šľapajach a mať podiel na jeho misii. Hoci v žiadnom prípade nemôžeme nič pridať k spaseniu, ktoré pre nás Ježiš vydobyl na kríži, môžeme sa stať jeho vyslancami a niesť dobrú správu ľuďom okolo nás. Ježišov výklad zákona, ktorý nachádzame v Kázaní na vrchu (Matúš 5–7), je ešte radikálnejší, než si mysleli farizeji. Vyžaduje si úplnú zmenu srdca a premenu našich pohnútok – a jeho jarmo je príjemné a bremeno ľahké (Mat 11,30).

**Aplikácia**

`Aké nádherné zasľúbenie! Odpočinutie pre svoje duše. Ako prežívaš toto odpočinutie? Ako sa to prejavuje? Čomu by si to pripodobnil? Ako môžeme spoznať toto odpočinutie?`