---
title: 'Poďte ku mne'
date: 24/07/2021
---

### Texty na tento týždeň
Mat 11,28–30

> <p>Základný text</p>
> Poďte ku mne všetci, ktorí sa namáhate a ste preťažení; ja vám dám odpočinúť.  (Mat 11,28)

„Poďte ku mne všetci, ktorí sa namáhate a ste preťažení; ja vám dám odpočinúť.“ Aké nádherné zasľúbenie sme dostali od Ježiša. Veď kto z nás sa občas (alebo často) necíti preťažený a vyčerpaný. Príčinou nemusí byť len samotná práca (hoci to tak zvyčajne je), ale aj rôzne bremená, ktoré v živote nesieme. Ježiš hovorí, že vie, čím prechádzame, a že nám s tým vie a chce pomôcť – ak mu dovolíme.

Po výzve, aby sme si vzali jeho jarmo, hovorí: „Veď moje jarmo je príjemné a bremeno ľahké.“ (Mat 11,30) Inými slovami: Vzdajte sa bremien, ktoré vláčite (dajte ich mne) a vezmite si namiesto nich moje jarmo, pretože to moje sa nesie ľahšie.

Ako môžeme prežívať odpočinok, o ktorom hovorí Ježiš? Veď predsa žijeme vo svete, kde Boh po páde prvých ľudí do hriechu hovorí Adamovi: „V pote tváre budeš jesť chlieb...“ (1Moj 3,19) Každý z nás veľmi dobre vie, čo to znamená namáhať sa a niesť bremeno, ktoré môže byť nesmierne ťažké, najmä ak sa ho snažíme niesť sami.

**Osnova lekcie**

V tejto lekcii budeme premýšľať o Ježišovej jedinečnej ponuke každému z nás, ktorú vyjadril slovami: „28Poďte ku mne všetci, ktorí sa namáhate a ste preťažení; ja vám dám odpočinúť. 29Vezmite na seba moje jarmo a učte sa odo mňa, lebo som tichý a pokorný srdcom, a nájdete odpočinutie pre svoje duše. 30Veď moje jarmo je príjemné a bremeno ľahké.“ (Mat 11,28–30)

- **Verš 28: „Ja vám dám odpočinúť.“ (nedeľa)**
- **Verš 29a: „Vezmite na seba moje jarmo.“ (pondelok)**
- **Verš 29b: „Som tichý a pokorný srdcom.“ (utorok)**
- **Verš 30a: „Moje jarmo je príjemné.“ (streda)**
- **Verš 30b: „Moje bremeno je ľahké.“ (štvrtok)**