---
title: '„Moje jarmo je príjemné“'
date: 28/07/2021
---

> <p></p>
> <sup>29</sup>Vezmite na seba moje jarmo a učte sa odo mňa, lebo som tichý a pokorný srdcom, a nájdete odpočinutie pre svoje duše. <sup>30</sup>Veď moje jarmo je príjemné a bremeno ľahké.“  

**Osobné štúdium**

Povedali sme si už, že u Matúša je v tejto kapitole výraz „jarmo“ ozvenou toho, ako sa s týmto pojmom pracovalo v judaizme, a že v Novej zmluve sa jarmo spomína v súvislosti s nesprávnym chápaním zmyslu zákona.

`Vo verši Mat 11,30 sa v gréčtine nachádza slovo, ktoré je možné prekladať ako „príjemné“ (SEkP) alebo „užitočné“ (Roh.). Mnohí ľudia sa pozerajú na Boží zákon ako na to, čo je zložité na pochopenie, náročné na dodržiavanie a pre dnešnú dobu nepodstatné. Ako im môžeme pomôcť vnímať krásu zákona a ukázať im lásku Zákonodarcu?`

Rodičia si zvyčajne veľmi dobre pamätajú na prvý krok svojho dieťaťa. Neistý prvý krok je nasledovaný váhavým druhým krokom, potom možno tretím – a je veľmi pravdepodobné, že dieťa sa potom potkne a spadne. Možno sa rozplače, možno sa udrie. Ale keď raz pocíti slobodu pohybu, vstane a skúša to znova a znova. Kráča, padá, vstáva, kráča, padá, vstáva. Opakuje sa to mnohokrát, kým dieťa začne kráčať istejšie. Ale uprostred potknutí a pádov môžeme pozorovať detskú tvár, na ktorej sa zračí hrdé: Mami, oci, ja kráčam!

Chodenie s Ježišom nemusí byť vždy jednoduché, ale vždy je správne a dobré. Môžeme sa potknúť, alebo dokonca padnúť. Ale vždy sa môžeme postaviť a pokračovať s ním po boku.

`V Liste Galaťanom apoštol Pavol napísal: „Kristus nás oslobodil, aby sme boli slobodní. Stojte teda a nedajte sa znova zapriahnuť do jarma otroctva.“ (5,1) Čo tieto slová znamenajú? Ako nás Kristus oslobodil? Aký je rozdiel medzi jarmom, ktoré s ním máme niesť, a „jarmom otroctva“, pred ktorým nás Pavol varuje?`

Je zrejmé, že nech už Pavol myslel pod „jarmom otroctva“ čokoľvek, nemal na mysli poslušnosť Božiemu zákonu – Desatoru. Naopak, prostredníctvom nasledovania Krista a jeho príkladu a prostredníctvom života viery chápeme, že naše spasenie je isté. Naša záchrana nie je založená na dokonalej poslušnosti zákonu, ale na Kristovej spravodlivosti, ktorá nás prikrýva. To je cesta, prostredníctvom ktorej získavame skutočné odpočinutie a slobodu.

**Aplikácia**

`Čo pre teba znamená v tvojom každodennom živote poslušnosť Božiemu zákonu? Prináša ti pokoj a voľnosť? Alebo je pre teba skôr obmedzením a komplikáciou? Prečo?`