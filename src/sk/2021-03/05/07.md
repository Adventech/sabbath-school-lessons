---
title: 'Podnety na zamyslenie'
date: 30/07/2021
---

„Keď sa ti zdá práca ťažká, keď sa sťažuješ na problémy a skúšky, keď máš pocit, že nemáš dosť sily obstáť v pokušení, že nedokážeš prekonať netrpezlivosť a že kresťanský život je namáhavý, potom celkom určite nenesieš Kristovo jarmo. Nesieš jarmo úplne iného pána.“ (Ellen G. White, Child Guidance, str. 267)

„Potrebujeme neustálu opatrnosť a úprimné, láskyplné odovzdanie. To však bude prichádzať prirodzene, keď bude naša duša uchvátená Božou mocou prostredníctvom viery. My sami nemôžeme robiť nič, vôbec nič, aby sme si naklonili Božiu priazeň. Vôbec sa nemôžeme spoliehať na seba ani na svoje dobré skutky. Keď však ako chybujúce hriešne bytosti prídeme ku Kristovi, nájdeme odpočinutie v jeho láske. Boh prijme každého, kto príde k nemu a úplne sa spoľahne na zásluhy ukrižovaného Spasiteľa. Láska vytryskne v jeho srdci. Možno nepôjde o citové vzplanutie, ale človek prežije pokojnú a trvalú dôveru. Každé bremeno je ľahké, pretože Kristovo jarmo je príjemné. Povinnosť sa stáva potešením a obeť radosťou. Cesta, ktorá sa predtým zdala byť zahalená temnotou, stáva sa jasnou, ožiarenou lúčmi Slnka Spravodlivosti. Je životom vo svetle, preto sám Kristus je vo svetle.“ (Faith and Works, str. 38, 39)

**Námety na spoločné uvažovanie**

`Spomínate si na tú chvíľu, keď ste sa v živote podriadili Kristovi? Podeľte sa o túto skúsenosť vo svojej triede. Zamerajte sa na dôvody, ktoré vás viedli k podriadeniu sa Kristovi.`

`Uvažujte o Ježišovej modlitbe zaznamenanej u Matúša 11,25–27. Ako v živote nadobúdame poznanie milosti? Prečo Boh ukrýva plán spasenia („tieto veci“) pred múdrymi a rozumnými a zjavuje ich maličkým?`

`Ako môžeme praktickým spôsobom pomôcť tým, ktorých tlačia k zemi ich bremená? Ako im môžeme pomôcť nájsť odpočinutie v Kristovi?`

`Uvažujte o tom, čo znamená byť „tichý a pokorný srdcom“. Nie je to nevýhodné pre vlastné sebavedomie alebo sebahodnotu – najmä u ľudí, ktorí majú o sebe pochybnosti? Nemali by sme byť na seba skôr hrdí? Ako nám môže kríž a jeho význam pomôcť pochopiť, čo Ježiš myslel tým, že je „tichý a pokorný“? Prečo sú pod krížom tým jediným správnym postojom práve tichosť a pokora?`

Západ slnka: 20.28