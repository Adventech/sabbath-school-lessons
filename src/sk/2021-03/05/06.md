---
title: '„Moje bremeno je ľahké“'
date: 29/07/2021
---

> <p></p>
> <sup>29</sup>Vezmite na seba moje jarmo a učte sa odo mňa, lebo som tichý a pokorný srdcom, a nájdete odpočinutie pre svoje duše. <sup>30</sup>Veď moje jarmo je príjemné a bremeno ľahké.“ 

> <p></p>
> <sup>1</sup>Bratia, keby aj niekoho pristihli pri nejakom priestupku, vy, čo ste vedení Duchom, napravte ho v duchu miernosti a každý daj si pozor sám na seba, aby si i ty nebol pokúšaný. <sup>2</sup>Neste si navzájom bremená, a tak naplníte Kristov zákon. 

**Osobné štúdium**

Ježišovo záverečné vyjadrenie v Mat 11,30 používa obraz nesenia bremena: „Veď moje jarmo je príjemné a bremeno ľahké.“

`Po vyjdení z Egypta a po prechode Červeným morom sa Mojžiš tešil zo stretnutia so svojím tesťom Jetrom. Uvažuj o texte 2Moj 18,13–22. Ako sa v tomto príbehu prejavuje nesenie bremena druhého človeka?`

Za Mojžišom prichádzali „od rána do večera“ ľudia, aby riešil ich problémy a nezhody. Keď to videl Mojžišov tesť, naliehavo vyzval svojho zaťa, aby ustanovil systém, ktorý by Mojžišovi umožnil sústrediť sa na tie najdôležitejšie problémy a zároveň by riešenie menej závažných otázok s dôverou zveril iným. Písmo nám ukazuje, že Mojžiš poslúchol Jetrovu radu a uskutočnil tieto užitočné zmeny.

Keď Ježiš povedal, že jeho bremeno je ľahké, chcel svojim poslucháčom pripomenúť, že sa na neho môžu spoľahnúť. On je ten, kto v konečnom dôsledku nesie každé naše bremeno. Podobne ako Mojžiš, aj my sa potrebujeme naučiť podeliť sa o naše bremená. V 1Kor 12,12–26 apoštol Pavol prostredníctvom obrazu Kristovho tela ponúka príhodnú ilustráciu toho, čo znamená spoločné nesenie bremien. Aby sme mohli niesť nejaké bremeno, potrebujeme, aby naše telo fungovalo. Potrebujeme nohy, ruky, ramená, svaly a šľachy.

`Uvažuj o texte Gal 6,2. Ako nám vzájomné nesenie bremien pomáha naplniť Kristov zákon?`

Bezprostredný kontext tohto verša nám môže pomôcť pochopiť jeho zmysel. V Gal 6,1 Pavol hovorí, že ak by náš spoluveriaci upadol do pokušenia, máme mu pomôcť v duchu miernosti (spomeňme si, že v Mat 11,29 Ježiš o sebe hovorí, že je tichý a pokorný srdcom). Nesenie bremena znamená nápravu a obnovu niekoho, kto zišiel z cesty, aby opäť mohol prežívať Božiu milosť. Zároveň ide o vzájomnú pomoc, keď niekto prežíva ťažkosti a trápenie. Grécky výraz pre „bremeno“ môže odkazovať na veľký kameň alebo ťažké závažie. Je pripomienkou, že každý z nás vláči určité bremeno a že všetci potrebujeme pomoc priateľov, známych, rodiny. Vzájomné nesenie bremien je spoločné, Bohom dané konanie cirkvi, ktoré si vyžaduje pokoru a miernosť a ktorého výsledkom je milosrdenstvo.

**Aplikácia**

`Spomeň si na situáciu, v ktorej ti niekto pomohol niesť bremeno, s ktorým si sa trápil. V čom to pre teba bolo dôležité? Komu a ako pomáhaš niesť jeho bremeno práve teraz?`