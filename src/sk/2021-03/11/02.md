---
title: 'Princíp predobrazu'
date: 05/09/2021
---

> <p></p>
> <sup>1</sup>Nechcem, bratia, aby ste nevedeli, že naši otcovia všetci boli pod oblakom a všetci prešli cez more, <sup>2</sup>všetci boli pokrstení v Mojžišovi, v oblaku a v mori, <sup>3</sup>všetci jedli ten istý duchovný pokrm <sup>4</sup>a všetci pili ten istý duchovný nápoj, lebo pili z duchovnej skaly, ktorá ich sprevádzala, a tou skalou bol Kristus. <sup>5</sup>Ale vo väčšine z nich nemal Boh zaľúbenie, veď zahynuli na púšti. <sup>6</sup>Toto sa pre nás stalo výstrahou...  

> <p></p>
> No oni [kňazi] slúžia obrazu a tieňu nebeskej skutočnosti, ako to bolo prikázané Mojžišovi, keď sa chystal zhotoviť stan: Hľaď – povedal mu –, aby si všetko urobil podľa vzoru, ktorý ti bol ukázaný na vrchu. 

**Osobné štúdium**

`Uvažuj o úvodnom texte (1Kor 10,1–11). O čom píše apoštol Pavol do Korintu, keď hovorí o historickom „príklade“ pre nás? Ako jeho slovám rozumieš?`

Grécke slovo použité v 1Kor 10,6 (a v odvodenej forme aj v 1Kor 10,11) je v slovenských textoch preložené ako „výstraha“ (SEkP), „predobraz“ (SSV) alebo „(výstražný) príklad“ (Roh, SEP). V origináli sa nachádza slovo typos, z ktorého pochádza aj naše slovo „typ“. Typ (alebo príklad, predobraz) nie je nikdy originálom, ale len určitým symbolom, ktorý originál predstavuje a odkazuje naň. Je to názorný model niečoho iného.

V Heb 8,5 sa nachádza dobrý príklad tohto vzťahu: „No oni [kňazi starozmluvnej služby vo svätyni] slúžia obrazu a tieňu nebeskej skutočnosti, ako to bolo prikázané Mojžišovi, keď sa chystal zhotoviť stan: Hľaď – povedal mu –, aby si všetko urobil podľa vzoru, ktorý ti bol ukázaný na vrchu.“

Myšlienky z Listu Hebrejom zdôrazňujú priame prepojenie medzi nebeskou a pozemskou realitou. Potom cituje slová z 2Moj 25,9, kde Boh hovorí Mojžišovi, aby mu Izraeliti postavili na púšti svätyňu „podľa vzoru príbytku“, ktorý mu ukázal na vrchu. Podstatou je, že pozemská svätyňa a všetky jej rituály a obrady symbolizovali a poukazovali na to, čo sa odohráva v nebeskej svätyni, kde je Ježiš naším Veľkňazom.

S týmto predpokladom môžeme lepšie pochopiť, o čom apoštol Pavol hovorí v 1. Korinťanom 10. Pavol sa v týchto veršoch vracia k niektorým kľúčovým skúsenostiam Božieho ľudu na púšti počas putovania do Zasľúbenej krajiny. Keď hovorí o „našich otcoch“, má tým na mysli ich židovských predkov, ktorí vyšli z Egypta, putovali pod oblakom, prešli cez more a takto boli z otroctva pokrstení do nového života v slobode.

Pavol považoval tieto dôležité zastavenia na púšti za typ (príklad, predobraz) osobného krstu. Podľa Pavlovho spôsobu uvažovania musí „duchovný pokrm“ odkazovať na mannu (porovnaj s 2Moj 16,31–35). Izraeliti pili zo skaly, ktorú Pavol stotožňuje s Kristom (1Kor 10,4). Keď vnímame Ježiša ako „chlieb života“ (Ján 6,48) a ako „živú vodu“ (Ján 4,10), potom Pavlove obrazy dávajú jasný zmysel. Pavol tu teda používa starozmluvné príbehy a udalosti ako príklady odhaľovania duchovných právd, ktoré môžu byť aplikované do života konkrétneho kresťana dnes.

**Aplikácia**

`Uvažuj o skúsenosti Izraelitov pri vyjdení z Egypta. Aké duchovné poučenie môžeme mať z ich „príkladov“? Ktoré príklady a skúsenosti sú pre nás motivačné a nasledovaniahodné? Ktoré z nich sú pre nás výstrahou?`