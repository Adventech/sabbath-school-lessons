---
title: 'Stratená možnosť odpočinku'
date: 08/09/2021
---

> <p></p>
> <sup>4</sup>Lebo kdesi sa hovorí o siedmom dni takto: Na siedmy deň si Boh odpočinul od všetkých svojich prác. <sup>5</sup>A tu zasa: Nevojdú do môjho odpočinku. <sup>6</sup>Ak teda trvá možnosť, aby doň niektorí vošli, a pretože tí, ktorým sa evanjelium zvestovalo ako prvým, pre neposlušnosť nevošli, <sup>7</sup>Boh znova určuje iné dnes, keď po toľkom čase hovorí ústami Dávida, ako už bolo povedané: Dnes, keď počujete jeho hlas, nezatvrdzujte svoje srdcia. 

> <p></p>
> <sup>8</sup>Nezatvrdzujte si srdce ako v Meribe, ako na púšti v deň Massy, <sup>9</sup>kde ma vaši otcovia pokúšali a skúšali, hoci videli moje činy. <sup>10</sup>Štyridsať rokov sa mi protivilo toto pokolenie. Povedal som: ‚Je to ľud, čo blúdi srdcom, nepozná moje cesty.‘ <sup>11</sup>V hneve som teda prisahal: ‚Nevojdú do môjho pokoja!‘ 

**Osobné štúdium**

`Uvažuj o úvodných textoch (Heb 4,4–7 a Žalm 95,8–11). Aká výstraha zaznieva v oboch textoch? Aký význam má pre nás dnes?`

V texte Heb 4,4–7 autor cituje príbeh stvorenia a verš Ž 95,11 v kontexte zamyslenia o vernosti Izraelitov. Sústreďuje sa na ich neschopnosť vojsť do Božieho odpočinku, ktorý bol pre nich pripravený. Text žalmu 95,8–11 spája skúsenosť Izraelitov na púšti s Božím odpočinkom a pridáva Božiu prísahu, že neverný Izrael nevstúpi do Jeho odpočinku, ktorý bol pôvodne spojený so Zasľúbenou krajinou.

Samozrejme, Izraeliti napokon vstúpili do Zasľúbenej krajiny. Nová generácia prekročila hranice a s Božou pomocou sa zmocnila pevností a usadila sa tam.

Napriek tomu Izraeliti nevstúpili do Božieho odpočinku. Dôvodom bolo, že mnohí z nich neprežili skúsenosť reality spasenia v Ježišovi pre nedostatok viery, ktorý sa prejavil do očí bijúcou neposlušnosťou. A hoci odpočinok sa spájal s krajinou, zahŕňal oveľa viac než miesto, kde ľudia žili.

`Text Heb 4,6 naznačuje, že tí, čo počuli Božie zasľúbenie o skutočnom odpočinku, nevstúpili doň pre svoju neposlušnosť. Ako súvisí neposlušnosť so vstupom do Božieho odpočinku?`

Výraz „dnes“ (Heb 4,7) vyjadruje naliehavosť. „Dnes“ znamená, že nie je čas tápať a vyčkávať. „Dnes“ si vyžaduje odpoveď a rozhodnutie teraz.

Apoštol Pavol používa slovo „dnes“ a zdôrazňuje jeho dôležitosť v kontexte odpočinku. Žalm 95,7.8 je varovaním a výzvou Božiemu ľudu, aby neopakoval chyby svojich predkov a nezlyhal tak pri vstupe do skutočného odpočinku, ktorý je možné nájsť len v spasení, ktoré ponúka Boh.

**Aplikácia**

`Čo by pre nás mali znamenať slová: „Dnes, keď počujete jeho hlas, nezatvrdzujte svoje srdcia.“ (Heb 4,7) Čo je také dôležité na slove dnes? Veď napokon, v Žalme bolo toto slovo použité pred tisíckami rokov. Prečo by toto posolstvo malo byť dôležité pre naše „dnes“ rovnako, ako bolo pre tých, čo ho počuli pred mnohými rokmi?`