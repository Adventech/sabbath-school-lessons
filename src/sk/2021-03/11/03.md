---
title: 'Predobrazy Kristovej služby'
date: 06/09/2021
---

> <p></p>
> <sup>32</sup>Ak chce priniesť na obetný dar jahňa ako obetu za hriech, nech privedie bezchybnú samicu. <sup>33</sup>Ruku položí na hlavu obety za hriech a zabije ju ako obetu za hriech tam, kde sa zabíjajú spaľované obety. <sup>34</sup>Kňaz vezme trochu z krvi obety za hriech na prst, potrie rohy oltára na spaľované obety a ostatnú krv vyleje na spodnú časť oltára. <sup>35</sup>Vyberie všetok jej tuk, ako sa vyberá tuk z jahňaťa pri obete spoločenstva, a kňaz ho spáli na oltári ako ohňovú obetu Hospodinovi. Kňaz zaňho vykoná obrad zmierenia za hriech, ktorého sa dopustil, a odpustí sa mu.  

> <p></p>
> <sup>18</sup>Veď viete, že zo svojho márneho spôsobu života, zdedeného po otcoch, boli ste vykúpení nie pominuteľnými vecami, striebrom alebo zlatom, <sup>19</sup>ale drahou krvou Krista. On ako bezchybný a nepoškvrnený baránok <sup>20</sup>bol na to síce vopred vyhliadnutý ešte pred stvorením sveta, ale zjavený v posledných časoch kvôli vám. <sup>21</sup>Skrze neho veríte v Boha, ktorý ho vzkriesil z mŕtvych a dal mu slávu, takže vaša viera a nádej sa upína na Boha.  

**Osobné štúdium**

Starozmluvný systém rituálov a obetí, ktorý nachádzame v 3. Mojžišovej, ponúka mnoho príkladov toho, o čom sme hovorili včera. Symboly Starej zmluvy poukazujú na veľké novozmluvné pravdy. Hoci súčasní čitatelia Biblie často preskakujú zmienky o ceremóniách a obetiach, nachádzame v nich mnoho dôležitých duchovných právd, ktoré sú aj dnes veľmi užitočné.

`Uvažuj o inštrukciách týkajúcich sa obete za hriech pre bežného Izraelitu (3Moj 4,32–35). Čo sa z týchto obradov môžeme dnes naučiť aj napriek tomu, že nemáme svätyňu či chrám s oltárom, kde by sme prinášali obete za naše hriechy? Aké súvislosti môžeme vidieť medzi týmto textom a veršami Ján 1,29 a 1Pet 1,18–21?`

Obrady sú výborným spôsobom, ako ukázať dôležité hodnoty a informácie. Treba ich však správne pochopiť v danom kontexte. Aby boli obrady účinné, museli sa zvyčajne odohrať v konkrétnom čase, na presne určenom mieste a jasne vymedzeným spôsobom. Keď čítame jednotlivé príkazy a nariadenia o starozmluvných obetiach, dozvedáme sa, že Boh dal veľmi jasné inštrukcie o tom, čo má slúžiť ako obeť, kedy, kde a čo sa má obetovať a aký má byť postup obetovania.

Stredobodom mnohých obetí bola samozrejme krv a jej obradné vyliatie alebo postriekanie niečoho. Nie sú to príjemné obrazy – a ani nemali byť. Ide tu predsa o riešenie vážneho problému vesmíru, ktorým je hriech.

Aká bola vlastne úloha krvi a prečo ňou mali byť potreté rohy oltára? Pri väčšine rituálov spojených so svätyňou je presne opísané, ako majú byť vykonané, ale nie vždy je vysvetlený dôvod takého konania. Môže to byť preto, že ľudia už túto informáciu mali. Izraeliti napríklad veľmi dobre rozumeli významu krvi v obetnom systéme (3Moj 17,11).

Príklad, ktorý sa nachádza v 3Moj 4,32–35, však obsahuje dôležité vysvetlenie vo verši 4,35: „Kňaz zaňho vykoná obrad zmierenia za hriech, ktorého sa dopustil, a odpustí sa mu.“ Krv bola teda kľúčovým prvkom v celom procese zmierenia. Bola prostriedkom, vďaka ktorému sa mohli hriešnici očistiť pred Svätým Bohom. Obete teda môžeme vnímať ako typ, príklad či predobraz Kristovej smrti za nás a služby pre nás.

**Aplikácia**

`Uvažuj o tom, aký zlý musí byť hriech, keď bola potrebná obeť (sebaobetovanie) samotného Boha – Syna, Ježiša Krista, aby sa mohla uskutočniť náprava. Čo sa z toho môžeme naučiť o tom, že v skutočnosti sme úplne závislí od milosti, a v žiadnom prípade od našich vlastných snáh a skutkov? Nie je nič, čo by sme mohli pridať k tomu, čo už pre nás vykonal Kristus.`