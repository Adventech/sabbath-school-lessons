---
title: 'Ideálny „odpočinok“, na ktorý čakáme'
date: 09/09/2021
---

> <p></p>
> <sup>8</sup>Veď keby ich bol Jozua voviedol do odpočinku, nebol by už potom hovoril o inom dni. <sup>9</sup>A tak ostáva sobotný odpočinok pre Boží ľud; <sup>10</sup>lebo kto vošiel do jeho odpočinku, ten si odpočinul od svojich diel tak, ako Boh od svojich. <sup>11</sup>Usilujme sa teda vojsť do toho odpočinku, aby nikto nepadol podľa toho istého príkladu neposlušnosti. 

**Osobné štúdium**

Myšlienky, ktoré autor rozvíja v štvrtej kapitole Listu Hebrejom sa stávajú zrejmé pri čítaní veršov 8 až 11. Jozua nepriniesol ľuďom dokonalý odpočinok. A keďže Boh neklame, musí existovať nejaký iný, lepší „odpočinok“, ktorý zostáva pre Boží ľud. Túto skupinu netvoria výhradne veriaci Židia. Zahŕňa všetkých, ktorí prijali Ježiša ako svojho osobného Spasiteľa.

`Uvažuj o úvodnom texte (Heb 4,8–11). O čom sa v ňom vlastne hovorí? O svätosti soboty? O pokoji, ktorý vďaka Kristovi prežívame už dnes? O niečom, čo je ešte pred nami?`

Hebrejom 4 sa často používa na zdôraznenie zachovávania soboty ako siedmeho dňa. Iní sa práve týmto textom pokúšajú spochybniť platnosť sobotného odpočinku vo svetle skutočnosti, že existuje iný odpočinok spojený s dobou konca. Ani jeden z týchto prístupov nevystihuje podstatu tejto kapitoly. Hebrejom 4 totiž ukazuje, že sústredenie sa na Boží špeciálny odpočinok spojený s časom konca je prítomný už od Stvorenia a že sobotný odpočinok ponúka malú, každotýždennú ochutnávku onoho záverečného odpočinku. Samozrejme, pre Židov bola sobota predzvesťou „sveta, ktorý má prísť“.

Odpočinok podobný tomu sobotnému, ktorý zostáva pre Boží ľud, je ozvenou Božieho odpočinku počas prvej soboty v pozemských dejinách. Znamená, že aj my sa môžeme zastaviť vo svojej práci a dôverovať Bohu, že naplní svoje zasľúbenia o spasení.

Na rozdiel od argumentov niektorých vykladačov, kontext nehovorí o tom, že by sobotné prikázanie bolo naplnené v odpočinku, ktorý priniesol Kristus spasením, z čoho by vyplývalo, že zachovávanie soboty sa kresťanov netýka. Skutočný odpočinok, ktorý máme zasľúbený prostredníctvom toho, čo pre nás Kristus vykonal, nenahrádza biblickú sobotu, naopak, vyzdvihuje ju, dáva jej nový zmysel.

Žijeme vo svete, kde sa vyzdvihujú podnikavci a ambiciózni ľudia, ktorí svojou prácou niečo dokázali. Myšlienka, že odpočinok v Ježišovi a dôvera, že jeho nezaslúžená milosť je dostatočná na našu záchranu a zmenu, pôsobí v takomto prostredí takmer absurdne.

**Aplikácia**

`Ako môžeš iným ľuďom pomôcť nájsť odpočinok v Ježišovi, keď majú pocit, že ich hriechy sú príliš vážne, že ich srdcia sa zmeniť nedajú a že ich prípad je úplne beznádejný? Akými biblickými textami by si ich povzbudil?`