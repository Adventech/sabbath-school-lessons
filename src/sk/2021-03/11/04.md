---
title: 'Predobraz skutočného „odpočinku“'
date: 07/09/2021
---

> <p></p>
> <sup>1</sup>Bojme sa teda, aby azda o niekom z vás neplatilo, že zaostal, pokým trvá prisľúbenie, že možno vojsť do jeho odpočinku. <sup>2</sup>Veď aj nám sa zvestovalo evanjelium rovnako ako aj im. Ale im počuté slovo neosožilo, lebo aj keď ho počuli, vierou s ním nezrástli. <sup>3</sup>Preto do odpočinku vchádzame my, čo sme uverili, ako povedal: A tak som vo svojom hneve prisahal: Nevojdú do môjho odpočinku, hoci jeho diela boli dokonané od stvorenia sveta, <sup>4</sup>lebo kdesi sa hovorí o siedmom dni takto: Na siedmy deň si Boh odpočinul od všetkých svojich prác. <sup>5</sup>A tu zasa: Nevojdú do môjho odpočinku. <sup>6</sup>Ak teda trvá možnosť, aby doň niektorí vošli, a pretože tí, ktorým sa evanjelium zvestovalo ako prvým, pre neposlušnosť nevošli, <sup>7</sup>Boh znova určuje iné dnes, keď po toľkom čase hovorí ústami Dávida, ako už bolo povedané: Dnes, keď počujete jeho hlas, nezatvrdzujte svoje srdcia. <sup>8</sup>Veď keby ich bol Jozua voviedol do odpočinku, nebol by už potom hovoril o inom dni. <sup>9</sup>A tak ostáva sobotný odpočinok pre Boží ľud; <sup>10</sup>lebo kto vošiel do jeho odpočinku, ten si odpočinul od svojich diel tak, ako Boh od svojich. <sup>11</sup>Usilujme sa teda vojsť do toho odpočinku, aby nikto nepadol podľa toho istého príkladu neposlušnosti.  

**Osobné štúdium**

Okrem príkladov, ktoré sme si už ukázali, môžeme myšlienku typov a symbolov aplikovať aj na biblický koncept odpočinku.

`Uvažuj o texte Heb 4,1–11. O akom trvalom zasľúbení o vstupe do Jeho odpočinku sa tu hovorí? Ako skúsenosť Izraela pri vyjdení z Egypta a počas putovania po púšti prináša hlbšie pochopenie myšlienky vstupu do Božieho odpočinku?`

V súvislostiach, o ktorých hovoríme, je veľmi dôležitá téma vytrvalosti a vernosti. Hoci hovoríme o sobote siedmeho dňa, hlavný dôraz týchto veršov (a predchádzajúcich veršov v Heb 3,7–19) je položený na výzvu Božiemu ľudu zachovať si vieru, teda zostať verný Pánovi a jeho evanjeliu.

Tieto verše čitateľovi pripomínajú, aby sa poučil z toho, ako Boh viedol svoj ľud v minulosti, „aby nikto nepadol podľa toho istého príkladu neposlušnosti“ (Heb 4,11). Dávajme pozor, je pred nami príležitosť! Izraeliti počuli evanjelium, pokračuje text, ale slovo evanjelia im nebolo na úžitok. Namiesto toho, aby sa ich viera posilnila prostredníctvom dôvery a poslušnosti, rozhodli sa pre vzburu (porovnaj s Heb 3,7–15). Nikdy preto neokúsili odpočinok, ktorý im Boh chcel darovať.

Text Heb 4,3 ukazuje na blízky vzťah medzi vierou a odpočinkom. Do Božieho odpočinku môžeme vstúpiť, len ak veríme a dôverujeme Tomu, kto zasľúbil odpočinok a kto môže toto zasľúbenie uskutočniť – a to nie je nikto iný než Ježiš Kristus.

`Znova sa sústreď na verš Heb 4,3. Čo je tu označené za najväčší problém Božieho ľudu? Čo sa z toho môžeš naučiť pre seba, keďže sa ti „zvestovalo evanjelium rovnako ako aj im“ (Heb 4,2)?`

Rané kresťanské spoločenstvo prijalo predchádzajúce Božie zjavenie (to, čo teraz označujeme ako Stará zmluva) a uverilo, že Ježiš Kristus bol Boží Baránok, obeť za ich hriechy. Vierou v prinesenú obeť mohli prežívať spasenie v Ježišovi a odpočinok, ktorý nám je v ňom ponúkaný.

**Aplikácia**

`Ako ti pomáha pochopenie, že si spasený Ježišovou krvou, vstúpiť do odpočinku, ktorý môžeme mať v Ježišovi, ak vieme, že sme spasení milosťou, a nie vlastnými skutkami?`