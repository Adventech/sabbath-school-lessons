---
title: 'List Hebrejom: Zasľúbený odpočinok'
date: 04/09/2021
---

### Texty na tento týždeň
1Kor 10,1–11; 3Moj 4,32–35; Heb 4,1–11

> <p>Základný text</p>
> Toto sa pre nás stalo výstrahou, aby sme neboli dychtiví po zle tak, ako po ňom dychtili oni. (1Kor 10,6)

V Queens Museum v New Yorku sa nachádza expozícia najväčšieho architektonického modelu mesta na svete. V mierke 1:1200 zobrazuje všetky budovy New Yorku. Model pokrýva rozlohu takmer 870 metrov štvorcových. Pôvodne ho pre svetovú výstavu v New Yorku, ktorá sa konala v rokoch 1964 až 1965, konštruovalo približne sto umelcov a remeselníkov viac ako tri roky. Celý model sa z času na čas prerába, aby zodpovedal aktuálnemu stavu. Ide o zložitý a veľmi detailný model, ktorý zobrazuje viac ako 60 000 budov.

Napriek svojej dômyselnosti a podrobnosti ide stále len o model, kópiu, ktorá predstavuje niečo oveľa veľkolepejšie, väčšie, zložitejšie a komplexnejšie než samotný model.

Takto vlastne fungujú všetky modely. Nejde o originály, slúžia len ako makety, predlohy originálov. Model nám pomáha pochopiť podstatu originálu, ale nikdy ho nemôže nahradiť. Vďaka nemu lepšie rozumieme originálu a vieme si predstaviť jeho fungovanie.

Aj v Písme sa nachádza mnoho rôznych modelov činností a ustanovení, ktoré ukazujú na väčšiu, nebeskú realitu. Štvrtá kapitola Listu Hebrejom nám pomáha odhaliť jednu z týchto skutočností, keď hovorí o biblickom koncepte odpočinku.

**Osnova lekcie**

V tejto lekcii si všimneme, že List Hebrejom používa starozmluvný príbeh „odpočinutia“ Izraelitov v „zasľúbenej krajine“ (po rokoch putovania) ako symbolický predobraz veľkého „odpočinutia“, ktoré pripravil Kristus pre všetkých svojich verných nasledovníkov.

**Ako fungujú biblické predobrazy – úvod k téme**

- 1Kor 10,1–6; Heb 8,5: Čo sú „predobrazy“ (nedeľa)
- 3Moj 4,32–35; 1Pet 1,18–21: Starozmluvné predobrazy Kristovho diela (pondelok)

**Predobraz konečného „odpočinku“ v Liste Hebrejom**

- Heb 4,1–11: Predobraz „odpočinku“ v zasľúbenej krajine (utorok)
- Heb 4,4–7: Ako sa dá prísť o odpočinok (streda)
- Heb 4,8–11: Najlepší „odpočinok“ stále pred nami (štvrtok)