---
title: 'Liečba príčin choroby'
date: 16/08/2021
---

> <p></p>
> <sup>8</sup>Ježiš hneď svojím duchom spoznal, že takto uvažujú, a povedal im: „Prečo takto uvažujete vo svojom vnútri? <sup>9</sup>Čo je ľahšie? Povedať ochrnutému: ‚Odpúšťajú sa ti hriechy‘ alebo povedať: ‚Vstaň, vezmi si lôžko a choď!‘?“ 

**Osobné štúdium**

Ochrnutého muža spustili do Ježišovej prítomnosti a všetky oči sa upierali na veľkého Učiteľa. Rozhodne sa uzdraviť jasného hriešnika? Povie slovo, ktoré prinesie uzdravenie?

`Uvažuj o texte Mar 2,5–12. Ako Ježiš pristúpil k uzdraveniu ochrnutého muža? Aký bol Ježišov prvý krok?`

Choroby si často nie sme vedomí až do chvíle, kým sa neobjavia symptómy. Preto o chorobe často uvažujeme len v kontexte jej prejavov. Domnievame sa, že keď sa zbavíme symptómov (napríklad bolesti hlavy), sme vlastne uzdravení. Ježiš pristupuje k chorobe rozdielne. Pozná príčiny každého utrpenia a ochorenia a chce ich odstrániť.

V prípade ochrnutého muža sa Ježiš nesústredil na očividné následky choroby, ale išiel priamo k podstate problému. Muž pociťoval oveľa viac svoju vinu a odlúčenie od Boha než následky svojho ochorenia. Človek, ktorý nachádza pokoj v Bohu, vie zvládnuť akékoľvek telesné utrpenie, ktoré prežíva v tomto hriechom a bolesťou postihnutom svete. A preto Ježiš prechádza priamo k podstate a ponúka mu najprv odpustenie.

Náboženských predstaviteľov šokovalo, keď počuli slová odpustenia. Na ich nevyslovené obvinenie Ježiš odpovedal otázkou.

`Znova uvažuj o veršoch Mar 2,8.9. Akú výzvu adresuje zákonníkom? Na aký problém sa Ježiš sústreďuje?`

Slová väčšinou nemajú príliš veľkú váhu. Keď však hovorí Boh, je to úplne iné. Boh svojím mocným slovom tvorí a povoláva k existencii (1. Mojžišova). A hoci odpustenie nie je niečo, čo môžeme vidieť, má svoju veľkú cenu. Odpustenie stálo život Božieho Syna na kríži. Všetko ostatné je druhotné. Aby Ježiš ukázal moc a realitu odpustenia, rozhodol sa uzdraviť ochrnutého muža.

Boh chce najprv uzdraviť naše vnútro. A až následne sa niekedy rozhodne uzdraviť aj naše telesné neduhy, ako to urobil pri ochrnutom mužovi. Je však bežné, že na telesné uzdravenie budeme musieť počkať až do dňa vzkriesenia. Nech je to akokoľvek, náš Spasiteľ chce, aby sme nachádzali uistenie o jeho láske, milosti a odpustení aj teraz, uprostred utrpenia.

**Aplikácia**

`Ako môžeme prežívať pokoj a istotu aj vtedy, keď naše modlitby o uzdravenie zostávajú, aspoň nateraz, bez odpovede?`