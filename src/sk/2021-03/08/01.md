---
title: 'Choroba a vytúžená úľava'
date: 14/08/2021
---

### Texty na tento týždeň
Mar 2,1–12; 1Kráľ 19,1–8

> <p>Základný text</p>
> Hospodin je moje svetlo a moja spása. Koho sa mám báť? Hospodin je útočisko môjho života. Pred kým sa mám triasť? (Ž 27,1)

Mnohí ľudia, s ktorými sa Ježiš stretol počas svojej pozemskej služby, boli chorí, často na pokraji smrti. Davy ľudí sa zhromažďovali okolo Ježiša a hľadali u neho uzdravenie a úľavu od svojho utrpenia. A Ježiš napĺňal ich potreby.

Niekedy stačilo, aby Ježiš povedal slovo a ľudia boli zázračne uzdravení. Niekedy sa chorého človeka dotkol, a tak mu vrátil zdravie. Inokedy ľudí poslal domov a uzdravenie sa udialo na ceste. Ježiš uzdravoval mužov, ženy a deti, Židov aj pohanov, bohatých aj chudobných. Ani tie najhoršie prípady malomocenstva či slepoty neboli nad jeho sily. A dokázal pomôcť aj tým, ktorí podľahli tomu najväčšiemu nepriateľovi – smrti.

Tento týždeň sa pozrieme na dva veľmi rozdielne príklady uzdravenia. V jednom bol trpiteľ tak veľmi chorý, že sa ani sám nemohol dostať k Ježišovi. Jeho symptómy boli jasne viditeľné všetkým. V tom druhom prípade nebolo na prvý pohľad nič zrejmé. V oboch prípadoch uzdravenie prišlo v Bohom danom čase a spôsobe.

Keď budeme študovať tému úľavy od bolesti a utrpenia, zamyslíme sa aj nad otázkou, s ktorou sme sa vo svojom kresťanskom živote stretli neraz: Čo sa deje, keď naše modlitby za uzdravenie zostávajú nevypočuté?

Ako vtedy nájdeme pokoj?

**Osnova lekcie**

Pri štúdiu tejto lekcie sa zameriame na túžbu po úľave, ktorú prežívajú všetci chorí, nech už ide o choroby fyzické, psychické alebo duchovné. Názorne to uvidíme na príbehoch dvoch biblických mužov – ochrnutého muža z Ježišovej doby a proroka Eliáša.

**Marek 2: Ochrnutý muž túžiaci po úľave**

- Mar 2,1–4: Choroba, zúfalstvo a beznádej (nedeľa)
- Mar 2,8.9: Potreba odpustenia (pondelok)

**1. Kráľov 19: Eliáš v depresii**

- 1Kráľ 19,1–5: Depresia ničí Eliášov život (utorok)
- 1Kráľ 19,4: Eliášovo vyčerpanie (streda)
- 1Kráľ 19,5–8: Boží dar úľavy a odpočinku (štvrtok)