---
title: 'Uzdravujúci pokoj'
date: 15/08/2021
---

> <p></p>
> <sup>1</sup>Po niekoľkých dňoch sa znovu vrátil do Kafarnauma. Rozchýrilo sa, že je v dome. <sup>2</sup>Zhromaždilo sa tam veľa ľudí, takže už nemali miesta ani predo dvermi. A vravel im Slovo. <sup>3</sup>Vtedy k nemu prišli štyria, ktorí priniesli ochrnutého človeka. <sup>4</sup>Pretože sa k nemu nemohli dostať kvôli zástupu, otvorili strechu tam, kde bol Ježiš, a otvorom spustili lôžko, na ktorom ležal ochrnutý.  

**Osobné štúdium**

Uprostred choroby všetci túžime prežívať úľavu a pokoj. Telesný odpočinok pomáha nášmu imunitnému systému bojovať s ochorením.

Veľmi často potrebujeme aj duševný odpočinok. Pri niektorých stavoch, akými sú napríklad prechladnutie alebo migréna, si jednoducho ľahneme a snažíme sa nemyslieť na všetky povinnosti, ktoré práve teraz nie sme schopní vykonať.

Inokedy, keď čelíme potenciálne nebezpečnej diagnóze, nemôžeme zaspať a stresujeme sa, ako dopadnú výsledky testov či vyšetrení. Nezriedka našu myseľ začnú trápiť otázky a pochybnosti. Dobehol nás práve teraz náš nezdravý spôsob života? Je za tým naše hýrenie pred dvadsiatimi rokmi? Môže za to nadváha, ktorej sme boli leniví sa zbaviť? Trestá nás Boh za tajný hriech, o ktorom nikto iný nevie?

`Uvažujte o texte z úvodu (Mar 2,1–4). Čo vás na tomto príbehu upútalo?`

Pre ochrnutého človeka z tohto príbehu bolo všetko jasné. V knihe Túžba vekov (DA 267–271; TV 177–181) sa môžeme dočítať o súvislostiach zaznamenaných v týchto veršoch. Onen ochrnutý človek sa v živote dopustil konania, na ktoré nemohol byť hrdý. Jeho hriešny spôsob života viedol k chorobe. Duchovní „odborníci“ mali vo veci jasno a videli priame spojenie medzi príčinou a následkom. Svoju chorobu si onen nešťastník vlastne privolal svojím hriechom. A na to nebolo žiadne uzdravenie.

Toto býva typický spôsob uvažovania. Veľmi často sme posadnutí otázkou, kto za to môže. Keď sa stane nejaký zločin, niekto si to musí odpykať. Keď sa stane nehoda, niekto musí byť potrestaný. Nájdenie vinníka však neprinesie uzdravenie tomu, kto trpí a stráda.

Pôvodný Boží zámer nepočítal s bolesťou, ochorením a utrpením. Choroby sa objavili na našej planéte až ako následok hriechu. Aj to je dôvod, prečo nám Boh dáva pravidlá zdravého spôsobu života. Túži, aby sme žili zdravšie a kvalitnejšie. Ale kým žijeme na tomto bolesťou a hriechom presiaknutom svete, nemáme žiadnu záruku zdravia. A to ani vtedy, keď sa z celej sily snažíme žiť podľa dostupných princípov zdravej životosprávy.

Dobrou správou je, že Boh nás môže naplniť pokojom bez ohľadu na to, či sme chorí alebo zdraví. Bez ohľadu na to, či je naša choroba následkom nášho spôsobu života, zanedbania starostlivosti niekoho iného, našich génov alebo jednoducho vedľajším produktom života vo svete poznačenom hriechom. Boh vie, ako nás naplniť pokojom.

**Aplikácia**

`Keď je niekto chorý, nie je správne prichádzať s obviňovaním. Zároveň však platí, že pochopenie príčiny ochorenia môže viesť v niektorých prípadoch k uzdraveniu a zotaveniu. Aké s tým máš skúsenosti?`