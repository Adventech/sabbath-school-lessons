---
title: 'Podnety na zamyslenie'
date: 20/08/2021
---

„Ako sa neustále menia okolnosti nášho života, mení sa aj naša skúsenosť. Tieto zmeny v nás spôsobujú radosť alebo smútok. Zmena okolností však nemá moc zmeniť Boží vzťah k nám. On je ten istý včera, dnes aj naveky. A túži, aby sme bezpodmienečne dôverovali jeho láske.“ (In Heavenly Places, str. 120)

„Modlite sa, upriamte svoj pohľad na Ježiša a prijmite jeho silu, aj keď ju necítite. Kráčajte vpred, akoby každá vaša modlitba vystúpila až k Božiemu trónu a našla odpoveď u toho, ktorého zasľúbenia nikdy nezlyhajú. Kráčajte vpred, spievajte Bohu z celého srdca, aj keď ste skľúčení smútkom a bremenom, ktoré nesiete. Hovorím vám to ako niekto, kto vie, že napokon zasvieti svetlo, naplní nás radosť, hmla a mraky sa rozplynú. A my budeme môcť vyjsť z tiesnivej moci tieňov a temnoty do jasnej slnečnej žiary jeho prítomnosti.“ (2SM 242.243)

**Námety na spoločné uvažovanie**

`Väčšinou je nesmierne náročné pomáhať niekomu, kto trpí depresiou alebo duševnou chorobou. Čo by ste mohli ako zbor urobiť preto, aby ste sa lepšie naučili rozumieť, ako pomáhať ľuďom s depresiou?`

`Niektorí ľudia majú problém byť pred Bohom otvorení a úprimní. Uvažujte o Žalmoch, v ktorých si autor vylieva srdce pred Bohom a otvorene hovorí o svojich pocitoch. Ako môžete podobný prístup podporovať aj vo vašom zbore? V čom môžu spočívať niektoré úskalia „prílišnej“ otvorenosti pred celým zhromaždením?`

`Keď človek prežíva depresiu, býva pre neho náročné modliť sa. Ako v takýchto prípadoch môže pomôcť príhovorná modlitba?`

`Prečo je dôležité uvedomovať si, že viera nie je pocit? Keď prežívame depresiu, úzkosť, strach alebo obavy, neznamená to, že Bohu neveríme alebo nedôverujeme. Znamená to jednoducho skutočnosť, že podobne ako mnohé biblické postavy a mnohí ľudia okolo nás aj my práve teraz prežívame strach, úzkosť alebo obavy. Prečo je dôležité v takýchto chvíľach neopúšťať svoju vieru, aj keď sa nám zdá, že nefunguje?`

Západ slnka: 19.53