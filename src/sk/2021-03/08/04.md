---
title: Útek
date: 17/08/2021
---

> <p></p>
> <sup>1</sup>Acháb oznámil Izebel všetko, čo vykonal Eliáš, aj to, ako pozabíjal mečom všetkých prorokov. <sup>2</sup>Izebel poslala Eliášovi odkaz: „Nech ma bohovia čo najprísnejšie potrescú, ak zajtra o tomto čase nenaložím s tvojím životom, ako si ty naložil s hociktorým z nich.“ <sup>3</sup>Keďže šlo Eliášovi o život, zo strachu vstal a odišiel do judskej Beér-Šeby, kde zanechal svojho sluhu. <sup>4</sup>Sám sa vydal na jednodňovú cestu púšťou. Keď prišiel, sadol si pod kručinu a žiadal si smrť. Povedal: „Dosť už, Hospodin; vezmi si môj život, lebo nie som lepší než moji otcovia.“ <sup>5</sup>Potom si ľahol a zaspal pod kručinou. Zrazu sa ho dotkol anjel a povedal mu: „Vstaň a jedz!“ 

**Osobné štúdium**

Na základe údajov Svetovej zdravotníckej organizácie (WHO) sa dozvedáme, že najrozšírenejšie ochorenie, ktoré ročne ovplyvňuje takmer dvesto miliónov ľudí (viac ako 2 % svetovej populácie), nemusí mať viditeľné symptómy. Depresia výrazne ovplyvňuje schopnosť človeka pracovať, žiť naplnený život a výraznou mierou prispieva k nákladom na zdravotnú starostlivosť.

V kresťanských kruhoch sa téma depresie často obchádza s rôznymi predsudkami, medzi ktoré patrí aj predstava, že depresia je prejavom nedostatku viery. Nemali by byť vari kresťania neustále naplnení radosťou a šťastím? Nie je teda depresia len znamením, že človek nemá správny vzťah s Bohom?

Väčšina ľudí chápe, že to nie je pravda. Dokonca aj verní kresťania môžu zápasiť s depresiou, a to nielen po prežití ťažkých a bolestných udalostí alebo zranení. V žiadnom prípade nejde o znamenie nedostatku viery v Boha. Veď aj pri čítaní Žalmov opakovane vidíme bolesť, utrpenie a skľúčenosť, ktorými trpia verní Boží ľudia.

Niekedy sa nás depresia zmocňuje nebadane a uvedomíme si ju, až keď naplno prepukne. Inokedy udrie rýchlo ako následok vyčerpávajúceho emocionálneho alebo telesného vypätia. Verný Boží prorok Eliáš bol napríklad po zápase na hore Karmel úplne citovo aj telesne vyčerpaný.

`V 1. knihe kráľov 18 vidíme, ako sa Eliáš stal svedkom Božieho zázraku, keď z neba zostúpil oheň. Na jeho prosbu začalo po trojročnom suchu konečne pršať. Prečo Eliáš reagoval na hrozbu Izebel (Jezábeľ) útekom? (Pozri 1Kráľ 19,1–5.)`

Eliáš prežil nesmierne vysiľujúci deň. Táto skúsenosť v spojení s nepríjemným precitnutím a hrozbou smrti bola u Eliáša spúšťačom depresie.

Okrem toho bol Eliáš pri pobití okolo 850 falošných prorokov. Zdá sa, že mnohí z nich boli zabití Eliášovou rukou (1Kráľ 18,40). Takáto udalosť, nech už bola vedená akokoľvek správnymi motívmi, mohla veľmi ľahko vyvolať traumatický stres nielen u tých, čo ju sledovali, ale hlavne u tých, čo boli jej aktívnymi vykonávateľmi.

A tak Eliáš začal bežať – pred hrozbou, pred strachom, pred sebou samým. Niekedy utekáme do chladničky, aby sme zajedli svoj smútok a stres a cítili sme sa spokojní. Niekedy sa rozhodneme spať a spíme hodiny a dni, aby sme sa zbavili emocionálneho vyčerpania. Inokedy hľadáme nový vzťah, novú prácu či nové miesto, len aby sme utiekli od všetkého, čo nás trápi. A niekedy sa snažíme nabrať si čo najviac práce, schôdzok a úloh, aby sme utiekli pred tou neznámou temnotou, ktorá nás zbavuje radosti a pokoja. Mnohí ľudia siahnu v takejto situácii po nejakých „liekoch“ v snahe utlmiť týravú bolesť v duši. Takéto snahy často len zakrývajú prejavy depresie, ale neriešia jej podstatu a často ju môžu ešte zhoršiť.

**Aplikácia**

`Aká je tvoja skúsenosť s depresiou? Ako si sa s ňou vysporiadal ty alebo niekto z tvojich známych? Čo považuješ na depresii za najhoršie?`