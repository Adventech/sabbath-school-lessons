---
title: 'Upokojenie a odpočinok'
date: 19/08/2021
---

> <p></p>
> <sup>5</sup>Potom si ľahol a zaspal pod kručinou. Zrazu sa ho dotkol anjel a povedal mu: „Vstaň a jedz!“ <sup>6</sup>Poobzeral sa a tu pri hlave mal posúch, upečený na žeravých uhlíkoch, a krčah vody. Zajedol si, napil sa a zase si ľahol. <sup>7</sup>Nato sa ho anjel Hospodina druhý raz dotkol a povedal: „Vstaň a jedz, čaká ťa dlhá cesta.“ <sup>8</sup>Vstal teda a najedol sa i napil a posilnený tým pokrmom putoval štyridsať dní a štyridsať nocí až na Boží vrch Horeb. 

> <p></p>
> <sup>15</sup>Hospodin mu povedal: „Vydaj sa na spiatočnú cestu smerom k Damaskej púšti. Keď ta prídeš, pomažeš Chazaela za sýrskeho kráľa, <sup>16</sup>Nimšiho syna Jehua pomažeš za kráľa nad Izraelom a Šafátovho syna Elizea z Abél-Mecholy pomažeš za proroka ako svojho nástupcu. 

**Osobné štúdium**

Boh vie, že Eliáša jeho zápas na vrchu Karmel a zbesilý útek vyčerpali. Boh vie aj to, že Eliáš je vyčerpaný nielen telesne, ale predovšetkým emocionálne. Okrem toho si nesie obrovský náklad pocitov vlastnej viny. Podobne, ako Ježiš o mnoho rokov neskôr pomohol ochrnutému, aj Eliášovi Boh pomáha tým, že umožňuje „obrátiť list“ v jeho živote, a napĺňa ho znova svojím pokojom. Konečne sa mohol Eliáš vyspať občerstvujúcim a upokojujúcim spánkom.

Mohlo by sa nám zdať, že tu sa príbeh skončí. Ale nie je to tak. Pokoj, ktorý prináša Boh, nie je jednorazovou záležitosťou. Vstúpiť do Božieho odpočinku súvisí s uzdravením, pri ktorom sa pomaly zbavujeme negatívnych myšlienok, spôsobov uvažovania a zničujúcich návykov. Boh nás uzdravuje postupne.

`Uvažuj o texte z úvodu (1Kráľ 19,5–8). Ako sa ďalej vyvíjala Eliášova cesta?`

Po odpočinku sa Eliáš znova rozbehol. Tentoraz však dal jeho behu smer Boh. On vie, že životné okolnosti nás v tomto svete často vedú do depresie. Chápe našu snahu utekať a túži nám dať správny smer. Namiesto sebazničujúceho úteku chce, aby sme bežali k nemu. A keď sa vydáme na cestu k nemu, túži nás naučiť počuť zvuk jemného ticha (1Kráľ 19,12), ktorý nás naplní pokojom.

Eliáš nemal silu vstať a vybrať sa na cestu k Bohu. Boh mu však silu dal a uistil ho o lepšej budúcnosti.

Keď si Eliáš líhal, chcel zomrieť. Bol presvedčený, že jeho najlepšie dni sa už pominuli.

`Uvažuj o textoch 1Kráľ 19,15.16 a 2Kráľ 2,11. Čo všetko mal Boh pre Eliáša pripravené?`

Boh vedel, že to najlepšie Eliáša ešte len čaká. Prorok prežil uzdravenie a naučil sa lepšie ovládať svoj život, prijal Boží rytmus a Boží odpočinok. Mal pred sebou ešte veľké dielo, ktoré mal vykonať. Boh už vedel o Elizeovi, ktorý sa mal stať Eliášovi blízky ako syn. Boh vedel, že Eliáš znova vo viere privolá oheň z neba (2Kráľ 1,10). A napokon, Eliáš nezomrie kdesi v púšti pod kríkom, ale ohnivý voz ho privezie do nebeského odpočinku.

**Aplikácia**

`Čo sa môžeme z Eliášovho príbehu naučiť o tom, že nech sa cítime akokoľvek zle, v Božej moci sa nemusíme vzdávať a v novej sile môžeme kráčať ďalej?`