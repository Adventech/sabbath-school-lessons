---
title: 'Unavený a vyčerpaný'
date: 18/08/2021
---

> <p></p>
> Sám sa vydal na jednodňovú cestu púšťou. Keď prišiel, sadol si pod kručinu a žiadal si smrť. Povedal: „Dosť už, Hospodin; vezmi si môj život, lebo nie som lepší než moji otcovia.“ 

**Osobné štúdium**

Eliáš bol príliš unavený bežať ďalej. A tak sa znova modlil. Jeho modlitba sa veľmi líši od jeho triumfálnej modlitby na hore Karmel (1Kráľ 18,36.37), kde stál pred Baálovými kňazmi a prorokmi a obrovským zástupom ľudí. Teraz sú jeho slová naplnené zúfalstvom.

`V 1Kráľ 19,4 Eliáš hovorí, že nie je lepší ako jeho otcovia. Ako rozumieš jeho slovám?`

Keď sa napokon Eliáš zastavil, zaplavil ho pocit viny a výčitiek. Uvedomil si, že jeho útek možno zmaril príležitosť pre obrovskú reformu Izraela. Možno nadobudol pocit, že sklamal tých, čo s ním počítali a potrebovali ho. Teraz nemal silu na nič. V tejto bolestivej chvíli si uvedomuje, že je slabý a nemohúci. A keď sa porovnáva so svojimi predkami, sú jeho pocity ešte viac skľučujúce.

Pre každého z nás môže byť nesmierne bolestivé uvidieť samých seba takých, akí naozaj sme. V takýchto chvíľach pre nás môže byť povzbudením, že napriek hriešnosti našich životov sa Boh na nás v Kristovi pozerá tak, akoby videl Krista. Akú väčšiu nádej môžeme prežívať než vedomie, že prostredníctvom viery sa môžeme dovolávať Kristovej spravodlivosti? (Pozri Fil 3,9.)

Depresia nás však môže vťahovať do tmavého víru zhnusenia sebou samým. Niekedy dokonca môžeme prísť k záveru, že jediným východiskom je smrť.

Zdá sa, že podobne uvažoval aj Eliáš. Cítil sa zahltený, všetkého toho bolo na neho až príliš. Povedal: „Dosť už, Hospodin; vezmi si môj život, lebo nie som lepší než moji otcovia.“ (1Kráľ 19,4)

Dobrou správou je, že veľký Lekár Eliáša neodsúdil. Boh nám rozumie a vie lepšie než my sami, s čím zápasíme, keď nás ovládne depresia.

„Vtedy možno nebudeme mať nijaký zvláštny dôkaz, že sa k nám skláňa tvár nášho Vykupiteľa, a predsa je to tak. Zjavne to nemusíme pocítiť, no jeho láskavá a súcitná ruka sa nás nežne dotýka.“ (SC 97; CK 65)

Boh nám rozumie a vie, že nás čaká „dlhá cesta“ (1Kráľ 19,7). Niekedy však musí počkať, kým prestaneme utekať – pred ním, pred sebou, pred okolnosťami. A vtedy môže zasiahnuť.

Topiaci sa ľudia sú niekedy takí zmätení, že budú bojovať aj s plavčíkom, ktorý sa ich snaží zachrániť. Vtedy je potrebné počkať až do chvíle, keď sa obeť úplne vysilí.

**Aplikácia**

`Uvažuj o nasledujúcich veršoch. Akú nádej a útechu prinášajú? Ž 34,19; Mat 5,1–3; Ž 73,26; Iz 53,4–6`