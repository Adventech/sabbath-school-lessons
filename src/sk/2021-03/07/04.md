---
title: 'Odpustenie ako vedomý čin'
date: 10/08/2021
---

> <p></p>
> <sup>28</sup>Len čo ten sluha odišiel, stretol jedného zo svojich spolusluhov, ktorý mu bol dlžný sto denárov. Chytil ho, škrtil a volal: ‚Vráť, čo si dlžný!‘ <sup>29</sup>Spolusluha mu padol k nohám a prosil ho: ‚Pozhovej mi a vrátim ti.‘ <sup>30</sup>Ten však nechcel, ale odišiel a uvrhol ho do väzenia, kým mu nesplatí dlžobu. <sup>31</sup>Keď jeho spolusluhovia videli, čo sa stalo, veľmi sa zarmútili. Išli a oznámili svojmu pánovi všetko, čo sa stalo. <sup>32</sup>Tu si ho pán zavolal a povedal mu: ‚Ty zlý sluha, odpustil som ti celý dlh, pretože si ma prosil. <sup>33</sup>Nemal si sa teda aj ty zľutovať nad svojím spolusluhom, ako som sa ja zľutoval nad tebou?‘ <sup>34</sup>Jeho pán sa rozhneval a vydal ho mučiteľom, dokiaľ nesplatí celú dlžobu. <sup>35</sup>Tak aj môj nebeský Otec urobí vám, ak neodpustíte každý zo srdca svojmu bratovi. 

**Osobné štúdium**

Odpustenie je možné charakterizovať ako upustiť od práva na potrestanie, odplatu alebo odsúdenie voči previnilcovi alebo skupine, ktorá koná nezákonne. Rodinný terapeut Marilyn Armour pracoval s ľuďmi, ktorí prežili holokaust. Okrem iného si kládol otázku, ako sa im podarilo vyrovnať s hroznou bolesťou a utrpením. Vo svojich záveroch napísal: „Celou podstatou odpustenia je, že ide o zámerný, uvážený čin obete. Nie je to niečo, čo sa len tak stane.“

Odpustenie neznamená, že nenastanú žiadne následky. Odpustenie neznamená, že útočník bude pokračovať vo svojom agresívnom konaní. Naopak, odpustenie znamená, že svoj hnev a svoju túžbu po odplate vložíme do Božích rúk. Ak to nespravíme, hnev, zatrpknutosť a nenávisť spôsobia, že nám bude ešte horšie.

`Uvažuj o texte Mat 18,21–35. Aký vplyv má na človeka odpustenie?`

Je zrejmé, že ak sa chceme naučiť odpúšťať, potrebujeme pochopiť, čo všetko nám odpustil Kristus. Všetci sme sa previnili nielen voči ľuďom, ale aj voči Bohu.

Každý hriech je v konečnom dôsledku hriechom proti Bohu Stvoriteľovi. Napriek tomu môžeme v Kristovi prežívať úplné odpustenie našich hriechov. Nie preto, že by sme si to zaslúžili, ale len a len vďaka Božej milosti. Keď pochopíme túto svätú pravdu, keď sa odpustenie stane súčasťou nášho života a keď prežijeme realitu Božieho odpustenia, môžeme prežívať pokoj a naplno odpúšťať iným. Odpúšťame nie preto, že by si to ostatní zaslúžili, ale preto, že my sami sme od Boha prijali odpustenie. Odpustenie potrebuje každý z nás, ale nikto si ho nemá čím zaslúžiť.

Videli sme, že Jozef dal svojim bratom druhú šancu. V jeho konaní nevidíme žiadnu zlosť, žiadnu snahu pomstiť sa a pripomínať staré krivdy.

Takýto nový začiatok je takmer nemožný v rodine, kde sme sa stali odborníkmi na to, ako si čo najúčinnejšie navzájom ubližovať. Jozef však takto nereagoval. Zdá sa, že chce na minulosť zabudnúť a kráčať vpred naplnený láskou a prijatím. Keby mal Jozef iný postoj, tento príbeh by rozhodne nemal šťastný koniec.

**Aplikácia**

`„7Blahoslavení, ktorým boli odpustené neprávosti a ktorých hriechy sú prikryté. 8Blahoslavený človek, ktorému Pán nezaráta hriech.“ (Rim 4,7.8) Ako rozumieš týmto Pavlovým slovám o odpustení? Ako by Ježišovo zasľúbenie malo ovplyvniť náš postoj k ľuďom, ktorí nám ublížili?`