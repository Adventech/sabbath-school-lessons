---
title: 'Bolestivé zranenia z minulosti'
date: 08/08/2021
---

> <p></p>
> <sup>18</sup>Na tretí deň im Jozef povedal: „Ja sa bojím Boha. Ak chcete zostať nažive, urobte toto: <sup>19</sup>Ak ste statoční, nech jeden z vás ostane vo väzení. Ostatní choďte domov a zaneste obilie svojim hladujúcim rodinám. <sup>20</sup>No svojho najmladšieho brata mi priveďte! Tak sa dokáže, že vaše slová sú pravdivé a nezomriete.“ Oni to aj urobili. 

**Osobné štúdium**

Do Jozefovho života však napokon prišla obrovská zmena. Dostal sa z väzenia a po výklade faraónových snov sa z neho stal dokonca „predseda vlády“ (1. Mojžišova 41). Oženil sa a narodili sa mu dvaja synovia (1Moj 41,50–52). Egyptské sýpky boli plné a prišli predpovedané neúrodné roky a hlad. A práve vtedy sa v Egypte objavili Jozefovi bratia.

`Uvažuj o stretnutí Jozefa s jeho bratmi, ako je zaznamenané v 1Moj 42,7–20. Načo bola taká komplikovaná zápletka? O čo sa Jozef snažil počas ich prvého stretnutia?`

Jozef mal moc a mohol sa bratom právom pomstiť. Namiesto odplaty ho však zaujímalo, ako sa darí jeho rodine doma. Mal starosti o svojho otca. Žil ešte, alebo je jeho problematická rodina už bez patriarchu? A čo jeho brat Benjamín, ktorý bol teraz pravdepodobne v pozícii, akú mal kedysi Jozef? Tešil sa z neho otec? A bratia? Neobrátili teraz svoju nebezpečnú žiarlivosť na Benjamína? Jozef sa zaujímal o všetkých členov svojej rodiny – o tých nebezpečných aj tých zraniteľných.

Uplatňovanie biblických zásad v našich vzťahoch neznamená, že by sme mohli súhlasiť s akoukoľvek formou násilia či ubližovania alebo ju prehliadať. Každý z nás má v Božích očiach obrovskú hodnotu. Na kríži Ježiš zaplatil najvyššiu cenu za každého z nás.

`Uvažuj o texte Mat 25,41–46. Prečo berie Ježiš ubližovanie alebo zanedbávanie iných tak veľmi osobne?`

Každý z nás bol vykúpený Ježišovou krvou a právne mu všetci patríme. Každý, kto prejavuje násilie, útočí na Ježišovo vlastníctvo.

Sexuálne, citové alebo fyzické násilie nesmú byť nikdy súčasťou rodinného života. Takéto správanie nikdy nie je len vnútornou záležitosťou konkrétnej rodiny. Členovia takejto rodiny potrebujú pomoc a ochranu zvonku. Ak ste vy alebo niekto z vašej rodiny vystavený akejkoľvek forme násilia alebo zneužívania, obráťte sa o pomoc na dôveryhodných odborníkov.

**Aplikácia**

`Ktoré biblické princípy by si mohol aplikovať do života svojej rodiny a vzťahov, v ktorých teraz prežívaš akékoľvek ťažkosti?`