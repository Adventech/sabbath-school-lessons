---
title: 'Pokoj ako ovocie odpustenia'
date: 12/08/2021
---

> <p></p>
> <sup>15</sup>Keď si Jozefovi bratia uvedomili, že ich otec je mŕtvy, povedali si: „Len aby Jozef na nás nezanevrel a neodplácal sa nám za všetko, čo sme mu vykonali.“ <sup>16</sup>Preto mu odkázali: „Tvoj otec pred smrťou prikázal: <sup>17</sup>‚Povedzte Jozefovi toto: Odpusť, prosím, svojim bratom prestúpenie a hriech, lebo spáchali na tebe zločin.‘ Odpusť teda, prosím, služobníkom Boha tvojho otca to prestúpenie.“ Jozef sa nad ich odkazom rozplakal. <sup>18</sup>Potom prišli za ním sami bratia, padli pred ním a vraveli: „Tu sme, budeme ti otrokmi!“ <sup>19</sup>Jozef im však odvetil: „Nebojte sa! Som tu azda namiesto Boha? <sup>20</sup>Vy ste proti mne osnovali zlo, Boh to však obrátil na dobro, takže učinil, čo je dnes: zachoval pri živote mnohých ľudí. <sup>21</sup>Teraz sa už nebojte! Ja budem živiť vás i vaše deti.“ Tak ich utešoval a vľúdne sa im prihováral. 

**Osobné štúdium**

Jozefova rodina konečne doputovala do Egypta. Medzi nimi už neboli žiadne skryté tajomstvá. Jeho bratia sa museli priznať, že predali Jozefa, keď otcovi vysvetľovali, že syn, o ktorom tvrdili, že je mŕtvy, je teraz vládcom v Egypte.

Aj keď niekedy nie je múdre alebo možné obnoviť vzťahy, neznamená to, že by sme nemali odpúšťať. Možno sa nebudeme môcť objať s tým, kto nám ublížil, ale svoje odpustenie môžeme dať najavo slovne či formou listu. A potom nastáva chvíľa, keď sa môžeme začať oslobodzovať od bolesti, ako to len ide. Možno nejaká bolesť v nás zostane, ale aspoň môžeme kráčať cestou uzdravenia.

`Uvažuj o texte 1Moj 50,15–21. Čoho a prečo sa obávali Jozefovi bratia? Čo ich strach vypovedá o spôsobe ich uvažovania a o nich samých?`

Jozefovi bratia žili spolu s Jozefom v Egypte sedemnásť rokov (1Moj 47,28). Keď však ich otec Jákob zomrel, začali mať obavy, či sa im Jozef nebude chcieť pomstiť. Opäť si uvedomili, ako veľmi Jozefovi ublížili. Jozef ich opäť uistil o svojom odpustení. Takýto krok pomohol po Jákobovej smrti všetkým.

Ak sú rany hlboké, možno budeme musieť odpúšťať opakovane. Ak sa nám vracajú spomienky na prežité útrapy, musíme čo najskôr prísť k Bohu so svojou bolesťou a znova urobiť rozhodnutie odpustiť.

`Uvažuj znova o verši 1Moj 50,20. Ako tento text aspoň čiastočne vysvetľuje Jozefovu ochotu odpustiť bratom hriech, ktorého sa voči nemu dopustili?`

Jozef pevne veril, že jeho život bol súčasťou veľkého Božieho plánu zachrániť vtedajší svet pred hladom a neskôr uskutočniť Božie zasľúbenie o veľkom národe. Videl, že Boh je mocnejší ako hriešne plány jeho bratov. Toto poznanie pomohlo Jozefovi odpustiť jeho bratom opakovane.

**Aplikácia**

`Jozefov príbeh sa skončil šťastne. Aký je tvoj postoj, keď sa príbehy ľudí okolo tebe nekončia rovnako šťastne? Môžeme sa odvolávať na to, že na úplnom konci, keď veľký spor vyvrcholí, sa napokon všetko skončí dobre? Ako ti toto vedomie môže pomôcť vyrovnať sa s nie príliš dobrými koncami naokolo?`