---
title: 'Odpustenie v praxi'
date: 11/08/2021
---

> <p></p>
> Ježiš povedal: „Otče, odpusť im, lebo nevedia, čo robia.“ Potom si rozdelili jeho šaty a losovali o ne.  

> <p></p>
> Žehnajte tých, ktorí vám zlorečia a modlite sa za tých, ktorí vás urážajú. 

> <p></p>
> <sup>44</sup>Ja vám však hovorím: Milujte svojich nepriateľov a modlite sa za tých, ktorí vás prenasledujú, <sup>45</sup>aby ste boli synmi svojho Otca v nebesiach. Lebo on dáva vychádzať slnku nad zlými aj nad dobrými a zosiela dážď na spravodlivých aj nespravodlivých. 

**Osobné štúdium**

Aby som niekomu mohol odpustiť, musím si priznať, že mi ten človek naozaj ublížil. Niekedy to môže byť ťažké, pretože máme tendenciu naše pocity ukryť a pochovať, nie o nich uvažovať a spracovať ich. Priznať pred Bohom, že prežívam zlosť a hnev, je v poriadku a môže to mať uzdravujúce účinky. V Žalmoch sa táto téma vyskytuje často. Mal by som sa cítiť slobodný povedať Bohu, že sa mi niečo nepáči a že ma zranilo alebo nahnevalo konanie iného človeka.

V príbehu o Jozefovi a jeho bratoch vidíme, že Jozef plače, keď znova vidí svojich bratov a keď sa mu vracajú niektoré z minulých pocitov.

`Uvažuj o texte Luk 23,34. Ako rozumieš týmto Ježišovým slovám na kríži? Čo hovoria o načasovaní odpustenia?`

Ježiš nečakal, že ho najprv my začneme prosiť o odpustenie. Ani my nemusíme čakať, kým nás nejaký previnilec začne prosiť o odpustenie. Môžeme odpúšťať druhým bez toho, aby o odpustenie stáli alebo ho prijali.

`Uvažuj o textoch Luk 6,28 a Mat 5,44.45. Čo tieto verše hovoria o našom vzťahu k tým, čo nám ublížili alebo sa voči nám nejako previnili?`

Odpustenie sa podobne ako láska začína skôr rozhodnutím než pocitom. Môžeme sa rozhodnúť odpustiť dokonca aj vtedy, keď naše pocity nie sú s takýmto rozhodnutím v dokonalom súlade. Boh vie, že v našej vlastnej sile je takého rozhodnutie a najmä jeho uskutočnenie nemožné, ale „Bohu je všetko možné“ (Mar 10,27). Práve preto sa máme modliť za tých, ktorí nám ublížili. Niekedy sa môže stať, že takýto človek medzičasom zomrel, ale aj tak sa môžeme modliť o silu a schopnosť odpustiť mu.

Odpustenie je niekedy nesmierne náročné. Bolesť a zranenie, ktoré sme prežili, môžu mať devastačné následky, zanechávajú v nás hlboké rany alebo nás paralyzujú v ďalšom konaní. Uzdravenie príde, keď sa mu otvoríme. Keď sa však budeme držať zatrpknutosti, hnevu a túžby po odplate, uzdravenie je takmer nemožné.

Kríž je najlepším dôkazom toho, akú obrovskú cenu stálo Božie odpustenie nám. Boh prešiel touto cestou aj napriek tomu, že vedel, ako ho mnohí odmietnu. My by sme ho mali nasledovať a vydať sa tiež cestou odpustenia.

**Aplikácia**

`Komu potrebuješ odpustiť – ak aj nie pre dobro daného človeka, tak pre svoje vlastné?`