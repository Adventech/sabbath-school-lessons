---
title: 'Jozef: Odpustenie a nový pokoj'
date: 07/08/2021
---

### Texty na tento týždeň
1Moj 42,7–20; Mat 25,41–46; 1Moj 42,21–24; 1Moj 45,1–15; Luk 23,34; 1Moj 50,15–21

> <p>Základný text</p>
> Teraz sa však už netrápte a nech vás to nemrzí, že ste ma sem predali, lebo sem ma pred vami poslal Boh na záchranu života. (1Moj 45,5)

Muža obvinili zo sexuálneho útoku na ženu. Pri rekognícii na polícii ho jednoznačne určila. A hoci dôkazy jeho vinu spochybňovali, žena neoblomne trvala na tom, že „Johnny“ bol vinníkom.

A tak sa Johnny dostal do väzenia, kde strávil štrnásť rokov za zločin, ktorý nespáchal. Až keď ho DNA dôkaz zbavil viny, pochopila aj „Joan“, že sa dopustila hrozného omylu.

Keď Johnnyho prepustili, chcela sa s ním stretnúť. Ako sa zachová človek, ktorý si toľko vytrpel, keď sa postaví tvárou v tvár žene, ktorá mu na taký dlhý čas zničila život?

Stála v miestnosti a čakala na jeho príchod. Keď vošiel a stretli sa im pohľady, Joan sa srdcervúco rozplakala.

„Johnny sa len pomaly naklonil, chytil mi ruku, pozrel sa na mňa a povedal: Odpúšťam ti. Nemohla som tomu uveriť. Stál predo mnou muž, ktorého som tak dlho nenávidela a priala som si len jeho smrť. Ale teraz bol predo mnou a hovoril mne, ktorá som mu tak veľmi ublížila, že mi odpúšťa? Až vtedy som začala rozumieť, čo znamená ozajstná milosť. A až vtedy som začala prežívať uzdravenie a skutočný pokoj.“

Tento týždeň sa budeme venovať téme odpustenia a budeme sa zaujímať o to, čo môže priniesť odpustenie do života človeka.

**Osnova lekcie**

V tejto lekcii budeme pokračovať v našom uvažovaní nad príbehom patriarchu Jozefa. Zameriame sa predovšetkým na odpustenie, ktoré do boľavých a rozbitých vzťahov po rokoch prinieslo nový pokoj a mier.

- **1Moj 42,18–20: Jozefove bolestivé zranenia z minulosti (nedeľa)**
- **1Moj 42,21–24: Jozefova ochota odpustiť „neodpustiteľné“ (pondelok)**
- **Mat 18,28–35: Ježišovo podobenstvo o odpustení (utorok)**
- **Luk 23,34: Ježišov príklad odpustenia (streda)**
- **1Moj 50,15–21: Dôsledky odpustenia v Jozefovom živote (štvrtok)**