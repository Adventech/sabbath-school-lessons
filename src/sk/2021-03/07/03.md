---
title: 'Príprava na stretnutie'
date: 09/08/2021
---

> <p></p>
> <sup>21</sup>Medzi sebou si vraveli: „Naozaj sme sa previnili proti svojmu bratovi. Videli sme úzkosť jeho duše, keď nás úpenlivo prosil o zľutovanie, no nepočúvali sme ho, preto doľahlo na nás toto súženie.“ <sup>22</sup>Rúben im povedal: „Nevravel som vám, aby ste sa neprehrešili proti tomu chlapcovi? No neposlúchli ste ma. Teraz sa máme zodpovedať za jeho krv.“ <sup>23</sup>Oni však nevedeli, že Jozef im rozumie, lebo sa s nimi rozprával prostredníctvom tlmočníka. <sup>24</sup>Jozef sa od nich odvrátil a zaplakal. Opäť sa k nim obrátil a zhováral sa s nimi. Nato spomedzi nich vybral Šimeóna a pred ich očami ho dal zviazať. 

**Osobné štúdium**

Jozef svojim bratom odpustil. Nevieme presne, kedy sa to stalo, ale bolo to celkom určite skôr, než sa objavili v Egypte. Jozefovi by sa zrejme v Egypte nikdy tak dobre nedarilo, keby bol naplnený hnevom a zatrpknutosťou. Takýto postoj by zožieral jeho vnútro a ničil aj jeho vzťah s Bohom.

Niekoľko štúdií ľudí, ktorí prežili utrpenie vinou druhých ľudí zvýraznilo skutočnosť, že pre obete veľkého utrpenia bolo odpustenie kľúčovým faktorom, ktorý im pomohol uzdraviť sa a začať žiť naplno. Bez odpustenia zostávame obeťami. Odpustenie oveľa viac súvisí s nami než s tými, ktorí nám ublížili.

A hoci Jozef odpustil svojim bratom, nechce nadviazať tam, kde sa s nimi rozišiel, teda vo vyschnutej nádrži v Dótane. Potrebuje sa uistiť, že jeho bratia sa zmenili.

`Uvažuj o texte 1Moj 42,21–24. O čom sa Jozef dozvedel? Čo sa z toho naučil o svojich bratoch?`

Všetka ich komunikácia sa odohrávala prostredníctvom tlmočníka, a preto Jozefovi bratia netušili, že im rozumie. Jozef počul vyznanie svojich bratov. Bratia boli presvedčení, že keď sa Jozefa zbavia, bude ich život jednoduchší. Nebudú musieť počúvať jeho poburujúce sny a pozerať sa, ako si užíva otcovu priazeň. Namiesto pokoja však do ich vnútra vstúpilo utrpenie, ktoré ich roky sužovalo. Ich skutky im priniesli nepokoj a ochromujúci strach pred odplatou mocného Boha. Jozef vnímal ich utrpenie a trápil sa tým. Plakal pre nich.

Jozef vedel, že hlad bude trvať ešte niekoľko nasledujúcich rokov. Preto trval na tom, aby keď znova prídu po obilie, priviedli so sebou aj Benjamína (1Moj 42,20). Okrem toho si ponechal Šimeóna ako rukojemníka (1Moj 42,24).

Keď videl, že Benjamín je živý, zorganizoval hostinu, na ktorej celkom viditeľne preukazoval náklonnosť voči Benjamínovi (1Moj 43,34). Chcel zistiť, či budú bratia reagovať podobne závistlivo ako v jeho prípade. Na bratoch síce nebadal žiadne známky žiarlivosti, no vedel, akí ľstiví dokážu byť. Veď kedysi sa im podarilo podviesť celé mesto (1Moj 34,13) a bolo mu jasné, že aj ich vlastnému otcovi museli klamať o jeho osude (1Moj 37,31–34). Vymyslel teda ešte jednu náročnú skúšku. (Pozri 1. Mojžišova 44.)

**Aplikácia**

`Uvažuj o texte 1Moj 45,1–15. Čo tento text hovorí o Jozefových pocitoch a jeho vzťahu k bratom? Čo sa v texte dozvedáme o Jozefovom odpustení? Čo sa z tohto prípadu môžeš naučiť pre seba?`