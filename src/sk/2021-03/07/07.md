---
title: 'Podnety na zamyslenie'
date: 13/08/2021
---

„Tak ako Jozefa predali pohanom jeho vlastní bratia, aj Krista predal jeho úhlavný nepriateľ, jeden z jeho učeníkov. Ako Jozefa krivo obvinili a vrhli do väzenia pre jeho cnostný život, tak nenávideli a zavrhli aj Krista, pretože svojím spravodlivým a sebazapieravým životom karhal ich hriech; a hoci sa nedopustil ničoho zlého, bol odsúdený na základe výrokov falošných svedkov. Jozefova trpezlivosť a krotkosť v bezpráví a útlaku, ochota odpúšťať a ušľachtilá veľkorysosť k jeho krutým bratom sú predobrazom Spasiteľovej neochvejnej trpezlivosti voči zlu a nactiutŕhaniu bezbožníkov. Takisto sú predobrazom odpúšťania nielen jeho vrahom, ale všetkým, čo mu prichádzajú vyznať svoje hriechy a prosiť ho o odpustenie.“ (PP 239.240; PP /sk/ 174)

„Neochotu zmieriť sa nemôže nič ospravedlniť. Kto nie je milosrdný k iným, dáva najavo, že neprijal Božiu odpúšťajúcu milosť. Božie odpustenie priťahuje srdce blúdiaceho k veľkému srdcu večnej Lásky. Boží súcit preniká hriešnika a prenáša sa na iných ľudí. Súcit a milosrdenstvo, ktoré prejavil Kristus vo svojom živote, budú zjavné aj v živote tých, čo prijali jeho milosť.“ (COL 251; KP 194)

**Námety na spoločné uvažovanie**

`Ktosi raz povedal: „Neodpustiť je ako piť jed a dúfať, že zomrie tá druhá osoba.“ Ako rozumiete tomuto výroku?`

`Aký cieľ sledoval Jozef všetkým svojím naplánovaným konaním predtým, než pred bratmi odhalil svoju totožnosť? Ako to ovplyvnilo jeho samého a ako jeho bratov?`

`Jozefov sluha sa podieľal na uskutočnení niektorých Jozefových plánov (napríklad 1Moj 44,1–12). Ako môže naša skúsenosť odpustenia ovplyvniť okolie?`

`„Boh nikdy nevedie svoje deti inak, než ako by sa samy dali viesť, keby smeli vidieť koniec od začiatku a mohli pochopiť slávny zámer, ktorý ako Boží spolupracovníci plnia.“ (DA 224.225; TV 149) Uvažujte o vlastnom živote v súvislosti s uvedeným citátom. Ako nám pochopenie tejto myšlienky môže pomôcť v rôznych zápasoch a problémoch, s ktorými sa musíme vyrovnať?`

Západ slnka: 20.06