---
title:  Ľutujúci Boh?
date:  05/02/2025
---

> <p></p>
> A Hospodin ľutoval zlého, o ktorom hovoril, že ho učiní svojmu ľudu. (2Moj 32,14; Roh.)

> <p></p>
> <sup>7</sup>Raz pohrozím niektorému národu alebo niektorému kráľovstvu, že ho vykorením a zničím. <sup>8</sup>Ak sa však ten národ odvráti od zla, ktoré som mu vyčítal, potom upustím od nešťastia, ktoré som mu zamýšľal urobiť. <sup>9</sup>Inokedy zas oznámim niektorému národu alebo kráľovstvu, že ho znova vybudujem a vysadím. <sup>10</sup>Ak však bude robiť, čo je predo mnou zlé a nebude ma poslúchať, vtedy oľutujem to dobro, čo som mu zamýšľal urobiť. (Jer 18,7–10)

**Osobné štúdium**

Môže Boh „ľutovať svoje konanie“? Ak áno, čo to vlastne znamená a aké to má následky? Videli sme, že Boží charakter sa nikdy nemení. Niektoré biblické texty však hovoria o Bohu, ktorý „ľutuje“ svoje konanie alebo „upúšťa“ od určitého svojho zamýšľaného konania. Ako ľudia vnímame „ľútosť“ či „banovanie“ ako uznanie, že niekto urobil niečo zlé. Ako teda môžu niektoré biblické pasáže zobrazovať Boha ako „ľutujúceho“?

`Uvažuj o úvodných textoch (2Moj 32,14 a Jer 18,4–10). Ako rozumieš týmto zmienkam o tom, že Boh „(o)ľutoval“ svoje konanie alebo že „upustil“ od svojho (zamýšľaného) konania?`

V týchto a mnohých ďalších pasážach je Boh predstavený ako Ten, kto „ustupuje“ od súdu v reakcii na konkrétne pokánie alebo určitý príhovor ľudí. Boh zasľubuje, že ak sa ľudia odvrátia od svojej bezbožnosti, On sa odvráti od súdu, ktorý naplánoval. Myšlienka, že Boh „upustí“ od zamýšľaného súdu ako odpoveď na ľudské pokánie, sa v Písme objavuje často.

`Preštuduj si texty 4Moj 23,19 a 1Sam 15,29. Čo hovoria tieto verše o tom, že by Boh mal „ľutovať“ svoje slová, myšlienky alebo konanie?`

Uvedené texty veľmi zreteľne vyhlasujú, že Boh „nie je človek, aby ľutoval“ (1Sam 15,29) a že „Boh nie je človek, aby klamal, nie je syn človeka, aby ľutoval. Povie azda a nespraví? Sľúbi a nesplní?“ (4Moj 23,19) V kontexte celého Písma nemôžeme tieto verše chápať tak, že by Boh „neľutoval“ vôbec. Namiesto toho vyjadrujú pravdu, že „neľutuje“ alebo neustupuje zo svojho konania („Sľúbi a nesplní?“) v takom zmysle, ako to robia ľudia. Boh vždy dodrží svoje zasľúbenia. Môže však zmeniť svoj zámer v reakcii na ľudské pokánie. Vždy sa tak deje v súlade s Jeho dobrotou a Jeho slovom. Boh „ustupuje“ od súdu ako odpoveď na pokánie človeka práve preto, že Boží charakter je dobrý, spravodlivý, milujúci a milosrdný.

**Aplikácia**

`Aký význam majú biblické zobrazenia Božej „ľútosti“ alebo Božieho „ustúpenia“ od určitého konania? Čo to vypovedá o stálosti Božieho charakteru v súvislosti s tým, že Boh vstupuje do skutočných vzťahov, ktoré Ho naozaj ovplyvňujú?`