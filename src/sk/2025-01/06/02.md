---
title:  Láska a spravodlivosť
date:  02/02/2025
---

> <p></p>
> Miluje spravodlivosť a právo. Hospodinova milosť napĺňa zem. (Ž 33,5)

> <p></p>
> Milosrdenstvo a vernosť sa stretnú, spravodlivosť a pokoj sa pobozkajú. (Ž 85,11)

> <p></p>
> Spravodlivosť a právo sú základom tvojho trónu, milosrdenstvo a vernosť predchádzajú tvoju tvár. (Ž 89,15)

**Osobné štúdium**

V celom Písme vystupujú láska a spravodlivosť spoločne. Pravá láska si vyžaduje spravodlivosť a ozajstná spravodlivosť sa určuje a dosahuje len v láske. Nie sme príliš zvyknutí uvažovať o týchto dvoch pojmoch spolu. Je to však len preto, že ľudia prekrútili a skazili skutočný význam lásky aj spravodlivosti.

`Čo tieto texty vypovedajú o Božom vzťahu k spravodlivosti?`

`Ž 33,5`

`Iz 61,8`

`Jer 9,23`

`Ž 85,11`

`Ž 89,15`

Uvedené texty veľmi jasne vypovedajú o tom, že Boh miluje spravodlivosť (Ž 33,5; Iz 61,8; „právo“). V Písme sú myšlienky lásky a spravodlivosti neoddeliteľne spojené. Božia láska a Božia spravodlivosť sú nerozdeliteľne prepojené. Bohu veľmi záleží na tom, aby sa v tomto svete diala spravodlivosť a uskutočňovalo sa právo.

Proroci mali teda dobrý dôvod na odsúdenie všetkých druhov nespravodlivosti vrátane: nespravodlivých zákonov, podvodov pri obchode a utláčania chudobných a vdov alebo kohokoľvek zraniteľného. Hoci ľudia páchajú veľa zla a nespravodlivosti, Boh je ten, kto neustále „uskutočňuje milosrdenstvo, právo a spravodlivosť na zemi“, pretože „v tom má záľubu“ (Jer 9,23). Keďže spravodlivosť je v Písme predstavená ako niečo veľmi dobré, ľudia verní Bohu podľa Biblie netrpezlivo očakávajú Boží súd. Práve súd totiž na jednej strane prináša trest pre zločincov a utláčateľov a na strane druhej prináša spravodlivosť a vyslobodenie pre obete nespravodlivosti a útlaku.

Spravodlivosť a právo sú základom Božej vlády. Vláda dobrého Boha je spravodlivá a správna. Tým sa úplne líši od skazených vlád tohto sveta, ktoré často udržiavajú nespravodlivosť pre vlastný zisk a osobnú moc. Práve v Bohu a vďaka Bohu sa napokon „milosrdenstvo a vernosť... stretnú, spravodlivosť a pokoj sa pobozkajú“ (Ž 85,10).

Boh dáva jasne najavo, čo od nás očakáva: „Hospodin ti oznámil, človeče, čo je dobré a čo žiada od teba: len zachovávať právo, milovať láskavosť a v pokore chodiť so svojím Bohom.“ (Mich 6,8) Ak existuje niečo, v čom by sme mali zrkadliť Boží charakter, stredobodom je určite láska – a k nej spravodlivosť a milosrdenstvo, ktoré z lásky pramenia.

**Aplikácia**

`Ako a v čom sa aj dnes prejavuje pokrivená ľudská spravodlivosť? Prečo v nádeji túžime po tom, aby jedného dňa prišla Božia dokonalá spravodlivosť?`