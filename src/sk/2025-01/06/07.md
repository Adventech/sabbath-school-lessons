---
title:  Podnety na zamyslenie
date:  07/02/2025
---

V knihe Cesta ku Kristovi si prečítajte kapitolu „Božia láska k človekovi“ (SC 9–15; CK 7–11).

„Božie slovo zjavuje Boží charakter. Boh sám oznamuje svoju nekonečnú lásku a milosrdenstvo. Keď Mojžiš prosil: Ukáž mi svoju slávu, Pán mu odpovedal: Celú svoju slávu prevediem pred tebou. (2Moj 33,18.19). To je Božia sláva. Pán šiel popred Mojžiša a volal: Hospodin, Hospodin, Boh milosrdný a ľútostivý, zhovievavý a hojný v milosti a vernosti, zachovávajúci priazeň tisícom, odpúšťajúci vinu, priestupok a hriech. (2Moj 34,6.7) Boh je zhovievavý a hojný v milosti, lebo rád udeľuje milosť (Jon 4,2; Mich 7,18).

Stvoriteľ nás pripútal k sebe nespočetnými dôkazmi na nebi i na zemi. Divmi prírody i najhlbšími a najnežnejšími pozemskými zväzkami, aké len môže poznať ľudské srdce, chcel nám zjaviť sám seba. To však len nedokonale tlmočí jeho lásku. Napriek všetkým týmto dôkazom nepriateľ dobra tak zaslepil myseľ človeka, že ľudia hľadeli na Boha so strachom a predstavovali si ho ako prísneho a nemilosrdného. Satan ich zviedol k takej predstave, podľa ktorej Boh je predovšetkým stroho spravodlivý, prísny sudca, bezohľadný a krutý veliteľ. Stvoriteľa predstavil ako žiarlivo striehnuceho pozorovateľa chýb a pokleskov, aby ich potom mohol trestať svojimi súdmi. Ježiš prišiel medzi ľudí preto, aby odstránil tento temný tieň a ukázal svetu Božiu nekonečnú lásku.“ (SC 10.11; CK 8)

**Námety na spoločné uvažovanie**

`Prečo je dôležité chápať, že Božia sláva je spojená s Jeho dobrotou? Ako to napravuje „teológiu slávy“, ktorá zdôrazňuje len Božiu moc bez zdôrazňovania lásky a charakteru Boha?`

`Spochybnili ste niekedy Božiu dobrotu? Poznáte niekoho, kto spochybňuje Božiu dobrotu pre správanie a konanie tých, čo sa vydávajú za nasledovníkov Boha, alebo jednoducho pre všetko zlo vo svete? Ako ste si tento problém zodpovedali sami pre seba? Ako by ste mohli pomôcť niekomu, kto zápasí s pochybnosťami o Božej dobrote? (Pozrite si aj lekciu na budúci týždeň.)`

`Venujte sa v triede otázke z pondelka: Prečo dobrý Boh dovoľuje, aby sa dialo na svete toľko zla? Ako nám realita veľkého sporu pomáha pochopiť zlo, ktoré je prítomné vo svete?`

Západ slnka: 16.49