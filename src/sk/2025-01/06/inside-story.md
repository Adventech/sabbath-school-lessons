---
title:  Misijný príbeh
date:   07/02/2025
---

#### „Nemôžeš ho obísť“

_Andrew McChesney_

Americká misionárka Joanne Park Kim bola na ceste domov. Bývala v prenajatom byte v Ulanbátare, hlavnom meste Mongolska. Bola treskúca zima. Teplomer ukazoval približne -40°C. 

Joanne si všimla opitého muža, ktorý ležal na kraji chodníka. Za posledný rok, ktorý strávila v Mongolsku, ju napadli viacerí opití muži, preto sa rozhodla nezastavovať sa pri ňom. Čo keby na ňu zaútočil? Rozhodla sa obísť ho a ísť ďalej svojou cestou. Po chvíli sa však zastavila. Akoby jej nejaký tichý hlas hovoril: „Nemôžeš ho obísť.“

Joanne chvíľu bojovala sama so sebou. „Pane,“ povedala v duchu, „ten muž váži takmer dvakrát toľko ako ja. Ako mu môžem pomôcť?“

Poobzerala sa okolo. Ulica zívala prázdnotou. Nikde ani živej duše. Joanne sa opäť pozrela na cudzinca. „Ak ho tu nechám, určite zomrie,“ pomyslela si. „V takom mraze za niekoľko hodín určite zamrzne.“

Z oboch strán ulice boli bytové domy. Každý dom mal na prízemí malú miestnosť pre ochranku, kde bolo teplo. Najbližší dom bol vzdialený približne 300 metrov. „Dobre, Pane,“ povedala Joanne, „dostanem ho tam.“ Chytila muža pod pazuchy a s modlitbou na perách ho začala ťahať. Akosi sa jej podarilo dostať ho do budovy. Uložila ho do vchodu. Pri dverách sa ešte raz zastavila a pozrela na opitého muža. Jej vnútro naplnil pocit ľútosti a súcit.

Táto udalosť zmenila jej postoj k práci, ktorú sem prišla konať. Už ju neťažili hnev a nenávisť voči útočníkom. Namiesto toho cítila ľútosť a súcit. Konečne bude milovať ľudí tak, ako ich miloval Ježiš.

Joanne zostala pracovať v Mongolsku a bola pri založení prvého adventistického zboru v Ulanbátare. Ako misijný priekopník podporovala evanjelizačné aktivity v rokoch 1992 až 1998. Do Mongolska sa vrátila v roku 2017. V súčasnosti pôsobí ako vedúca oddelenia pre vzdelávanie a rozvoj v Cirkvi adventistov s. d. v Mongolsku.

Aj teraz sa stane, že ju napadne nejaký opitý cudzinec. Jej láska k Bohu a jeho ľudu je však neotrasiteľná. „Satan sa nevzdáva,“ hovorí, „vie, že by ma mohol zlomiť. Boh urobil v mojom živote veľa zázrakov. Pomohol mi naučiť sa po mongolsky a zmenil moje srdce. Boh miluje aj opitých mužov, ktorí ma neustále napádajú. Aj ja ich musím milovať najlepšie, ako viem.“

_Aj vy môžete podporiť misijnú prácu prostredníctvom darov trinástej soboty. Časť z nich poslúži na otvorenie komunitného centra určeného pre duchovný, mentálny, sociálny aj fyzický rozvoj detí v Ulanbátare, hlavnom meste Mongolska._

![Joanne Kim](picture06.jpg)  
Joanne Kim
