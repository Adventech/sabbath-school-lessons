---
title:  „Zachovávaj milosrdenstvo a spravodlivosť“
date:  06/02/2025
---

> <p></p>
> <sup>43</sup>Počuli ste, že bolo povedané: Milovať budeš svojho blížneho a nenávidieť svojho nepriateľa. <sup>44</sup>Ja vám však hovorím: Milujte svojich nepriateľov a modlite sa za tých, ktorí vás prenasledujú, <sup>45</sup>aby ste boli synmi svojho Otca v nebesiach. Lebo on dáva vychádzať slnku nad zlými aj nad dobrými a zosiela dážď na spravodlivých aj nespravodlivých. <sup>46</sup>Veď keď budete milovať iba tých, čo vás milujú, aká vám patrí odmena? Či to isté nerobia aj mýtnici? <sup>47</sup>A ak budete pozdravovať iba svojich bratov, čo robíte navyše? Či to isté nerobia aj pohania? <sup>48</sup>Vy teda buďte dokonalí, ako je dokonalý váš nebeský Otec. (Mat 5,43–48)

**Osobné štúdium**

Písmo jasne a dôsledne učí, že „Hospodin, tvoj Boh, je Boh, verný Boh, ktorý do tisíceho pokolenia zachováva zmluvu a priazeň tým, čo ho milujú a zachovávajú jeho prikázania“ (5Moj 7,9). Jeho charakter dobroty a lásky zvrchovane ukázal Ježiš na kríži (pozri Rim 3,25.26; Rim 5,8). V Žalmoch čítame: „Hospodin je dobrý, jeho milosť trvá naveky a jeho vernosť z pokolenia na pokolenie!“ (Ž 100,5; porovnaj s Ž 89,3) Bohu teda môžeme dôverovať. Svojim deťom dáva len dobré dary (Jak 1,17; porovnaj s Luk 11,11–13). V skutočnosti však udeľuje dobré dary aj tým, ktorí voči Bohu zaujímajú nepriateľský postoj.

`Čo hovorí úvodný text o úžasnej Božej láske (Mat 5,43–48)? Ako by sme sa mali správať voči druhým vo svetle Ježišovho učenia?`

Matúš 5 opisuje Božiu lásku ako dokonalú lásku. Nedokonalá láska je láska, ktorá miluje iba tých, ktorí milujú nás. Ale Boh miluje aj tých, ktorí Ho nenávidia, dokonca aj tých, ktorí voči nemu zaujímajú nepriateľský postoj. Jeho láska je absolútna, a preto dokonalá.

Hoci Božia láska a Jeho milosrdenstvo presahujú akékoľvek rozumné očakávania, nikdy neprevyšujú spravodlivosť a ani jej neprotirečia. Naopak, Božia láska spája spravodlivosť a milosrdenstvo (Ž 85,11). Podobne nás nabáda aj Biblia: „Zachovávaj milosrdenstvo a spravodlivosť, dychtivo očakávaj svojho Boha bez prestania!“ (Oz 12,7; porovnaj s Luk 11,42)

Nakoniec Boh sám prinesie dokonalú spravodlivosť. Apoštol Pavol píše, že koniec času bude aj dňom „zjavenia Božieho spravodlivého súdu“ (Rim 2,5). A napokon, vykúpení budú spievať: „Veľké a obdivuhodné sú tvoje skutky, Pán, Boh, Všemohúci. Spravodlivé a pravdivé sú tvoje cesty, Kráľ národov. Kto by sa nebál, Pane, a neoslavoval tvoje meno? Pretože ty jediný si svätý; všetky národy prídu a budú sa pred tebou klaňať, lebo sa zjavili tvoje spravodlivé súdy.“ (Zj 15,3.4; porovnaj s Zj 19,1.2)

**Aplikácia**

`Prorok Izaiáš hovorí: „Hospodin, ty si môj Boh, zvelebujem ťa, chválim tvoje meno, lebo si uskutočnil obdivuhodné veci, tvoje odveké plány sú verné a pravdivé.“ (Iz 25,1) Ako sa môžeme naučiť chváliť Boha aj v zlých časoch? Akým spôsobom môže byť náš život obetou chvály Bohu spôsobom, ktorý podporuje spravodlivosť v našom okolí?`