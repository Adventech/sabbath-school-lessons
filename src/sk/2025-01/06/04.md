---
title:  Boží nemenný charakter
date:  04/02/2025
---

> <p></p>
> Lebo ja, Hospodin, sa nemením, preto ste vy, synovia Jakobovi, ešte nevyhynuli. (Mal 3,6; Roh.)

> <p></p>
> Každý dobrý údel a každý dokonalý dar pochádza zhora od Otca svetiel, v ktorom niet premeny ani tieňa zmeny. (Jak 1,17)

**Osobné štúdium**

`Čo hovoria o Bohu úvodné texty (Mal 3,6; Jak 1,17)? Ako týmto veršom rozumieš?`

Boh vyhlasuje: „Ja, Hospodin, sa nemením.“ (Mal 3,6; Roh.) Niektorí sa zameriavajú len na túto časť verša a vnímajú ju tak, že Boh sa žiadnym spôsobom nemení. Zvyšok verša a jeho bezprostredný kontext však ukazujú, že nemennosť Boha, o ktorej sa tu hovorí, sa zameriava na Božiu morálnu nemennosť. Zvyšok verša naznačuje, že Boh sa môže meniť vo vzťahu. Boh totiž hovorí: „Preto ste vy, synovia Jakobovi, ešte nevyhynuli.“ A hneď v nasledujúcom verši Boh vyhlasuje svojmu ľudu: „Vráťte sa ku mne a ja sa vrátim k vám.“ (Mal 3,7)

Boh teda vstupuje do (a vystupuje zo) vzťahu so svojím stvorením, ale vo všetkých týchto vzťahoch (a vo všetkom ostatnom) zostáva Boží charakter nemenný. Túto myšlienku potvrdzuje aj apoštol Jakub, keď hovorí, že všetko dobro pochádza od Boha, „v ktorom niet premeny ani tieňa zmeny“ (Jak 1,17). Z Boha nepochádza nič zlé.

Písmo opakovane zdôrazňuje, že Boží charakter je nemenný. Inými slovami, Biblia dôsledne učí, že Boh je morálne nemenný. Napriek tomu Boh vstupuje do skutočných vzťahov so stvorenými bytosťami (v tom spočíva zmena), reaguje na ne, ale vždy tak koná láskavo a spravodlivo (v tom spočíva nemennosť).

`Čo sa z nasledovných textov dozvedáme o Bohu?`

`2Tim 2,13`

`Tít 1,2`

`Heb 6,17.18`

Boh nemôže zaprieť sám seba, Boh nikdy neklame a Božie zasľúbenia sú neporušiteľné. Môžeme si byť istí, že Boh Biblie je ten istý Boh, ktorý na kríži v Kristovi dobrovoľne vydal seba samého za nás. Je to Boh, ktorému možno bez výhrad dôverovať. Môžeme mať dôveru a nádej do budúcnosti, pretože: „Ježiš Kristus je ten istý včera, dnes i naveky.“ (Heb 13,8)

**Aplikácia**

`Ako sa môžeme naučiť dôverovať v Božiu dobrotu, aj keď sa nám v živote naozaj nedarí? Ako nám predstava Boha na kríži pomáha naučiť sa dôverovať v Jeho dobrotu?`