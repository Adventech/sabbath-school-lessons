---
title:  Boh je dokonale dobrý a spravodlivý
date:  03/02/2025
---

> <p></p>
> <sup>8</sup>Hospodin však tróni naveky, súdny stolec má pripravený. <sup>9</sup>On bude spravodlivo súdiť svet, národy rozsúdi podľa práva. (Ž 9,8.9)

> <p></p>
> <sup>9</sup>Hospodin je dobrotivý voči všetkým, zľutúva sa nad všetkými stvoreniami. ... <sup>17</sup>Hospodin je spravodlivý vo všetkom, čo koná, a milostivý vo všetkých svojich skutkoch. (Ž 145,9.17)

**Osobné štúdium**

Božia láska k spravodlivosti nie je len prázdnym gestom. Ani Jeho výzvy, aby sme sa navzájom milovali a konali spravodlivosť, nie sú len nič nehovoriacimi výrokmi. Boh sám totiž svojím konaním dokonale a neotrasiteľne potvrdzuje tieto vlastnosti. Písmo učí, že Boh je úplne svätý, verný, spravodlivý a milujúci. Boh vždy koná len to, čo je milujúce, správne a spravodlivé. Nikdy nerobí nič zlé.

`Čo tieto texty hovoria o Božej vernosti a spravodlivosti?`

`5Moj 32,4`

`Ž 92,16`

Tieto a mnohé ďalšie pasáže vyhlasujú, že Boh je spravodlivý a milujúci a „neprávosti v ňom niet“ (Ž 92,16; pozri aj Ž 25,8; Ž 129,4). Hospodin „krivdu nerobí, ráno čo ráno vynáša na svetlo svoj súd bez prestania, ten však, čo pácha bezprávie, hanbu nepozná“ (Sof 3,5). Všimnime si priamy kontrast medzi Božím charakterom a charakterom tých, ktorí milujú nespravodlivosť.

Boh vie, čo je pre každého najlepšie. Pre všetkých chce to najlepšie a neustále koná tak, aby pre každého dosiahol dokonalý výsledok.

`Prečítaj si Ž 9,8.9 a Ž 145,9–17. Ako tieto verše charakterizujú Boha?`

Boh Biblie je „spravodlivý sudca“ (Ž 7,12), nemá rád neprávosť a neprebýva v Ňom žiadne zlo („u teba nešľachetný nemá miesta“; Ž 5,5). Ako píše apoštol Ján: „Boh je svetlo a nieto v ňom nijakej tmy.“ (1Ján 1,5) Vskutku, Boh je nielen dokonale dobrý, ale podľa apoštola Jakuba: „Boha nemožno pokúšať na zlé.“ (Jak 1,13; porovnaj s Hab 1,13)

V tom všetkom sa nerozlučne spájajú Božia dobrota a Božia sláva. Mnohí ľudia si robia z moci modlu. Boh je všemocný, ale svoju moc uplatňuje iba spôsobmi, ktoré sú založené na spravodlivosti a láske. Nie je náhoda, že keď Mojžiš žiadal Boha: „Ukáž mi svoju slávu!“ (2Moj 33,18), Boh odpovedal slovami: „Ja dám, aby prešlo všetko moje dobré popred tvoju tvár.“ (2Moj 33,19; Roh.)

**Aplikácia**

`Prečo dobrý Boh dovoľuje, aby sa dialo na svete toľko zla?`