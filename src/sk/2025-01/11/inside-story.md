---
title:  Misijný príbeh
date:   14/03/2025
---

#### Neprestaň milovať (3. časť)

_Andrew McChesney_

Pediatrička Colette Reahlová dúfala, že Matronu, svoje čerstvo adoptované 13-ročné dievča, ktoré pochádza z pôvodného obyvateľstva Aljašky, privezie do soboty domov. Matrone povedala, že je adventistkou siedmeho dňa. Myslela si, že by bolo dobré trochu sa udomácniť v ich novom spoločnom domove v meste Anchorage ešte predtým, než spolu strávia prvú sobotu.

Aljašské úrady to však mali vymyslené inak. Povedali Colette, že dievča si môže odviezť domov práve v sobotu.

Deň predtým, než sa udiala táto veľká udalosť, zavolala Colette Matrone do detského domova v Anchorage. „V sobotu chodievam väčšinou do zboru,“ povedala jej. „Chcela by si ísť so mnou?“

„Nie,“ odpovedala Matrona.

Keď na druhý deň konečne zavítala k nim domov, vyhlásila, že chce pozerať televíziu. 

„U nás doma v sobotu pozeráme kresťanské programy alebo filmy o prírode,“ povedala Colette.

Matronu to prekvapilo. Opýtala sa teda, či by mohla pozerať animovanú rozprávku o divých zvieratách.

Colette a Matronu čakali prvé dva mesiace spoločného života v meste Anchorage, kým sa presťahovali do Bethelu, kde Colette začala pracovať v nemocnici. Za ten čas si spolu vytvorili rôzne návyky a pracovali na ich vzťahu. Každé ráno a večer mali pobožnosť. Matrona mala príležitosť duchovne rásť.

Dnes má Matrona 15 rokov a život v Betheli sa jej veľmi páči. Učí sa hrať na klavíri, má veľa priateľov a aktívne sa zapája do života miestneho zboru Cirkvi adventistov siedmeho dňa.

„Boh všetko zariadil tak, ako to malo byť,“ povedala Colette, ktorá okrem toho, že pracuje ako pediatrička v nemocnici, je aj vo vedení zboru a slúži ako biblický pracovník.

„Prudká Matrona, ktorú som spočiatku spoznávala iba cez telefón, je teraz úplne iným človekom,“ hovorí Colette. „Je to vodcovský typ. Ostatné deti vo zbore i v komunite ju majú rady. Vidím, ako Boh pracuje v jej živote a pomáha jej viere dozrievať.“

Matrona vyjadrila vďačnosť za to, ako vytrvalo jej Colette telefonovala a akou vytrvalou láskou ju teraz ako matka miluje. „Ak by to vtedy neskúšala stále znovu a nesnažila sa zblížiť so mnou, nevedela by som teraz, kto je Boh,“ povedala Matrona.

Pripomenula tiež, že Boh použil Colette, aby zmenil jej život. „To, ako ma našla, nebola vôbec náhoda,“ povedala. „Cítim, že Boh ju priviedol ku mne a mňa k nej a daroval mi pokoj. Som vďačná, že tu môžem byť.“

_Tento misijný príbeh nám ponúka pohľad do života zboru Bethel Cirkvi adventistov siedmeho dňa, ktorému boli určené dary trinástej soboty v roku 2024. Ďakujeme, že pomôžete šíriť evanjelium aj prostredníctvom darov v tomto štvrťroku, ktoré budú vyzbierané 29. marca._
