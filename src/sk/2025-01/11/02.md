---
title:  Víťaz Kristus
date:  09/03/2025
---

> <p></p>
> <sup>36</sup>Ježiš odpovedal: „Moje kráľovstvo nie je z tohto sveta. Keby moje kráľovstvo bolo z tohto sveta, moji služobníci by sa za mňa bili, aby som nebol vydaný Židom. Lenže moje kráľovstvo nie je odtiaľto.“ <sup>37</sup>Nato mu Pilát povedal: „Tak predsa si kráľ?“ Ježiš odpovedal: „Ty hovoríš, že som kráľ. Ja som sa nato narodil a nato som prišiel na svet, aby som vydal svedectvo pravde. Každý, kto je z pravdy, počuje môj hlas.“ (Ján 18,36.37)

**Osobné štúdium**

Hoci na tomto svete pôsobí nepriateľ, ktorého sám Kristus označil za (samozvané) „knieža tohto sveta“ (Ján 12,31), skutočným kráľom vesmíru je Ježiš Kristus. Ježiš pre nás vydobyl víťazstvo a v Ňom môžeme mať víťazstvo aj uprostred ťažkostí a utrpenia. A naozaj, Kristove skutky bránia nepriateľovi naplno použiť svoju moc.

Videli sme, že Písmo opisuje diabla ako toho, kto:

(1) zvádza celý svet od počiatku (Zj 12,9; Mat 4,3; Ján 8,44; 2Kor 11,3; 1Ján 3,8),

(2) ohovára a obviňuje Boha a v nebi žaluje na Jeho ľud (Zj 12,10; Zj 13,6; Jób 1–2; Zach 3,1.2; Júd 1,9),

(3) si uzurpuje moc na tomto svete (Ján 12,31; Ján 14,30; Ján 16,11; Sk 26,18; 2Kor 4,4; Ef 2,2; 1Ján 5,19).

`Čo sa z úvodných veršov (Ján 18,36.37) dozvedáme o Kristovom diele v boji proti podvodom nepriateľa? Čo znamená, že Ježiš je Kráľ?`

Písmo učí, že satan je úhlavný nepriateľ, podvodník, ohovárač, žalobca a uzurpujúci vládca tohto sveta. Zároveň sa však z Písma dozvedáme, že Ježiš je víťazom nad satanom vo všetkých ohľadoch:

(1) Ježiš prišiel „na svet, aby vydal svedectvo pravde“ (Ján 18,37),

(2) Ježiš prostredníctvom kríža zvrchovane preukázal Božiu dokonalú spravodlivosť a lásku (Rim 3,25.26; Rim 5,8), čím vyvrátil diablove ohováračské obvinenia (Zj 12,10.11) a

(3) Ježiš napokon zničí kráľovstvo diabla, ktorý „vie, že má málo času“ (Zj 12,12; porovnaj s Rim 16,20) a Kristus „bude kraľovať na veky vekov“ (Zj 11,15).

Na tomto mieste treba zdôrazniť, že bez ohľadu na to, čo satan robí, je už porazeným nepriateľom. Pre nás je dôležité, aby sme sa každý deň opierali o Kristovo víťazstvo a zároveň sa vierou odvolávali na zasľúbenia, ktoré sme vďaka krížu dostali.

**Aplikácia**

`V súvislosti s veľkým sporom vieme, ktorá strana je víťazná. Ako naše každodenné rozhodnutia ovplyvňujú, na ktorej strane napokon skončíme? Ako sa môžeme uistiť, že aj v tejto chvíli stojíme na víťaznej strane?`