---
title:  „Čo som ešte mal urobiť?“
date:  08/03/2025
---

### Texty na tento týždeň
Ján 18,37; Rim 3,23–26; Rim 5,8; Iz 5,1–4; Mat 21,33–39; Iz 53,4; Rim 3,1–4

**Úvodný text**
> Nato mu Pilát povedal: „Tak predsa si kráľ?“ Ježiš odpovedal: „Ty hovoríš, že som kráľ. Ja som sa nato narodil a nato som prišiel na svet, aby som vydal svedectvo pravde. Každý, kto je z pravdy, počuje môj hlas.“ (Ján 18,37)

Pred niekoľkými rokmi publikoval adventistický časopis Guide poučný príbeh pre deti. Príbeh sa zameriava na chlapca Denisa, sirotu, ktorá v stredoveku žila u svojich pestúnov. Denis vášnivo nenávidí kráľa svojej krajiny, pretože keď jeho rodičia ochoreli, kráľovi vojaci ho od nich odviedli a chlapec už nikdy svojich rodičov nevidel. Až neskôr sa dozvedel, že ich kráľ oddelil, aby živých ochránil od všetkých hrôz čierneho moru. Pravda o kráľovi oslobodila Denisa od nenávisti, ktorú v sebe prechovával takmer celý život. Kráľ vždy a v každom prípade konal z lásky k svojmu ľudu.

Mnoho ľudí sa dnes pozerá na Boha podobne ako malý Denis na kráľa. Zlo, ktorého sme svedkami alebo ktoré sami prežívame, niektorých z nás privádza k nenávisti alebo odmietaniu Boha. Kde je Boh, keď prichádza utrpenie? Ak je Boh dobrý, prečo je tu toľko zla? Myšlienka vesmírneho sporu nám pomáha aspoň sčasti pochopiť, čo sa vo svete odohráva, aj keď až bolestne veľa otázok zostáva nezodpovedaných. Keď sa však naše hľadanie odpovedí končí neúspechom, môžeme sa vždy znova pozrieť na Ježiša na kríži a prostredníctvom Jeho bolesti, utrpenia a najväčšej obeti vnímať, že Bohu naozaj možno dôverovať. A to dokonca aj vtedy, keď máme príliš veľa nezodpovedaných otázok.

**Osnova lekcie**

V tejto lekcii sa ešte raz pozrieme na veľký biblický obraz vesmírneho sporu o Boží charakter. Tentoraz sa viac zameriame na výhľad a na to, ako sa tento spor skončí a ako Boh „očistí“ svoje meno pred celým vesmírom.

- Ján 18,36–37: Istota Ježišovho víťazstva vo veľkom spore (nedeľa)
- Rim 3,22–26: Veľký spor a dokazovanie Božej spravodlivosti (pondelok)
- Iz 5,1–4; Mat 21,37–29: Veľký spor a prejav Božej lásky (utorok a streda)
- Rim 3,1–4; Zj 15,3: Očistenie Božieho mena pred celým vesmírom (štvrtok)