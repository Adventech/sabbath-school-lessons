---
title:  „Pieseň môjho milého“
date:  11/03/2025
---

> <p></p>
> <sup>1</sup>Zaspievam svojmu milému pieseň môjho milého o jeho vinici. Vinicu mal môj milý na úrodnom úbočí. <sup>2</sup>Skypril ju, vyzbieral z nej kamenie, vysadil ju viničom, v strede postavil vežu a do skaly vytesal lis. Potom čakal, že zarodí hrozno, ale zarodila plánky. <sup>3</sup>Teraz však, obyvateľ Jeruzalema a muž Judska, rozsúďte medzi mnou a mojou vinicou! <sup>4</sup>Čo som ešte mal urobiť pre svoju vinicu, a neurobil som? Čakal som, že zarodí hrozno, prečo teda zarodila plánky? (Iz 5,1–4)

**Osobné štúdium**

Aj uprostred vesmírneho sporu Boh úžasnými spôsobmi prejavuje svoju lásku a spravodlivosť. Niektorí si však kladú otázku: Mal Boh urobiť viac, než urobil, aby zabránil zlu a/alebo ho odstránil? Počas nášho štúdia sme videli charakter vesmírneho sporu, ktorý naznačuje, že Boh konal tak, aby rešpektoval slobodnú vôľu potrebnú pre maximálny rozmach vzťahu lásky medzi Ním a ľudstvom. Okrem toho zjavne konal v medziach morálnych obmedzení (dohodnutých „pravidiel hry“) v kontexte vesmírneho sporu o Jeho charakter. Tento spor možno vyriešiť iba prejavmi a dôkazmi Jeho lásky.

`Kto prehovára v úvodnom texte (Iz 5,1–4)? O kom tu Izaiáš hovorí? Koho predstavujú vinica a vinohradník? Aký význam má konanie majiteľa vinohradu pre vinicu? Aký je výsledok vinohradníkovho konania?`

V týchto veršoch Izaiáš spieva pieseň svojej milovanej, ktorá je zobrazená ako vinica. Vlastníkom vinice je sám Boh a vinica predstavuje Boží ľud (pozri napríklad Iz 1,8 a Jer 2,21). Túto pieseň však môžeme aplikovať aj na obraz Božieho konania v tomto svete. Podľa týchto veršov majiteľ vinice (Boh) urobil všetko pre rozkvet svojej vinice. Vinica mala produkovať dobré hrozno, ale produkovala iba „plánky“ („plané nedozrelky“ Roh.). Hebrejský termín by sa dal doslova preložiť ako „páchnuce ovocie“.

Verš Iz 5,3 sa upriamuje na slová samotného Boha, ktorý ľudí vyzýva, aby „rozsúdili“ medzi Ním a Jeho vinicou. A v nasledujúcom verši Boh kladie tú najdôležitejšiu otázku: „Čo som ešte mal urobiť pre svoju vinicu, a neurobil som? Čakal som, že zarodí hrozno, prečo teda zarodila plánky?“ (Iz 5,4) Ozaj, čo viac mohol urobiť? Je fascinujúce, že sám Boh žiada iných, aby posúdili Jeho konanie.

**Aplikácia**

`Uvažuj o kríži, na ktorom sa Boh obetoval za všetky naše hriechy, v súvislosti so slovami „Čo som ešte mal urobiť pre svoju vinicu, a neurobil som?“. V čom tieto slová nadobúdajú v kontexte kríža úplne nový význam?`