---
title:  Kristovo podobenstvo o vinici
date:  12/03/2025
---

> <p></p>
> <sup>37</sup>Napokon k nim poslal svojho syna, pretože si myslel: ‚Iste budú mať k môjmu synovi úctu.‘ <sup>38</sup>Pri pohľade na syna si však vinohradníci povedali: ‚Toto je dedič. Poďte, zabime ho a jeho dedičstvo bude naše!‘ <sup>39</sup>I chytili ho, vyhodili von z vinice a zabili ho. (Mat 21,37–29)

**Osobné štúdium**

V podobenstve o Božej vinici (známom aj ako podobenstvo o zlých vinohradníkoch; Matúš 21) Ježiš pokračuje tam, kde sa skončila pieseň o vinici (Izaiáš 5). Podobenstvo ešte výraznejšie opisuje charakter a činy majiteľa vinice pre zdar Jeho vinice.

`Prečítaj si text Mat 21,33–39 v kontexte otázky z Iz 5,4. Čo viac mohol Boh urobiť, ako to, čo urobil?`

Prvá časť Kristovho podobenstva cituje priamo z piesne Izaiáša 5 o majiteľovi vinice a Jeho vinici (porovnaj Iz 5,2 a Mat 21,33). Ježiš potom dodáva, že hospodár vinicu „prenajal vinohradníkom a odcestoval“ (Mat 21,33). Keď však majiteľ vinice dvakrát poslal svojich služobníkov (prorokov) pozbierať úrodu, vinohradníci, ktorí mali vinicu prenajatú, zbili a zabili jeho služobníkov (Mat 21,34–36). Napokon poslal svojho syna (Ježiša) s tým, že „budú mať k môjmu synovi úctu“ (Mat 21,37). Ale zavraždili aj syna, pretože vinohradníci si povedali: „Toto je dedič. Poďte, zabime ho a jeho dedičstvo bude naše!“ (Mat 21,38) A tak aj urobili: „Chytili ho, vyhodili von z vinice a zabili ho.“ (Mat 21,39)

Čo viac mohol urobiť? Otec nás tak miloval, že dal svojho milovaného Syna (Ján 3,16). Ak je vesmírny spor takého druhu, ako je tu naznačené, nemohol byť urovnaný predčasne uplatnením Božej moci, ale vyžadoval si najprv verejné zjavenie Božieho charakteru. To sa uskutočnilo prostredníctvom Kristovho diela (Rim 3,25.26; Rim 5,8). Čo viac by sme si mohli želať, než že sa Boh (v Kristovi) vydal na smrť za nás a ospravedlnil nás tak bez toho, aby akýmkoľvek spôsobom uškodil svojej povesti, spravodlivosti a dokonalej láske?

Udalosť kríža ukazuje, že Boh urobil všetko, čo sa dalo, aby zmiernil a odstránil zlo, bez toho, aby nejako negatívne ovplyvnil rozkvet pravej lásky. Keby mal Boh k dispozícii nejakú výhodnejšiu cestu, vari by si ju nezvolil? Hoci ľudia vo vesmírnom spore nesmierne trpia, najviac zo všetkých trpí samotný Boh. Keď sa pozrieme na kríž, môžeme vidieť, aké ohromné utrpenie a akú nesmiernu bolesť priniesol hriech samotnému Bohu. No sloboda vychádzajúca z podstaty lásky je taká posvätná, že Kristus bol ochotný to pre nás podstúpiť.

**Aplikácia**

`Prečítaj si verš Iz 53,4. Koho „choroby“ a „bolesť“ niesol Kristus na kríži? Čo sa z toho dozvedáme o všetkom, čo pre nás Boh urobil a čo ho stála naša záchrana?`