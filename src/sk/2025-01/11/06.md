---
title:  Ospravedlnenie Božieho mena
date:  13/03/2025
---

> <p></p>
> <sup>1</sup>Čo je teda prednosťou Židov alebo aký je úžitok obriezky? <sup>2</sup>Veľký, v každom ohľade. Predovšetkým: Im boli zverené Božie slová. <sup>3</sup>Čo teda? Ak sa niektorí stali nevernými, či azda ich nevernosť zruší Božiu vernosť? <sup>4</sup>Vôbec nie. Nech sa ukáže, že Boh je pravdivý a každý človek klamár, ako je napísané: Aby si bol uznaný za spravodlivého vo svojich slovách a aby si zvíťazil, keď ťa súdia. (Rim 3,1–4)

> <p></p>
> A spievali pieseň Božieho služobníka Mojžiša a pieseň Baránka: „Veľké a obdivuhodné sú tvoje skutky, Pán, Boh, Všemohúci. Spravodlivé a pravdivé sú tvoje cesty, Kráľ národov.“ (Zj 15,3)

**Osobné štúdium**

Boh napokon obháji svoje meno vo všetkých smeroch. Prostredníctvom diela Otca, Syna a Svätého Ducha v pláne vykúpenia sa dokonalá Božia spravodlivosť a láska prejavia nad akúkoľvek rozumnú pochybnosť (pozri Rim. 3,25.26; Rim 5,8).

`Uvažuj o úvodných veršoch (Rim 3,1–4) v kontexte veršov Iz 5,3.4. Čo sa z nich dozvedáme o Bohu, ktorý sa vo vesmírnom spore obhájil ako spravodlivý a láskavý?`

V Rimanom 3 a Izaiášovi 5 vidíme, že Boh (v určitom obmedzenom zmysle) pozýva obyčajné stvorené bytostí (ľudí), aby posúdili Jeho charakter, aj keď na to nemáme nárok, právo ani postavenie. Keď sa na konci otvoria všetky „knihy“, uvidíme dôkaz, že Boh je dokonale spravodlivý a koná čestne. Boh sa obháji pred všetkým inteligentným stvorením.

`Prečítaj si verše Zj 15,3 a Zj 19,1–6. Čo tieto texty hovoria o obhájení Božieho mena na konci vekov?`

V celom Písme vidíme, že Bohu záleží na tom, aby sme Ho vnímali správne. Prečo? Nemôžeme mať totiž hlboký vzťah lásky s niekým, o koho charaktere pochybujeme a komu nedôverujeme. Ak by niekto povedal vášmu terajšiemu alebo budúcemu manželskému partnerovi hrozné klamstvá o vašom charaktere, urobili by ste všetko možné preto, aby ste takéto tvrdenia vyvrátili. Ak by totiž váš partner týmto klamstvám uveril, zničilo by to váš vzťah lásky.

Vďaka krížu a zjavenému plánu vykúpenia napokon všetci uznajú, že Boh je láskavý a spravodlivý. V predadventnom súde sa Boh obháji pred celým vesmírom.

A napokon sa Boh obháji aj po Ježišovom príchode, pri (poadventnom) súde, počas ktorého budú vykúpení dokonca „súdiť anjelov“ (1Kor 6,2.3). Vykúpení vtedy dostanú príležitosť preskúmať záznamy a sami sa presvedčiť, prečo Boh konal tak, ako konal, a že všetky Božie súdy boli vždy a len dokonale spravodlivé a láskavé. Kto z nás nemá veľa otázok, na ktoré potrebuje poznať odpoveď? Kým bude všetkému koniec, dostaneme odpovede aj na naše – často pálčivé a bolestné – otázky (pozri 1Kor 4,5).

Napokon sa skloní každé koleno a každý jazyk vyzná, že Ježiš je Pán (Fil 2,10.11). Toto všetko je súčasťou obhájenia Božieho charakteru.