---
title:  Kristus – Spravodlivý, aj Ten, kto ospravedlňuje
date:  10/03/2025
---

> <p></p>
> <sup>22</sup>Božia spravodlivosť skrze vieru Ježiša Krista pre všetkých, čo veria. Niet totiž rozdielu, <sup>23</sup>lebo všetci zhrešili a nemajú Božiu slávu. <sup>24</sup>Ospravedlňovaní sú zadarmo, jeho milosťou, vykúpením v Ježišovi Kristovi. <sup>25</sup>Boh ho ustanovil za prostriedok zmierenia skrze jeho krv prostredníctvom viery. Tak Boh preukázal svoju spravodlivosť, keď prehliadol hriechy, ktoré boli spáchané už skôr, <sup>26</sup>v čase Božej zhovievavosti, a aby ukázal svoju spravodlivosť v terajšom čase, takže sám je spravodlivý a ospravedlňuje toho, kto žije z Ježišovej viery. (Rim 3,22–26)

**Osobné štúdium**

Kristove skutky neustále hatia a ničia diablovo dielo. Apoštol Ján píše, že „Boží Syn sa zjavil nato, aby maril diablove skutky“ (1Ján 3,8) a „aby smrťou zničil toho, čo mal moc nad smrťou, totiž diabla“ (Heb 2,14). Úplná porážka nadvlády nepriateľa sa však odohráva v dvoch fázach. V prvej fáze prostredníctvom svojho diela na kríži Kristus vyvrátil satanove ohováračské obvinenia. A v druhej fáze bude zničený satan a jeho kráľovstvo rozborené.

`Čo odhaľuje úvodný text (Rim 3,22–26) a text Rim 5,8 o spôsobe, akým Kristus poráža diablove obvinenia?`

Poukázali sme už na nepriateľove klamstvá, ktorými obviňuje Boha, že nie je úplne spravodlivý a milujúci. V Kristovi však prostredníctvom kríža Boh priniesol najvyšší prejav svojej spravodlivosti a lásky.

Po Ježišovej smrti „Satan videl, že mu bola strhnutá maska. Jeho správanie mali možnosť poznať nepadlí anjeli i celý nebeský vesmír. Sám sa odhalil ako vrah. Preliatím krvi Božieho Syna sa sám pripravil o náklonnosť nebeských bytostí.“ (DA 761; CL 495)

`Prečítaj si texty Zj 12,10–12 a 1Moj 3,15. Ako tieto verše objasňujú vesmírny význam Kristovho víťazstva na kríži?`

Dejiny vykúpenia nám poskytujú množstvo presvedčivých dôkazov, že Boh vždy koná tak, aby napokon priniesol to najvyššie dobro pre všetkých zúčastnených. Boh Písma prináša vždy tú najlepšiu a najvýhodnejšiu možnosť, ktorú má vo veľkom spore k dispozícii (5Moj 32,4; 1Sam 3,18; Ž 145,17; Dan 4,37; Hab 1,13; Zj 15,3; 1Moj 18,25).

**Aplikácia**

`Prečo je prejav Božej spravodlivosti a lásky vo vesmírnom spore taký dôležitý? Keď uvažuješ o kríži a všetkých Božích skutkoch v pláne vykúpenia, ako Jeho skutky posilňujú dôveru v Božiu lásku, a to aj uprostred skúšok a utrpenia?`