---
title:  Misijný príbeh
date:   14/02/2025
---

#### Hlas v tme

_Andrew McChesney_

Grace Babcocková sa zobudila na to, že počuje, ako ktosi nahnevane hovorí: „Ty nič nevieš. Ty ničomu nerozumieš.“ Stalo sa to uprostred noci.

Grace to nevystrašilo. Skôr bola nahnevaná, že sa zobudila. Bývala v jednoizbovom byte na indickej škole Holbrook, kde pracovala ako učiteľka. Bola zvedavá, čo sa bude diať ďalej.

„Boh ťa používa ako bábku,“ povedal hlas. „Stále je veľa vecí, o ktorých nič nevieš. Slepo ho nasleduješ. Boh je tyran.“

Práve v tom období nahlodávali jej vieru pochybnosti. Nedokázala Bohu bezvýhradne dôverovať. Silno ju zasiahla náhla smrť študenta tejto školy, ktorý zahynul pri nehode autobusu. Mala veľa otázok, ktoré chcela Bohu položiť. Zároveň sa s ním vôbec nemala chuť rozprávať.

Teraz počula, ako hlas hanil Boha. Nepáčilo sa jej to. „Choď preč,“ povedala. „Nechcem sa s tebou rozprávať.“ Hlas stíchol.

Ale obvinenia vznesené proti Bohu jej stále zneli v ušiach. Grace sa nechcela rozprávať s Bohom. Zároveň si myslela, že by bolo fér, aby aj Boh dostal priestor obhájiť sa. Opýtala sa teda Boha na každé z obvinení, ktoré počula od temného hlasu. V miestnosti však zostalo ticho. Po chvíli Grace opäť zaspala.

Na druhý deň sa Grace vybrala do prírody. Prišla na miesto, kde často chodievala premýšľať. Sadla si na kameň a začala Bohu pripomínať všetky obvinenia, ktoré ju znepokojovali. Ostalo ticho. Keď sa začalo stmievať, odišla domov. 

Na ďalší deň sa opäť vrátila na svoje obľúbené miesto. Ako predošlý deň, aj teraz vládlo všade ticho. Cestou domov však pocítila, ako jej tichý hlas hovorí: „Nepotrebuješ vedieť odpovede na svoje otázky. Potrebuješ len veriť a dôverovať mi.“

„To je pravda,“ povedala. „Nemusím dostať odpovede na všetky svoje otázky. Ale potrebujem vedieť, že si dobrý. Pretože teraz nemám istotu, že si dobrý.“

Keď prišla domov, otvorila úlohu sobotnej školy a začala čítať. Zrazu pocítila, ako jej onen tichý hlas hovorí: „Pozri hore.“

Zdvihla zrak. Do očí jej padol obrázok z omaľovánky, ktorý mala pripnutý na chladničke. Dostala ho od žiaka piatej triedy. Bol na ňom nakreslený Ježišov kríž a napísaný verš Ján 3,16. „Ježiš, ty si to urobil pre nás,“ povedala Grace. „Keďže si to urobil, si dobrý. Naozaj si dobrý Boh. Aj keď nemám odpovede na všetky svoje otázky, môžem ti dôverovať.“

_Tento misijný príbeh dokumentuje jeden z projektov financovaných z darov trinástej soboty. Grace Babcocková učí žiakov na Základnej škole Cirkvi adventistov s. d. Holbrook v Indii, ktorej boli určené prostriedky zo zbierky v roku 2021. Ďakujeme, že aj tento štvrťrok budete podporovať šírenie evanjelia prostredníctvom darov trinástej soboty._
