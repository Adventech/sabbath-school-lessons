---
title:  „Veľké a neprístupné veci, ktoré nepoznáš“
date:  10/02/2025
---

> <p></p>
> <sup>1</sup>Nato Jób odpovedal Hospodinovi takto: <sup>2</sup>„Spoznal som, že môžeš všetko, a že nijaký plán nie je pre teba neuskutočniteľný. <sup>3</sup>Kto tu pre neznalosť zakrýva múdre rozhodnutie? Preto odpovedám: ‚Ja som hovoril o veciach, ktoré som nechápal, a o divoch, o ktorých neviem.‘“ (Jób 42,1–3)

**Osobné štúdium**

Na konci dejín sa uskutoční veľké víťazstvo lásky nad zlom. Medzitým však zostáva veľa znepokojujúcich otázok. Ako môžeme premýšľať a hovoriť o probléme zla spôsobom, ktorý by nám mohol pomôcť?

`Prečítaj si text Jób 38,1–12. Ako Boh odpovedá na Jóbove otázky? Ako mu objasňuje problém zla? Koľko toho vieme (a koľko nevieme) o tom, čo sa môže odohrávať v zákulisí?`

V príbehu sa o Jóbovi dozvedáme nielen to, že veľa trpel, ale že tiež vyslovil mnoho otázok o tom, prečo ho postihlo toľko zla a utrpenia. Požiadal o stretnutie s Bohom, aby našiel odpovede na svoje otázky. Nevedel však, že v zákulisí sa na nebeskom súde deje oveľa viac (pozri Jób 1–2).

Božia odpoveď Jóbovi je pozoruhodná. „Takto odpovedal Hospodin Jóbovi z búrky: Ktože to zatemňuje zámer nevedomými slovami?“ (Jób 38,1.2) Táto myšlienka by sa dala vyjadriť aj inak: „Prečo toľko rozprávaš, keď tak málo vieš?“ A Boh dodáva: „Kde si bol, keď som kládol základy zeme? Povedz, ak niečo rozumné o tom vieš!“ (Jób 38,4)

`Ako Jóbova odpoveď (Jób 42,1–3) objasňuje, čo by sme si mali uvedomiť o svojom postavení pred Bohom?`

Boh dáva vo svojich odpovediach Jóbovi najavo, že je toho veľa, čomu Jób nerozumie a o čom nič nevie. Rovnako ako Jób, aj my by sme mali pokorne uznať, že vo svete a v zákulisí sa odohráva veľa toho, o čom netušíme vôbec nič. Skutočnosť, že nepoznáme odpovede na naše otázky, neznamená, že neexistujú dobré odpovede alebo že jedného dňa sa všetko nevyrieši. Dovtedy však musíme dôverovať Božej dobrote, ktorá sa nám zjavila mnohými spôsobmi.

**Aplikácia**

`Uvažuj o hraniciach ľudského poznania a o tom, ako málo toho v skutočnosti vieme o svete. Prečo by sme sa mali naučiť žiť s nezodpovedanými otázkami aj o tých najťažších témach, ktorými sú zlo a utrpenie?`