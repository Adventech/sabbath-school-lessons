---
title:  „Dokedy ešte, Hospodin“
date:  09/02/2025
---

> <p></p>
> Očakával som dobré, prišlo zlé, dúfal som vo svetlo a prišla tma. (Jób 30,26)

> <p></p>
> Hospodin, prečo si tak ďaleko a prečo sa skrývaš v čase súženia? (Ž 10,1)

> <p></p>
> Dokedy ešte, Hospodin, budeš na mňa zabúdať? Navždy? Dokedy budeš predo mnou skrývať svoju tvár? (Ž 13,2)

**Osobné štúdium**

Problém zla nie je len otázkou súčasnosti, ale opakovane sa rieši aj v samotnom Písme.

`Ako tieto texty zdôrazňujú problém zla ako neoddeliteľnú súčasť ľudskej skúsenosti?`

`Jób 30,26`

`Jer 12,1`

`Jer 13,22`

`Mal 2,17`

`Ž 10,1`

Tieto verše vyvolávajú mnohé otázky, ktoré nás trápia aj dnes. Prečo sa zdá, že bezbožným sa darí, a tí, ktorí konajú zlo, majú zo svojho zla úžitok, ak nie vždy, tak aspoň dosť často? Prečo spravodliví toľko trpia? Kde je Boh, keď sa deje zlo? Prečo sa niekedy zdá, že Boh je od nás ďaleko, dokonca zostáva skrytý?

Nech sa pokúsime odpovedať na tieto otázky akokoľvek, nemali by sme skĺznuť do toho, že budeme zlo zľahčovať. Problém zla by sme sa nemali snažiť vyriešiť relativizovaním či zjednodušovaním veľkosti a vplyvu zla vo svete. Zlo je obludné a ohavné – a Boh ho nenávidí ešte viac ako my. Zlo sa dotýka každého z nás a tak sa môžeme aj my pripojiť k volaniu, ktoré zaznieva v celom Písme ako reakcia na zlo a nespravodlivosti vo svete: „Dokedy ešte, Hospodin?“ (Ž 13,2)

`Ako rozumieš Ježišovým slovám v Mat 27,46? Čo hovoria o tom, ako sa zlo dotklo Boha tým najvýraznejším spôsobom?`

Sám Ježiš na kríži vyslovil otázku: „Bože môj, Bože môj, prečo si ma opustil?“ (Mat 27,46) Pri ukrižovaní jasne vidíme, že zlo sa veľmi výrazne dotýka samotného Boha. Túto pravdu zdôrazňuje nevysloviteľné utrpenie a potupná smrť Ježiša Krista na kríži, kde na Neho dopadlo všetko zlo sveta.

Ale aj v tejto situácii nachádzame nádej. To, čo Kristus vykonal na kríži, porazilo pôvodcu zla, satana, a napokon úplne odstráni všetko zlo. Ježiš citoval tieto slová zo Žalmu 22,1 a zvyšok tohto žalmu sa končí víťazne.

**Aplikácia**

`Na kríži Ježiš upieral svoj pohľad na nádej, ktorá Mu v tom čase zostávala skrytá. Ako môžeme čerpať útechu z Jeho skúsenosti, keď v našom trápení nevidíme nádej ani východisko z utrpenia?`