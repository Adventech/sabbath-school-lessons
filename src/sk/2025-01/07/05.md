---
title:  Obrana slobodnej vôle
date:  12/02/2025
---

> <p></p>
> <sup>16</sup>Hospodin, Boh, prikázal človekovi: „Môžeš jesť zo všetkých stromov záhrady, <sup>17</sup>ale nejedz zo stromu poznania dobra a zla, lebo v deň, v ktorom by si z neho jedol, určite zomrieš.“ (1Moj 2,16.17)

**Osobné štúdium**

Hoci Božím cestám a myšlienkam nerozumieme, Písmo odhaľuje určité motívy, ktoré nám pomáhajú zaujať postoj k problému zla. Jeden zo spôsobov ako pristúpiť k problému zla je známy ako obhajoba slobodnej vôle.

Obhajoba slobodnej vôle vychádza z predpokladu, že zlo je výsledkom zneužitia slobodnej vôle stvorených bytostí. Boh teda nemôže za zlo, pretože zlo je výsledkom toho, že stvorené bytosti zneužívajú slobodnú vôľu, ktorú nám Boh z dobrých dôvodov dal. Prečo by nám však Boh dával slobodnú vôľu? V tejto súvislosti C. S. Lewis napísal, že „jedine slobodná vôľa, hoci umožňuje zlo, umožňuje aj všetku lásku, dobrotu či radosť, ktoré stoja za to. Svet automatov – tvorov, ktoré by si počínali ako stroje – by sotva stál za tvorenie. Šťastie, ktoré Boh zamýšľa pre svoje vyššie stvorenie, je šťastím bytostí, ktoré sú s ním i medzi sebou navzájom slobodne a dobrovoľne zjednotené... A na to musia byť slobodné.“ (Mere Christianity. New York: MacMillan, 1960, s. 52)

`Ako úvodné verše (1Moj 2,16.17) vyjadrujú morálnu slobodu, ktorú dostali Adam a Eva?`

Prečo by Boh dával ľuďom príkazy či zákazy, ak by nemali slobodnú vôľu? Adam a Eva jedli zakázané ovocie a odvtedy je naša planéta plná zla. V 1. Mojžišovej 4, v kapitole nasledujúcej po príbehu o páde, sú hrozné následky hriechu zobrazené zavraždením Ábela jeho bratom. Rozprávanie o páde ukazuje, ako zneužitie slobodnej vôle Adamom a Evou prinieslo hriech a zlo do dejín našej planéty.

V celom Písme vidíme realitu slobodnej morálnej vôle (pozri 5Moj 7,12.13; Joz 24,14.15; Ž 81,12–15 a Iz 66,4). Každý deň nášho života v nejakej miere uplatňujeme slobodnú vôľu, ktorú nám dal náš Stvoriteľ. Bez slobodnej vôle by sme vlastne ani neboli ľuďmi. Podobali by sme sa skôr strojom alebo dokonca bezduchým robotom.

**Aplikácia**

`Spoločnosť Sony Corporation vytvorila robotického psa s názvom Aibo. Neochorie, nedostane blchy, nehryzie, nepotrebuje očkovanie a nepĺzne. Vymenili by ste svojho psa z mäsa a kostí za Aibiho? Ak nie, ako by vám vaša voľba mohla pomôcť lepšie pochopiť, prečo nás Boh stvoril so slobodnou vôľou – napriek rizikám, ktoré z toho plynú?`