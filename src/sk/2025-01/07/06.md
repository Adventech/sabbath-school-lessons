---
title:  Láska a zlo?
date:  13/02/2025
---

> <p></p>
> Usudzujem totiž, že utrpenia terajšieho času sa nedajú ani porovnať s budúcou slávou, ktorá sa má na nás zjaviť. (Rim 8,18)

> <p></p>
> <sup>3</sup>Od trónu som počul mohutný hlas: „Pozri, Boží stánok medzi ľuďmi. Boh bude s nimi prebývať a oni budú jeho ľudom; on sám, ich Boh, bude s nimi. <sup>4</sup>Zotrie im z očí každú slzu a smrť už viac nebude, ani smútok, ani nárek, ani bolesť už nebude, lebo čo bolo skôr, sa pominulo.“ (Zj 21,3.4)

**Osobné štúdium**

Boh dal stvoreným bytostiam slobodnú vôľu, pretože práve tá je základným predpokladom lásky. Zneužívanie slobodnej vôle vedie k zlu. Aj tu sa nachádza veľký priestor na otázky a pochybnosti. Boh dopúšťa zlo (na istý čas) a zároveň ním vášnivo opovrhuje. Ak by totiž neexistovala slobodná vôľa (a jej neželané dôsledky v podobe zla), nemohla by existovať ani láska. A predčasné zničenie zla by zničilo dôveru, ktorá je nevyhnutným predpokladom lásky.

„Zem zatemnilo falošné chápanie Boha. Aby svetlo preniklo temné mraky a aby sa svet mohol vrátiť k Bohu, bolo treba zlomiť moc satanovho zvodu. Nemohlo sa to stať násilím. Násilie odporuje zásadám Božej vlády. Boh chce len službu lásky a lásku nemožno vynucovať, nemožno ju získať násilím ani mocou. Lásku možno vzbudiť len láskou. Poznať Boha znamená milovať ho. Jeho charakter sa musí prejaviť ako protiklad povahy satanovej.“ (DA 22; CL 10)

Bez slobodnej vôle by nemohla existovať láska. A ak je Boh láska, potom sa zdá byť jasné, že Boh skutočne nemôže zrušiť či poprieť lásku alebo slobodu potrebnú na existenciu lásky. Dalo by sa tiež predpokladať, že keby sme od začiatku poznali koniec, ako ho pozná len Boh, nechceli by sme, aby nás Boh zbavil slobody. Veď kto by chcel žiť vo vesmíre bez lásky?

`Ako nám úvodné texty (Rim 8,18 a Zj 21,3.4) pomáhajú dôverovať v Božiu dobrotu napriek všetkému zlu v našom svete?`

Hoci nevieme vidieť cez temnotu zla v tomto svete, Boh dovidí na koniec od začiatku. Vidí aj večnú blaženosť zasľúbenú všetkým, ktorí veria v Ježiša. Podľa Rim 8,18 „utrpenia terajšieho času sa nedajú ani porovnať s budúcou slávou, ktorá sa má na nás zjaviť“. Máme vieru a dôveru, aby sme uverili tomuto úžasnému zasľúbeniu?

Láska a sloboda neoddeliteľne spojená s láskou sú pre stvorenstvo posvätné a zásadné. A to až tak, že Boh nám lásku a slobodnú vôľu neodoprel, aj keď vedel, že Ježiš bude trpieť a zomrie na kríži. Boh poznal skutočnú cenu slobodnej vôle a lásky. Vedel, koľko Ho to bude stáť, a napriek tomu nám dal slobodnú vôľu. Je to veľmi dôležité poznanie a mali by sme ho mať vždy na pamäti.

**Aplikácia**

`Ako nás vedomie daru slobodnej vôle pomáha chrániť pred domnienkou, že všetko, čo sa na svete deje, je Božia vôľa?`