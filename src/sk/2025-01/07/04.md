---
title:  Skeptický teista
date:  11/02/2025
---

> <p></p>
> <sup>1</sup>Aký dobrý je Boh k Izraelu, k tým, čo majú čisté srdce! <sup>2</sup>No moje nohy takmer odbočili, kroky sa mi skoro skĺzli. <sup>3</sup>Závidel som totiž pyšným, keď som videl, ako si bezbožníci pokojne žijú. ... <sup>16</sup>Keď som uvažoval, ako tomu porozumieť, zdalo sa mi to ťažké. <sup>17</sup>Len keď som vošiel do Božej svätyne, pochopil som, ako skončia. <sup>18</sup>Veru, staviaš ich na klzké miesta, necháš ich padnúť do záhuby. (Ž 73,1–3.16–18)

**Osobné štúdium**

U proroka Izaiáša Hospodin vyhlasuje: „Veď moje myšlienky nie sú vaše myšlienky a vaše cesty nie sú moje cesty, znie výrok Hospodina. Lebo ako nebesá prevyšujú zem, tak prevyšujú moje cesty vaše cesty a moje myšlienky vaše myšlienky.“ (Iz 55,8.9)

Božie myšlienky nás vo všetkom presahujú. Nevieme si ani len predstaviť zložitosť Božieho plánu s dejinami. Bolo by nemúdre očakávať, že budeme rozumieť Božím dôvodom, pre ktoré v rôznych situáciách určitým spôsobom koná alebo nekoná.

Existuje určitý prístup k otázke zla, ktorý vychádza z poznania, že toho o zle vieme veľmi málo. Tento prístup sa nazýva „skeptický teizmus“. Skeptický teista verí, že Boh má dobré dôvody na to, aby konal tak, ako koná, ale vzhľadom na naše obmedzené znalosti by sme nemali očakávať, že budeme tieto dôvody poznať a rozumieť im. Skeptický teista je „skeptický“ v pohľade na schopnosť človeka uvedomovať si alebo naplno chápať spôsob, akým Boh pristupuje k zlu v tomto svete. To, že napríklad nevidíme rôzne baktérie vznášajúce sa vo vzduchu okolo nás, neznamená, že sa tam žiadne nenachádzajú. To, že človek nepozná Božie zámery a dôvody Jeho konania, určite neznamená, že Boh nemá pre svoje konanie dobré dôvody.

`Prečítaj si Žalm 73. Ako sa žalmista stavia k zlu a nespravodlivosti okolo seba? Čo ho vedie k inému, novému pohľadu na daný problém?`

Žalmistu hlboko znepokojovalo zlo vo svete. Rozhliadal sa okolo seba a videl, ako sa darí bezbožným. Všetko sa mu javilo ako nespravodlivé, videl mnoho bezprávia. S takýmto stavom nebol spokojný, ale nevidel žiadne riešenie. Uvažoval, či sa vôbec oplatí veriť Bohu a slúžiť Mu. Zmena v jeho vnímaní nastala, až keď vošiel do Božej svätyne.

Svätyňa poskytuje časť riešenia problému zla. Svätyňa totiž prináša poznanie, že existuje spravodlivý Sudca, ktorý vo svojom čase zabezpečí spravodlivosť a súd.

**Aplikácia**

`Ako môže adventistické chápanie súdu a učenia o svätyni objasniť problém zla? Je pre teba užitočné vedieť, že hoci teraz máme veľmi veľa otázok, Boh napokon odhalí svoje pôsobenie v dejinách a vynesie svoje spravodlivé súdy? V čom?`