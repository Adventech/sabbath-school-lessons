---
title:  Misijný príbeh
date:   17/01/2025
---

#### Vďačný diakon

_Andrew McChesney_

Jong-Moon Yoon je známy ako vďačný diakon. Bez ohľadu na okolnosti budete ako prvé od neho počuť slovo „ďakujem“. Keď ho niekto poprosí o pomoc, odpovie: „Ďakujem.“ Keď musí čeliť nejakému problému, povie: „Ďakujem.“ Keď ho stretne nejaké trápenie alebo strata, povie: „Ďakujem.“

Diakon, ktorý pochádza z Cirkvi adventistov siedmeho dňa v Južnej Kórei, si vzal k srdcu slová apoštola Pavla, ktorý v prvom liste Tesaloničanom 5,18 píše: „Za všetko vzdávajte vďaky, lebo to je Božia vôľa v Kristovi Ježišovi.“ A ľudia okolo neho to vidia.

Jong-Moon je už dlho majiteľom kaviarne na pláži Jeongdongjin, ktorá je jedným z najznámejších miest na pozorovanie východu slnka v Južnej Kórei, a to najmä na Nový rok. Nanum bola jednou z jeho častých zákazníkov. Už ako tínedžerka sa tam často zastavila a užívala si východ slnka spolu s čajom a toastom s vajíčkom, šalátom a syrom. Keď dospela, vydala sa a mala dcéru menom Azsa. Spoločne boli častými rannými zákazníčkami. Nanum fascinovalo, ako môže byť Jong-Moon za všetko taký vďačný. Keď mu povedala, čo si objednáva, odvetil: „Ďakujem.“ Keď mu zaplatila za raňajky, povedal: „Ďakujem.“ Keď mu ona poďakovala za jedlo, on odpovedal: „Ďakujem.“

Počas jedného stretnutia sa začali viac rozprávať. Nanum sa dozvedela, že v sobotu chodieva do zboru. Ešte nikdy nepočula o tom, že by niekto uctieval Boha v sobotu. „Mohla by som ísť najbližšiu sobotu do vášho zboru?“ opýtala sa.

Najbližšiu sobotu sa so svojou päťročnou dcérou vybrali spolu s Jong-Moon do jeho zboru. Zbor sa nachádza asi 30 minút od jeho kaviarne. Členovia zboru milo privítali Nanum s dcérou a zvedavo sa pýtali, ako sa dozvedeli o ich zbore. Nanum odpovedala, že sem prišla vďaka vďačnému diakonovi.

Po bohoslužbe mu povedala, že by tam chcela prísť aj nabudúce. „Ak toto je cirkev, do ktorého chodíš, budem nasledovať tvoj príklad,“ povedala.

Aj keď Nanum v kaviarni nikdy nepočula meno Ježiš, stretla sa tam s ním prostredníctvom vďačného ducha, ktorý tam vládol. Evanjelium nemusí byť hlásané len slovami, ale aj zjavované životom. Vďaka príkladu, ktorý im Jong-Moon ukázal, mladá žena so svojou dcérou začali chodiť pravidelne do zboru. Teraz sa modlí za svojho manžela, aby sa aj on pridal k nim a spolu navštevovali sobotné bohoslužby.

_Časť darov trinástej soboty pomôže šíriť evanjelium v Južnej Kórei. Ďakujeme, že ich štedro podporíte._
