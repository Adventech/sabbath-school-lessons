---
title:  Máme nepredstaviteľnú cenu
date:  12/01/2025
---

> <p></p>
> <sup>17</sup>Vstúpil do seba a povedal si: ‚Koľko nádenníkov môjho otca má chleba nazvyš, a ja tu hyniem od hladu. <sup>18</sup>Vstanem, pôjdem k svojmu otcovi a poviem mu: Otec, zhrešil som proti nebu aj proti tebe. <sup>19</sup>Nie som viac hoden volať sa tvojím synom. Prijmi ma ako jedného zo svojich nádenníkov.‘ <sup>20</sup>Vstal teda a šiel k svojmu otcovi. Ešte bol ďaleko, keď ho otec zbadal. Zľutoval sa nad ním, pribehol k nemu, hodil sa mu okolo krku a vybozkával ho. (Luk 15,17–20)

**Osobné štúdium**

Ako sme videli v predchádzajúcej lekcii, neexistuje nikto – ani ten najhorší hriešnik alebo najhorší zločinec – koho by Boh nemiloval. Ľudia majú pre Boha väčšiu hodnotu, než si vieme predstaviť. Zároveň platí, že hriech sa Mu protiví, pretože nás miluje a vie, čo s nami hriech robí.

``

`Prečítaj si Podobenstvo o stratenom synovi (Luk 15,11–32). Čo tento text odhaľuje o márnotratnom synovi a čo o Božom súcite a Jeho láske? Aké varovanie prináša „starším synom“?`

V Ježišovom podobenstve syn žiada svojho otca o predčasné vyplatenie dedičstva. Tým prakticky odmieta nielen otca, ale aj celú rodinu. Márnotratný syn potom premrhá svoje dedičstvo a upadne do takej chudoby, že hladný závidí aj sviniam, ktoré kŕmili odpadkami. Keď si uvedomí, že sluhovia v dome jeho otca majú jedla viac než dosť, rozhodne sa vrátiť domov v nádeji, že ho otec prijme ako sluhu.

To, čo nasleduje, je veľmi silné a pôsobivé. Niektorí otcovia by takého syna po návrate odmietli so slovami: „Vyplatil som ti dedičstvo, ty si sa zbalil a odišiel si. Viac už nemáš miesto pod mojou strechou.“ To by sa v danej kultúre javilo ako logický, dokonca rozumný postoj. V očiach niektorých ľudských rodičov zašiel syn príliš ďaleko na to, aby ho prijali späť domov.

Ale v podobenstve otec (predstavujúci samotného Boha) neodpovedá žiadnym z týchto spôsobov. Namiesto toho sa dozvedáme: „Ešte bol [syn] ďaleko, keď ho otec zbadal. Zľutoval sa nad ním, pribehol k nemu, hodil sa mu okolo krku a vybozkával ho.“ (Luk 15,20) Aj keď sa v tých časoch považovalo za nedôstojné, aby pán domu vybehol za niekým von, otec vo svojom veľkom súcite bežal v ústrety svojmu synovi. A čo je ešte prekvapujúcejšie, pozval ho späť, otvoril pre neho svoj dom a dokonca usporiadal slávnosť na jeho uvítanie. Otcovo konanie je obrazom veľkého Božieho milosrdenstva voči každému vzdorovitému človeku. Je tiež ukážkou radosti, ktorú má Boh z každého jedinca vracajúceho sa domov. Aký nádherný obraz Boha!

**Aplikácia**

`Pozoruhodná je reakcia staršieho syna. V čom bola táto reakcia „ľudská“ a „pochopiteľná“? Prečo tak veľmi túžime po „férovosti“? Čo nás príbeh druhého syna učí o tom, že ľudské predstavy o spravodlivosti nevystihujú hĺbku evanjelia a Božej lásky k nám?`