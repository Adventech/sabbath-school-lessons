---
title:  Môžeme potešiť Boha?
date:  14/01/2025
---

> <p></p>
> Pretože si v mojich očiach vzácny, drahý, milujem ťa, ľudí dám namiesto teba a národy za tvoj život. (Iz 43,4)

> <p></p>
> Hospodin má záľubu vo svojom ľude, pokorných ozdobí spásou. (Ž 149,4)

> <p></p>
> <sup>8</sup>Obeta bezbožníkov sa Hospodinovi protiví, kým modlitba statočných sa mu páči. <sup>9</sup>Hospodinovi sa protiví cesta bezbožníka, miluje však toho, kto kráča za spravodlivosťou. (Prísl 15,8.9)

**Osobné štúdium**

Ako je možné, že Boh vesmíru má radosť z obyčajných ľudí, prchavých kvapôčok protoplazmy na jednej maličkej planéte uprostred toho, čo je pravdepodobne nekonečný vesmír? Prečo na ľuďoch tak veľmi záležalo Najvyššej Bytosti, ktorá je všemocná a nič nepotrebuje? Tieto otázky možno rozdeliť do dvoch okruhov. Po prvé, ako je možné potešiť samotného Boha? Po druhé, ako by sme mohli byť zdrojom Jeho radosti my, ľudia, tak veľmi poznačení hriechom? Dnes sa zameriame na prvý okruh týchto otázok, zajtra na druhý.

`Čo hovoria úvodné texty o tom, že Boh má záľubu vo svojom ľude?`

`Iz 43,4`

`Ž 149,4`

`Prísl 15,8.9`

Ako sme naznačili už včera, Boha môžu ľudia napĺňať radosťou, pretože On ľudí miluje. Jeho láska sa zaujíma o to najlepšie pre nás, podobne ako ľudia túžia po tom najlepšom pre svojich milovaných.

A naopak, Boh je nespokojný a hnevá sa, keď ľudia páchajú zlo. Text Prísl 15,8.9 ukazuje, že „obeta“ a „cesta“ bezbožných sa Hospodinovi „protiví“ (sú mu „ohavnosťou“; Roh.). Naproti tomu „modlitba statočných sa mu páči“ a „miluje... toho, kto kráča za spravodlivosťou“. Táto pasáž ukazuje nielen to, že Bohu sa nepáči zlo, ale aj že má záľubu v dobrote. Text dáva do vzájomného vzťahu Božiu lásku a radosť. Odhaľuje hlboké prepojenie medzi Božou láskou a Jeho radosťou, ktoré sa objavuje v celom Písme.

Podľa Ž 146,8 „Hospodin miluje spravodlivých“. Text 2Kor 9,7 dodáva, že „ochotného darcu miluje Boh“. Najprv si všimnime, čo tieto texty nehovoria. Nehovoria, že Boh miluje iba spravodlivých alebo že Boh miluje iba ochotného darcu. Boh miluje každého. Aby tieto texty prinášali nejaké posolstvo, musia znamenať, že Boh miluje „spravodlivého“ a „ochotného darcu“ v určitom zvláštnom, mimoriadnom zmysle. To, čo sme videli v Prísl 15,8.9, poskytuje určité vodidlo: Boh týchto ľudí miluje takým spôsobom, že v nich má zaľúbenie a teší sa z ich konania.

**Aplikácia**

`Skutočnosť, že Boh vesmíru má s nami dôverný a blízky vzťah naplnený emóciami, ukazuje, že nebesia a zem sú úzko prepojené. V čom môže byť toto poznanie pre nás nádejou a povzbudením, keď prechádzame ťažkým obdobím života?`