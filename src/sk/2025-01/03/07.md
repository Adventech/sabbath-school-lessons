---
title:  Podnety na zamyslenie
date:  17/01/2025
---

V knihe Cesta lásky si prečítajte kapitolu „Nebojte sa!“ (DA 662–680; CL 430–442).

„Pán nechce, aby sa jeho ľud podceňoval. Hodnotu jeho vyvolených dedičov má určovať cena výkupnej Obete. Boh po nich túžil, inak by nebol poslal svojho Syna s takým veľkým výkupným. Má pre nich poslanie a ochotne splní ich najodvážnejšie prosby, aby mohli osláviť jeho meno. Ak veria jeho zasľúbeniam, môžu očakávať veľké veci. Prosiť v Kristovom mene znamená mnoho. Zaväzuje nás to, aby sme prijali jeho povahu, zjavovali jeho ducha a konali jeho skutky. Spasiteľovo zasľúbenie je podmienené. Hovorí: Ak ma milujete, budete zachovávať moje prikázania. (Ján 14,15) Kristus zachraňuje ľudí nie v hriechu, ale od hriechu. Tí, čo ho milujú, dokážu svoju lásku poslušnosťou. Pravá poslušnosť vychádza zo srdca. Aj u Krista to bola záležitosť srdca. Ak budeme s ním súhlasiť, stotožní sa s našimi myšlienkami a zámermi a naše srdce a myseľ bude usmerňovať svojou vôľou do tej miery, že poslušnosť bude pre nás každodennou samozrejmosťou. Očistená a posvätená vôľa mu bude ochotne a radostne slúžiť. Ak poznáme Boha tak, ako sa nám dáva poznať, potom náš život bude životom stálej poslušnosti. Čím viac budeme poznávať Kristovu povahu a spoločenstvo s Bohom, tým odpornejší nám bude hriech.“ (DA 668; CL 433)

**Námety na spoločné uvažovanie**

`Čo znamená niekoho „nezištne prijímať“? Aký bude podľa vás vzťah medzi dávaním a prijímaním v nebesiach a na novej zemi?`

`Nebeskí poslovia pochádzajúci zo vzdialenej časti vesmíru – možno ďalej, než kam „dovidia“ najzaostrenejšie pohľady vesmírneho teleskopu Jamesa Webba – označovali proroka Daniela ako chamudot, teda „milovaný, obľúbený, vzácny, ľúby“. A urobili tak trikrát. V Dan 9,23 Gabriel hovorí ki chamudot atta, „lebo si vzácny Bohu“ („pretože si miláčik“; SSV). V Dan 10,11 ho nebeská bytosť (možno opäť Gabriel) nazýva iš chamudot, „vzácny muž“ (SSV opäť prekladá ako „miláčik“). Toto označenie sa neskôr opakuje aj v Dan 10,19. Zamyslite sa nad tým, čo to hovorí o Bohu a ako blízko je nám. Akú nádej môžeme čerpať z tejto úžasnej pravdy?`

`Ako súvisia príklady hrdinov viery, o ktorých sa hovorí v Hebrejom 11, s obsahom lekcie z tohto týždňa? Čo konkrétne prezrádzajú takéto príklady o tom, ako sa človek môže „páčiť Bohu“ prostredníctvom viery? Čo sa z takýchto príkladov viery a vernosti môžeme naučiť? Ako ich príklad môžeme uplatniť vo svojom každodennom živote?`

Západ slnka: 16.15