---
title:  Vášnivý a súcitný Boh
date:  18/01/2025
---

### Texty na tento týždeň
Ž 103,13; Iz 49,15; Oz 11,1–9; Mat 23,37; 2Kor 11,2; 1Kor 13,4–8

**Úvodný text**
> Či môže zabudnúť žena na svoje nemluvňa a nezľutovať sa nad synom svojho lona? Keby aj na neho zabudla, ja na teba nezabudnem. (Iz 49,15)

Emócie sa v súvislosti z vierou často považujú za neželané či nevítané a podľa niektorých sa im treba vyhýbať. Sú ľudia, čo vnímajú emócie ako vo svojej podstate iracionálne, a preto by podľa nich dobrý kresťan nemal byť považovaný za „emocionálneho“. Niektoré filozofické smery v starovekom Grécku považovali za ideál myšlienku „racionálneho človeka“, ktorý (väčšinou) vie vzdorovať rôznym túžbam alebo dokáže svoje emócie ovládať prostredníctvom triezveho uvažovania.

Áno, bezuzdné, nespútané emócie môžu byť problematické. Boh však stvoril ľudí so schopnosťou prežívať emócie. A nielen to. Boh sám sa v Písme predstavuje ako Bytosť prežívajúca hlboké emócie. Ak Boh dokáže zažívať hlboké emócie, ako to Biblia dôsledne vykresľuje, potom emócie nemôžu byť vo svojej podstate zlé alebo iracionálne – pretože Boh Biblie je dokonale dobrý a má dokonalú múdrosť.

Z poznania a uvedomenia si skutočnosti, že Božia láska k nám je naplnená mnohými emóciami, vieme odvodiť nádherné pravdy o našom Stvoriteľovi a Vykupiteľovi. Vždy však treba mať na pamäti, že hoci je Jeho láska (emocionálna alebo iná) dokonalá, nemali by sme ju stotožňovať s emocio-nálnou láskou, ako ju prežívame my, ľudia.

**Osnova lekcie**

Pri štúdiu štvrtej lekcie uvidíme, že Písmo predstavuje Boha nielen ako veľkého a nás prevyšujúceho, ale aj ako Toho, kto je schopný zažiť hlboké emócie vo vzťahu k svojmu stvoreniu.

- Ž 103,13; Iz 49,15; Jer 31,20: Božia materinská/otcovská láska (nedeľa)
- Oz 11,8.9: Božia láska, ktorá pociťuje bolesť odmietnutia (pondelok)
- Mat 9,36: Ježišova súcitná láska (utorok)
- Ž 78,58.59; 2Kor 11,1.2: Božia žiarlivá láska (streda)
- 1Kor 13,4–8: Božia láska ako vzor našej lásky (štvrtok)