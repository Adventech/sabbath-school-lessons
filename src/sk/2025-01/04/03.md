---
title:  Bolestivá láska
date:  20/01/2025
---

> <p></p>
> <sup>8</sup>Ako by som ťa mohol vydať, Efrajim, teba sa vzdať, Izrael? Ako by som ťa mohol vydať ako Admu a naložiť s tebou ako s Cebojímom? Moja myseľ sa obracia proti mne a všetky moje pocity ľútosti sa rozpaľujú. <sup>9</sup>Nedám priechod svojmu pálčivému hnevu, nezničím znova Efrajim, lebo ja som Boh, a nie človek, Svätý uprostred teba, neprídem vo vzrušení hnevu. (Oz 11,8.9)

**Osobné štúdium**

U Ozeáša je predstavená nezmerateľná hĺbka Božej súcitnej lásky k ľudstvu. Boh prorokovi prikázal: „Vezmi si smilnú ženu a maj deti zo smilstva, lebo krajina strašne smilní, odvrátila sa od Hospodina.“ (Oz 1,2) Ozeáš 11 neskôr zobrazuje vzťah Boha k svojmu ľudu, tentokrát prostredníctvom metafory milujúceho otca k svojmu dieťaťu.

`Prečítaj si text Oz 11,1–9. Ako obrazy v týchto veršoch oživujú spôsob, akým Boh miluje svoj ľud a stará sa oň?`

Božia láska k svojmu ľudu sa prirovnáva k nežnej náklonnosti rodiča k dieťaťu. Písmo používa obraz rodiča starajúceho sa o svoje dieťa. Boh ako láskavý rodič učí svoj ľud ako malé dieťa chodiť, berie ho do náručia, uzdravuje ho a živí. Text prináša aj ďalšie obrazy Boha, ktorý sa nežne stará o svoj ľud. Písmo tiež hovorí, že Boh „niesol“ svoj ľud spravodlivo „ako muž nosieva svojho syna“ (5Moj 1,31). Vo „svojej láske a zhovievavosti, on ich vykúpil, pozdvihol ich a niesol, po všetky dni, od nepamäti“ (Iz 63,9).

Na rozdiel od Božej neochvejnej vernosti bol Jeho ľud opakovane neverný, v konečnom dôsledku odsúval Boha, privádzal na seba súd a hlboko Ho zarmucoval. Boh je súcitný, ale nikdy na úkor spravodlivosti. (Ako uvidíme v ďalšej lekcii, láska a spravodlivosť sú neoddeliteľne spojené.)

Stalo sa ti niekedy, že ťa niečo tak nahnevalo, až ťa z toho rozbolel žalúdok? Takýto obraz používa Písmo na opis hĺbky Božích emócií voči Jeho ľudu. Obraz pohnutého srdca a vznietenia súcitu je idiomatickým jazykom hlbokých emócií, ktorý používa Boh aj ľudia.

„Moje srdce sa obrátilo vo mne; moja sústrasť je vzrušená všetka dovedna.“ (Oz 11,8; Roh.) Text používa obraz pohnutého, rozpáleného (kamar) vnútra. Podobný obraz sa objavuje aj v príbehu o dvoch ženách, ktoré prišli pred Šalamúna, pričom každá si robila nárok na to isté dieťa. Keď Šalamún nariadil, aby dieťa rozsekli na dve časti (bez úmyslu ublížiť dieťaťu), práve takýto obraz opisoval emocionálnu reakciu skutočnej matky: „lebo sa vzrušili jej vnútornosti nad jej synom“ (1Kráľ 3,26; porovnaj s 1Moj 43,30).

**Aplikácia**

`Každý, kto bol niekedy rodičom, vie, o čom lekcia hovorí. Tejto láske sa nedá prirovnať žiadny iný pozemský cit. Ako nám to pomáha pochopiť realitu Božej lásky k nám? V čom môže byť toto poznanie pre nás povzbudením?`