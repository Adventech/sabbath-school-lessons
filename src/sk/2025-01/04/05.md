---
title:  Žiarlivý Boh?
date:  22/01/2025
---

> <p></p>
> <sup>58</sup>Urážali ho na obetných výšinách a modlami ho podnecovali k žiarlivosti. <sup>59</sup>Boh to počul, rozhneval sa a úplne zavrhol Izrael. (Ž 78,58.59)

> <p></p>
> <sup>1</sup>Kiež by ste zniesli trochu mojej nerozumnosti! Áno, znášajte ma! <sup>2</sup>Veď horlím za vás Božou horlivosťou a zasnúbil som vás jednému mužovi, aby som vás predviedol Kristovi ako čistú pannu. (2Kor 11,1.2)

**Osobné štúdium**

Boh Biblie je „súcitný Boh“. V hebrejčine sa Boh nazýva el rachum (5Moj 4,31). Výraz el znamená „Boh“ a rachum je iná forma koreňa súcitu (racham). Boh sa však nazýva nielen súcitným Bohom, ale aj Bohom žiarlivým, el kana. Ako hovorí 5Moj 4,24: „Hospodin, tvoj Boh, je stravujúci oheň, žiarlivý Boh [el kana].“ (Pozri aj 5Moj 6,15; Joz 24,19 a Nah 1,2.)

`Jednou z charakteristík, ktorými apoštol Pavol opisuje lásku, je, že „láska nezávidí“ (1Kor 13,4). Grécke sloveso zéloó sa dá preložiť aj ako „nežiarli“. Ako teda rozumieť výroku, že Boh je „žiarlivý Boh“? Preštuduj si verš 2Kor 11,2 a uvažuj nad nevernosťou Božieho ľudu v dejinách (pozri napríklad Ž 78,58.59). Ako nám pomáhajú tieto texty pochopiť koncept Božej „žiarlivosti“?`

Božia „žiarlivosť“ zostáva často nepochopená. Ak niekoho označíme ako „žiarlivca“, takmer určite to nemyslíme ako kompliment. Pojem žiarlivosť má v mnohých jazykoch hlavne negatívne konotácie. V Biblii však žiarlivosť Boha nemá žiadny negatívny význam. Ide o vyjadrenie spravodlivej vášne milujúceho manžela pre výhradný vzťah so svojou manželkou.

Hoci existuje taký typ žiarlivosti, ktorý je v rozpore s láskou (1Kor 13,4), podľa 2Kor 11,2 existuje aj dobrá a spravodlivá „žiarlivosť“ („horlivosť“). Pavol o nej hovorí ako o „Božej horlivosti“ (2Kor 11,2). Božia horlivosť (vo význame žiarlivosti“) je vždy spravodlivá a lepšie by sa dala vyjadriť ako Božia vášnivá láska k svojmu ľudu.

Božia vášeň (kana) pre svoj ľud pramení z Jeho hlbokej lásky k nemu. Boh túži po výlučnom vzťahu so svojím ľudom. On jediný má byť ich Bohom. Napriek tomu je Boh často zobrazovaný ako opovrhnutý milenec, ktorého láska nie je opätovaná (pozri Ozeáš 1–3; Jer 2,2 a Jer 3,1–12). Božia „žiarlivosť“ alebo „vášeň“ je teda reakciou na neveru a konanie hriešnikov. Božej žiarlivosti (alebo „vášnivej láske“) chýbajú negatívne konotácie ľudskej žiarlivosti. Nikdy to nie je závisť, ale vždy správna, spravodlivá vášeň pre výhradný vzťah s Jeho ľudom a pre dobro tohto ľudu.

**Aplikácia**

`Ako sa môžeme naučiť prežívať ten istý druh dobrej „žiarlivosti“ voči druhým, aký Boh prejavuje voči nám?`