---
title:  Viac než materská láska
date:  19/01/2025
---

> <p></p>
> Ako sa otec zmilúva nad synmi, tak sa Hospodin zmilúva nad tými, čo sa ho boja. (Ž 103,13)

> <p></p>
> Či môže zabudnúť žena na svoje nemluvňa a nezľutovať sa nad synom svojho lona? Keby aj na neho zabudla, ja na teba nezabudnem. (Iz 49,15)

> <p></p>
> Či nie je Efrajim mojím drahým synom alebo roztomilým dieťaťom? Kedykoľvek hovorím proti nemu, musím si ho pripomínať, preto sa moje vnútro kvôli nemu chveje, musím sa nad ním zmilovať,“ znie výrok Hospodina. (Jer 31,20)

**Osobné štúdium**

Snáď najväčšia láska, s ktorou máme ako ľudia skúsenosť, je láska rodiča k dieťaťu. Biblia často používa obrazy vzťahu rodič-dieťa na zobrazenie úžasného Božieho súcitu s ľuďmi, pričom zdôrazňuje, že Boží súcit je exponenciálne väčší ako ten najhlbší a najkrajší ľudský prejav tej istej emócie.

`Čo hovoria úvodné texty o povahe a hĺbke Božieho súcitu?`

`Ž103,13`

`Iz 49,15`

`Jer 31,20`

Podľa týchto veršov sa k nám Boh správa ako k svojim milovaným deťom, miluje nás ako dobrí rodičia milujú svoje deti. Ale ako ukazuje text Iz 49,15, dokonca aj ľudská matka môže zabudnúť na svoje nemluvňa alebo sa nezľutovať „nad synom, ktorého zrodila“ (SSV). Boh však nikdy nezabudne na svoje deti a Jeho súcit nikdy nesklame (Plač 3,21.22).

Predpokladá sa, že hebrejský výraz racham, ktorý sa tu a v mnohých iných textoch opisujúcich hojnú Božiu súcitnú lásku prekladá ako „zľutovanie“ alebo „milosrdenstvo“, pochádza z hebrejského výrazu pre maternicu (rechem). Teológovia na základe toho poznamenávajú, že Boží súcit je podobný láske matky k dieťaťu, ktoré nosí pod srdcom. Táto Božia láska je v skutočnosti nepredstaviteľne väčšia ako akýkoľvek ľudský súcit, dokonca aj súcit matky s novorodencom.

Podľa Jeremiáša sa Boh na ľud zmluvy pozerá ako na „drahého syna“ a „roztomilé dieťa“ (Jer 31,20) napriek tomu, že sa proti Nemu ľudia často búrili a zarmucovali Ho. Boh vyhlasuje: „moje vnútro [sa] kvôli nemu chveje“ a „istotne sa zľutujem nad ním“ (Roh). Výraz preložený ako „zmilujem sa“ alebo „zľutujem sa“ je už spomenutý výraz použitý pre Boží súcit (racham). Za povšimnutie stojí aj slovné spojenie „moje vnútornosti [sú] hlboko znepokojené za neho“ (Jer 31,20; Roh). Takýto odkaz na najvnútornejšie vnútro ukazuje nesmiernu hĺbku Božích emócií a Božej súcitnej lásky k Jeho ľudu. Aj napriek ľudskej nevernosti Boh naďalej udeľuje svojmu ľudu hojný súcit a bohaté milosrdenstvo, ktoré prevyšuje všetku našu predstavivosť a možné očakávania.

**Aplikácia**

`Uvedomiť si, že Boží súcit s nami je podobný súcitu milujúceho rodiča, je pre niektorých z nás hlbokou útechou. Sú však aj takí, čo majú s týmto obrazom problém, pretože ich rodič alebo rodičia neboli milujúci. Akými inými spôsobmi by sme im mohli predstaviť Boží súcit?`