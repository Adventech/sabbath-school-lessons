---
title:  Súcitný a vášnivý Boh
date:  23/01/2025
---

> <p></p>
> <sup>4</sup>Láska je trpezlivá, láska je dobrotivá, nezávidí, láska sa nevystatuje a nenadúva; <sup>5</sup>nespráva sa neslušne, nehľadá svoj prospech, nerozčuľuje sa, nepočíta krivdy; <sup>6</sup>neraduje sa z neprávosti, ale raduje sa z pravdy; <sup>7</sup>všetko znáša, všetko verí, všetko dúfa a všetko vydrží. <sup>8</sup>Láska nikdy nezanikne; proroctvá sa pominú, jazyky umĺknu, poznanie bude prekonané. (1Kor 13,4–8)

**Osobné štúdium**

Boh Biblie je súcitný a vášnivý a tieto božské emócie sú naplno vyjadrené v Ježišovi Kristovi. Boh je láskavý a súcitný (pozri Iz 63,9; Heb 4,15), hlboko zasiahnutý bolesťami svojho ľudu (Sud 10,16; Luk 19,41) a ochotný počuť, odpovedať a utešiť (Iz 49,10.15; Mat 9,36; 14,14).

`Akým spôsobom nás úvodný text (1Kor 13,4–8) vyzýva, aby sme zrkadlili Božiu súcitnú a úžasnú lásku v našich vzťahoch s druhými?`

Túžime byť vo vzťahu s ľuďmi, ktorí sú príkladom lásky opísanej v 1Kor 13,4–8. Ale ako často sa snažíme stať sa takouto osobou pre ostatných? Nemôžeme sa sami od seba stať trpezlivými a láskavými, nemôžeme sa prinútiť nezávidieť, nebyť namyslení, hrubí alebo nehľadať len svoj prospech. Nemôžeme v sebe zhromaždiť lásku, ktorá „všetko znáša, všetko verí, všetko dúfa a všetko vydrží“ a ktorá „nikdy nezanikne“ (1Kor 13,7.8). Takáto láska sa môže v našom živote prejaviť len ako ovocie Svätého Ducha. A chváľme Boha, že Svätý Duch vlieva Božiu lásku do sŕdc tých, ktorí sú vierou v Kristovi Ježišovi (Rim 5,5)!

Akými praktickými spôsobmi môžeme vďaka Božej milosti a moci Svätého Ducha reagovať na Božiu hlboko emotívnu, ale vždy dokonale spravodlivú a racionálnu lásku a zrkadliť ju? (1) Tou najlepšou odpoveďou je, že máme uctievať Boha, ktorý je láska. (2) Mali by sme reagovať na Božiu lásku aktívnym prejavovaním súcitu a dobrotivej lásky voči druhým. Nemali by sme sa len uspokojiť s našou kresťanskou vierou, ale mali by sme aktívne potešovať iných. (3) A napokon, mali by sme uznať, že svoje srdce nemôžeme zmeniť, ale že ho môže zmeniť iba Boh.

Prosme teda Boha, aby nám dal nové srdce pre Neho a pre druhých – čistú a očisťujúcu lásku, ktorá pozdvihne to, čo je dobré, a odstráni z nášho vnútra všetko zlé a sebecké.

Nech sú slová apoštola Pavla aj našou modlitbou: „Nech vás Pán zveľadí a obohatí vašou vzájomnou láskou aj takou láskou k všetkým, akú máme my k vám. Nech posilní vaše srdcia, aby ste boli bez úhony vo svätosti pred naším Bohom a Otcom, keď príde náš Pán Ježiš so všetkými svojimi svätými. Amen.“ (1Tes 3,12.13)

**Aplikácia**

`Prečo je „zomrieť“ sebe, vlastnému sebectvu a skazenosti našich prirodzených sŕdc jediným spôsobom, ako odhaliť Boží druh lásky? Aké rozhodnutia môžeme urobiť, aby sme vedeli „zomrieť“ touto smrťou?`