---
title:  Podnety na zamyslenie
date:  24/01/2025
---

V knihe Myšlienky z vrchu blahoslavenstiev si prečítajte kapitolu „Blahoslavenstvá“ (MB 6–44; MVB 16–50).

„Tí, čo si uvedomujú svoju veľkú duchovnú chudobu a cítia, že v nich nie je nič dobré, môžu pohľadom upretým na Ježiša dosiahnuť spravodlivosť a duchovnú silu. Kristus povedal: Poďte ku mne všetci, ktorí sa namáhate a ste preťažení! (Mat 11,28). Vyzýva vás, aby ste svoju chudobu vymenili za bohatstvo jeho milosti. Božiu lásku si nijako nezasluhujeme, ale náš obhajca Kristus ju zasluhuje a môže spasiť všetkých, ktorí k nemu prichádzajú. Nech ste v minulosti prežili čokoľvek, nech je vaša prítomnosť akokoľvek tiesnivá, ak sa rozhodnete ísť ku Kristovi takí slabí, bezmocní a zúfalí, akí práve ste, náš súcitný Spasiteľ vám vyjde zďaleka v ústrety, privinie vás do svojho láskyplného náručia a zaodeje rúchom svojej spravodlivosti. Predstavuje nás svojmu Otcovi oblečených v bielom odeve svojej povahy. Prihovára sa za nás u Boha: Ja som zaujal miesto tohto hriešnika. Nehľaď, Otče, na toto zblúdené dieťa, ale na mňa! Aj keď nás satan tvrdo obviňuje z hriechu a pokladá nás za svoju korisť, Kristova krv nás obhajuje oveľa presvedčivejšie.“ (MB 8.9; MVB 17)

**Námety na spoločné uvažovanie**

`Vo vyššie uvedenom citáte sa hovorí, ako nás Ježiš predstavuje Otcovi: „Predstavuje nás svojmu Otcovi oblečených v bielom odeve svojej povahy.“ Nezáleží na tom, ako veľmi sme niekedy sklamaní z našich chýb a nedostatkov, alebo ako nevieme druhým preukázať lásku, ktorú na nás vylieva Boh. Dôležité je, aby sme sa vždy znova vracali k úžasnej správe, že Otec nás prijíma, pretože Ježiš „nás predstavuje svojmu Otcovi oblečených v bielom odeve svojej povahy“. Prečo je dôležité si to pripomínať?`

`Predstavte si, ako sa musela cítiť skutočná matka v prípade dvoch žien, ktoré predstúpili pred Šalamúna v spore o dieťa? Uvažujte nad jazykom emócií opísaných v 1Kráľ 3,26. V čom nám tento verš pomáha pochopiť opis Božích emócií vo vzťahu k Jeho ľudu v Oz 11,8?`

`V evanjeliách sme videli, že Ježiša sa veľmi často dotýkali potreby ľudí. Čo vtedy robil? Konal tak, aby reagoval na tieto potreby. Aké sú praktické spôsoby, ktorými ako jednotlivci alebo možno ako spoločenstvo môžete naplniť potreby tých, ktorí túžia po úteche a povzbudení?`

Západ slnka: 16.26