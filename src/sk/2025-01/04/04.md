---
title:  Ježišov súcit
date:  21/01/2025
---

> <p></p>
> Pri pohľade na zástupy mu ich prišlo ľúto, lebo boli zbedačení a sklesnutí ako ovce bez pastiera. (Mat 9,36)

**Osobné štúdium**

V Novej zmluve sa na zobrazenie Božieho súcitu používa rovnaký druh obrazov ako v Starej. Apoštol Pavol hovorí, že Boh je „Otec milosrdenstva a Boh všetkej útechy“ (2Kor 1,3). Ďalej Pavol vysvetľuje, že Boh je „bohatý na milosrdenstvo“ a vykupuje ľudí „pre svoju nesmiernu lásku, ktorou nás miluje“ (Ef 2,4; SSV).

V rôznych podobenstvách Kristus na zobrazenie Otcovho súcitu opakovane používa výrazy vnútorne strhujúcich emócií (Mat 18,27; Luk 10,33; Luk 15,20). A ten istý jazyk, ktorý zobrazuje Boží súcit v Starej a Novej zmluve, sa používa aj v evanjeliách na zobrazenie Ježišových súcitných reakcií na tých, ktorí sú v núdzi.

`Ako tieto verše osvetľujú spôsob, ako na Krista pôsobila ťažká situácia ľudí?`

`Mat 9,36`

`Mat 14,14`

`Mar 1,41`

`Mar 6,34`

`Luk 7,13`

V evanjeliách sa opakovane hovorí, že Kristus prežíval hlboký súcit s ľuďmi v núdzi alebo iných ťažkostiach. On však nielen prežíval súcit, ale aj ľuďom pomáhal a riešil ich problémy.

Áno, Ježiš nariekal nad svojím ľudom. Môžeme si živo predstaviť slzy v Kristových očiach, keď hľadí na Jeruzalem: „Koľko ráz som chcel zhromaždiť tvoje deti, ako sliepka zhromažďuje svoje kuriatka pod krídla, a nechceli ste!“ (Mat 23,37) Tu vidíme, že Kristov nárek sa v mnohom zhoduje s nárekom Boha v Starej zmluve. V skutočnosti mnohí teológovia poznamenávajú, že obraz vtáka, ktorý sa stará o svoje mláďatá, je obrazom používaným iba pre božstvo na starovekom Blízkom východe. Mnohí tu vidia narážku na obraz v 5Moj 32,11 o Bohu ako orlovi, ktorý sa vznáša nad svojimi mláďatami, chráni ich a stará sa o ne.

**Aplikácia**

`Niet väčšieho príkladu veľkej Božej súcitnej lásky k nám, ako je samotný Ježiš, ktorý sa za nás vydal v tom najväčšom prejave lásky. Kristus však nie je len dokonalým obrazom Boha. Je tiež dokonalým vzorom ľudstva. Ako môžeme pripodobňovať svoj život Kristovi, ktorý pomáhal a konal dobro? Ako môžeme nielen kázať o Božej láske, ale aj prejavovať túto lásku hmatateľnými spôsobmi?`