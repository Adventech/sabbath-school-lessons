---
title:  Pôvod sporu na Zemi
date:  24/02/2025
---

> <p></p>
> Boh videl, že všetko, čo utvoril, bolo veľmi dobré. Bol večer a bolo ráno, šiesty deň. (1Moj 1,31)

> <p></p>
> <sup>4</sup>No had žene povedal: „Nie, určite nezomriete! <sup>5</sup>Boh totiž vie, že v deň, keď budete z neho jesť, otvoria sa vám oči a budete ako Boh, budete poznať dobro i zlo.“ <sup>6</sup>Žena videla, že by bolo dobré jesť zo stromu, lebo strom je na pohľad lákavý a na získanie múdrosti vábivý. Vzala z jeho ovocia, jedla, potom dala aj svojmu mužovi, ktorý bol s ňou, a jedol aj on. <sup>7</sup>Obom sa otvorili oči a spoznali, že sú nahí. Splietli figové listy a urobili si zástery. (1Moj 3,4–7)

**Osobné štúdium**

V podobenstve zaznieva otázka, prečo je na poli kúkoľ, keď hospodár zasial iba dobré semeno. Paralelne s ňou zaznieva aj ďalšia otázka: Ak Boh stvoril svet úplne dobrý, ako sa tu objavilo zlo?

Podľa 1Moj 1,31 sa stvorenie Bohu podarilo a po dokončení bolo „veľmi dobré“. V 1. Mojžišovej 1 nenachádzame v Božom stvorení tejto planéty ani náznak zla. Ako sa teda zlo stalo súčasťou ľudskej skúsenosti?

`Prečítaj si text 1Moj 3,1–7. Čo sa z týchto veršov dozvedáme o spôsobe, akým sa zlo dostalo na zem? Čo to naznačuje o povahe vesmírneho sporu? (Pozri tiež Zj 12,7–9.)`

V tomto príbehu sa stretávame s klamstvami o Božom charaktere, ktoré prináša had, stotožnený so samotným diablom (ten „starý had“) v Zj 12,7–9. Had svojou otázkou nielen spochybnil Boží príkaz, ale takmer úplne ho prevrátil. Potom had priamo spochybnil Božie slová, keď Eve povedal: „Nie, určite nezomriete!“ (1Moj 3,4)

Z hadovho tvrdenia je zrejmé, že niekto určite klame. Ale kto? Had alebo Boh? Eva teraz stála pred rozhodnutím, či uverí Božím slovám, alebo tomu, čo jej tu predložil had.

Písmo nám ukazuje, že povaha konfliktu sa týka predovšetkým toho, čomu a komu máme veriť. To samo osebe neodmysliteľne súvisí s láskou. Naše presvedčenie o konkrétnom človeku a o tom, aký je a či sa mu dá dôverovať, má hlboký vplyv na to, či ho budeme milovať a veriť jemu a jeho slovám.

**Aplikácia**

`Prečítaj si znova 1Moj 3,15. Božie slová adresované hadovi, ktorému má potomstvo ženy, odkazujúce na Mesiáša, rozdrviť hlavu, sa často označuje ako prvé evanjelium (protoevanjelium) zaznamenané v Písme. Ako táto správa posilňuje realitu veľkého sporu? Akú nádej nám prináša tento text?`