---
title:  „Ak sa mi budeš klaňať“
date:  26/02/2025
---

> <p></p>
> <sup>8</sup>Nato ho diabol vzal na veľmi vysoký vrch, ukázal mu všetky kráľovstvá sveta a ich slávu <sup>9</sup>a povedal mu: „Toto všetko ti dám, ak padneš predo mnou a budeš sa mi klaňať.“ <sup>10</sup>Vtedy mu Ježiš odpovedal: „Odíď, satan! Lebo je napísané: Pánovi, svojmu Bohu sa budeš klaňať a jedine jemu budeš slúžiť.“ (Mat 4,8–10)

**Osobné štúdium**

Na satanovu snahu zmocniť sa Božieho trónu poukazujú aj oba záznamy o pokúšaní, ktorému bol Ježiš vystavený na púšti (Matúš 4 a Lukáš 4). V pozoruhodnom stretnutí Ježiša s pokušiteľom sa toho dozvedáme pomerne veľa o povahe konfliktu. V príbehu vidíme realitu veľkého sporu medzi Kristom a satanom, hoci je vykreslená len stručne a v náznakoch.

`Prečítaj si text Mat 4,1–11. Ako tento príbeh odhaľuje realitu veľkého sporu medzi Kristom a satanom?`

Duch „viedol“ Ježiša na púšť s jasným zámerom, aby ho tam „diabol pokúšal“ (Mat 4,1). Pred týmto stretnutím sa Ježiš štyridsať dní postil. Keď teda prišiel diabol, pokúšal Ježiša, aby premenil kamene na chlieb, čím útočil na Ježišov nemalý hlad. Ale Ježiš čelil tomuto pokušeniu Písmom a satanova lesť nezabrala.

Potom, v snahe prinútiť Ježiša k trúfalému konaniu, diabol dotieral na Ježiša, aby sa hodil dolu z vrcholu chrámu. Satan prekrútil Písmo, aby naznačil, že ak by bol Ježiš skutočne Božím Synom, anjeli by ho ochránili. Ježiš však odmietol takýto pokrútený výklad Písma a pokušeniu sa ubránil.

Tretie pokušenie jasne odhaľuje, čo sa diabol snažil dosiahnuť. Chcel, aby ho Ježiš uctieval. Satan sa pokúšal privlastniť si uctievanie, ktoré patrí jedine Bohu.

Aby to urobil, ukázal Ježišovi „všetky kráľovstvá sveta a ich slávu“, a potom Ho vyzval: „Toto všetko ti dám, ak padneš predo mnou a budeš sa mi klaňať.“ (Mat 4,8.9) V paralelnom texte v Evanjeliu podľa Lukáša diabol dokonca tvrdí: „Tebe dám všetku túto moc a slávu, lebo patrí mne, a dám ju tomu, komu chcem.“ (Luk 4,6)

Ježiš sa opäť odvolal na Písmo, pokušeniu odolal a satan nateraz prehral vo svojom úsilí.

Vo všetkých troch prípadoch Ježiš použil Písmo na obranu pred útokmi nepriateľa.

**Aplikácia**

`Apoštol Pavol kresťanom v Efeze pripomína: „Veď náš boj nie je proti krvi a telu, ale proti kniežatstvám, mocnostiam, vládcom tohto temného sveta a proti duchom zla v nebesiach.“ (Ef 6,12) Hoci by sme nemali žiť v strachu, potrebujeme vždy pamätať na realitu boja, ktorý sa odohráva okolo nás. Prečo?`