---
title:  Povaha vesmírneho sporu
date:  27/02/2025
---

> <p></p>
> <sup>44</sup>Vaším otcom je diabol a chcete plniť žiadosti svojho otca. On bol od počiatku vrahom ľudí a nestál v pravde, lebo v ňom niet pravdy. Keď hovorí lož, hovorí z toho, čo mu je vlastné, pretože je klamár a otec lži. <sup>45</sup>Mne však neveríte, pretože ja hovorím pravdu. (Ján 8,44.45)

> <p></p>
> <sup>7</sup>Na nebi sa strhol boj. Michal a jeho anjeli bojovali proti drakovi; aj drak a jeho anjeli bojovali. <sup>8</sup>No neobstáli a nebolo už pre nich miesto v nebi. <sup>9</sup>Veľký drak, starý had, ktorý sa volá diabol a satan, zvodca celého sveta, bol zvrhnutý na zem a s ním boli zvrhnutí aj jeho anjeli. (Zj 12,7–9)

**Osobné štúdium**

Venovali sme sa už niektorým textom, ktoré odhaľujú existenciu vesmírneho sporu medzi Bohom a satanom. Ako je však takýto konflikt vôbec možný? Ako by sa mohol niekto postaviť proti všemohúcemu Bohu? Ak by sa vesmírny spor týkal len a len moci, skončil by sa skôr, ako sa začal. Jeho podstata však spočíva v niečom inom. Písmo skutočne ukazuje, že konflikt je sporom o Boží charakter. Diabol Boha ohovára a obviňuje Ho, že (okrem iného) nie je dokonale dobrý a milujúci. Takéto tvrdenia nemožno poraziť mocou ani násilím. Na vyriešenie takéhoto sporu je potrebný čas, aby sa preukázal rozdiel medzi osobami, ktoré sú v spore.

„Kým Boh mohol voči hriechu uplatniť len spravodlivosť a pravdu, satan mohol používať také prostriedky, aké Boh použiť nemôže – lichotenie a lož. Snažil sa sfalšovať Božie slovo a nesprávne vykladať anjelom zámery Božej vlády. Obvinil Boha, že je nespravodlivý, keď nebešťanom dáva zákony a nariadenia a keď od stvorených bytostí žiada podriadenosť a poslušnosť, aby mohol zvrchovane vládnuť. Preto bolo treba obyvateľom neba i všetkým svetom jasne ukázať, že Božia vláda je spravodlivá a Boží zákon dokonalý. Satan budil zdanie, že sa snaží obhajovať dobro vesmíru. Všetci mali pochopiť, aká je jeho skutočná povaha a o čo mu ide. Musel dostať čas, aby sa sám prejavil svojím zlým pôsobením.“ (GC 498; ZTDS 337.338)

`Čo prezrádzajú uvedené pasáže o charaktere diabla a jeho stratégii?`

`Ján 8,44.45`

`Zj 12,7–9`

Diabol mal od začiatku jasný plán: snažil sa prinútiť stvorené bytosti, aby uverili, že Boh v skutočnosti nie je spravodlivý a milujúci a že Jeho zákon ich utláča a ubližuje im. Niet divu, že Ježiš hovorí o diablovi, že je „klamár a otec lži“ (Ján 8,44). Naproti tomu Ježiš prišiel, aby „vydal svedectvo pravde“ (Ján 18,37). Prišiel sa otvorene postaviť voči klamstvám a ohováraniu satana, aby porazil a nakoniec úplne zničil diabla a jeho moc (1Ján 3,8; Heb 2,14).

Zjavenie identifikuje satana ako (1) „starého hada“, (2) ako toho, kto na nebeskom súde obviňuje Boží ľud, a (3) ako „veľkého draka“, ktorý zvádza celý svet (Zj 12,9.10). Grécke slovo diabolos preložené ako „diabol“ znamená doslova „ohovárač“ či „nactiutŕhač“. Aj to ukazuje, že povaha konfliktu súvisí s dôverou, vrátane dôvery v to, aký je skutočný charakter Boha.

**Aplikácia**

`Ako ty sám vnímaš Boží charakter? Ako je to s tvojou dôverou v Jeho spravodlivosť a lásku, keď si vystavený situáciám, ktoré ťa môžu viesť k pochybnostiam?`