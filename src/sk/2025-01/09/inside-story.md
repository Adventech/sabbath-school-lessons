---
title:  Misijný príbeh
date:   28/02/2025
---

#### Neprestaň volať

_Andrew McChesney_

Matrone sa vôbec nedarilo pripojiť sa cez Zoom. „Nefunguje to,“ sťažovala sa.

Colette, ktorá čakala na druhej strane mobilného telefónu, počula, ako Matrona stále znovu dáva vstupné heslo na Zoom na počítači. V priebehu posledného týždňa sa už niekoľkokrát pokúšali takto sa spojiť. 

Veľa detí z pôvodných aljašských rodín je umiestnených v detských domovoch alebo náhradných rodinách. Matrona bola jedným z nich. Veľmi túžila zoznámiť sa s pediatričkou Colette, ktorá bývala v meste Anchorage na Aljaške a mala záujem o adopciu.

Matrona opäť skúsila napísať heslo. „Vôbec to nefunguje!“ zakričala celá zúfalá.

„To je v poriadku,“ povedala Colette.

„Nie, nie je to v poriadku! Chcem to skúsiť ešte raz,“ odvetila Matrona. Keď sa jej však stále nedarilo prihlásiť, Colette navrhla, aby si zavolali cez mobil.

Colette Reahlová je adventistka siedmeho dňa. Aj ona veľmi túžila zoznámiť sa s Matronou. Matrona pochádza z pôvodného obyvateľstva Aljašky, žila v detskom domove v meste Fairbanks a bola pripravená na adopciu. Jej detský domov je vzdialený asi 360 míľ od mesta Anchorage, v ktorom bývala Colette. 

Matrona nakoniec neochotne súhlasila, že sa teda porozprávajú cez telefón. Prvá otázka, ktorú Matrona dala Colette, znela: „Aké pravidlá platia u vás doma?“

„To je niečo, o čom by sme sa mohli porozprávať, keď k nám prídeš,“ odvetila Colette. „Ale veľmi si ceníme vzájomný rešpekt.“

Ďalšiu polhodinu Matrona kládla Colette rôzne otázky. Na konci rozhovoru povedala: „Viete o tom, že moja náhradná matka si ma plánuje adoptovať?“

Colette, ktorá pochádzala z Floridy a posledných osem rokov žila s manželom na Aljaške, o tom nevedela. Ale pomyslela si, že Matrona je veľmi zaujímavý človek. Považovala ju za silnú osobnosť. Adoptovať si ju bude určite veľké dobrodružstvo.

Zo strany Matrony to bolo inak. Vedela, že Colette by si ju chcela adoptovať, ale nechcela zažiť sklamanie. Preto sa jej vyhýbala a komplikovala ich zbližovanie. 

Colette sa jej spýtala, ako často by si mohli telefonovať. Matrona navrhla raz týždenne – v utorok. Ale keď Colette zavolala, Matrona nezdvihla. Zmenili teda čas na štvrtok a potom na sobotu.

Colette cítila, že Matronu to otravuje, ale nechápala prečo. Rozhodla sa, že jej bude volať každý týždeň bez ohľadu na to, či Matrona sa s ňou bude chcieť rozprávať alebo nie. Čím dlhšie jej volávala a dávala pociťovať bezpodmienečnú lásku, tým viac sa Matronine srdce roztápalo.

_Tento misijný príbeh dokumentuje jeden z projektov financovaných z darov poslednej trinástej soboty. Pediatrička Colette Reahlová je vo vedení zboru Bethel Cirkvi adventistov siedmeho dňa, ktorému boli určené dary v roku 2024. Ďakujeme, že pomôžete šíriť evanjelium aj prostredníctvom darov trinástej soboty v tomto štvrťroku, ktoré budú vyzbierané 29. marca. Pokračovanie príbehu na budúci týždeň._
