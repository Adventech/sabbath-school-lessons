---
title:  Vesmírny spor
date:  22/02/2025
---

### Texty na tento týždeň
Mat 13,24–27; 1Moj 1,31; Ezech 28,12–19; Iz 14,12–15; Mat 4,1–11; Ján 8,44.45

**Úvodný text**
> A položím nepriateľstvo medzi tebou a medzi ženou, medzi tvojím semenom a medzi jej semenom; ono ti rozdrtí hlavu a ty mu rozdrtíš pätu. (1Moj 3,15; Roh.)

Ústredným bodom biblickej teológie je veľký spor medzi Kristom a satanom. Myšlienka vesmírneho sporu medzi Bohom a nebeskými stvoreniami, ktoré padli a vzbúrili sa proti Nemu, je dôležitým motívom Písma (Mat 13,24–30.37–39; Zj 12,7–10). Tento koncept je súčasťou aj veľkej časti kresťanskej tradície. Napriek tomu mnohí kresťania myšlienku veľkého sporu odmietli alebo na ňu zabudli.

Tému veľkého sporu, v ktorom sa proti Božiemu kráľovstvu stavia diabol a jeho anjeli, však nemôžeme zanedbať. Ak totiž z biblického príbehu túto tému odstránime, unikne nám podstata mnohých biblických príbehov. Veď aj v samotných evanjeliách nachádzame mnoho zmienok o diablovi a démonoch, ktorí odporujú Bohu.

Od tohto týždňa budeme študovať vybrané biblické pasáže týkajúce sa veľkého sporu a budeme hľadať odpovede na nasledujúce otázky:

(1) Kde Písmo učí, že medzi Bohom a satanom existuje vesmírny spor?

(2) Aká je podľa Písma povaha konfliktu?

**Osnova lekcie**

V rámci poznávania biblického svedectva o Bohu a Jeho charaktere lásky a spravodlivosti sa dostávame k základnej téme tejto lekcie, ktorá s touto myšlienkou jasne súvisí. Budeme sa zamýšľať nad veľkým vesmírnym sporom o to, aký Boh naozaj je.

- Mat 13,25–28: „Nepriateľ“ v pozadí veľkého sporu (nedeľa)
- 1Moj 3,4–7: Počiatok sporu medzi Bohom a satanom na zemi (pondelok)
- Iz 14,12–15: Počiatok sporu medzi Bohom a satanom v nebi (utorok)
- Mat 4,8–10: Prejavy tohto sporu v Ježišovej službe (streda)
- Ján 8,44.45; Zj 12,7–9: Veľký spor o Boží charakter (štvrtok)