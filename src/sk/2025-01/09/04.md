---
title:  Pôvod sporu v nebi
date:  25/02/2025
---

> <p></p>
> <sup>12</sup>Ako si padla z neba, žiarivá zornička! Zrazený si na zemi, vládca nad národmi! <sup>13</sup>Veď v srdci si si povedal: „Do nebies vystúpim, až nad Božie hviezdy vyvýšim svoj trón, sídliť chcem na vrchu zhromaždenia, na najkrajnejšom severe. <sup>14</sup>Vystúpim do výšin oblakov, prirovnám sa k Najvyššiemu.“ <sup>15</sup>Do podsvetia si však zvrhnutý, do najhlbšej jamy. (Iz 14,12–15)

**Osobné štúdium**

Už samotný úvod prvej knihy Biblie (1. Mojžišova 1–3) ukazuje, že zlo existovalo pred pádom Adama a Evy. Hoci zlo nebolo konkrétnou realitou v Edene, „zlo“ sa ako výraz už objavilo v pomenovaní „stromu poznania dobra a zla“ (1Moj 2,9.17). Potom had obvinil Boha z klamstva, hoci v skutočnosti klamal on sám. Existencia hada (Zj 12,9) spolu s jeho klamstvom ukazuje realitu zla. A teda už v Edene pred pádom je zjavná prítomnosť zla.

`Prečítaj si text Ezech 28,12–19 vo svetle veršov 2Moj 25,19.20. Aká je povaha pádu opísanej bytosti?`

Podľa tejto pasáže sa pôvod zla a vesmírny spor začali v nebi.

Pred svojím pádom bola bytosť, ktorá sa stala známou ako satan, „zastierajúcim“ cherubom – „strážcom“. Okrem toho, že je predstavený ako cherub, bol „pečaťou dokonalosti, plný múdrosti a dokonalý v kráse“ a bol „v Božej záhrade, v Edene“ (Ez 28,12.13). Nič z toho sa nedá povedať o ľudskom kráľovi Týru (ani o žiadnom inom človeku). Na základe toho usudzujeme, že tieto verše nám dávajú nahliadnuť na realitu pádu Lucifera.

`Čo sa z úvodného textu (Iz 14,12–15) dozvedáme o pôvode veľkého sporu?`

Podľa Izaiáša 14 sa Lucifer rozhodol výšiť samého seba a pripodobniť sa Bohu. Tento verš dopĺňa to, čo sme čítali v Ezechielovi 28, že jeho srdce „spyšnelo“ pre jeho „krásu“ (Ez 28,17). Namiesto toho, aby chválil Boha za to, ako nádherne ho utvoril, v jeho srdci sa zrodilo povýšenectvo. A čo je najhoršie, Lucifer sa vo svojej pýche rozhodol ohovárať Boha a snažil sa zaujať Božie miesto. Hebrejský výraz pre „obchodovanie“ v Ezech 28,16 znamená aj „ohováranie“, čo naznačuje, ako bude satan pôsobiť proti Bohu a tiež proti nám.

**Aplikácia**

`Ako rozumieš skutočnosti, že Lucifer, ktorý padol, bol pôvodne „dokonalý vo svojich cestách odo dňa, v ktorý bol stvorený“, a to až dovtedy, kým sa v ňom nenašla „neprávosť“ (Ez 28,15)? Ako by mohla dokonalá bytosť padnúť, ak by „dokonalosť“ v sebe nezahŕňala skutočnú morálnu slobodu?`