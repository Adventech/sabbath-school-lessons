---
title:  „To urobil nepriateľ“
date:  23/02/2025
---

> <p></p>
> <sup>24</sup>Predniesol im iné podobenstvo: „Nebeské kráľovstvo je podobné človeku, ktorý na svojom poli zasial dobré semeno. <sup>25</sup>Kým však ľudia spali, prišiel jeho nepriateľ, nasial kúkoľ medzi pšenicu a odišiel. <sup>26</sup>Keď vyrástlo steblo a vyháňalo do klasu, vtedy sa ukázal aj kúkoľ.<sup>27</sup>Sluhovia prišli k hospodárovi a povedali mu: ‚Pane, či si na svoje pole nezasial dobré semeno? Kde sa potom vzal kúkoľ?‘ <sup>28</sup>On im odpovedal: ‚To urobil nepriateľ.‘ Sluhovia sa ho spýtali: ‚Chceš, aby sme išli a vyzbierali ho?‘“ (Mat 13,25–28)

**Osobné štúdium**

`Ako nám podobenstvo o kúkoli medzi pšenicou pomáha pochopiť zlo v našom svete? (Mat 13,24–27)`

Ježiš rozpráva príbeh o hospodárovi, ktorý na svojom poli zasial len dobré semeno. Medzi pšenicou však vyrastá kúkoľ. Keď to jeho sluhovia videli, pýtali sa ho, kde sa kúkoľ vzal (Mat 13,27). Je to podobné ako dnes často kladená otázka týkajúca sa problému zla: Ak Boh stvoril svet úplne dobrý, prečo je v ňom zlo?

`Prečítaj si text Mat 13,28–30 vo svetle Kristovho vysvetlenia v Mat 13,37–40. Čo sa z týchto veršov dozvedáme o povahe vesmírneho sporu?`

Hospodár odpovedá na otázku svojich sluhov slovami: „To urobil nepriateľ.“ (Mat 13,28) Ježiš neskôr identifikuje toho, „kto seje dobré semeno“, ako „Syna človeka“, ktorým je sám Ježiš (Mat 13,37). Ďalej vysvetľuje, že „pole je svet“ (Mat 13,38) a „nepriateľ“, ktorý nasial kúkoľ, je „diabol“ (Mat 13,39). Ide o jasnú ilustráciu vesmírneho sporu medzi Kristom a satanom. Prečo je na svete zlo? Zlo je výsledkom pôsobenia nepriateľa (diabla), ktorý sa stavia proti pánovi. „To urobil nepriateľ.“ (Mat 13,28)

Takáto odpoveď však u sluhov vyvolala nasledujúcu otázku: „Chceš, aby sme išli a vyzbierali ho?“ Veď prečo nevykoreniť zlo okamžite? Pán im však odpovedal: „Nie! Aby ste pri zbieraní kúkoľa nevytrhali súčasne aj pšenicu. Nechajte oboje rásť spolu až do žatvy.“ (Mat 13,29.30; porovnaj s Mar 4,29). Podľa podobenstva Boh napokon skoncuje so zlom, ale jeho predčasné vykorenenie by malo za následok nezvratné vedľajšie škody, ktoré by ublížili dobru.

**Aplikácia**

`Aké nebezpečenstvo by hrozilo pri snahe „vytrhať kúkoľ z pšenice“ už teraz? Prečo to zároveň neznamená jednoducho ignorovať zlo, s ktorým sa stretávame?`