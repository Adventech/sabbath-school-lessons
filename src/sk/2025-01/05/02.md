---
title:  Zarmútený zlom
date:  26/01/2025
---

> <p></p>
> <sup>19</sup>Reptali proti Bohu a hovorili: „Môže Boh prestrieť stôl na púšti? <sup>20</sup>Skalu síce udrel tak, že tiekli vody a prúdili potoky, no môže dať aj chlieb a svojmu ľudu pripraviť aj mäso?“ <sup>21</sup>Počul to Hospodin a rozhneval sa; vzplanul oheň proti Jákobovi, hnev vyšľahol aj proti Izraelovi, <sup>22</sup>lebo nedôverovali Bohu, nedúfali v jeho pomoc. (Ž 78,19–22)

**Osobné štúdium**

Boh Biblie miluje spravodlivosť a nenávidí zlo. Hriech a zlo u Neho vzbudzujú zápal, oduševnenie prejavené v prospech utláčaných, ponižovaných a zneužívaných, a to aj v prípadoch, keď zlo ovplyvňuje priamo jeho vykonávateľa. Boh nenávidí zlo, pretože zlo vždy ubližuje Jeho stvorenstvu, aj keď si ho zapríčiňuje samo. V biblických príbehoch je Boh opakovane popudzovaný na hnev tým, čo teológovia označujú ako kolobeh vzbury. Tento cyklus prebieha nasledovne:

- 	Ľudia sa búria proti Bohu a páchajú zlo, niekedy až nevysloviteľné zverstvá, ktoré sú ohavnosťou v očiach Hospodina (napríklad detské obety).

- 	Boh sa vzďaľuje, čo je následok rozhodnutia ľudí.

- 	Ľud prežíva útlak zo strany cudzích národov.

- 	Ľudia volajú k Bohu a prosia o vyslobodenie.

- 	Boh milostivo vyslobodzuje svoj ľud.

- 	Ľudia sa opäť búria proti Bohu, často ešte ohavnejšie ako predtým.

Ako reaguje Boh na tento kolobeh neslýchaného zla a do očí bijúcej neviery? Skláňa sa k svojmu ľudu s nekonečnou vernosťou, dlhotrvajúcou zhovievavosťou, úžasnou milosťou a hlbokým súcitom.

`Prečítaj si Žalm 78. Čo sa v texte dozvedáme o Božej reakcii na opakované vzbury Jeho ľudu?`

Podľa Biblie sú láska a spravodlivosť prepojené. Boží hnev je náležitou odpoveďou lásky na zlo, pretože zlo vždy zraňuje niekoho, koho Boh miluje. V Písme nenachádzame žiadnu zmienku o tom, že by sa Boh na niekoho hneval svojvoľne alebo nespravodlivo.

A zatiaľ čo Boží ľud Ho opakovane opúšťal a zrádzal, Boh po stáročia trpezlivo prejavoval súcit nad všetky rozumné očakávania (Neh 9,7–33), čím ukazoval nevyspytateľnú hĺbku svojho dlhotrvajúceho súcitu a milosrdnej lásky. „On však bol milosrdný, odpúšťal vinu, nedopustil záhubu, často odvracal svoj hnev, neprejavil všetku svoju prchkosť.“ (Ž 78,38)

**Aplikácia**

`Zrejme máš skúsenosť s hnevom nad tým, keď sa niekomu dialo bezprávie, príkorie alebo iné zlo. Ako ti táto emócia pomáha lepšie pochopiť Boží hnev voči zlu?`