---
title:  Spravodlivé rozhorčenie
date:  28/01/2025
---

> <p></p>
> <sup>13</sup>Blížila sa židovská Veľká noc a Ježiš vystúpil do Jeruzalema. <sup>14</sup>V chráme našiel tých, čo predávali dobytok, ovce a holuby, i peňazomencov, čo tam sedeli. <sup>15</sup>Urobil si z povrazov bič a všetkých vyhnal z chrámu, aj ovce a dobytok. Peňazomencom rozhádzal mince a poprevracal stoly <sup>16</sup>a tým, čo predávali holuby, povedal: „Odneste to odtiaľto! Nerobte tržnicu z domu môjho Otca!“ <sup>17</sup>Tu si jeho učeníci spomenuli, že je napísané: Horlivosť za tvoj dom ma stravuje. (Ján 2,13–17)

**Osobné štúdium**

Hoci existuje veľa nevhodných foriem hnevu, z Biblie sa dozvedáme, že existuje „spravodlivé rozhorčenie“.

Predstavme si matku, ktorá sleduje svoju trojročnú dcéru, ako sa hrá na ihrisku, a potom zrazu na jej dcéru zaútočí neznámy muž. Nemala by sa hnevať? Samozrejme. Hnev je za takýchto okolností správnou reakciou lásky. Tento príklad nám pomáha pochopiť Božie „spravodlivé rozhorčenie“.

`Prečítaj si texty Mat 21,12.13 a Ján 2,13–17. Čo sa z Ježišovej reakcie na zneužívanie chrámu dozvedáme o Božom hneve na zlo?`

V uvedených prípadoch Ježiš prejavuje „zbožnú horlivosť“ a „spravodlivé rozhorčenie“ voči tým, ktorí považovali Boží chrám za obyčajnú stavbu a premenili ho na „pelech lotrov“. To všetko preto, aby zneužili vdovy, siroty a chudobných (Mat 21,13; porovnaj s Ján 2,16). Chrám a bohoslužby, ktoré mali predstavovať a zjavovať Božie milostivé odpustenie a očistenie hriešnikov, sa namiesto toho používali na okrádanie a utláčanie tých najzraniteľnejších. Nemal sa Ježiš hnevať na takúto ohavnosť?

Texty Mar 10,13.14 a Mar 3,4.5 ponúkajú ďalšie príklady Ježišovho spravodlivého rozhorčenia. Keď ľudia k Nemu prinášali malé deti a „učeníci dohovárali tým, ktorí ich donášali“ (Roh.), Ježiš sa „rozhorčil“ a povedal im: „Nechajte deti prichádzať ku mne a nebráňte im, lebo takým patrí Božie kráľovstvo.“ (Mar 10,13.14)

Keď farizeji vyčkávali, aby mohli obviniť Ježiša z porušenia soboty tým, že počas nej uzdravoval, Ježiš sa ich opýtal: „Je dovolené v sobotu robiť dobre alebo zle, život zachrániť alebo zničiť?“ (Mar 3,4) „Vtedy si ich s hnevom premeral a zarmútený nad ich bezcitným srdcom“ pred ich očami uzdravil človeka s ochrnutou rukou (Mar 3,5). Kristov hnev je tu spojený so smútkom nad tvrdosťou ľudského srdca. Z Jeho strany ide o spravodlivý hnev lásky. Ide o rovnaký hnev, aký je pripisovaný Bohu v Starej zmluve. Prečo by sa láska nemala znepokojovať nad zlom, ktoré ubližuje predmetu tejto lásky?

**Aplikácia**

`Prečo by sme si mali dať pozor na to, aby sme sa nesnažili ospravedlniť sebecký hnev ako „spravodlivé rozhorčenie“? Prečo je ľahké skĺznuť do takéhoto konania? Ako sa pred ním môžeme chrániť?`