---
title:  Boh je pomalý do hnevu
date:  27/01/2025
---

> <p></p>
> <sup>1</sup>Jonáš to pokladal za veľmi zlé a nahneval sa. <sup>2</sup>Potom sa modlil k Hospodinovi: „Ach, Hospodin, či som to nepovedal, kým som bol vo svojej krajine? Preto som chcel predtým ujsť do Taršíša, lebo som vedel, že ty si Boh milostivý, ľútostivý, zhovievavý a bohatý v dobrote. Ty oľutuješ pohromu. <sup>3</sup>Tak teda, Hospodin, vezmi mi život, lebo je pre mňa lepšie zomrieť ako žiť.“ <sup>4</sup>Hospodin sa ho spýtal: „Či je to správne, že si sa rozhneval?“ (Jon 4,1–4)

**Osobné štúdium**

Boh sa hnevá na zlo, pretože Boh je láska. Boh je taký súcitný a milostivý, že prorok Jonáš dokonca pokarhal Boha za to, že je až príliš milosrdný!

`Zamyslime sa nad príbehom Jonáša a nad jeho reakciou na Božie milosrdné odpustenie Ninivčanom v Jon 4,1–4. Čo sa z tohto príbehu dozvedáme o Jonášovi a o Bohu? (Pozri tiež Mat 10,8.)`

Jonášova reakcia na Božie milosrdenstvo vypovedá o dvoch dôležitých skutočnostiach:

(1) Jonášova reakcia poukazuje na prorokovu bezcitnosť a jeho nedostatok súcitu. Tak veľmi nenávidel Asýrčanov za to, čo urobili Izraelu, že nechcel, aby im Boh prejavil nejaké milosrdenstvo. Aké ponaučenie pre nás! Musíme byť opatrní a chrániť sa pred takýmto postojom, nech je akokoľvek pochopiteľný. Zo všetkých ľudí by tí, ktorí prijali Božiu milosť, mali najviac pochopiť a uznať, že milosť je naozaj nezaslúžená. To by ich potom malo viesť k prejavom milosti a milosrdenstva voči iným.

(2) Jonášova reakcia na Božie milosrdenstvo potvrdzuje, že podstatou Božieho charakteru je práve Jeho súcit a milosť. Jonáš dobre poznal Božie milosrdenstvo. Vedel, že Hospodin ustúpi od vynesenia súdu nad Ninive práve preto, že je „milostivý, ľútostivý, zhovievavý a bohatý v dobrote“ (Jon 4,2). Boh koná spravodlivo a milosrdne so všetkými ľuďmi a národmi.

Hebrejský výraz preložený ako „zhovievavý“, „trpezlivý“ (SVV) či „dlho zhovievajúci“ (Roh.) sa dá doslovne preložiť ako „dlhý nos“. Hebrejské ustálené slovné spojenie vyjadruje hnev metaforicky ako nos a dĺžka nosa obrazne ukazuje, ako dlho trvá, kým sa človek nahnevá.

Odkazy na Boha ako toho s „dlhým nosom“ potom vyjadrujú, že Boh je zhovievavý, trpezlivý a pomalý do hnevu. Mnohí z nás sa vedia nahnevať či „vytočiť“ veľmi rýchlo. Boh je však nesmierne zhovievavý a trpezlivý a udeľuje milosť slobodne a v hojnosti, no bez toho, aby ospravedlňoval hriech alebo zatváral oči pred nespravodlivosťou. Namiesto toho sám Boh robí zmierenie za hriech a zlo prostredníctvom kríža, aby mohol byť spravodlivý a zároveň ospravedlnil tých, ktorí v Neho veria (Rim 3,25.26).

**Aplikácia**

`Stalo sa ti niekedy, že si nepreukázal milosrdenstvo alebo milosť niekomu, kto ti ublížil? Ako si najlepšie zapamätáš, čo pre teba Boh urobil, aby si sa stal láskavejším k druhým v reakcii na hojnú milosť, ktorú ti Boh preukázal? Ako môžeme my sami preukazovať milosrdenstvo a milosť bez toho, aby sme schvaľovali hriech alebo umožnili zneužívanie či útlak?`