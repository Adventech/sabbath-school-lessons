---
title:  Boha neteší súženie
date:  29/01/2025
---

> <p></p>
> Potom však, keď naši praotcovia popudili k hnevu Boha nebies, vydal ich do rúk babylonského kráľa, Chaldejca Nebukadnesara, ktorý zbúral tento chrám a ľud presídlil do Babylona. (Ezd 5,12)

> <p></p>
> <sup>24</sup>Odplatím Babylonu a všetkým obyvateľom Chaldejska všetko ich zlo, ktoré popáchali na Sione, pred vašimi očami,“ znie výrok Hospodina. <sup>25</sup>„Pozri, som proti tebe, vrch nivočenia,“ znie výrok Hospodina, „ktorý nivočíš celú zem. Vystriem svoju ruku proti tebe, zrútim ťa zo skál a urobím ťa vypáleným vrchom. ... <sup>44</sup>Navštívim Béla v Babylone a vytiahnem mu z úst, čo prehltol. Nebudú sa viac k nemu hrnúť národy, hradba Babylona padne.“ (Jer 51,24.25.44)

**Osobné štúdium**

V celej Biblii Boh opakovane prejavuje svoj zápal v prospech utláčaných a ponižovaných. Veľmi jasne vyjadruje svoje náležité „spravodlivé rozhorčenie“ voči prenasledovateľom a utláčateľom. Keby nebolo zla, Boh by sa nehneval. Jeho hnev je vždy namierený len proti tomu, čo škodí Jeho stvoreniu.

Podľa textu Plač 3,32.33 Boh neubližuje „z rozmaru“ (doslova Boh neubližuje „zo svojho srdca“; Roh.). Nechce odsúdiť zločincov, ale láska si v konečnom dôsledku vyžaduje spravodlivosť.

Táto pravda je ilustrovaná tým, ako dlho Boh odpúšťal svojmu ľudu a opakovane mu dával príležitosti na pokánie a zmierenie s Ním. Znovu a znovu prostredníctvom prorokov Hospodin volal k svojmu ľudu, ale oni odmietli počúvať (pozri Jer 35,14–17 a Ž 81,12–15).

`Porovnaj úvodné verše a uvažuj nad nimi (Ezd 5,12 a Jer 51,24.25.44). Čo sa z nich dozvedáme o súde, ktorý prišiel na Jeruzalem prostredníctvom Babylona? (Pozri tiež 2 Par 36,16.)`

Podľa Ezdráša 5, keď ľudia vytrvalo a bez pokánia provokovali Boha na hnev, ten nakoniec poodstúpil a „vydal“ ľud „do rúk babylonského kráľa, Chaldejca Nebukadnesara“ (Ezd 5,12). Ale Hospodinov „prchký hnev“ vzplanul, až keď už pre Jeho ľud „nebolo lieku“ (2Par 36,16). Boh neskôr odsúdil Babylon za neprimeranú skazu, ktorú spôsobil Judsku (Jer 51,24.25.44; porovnaj so Zach 1,15).

Aj mnohé ďalšie súdy, za pôvodcu ktorých Písmo označuje Boha, sú vysvetlené ako prípady, keď Boh „vydáva“ ľudí do rúk ich nepriateľov (Sud 2,13.14; Ž 106,41.42) v súlade s rozhodnutiami ľudí opustiť Hospodina a slúžiť „bohom“ iných národov (Sud 10,6–16; 5Moj 29,24–26). Boží hnev proti zlu, ktorý napokon raz a navždy vyvrcholí vykorenením všetkého zla, vyviera z Jeho lásky ku všetkým a z Jeho túžby po konečnom dobre vesmíru. Veď celý vesmír je zatiahnutý do problému hriechu, vzbury a zla.

**Aplikácia**

`Povedali sme si, že Boh netúži a nechce nikoho odsúdiť. Ako toto poznanie ovplyvňuje tvoje chápanie Božieho hnevu a rozhorčenia? Ak je Boh „pomalý do hnevu“, nemali by sme byť trpezlivejší a zhovievavejší voči ľuďom okolo nás? Ako môžeme zaujať rovnaký postoj a zároveň chrániť obete neprávosti a starať sa o ne?`