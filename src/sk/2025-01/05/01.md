---
title:  Hnev Božej lásky
date:  25/01/2025
---

### Texty na tento týždeň
Žalm 78; Jon 4,1–4; Mat 10,8; Mat 21,12.13; Jer 51,24.25; Rim 12,17–21

**Úvodný text**
> On však bol milosrdný, odpúšťal vinu, nedopustil záhubu, často odvracal svoj hnev, neprejavil všetku svoju prchkosť. (Ž 78,38)

Hoci často chválime a vyzdvihujeme Boží súcit, mnohých znepokojuje myšlienka Jeho hnevu. Ľudia predpokladajú, že ak je Boh láska, nikdy by nemal prejavovať hnev. Táto predstava je však mylná. Boží hnev vychádza priamo z Jeho lásky.

Niektorí tvrdia, že Boh Starej zmluvy je Bohom hnevu a Boh Novej zmluvy je Bohom lásky. Ani tento pohľad však nie je správny. Je totiž len jeden Boh, ktorý sa zjavuje v celom Písme. Boh, ktorý je láska, sa hnevá na zlo – ale hnevá sa práve preto, že je láska. Sám Ježiš vyjadroval hlboký hnev voči zlu. A Nová zmluva opakovane učí o spravodlivom a oprávnenom Božom hneve.

Boží hnev je vždy Jeho spravodlivou a milujúcou odpoveďou na zlo a nespravodlivosť. Boží hnev je spravodlivé rozhorčenie motivované dokonalou dobrotou a láskou, ktorého cieľom je rozkvet celého stvorenia. Boží hnev je jednoducho vhodnou odpoveďou lásky na zlo a nespravodlivosť. Zlo vyvoláva u Boha zápal v prospech obetí zla a proti jeho páchateľom. Boží hnev je teda len jedným z prejavov Jeho lásky.

**Osnova lekcie**

V rámci štúdia piatej lekcie sa zameriame na biblické pasáže, ktoré sú pre čitateľov niekedy ťažko zrozumiteľné – texty hovoriace o Bohu, ktorý sa hnevá. Budeme sledovať, ako tento Boží hnev súvisí s Jeho láskou bez toho, aby ju akýmkoľvek spôsobom zmenšoval alebo vylučoval.

- Ž 78,19–22: Boží hnev namierený proti zlu, ktoré ubližuje Jeho deťom (nedeľa)
- Jon 4,1–4: Neuveriteľne trpezlivý Boh (pondelok)
- Ján 2,13–17: Ježišov spravodlivý hnev (utorok)
- Ezd 5,12 a Jer 51,24.25.44: Boh, ktorý nemá zaľúbenie v trestaní (streda)
- Rim 12,17–21: Boh hnevu, lásky a súcitu (štvrtok)