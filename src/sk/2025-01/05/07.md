---
title:  Podnety na zamyslenie
date:  31/01/2025
---

V knihe Na úsvite dejín si prečítajte kapitolu „Zlaté teľa“ (PP 315–330; NÚD 150–156).

V súvislosti s odpadnutím Izraelcov a uctievaním zlatého teľaťa čítame: „Aj pri tejto bolestnej skúsenosti sa však prejavilo Božie milosrdenstvo. Boh každému ponúkol možnosť slobodného rozhodnutia a poskytol príležitosť na pokánie. Zabití boli len tí, ktorí zotrvali vo vzbure.

Hriech Izraelcov musel byť potrestaný aj na svedectvo okolitým národom, že Boh odmieta modloslužbu. Keď budú totiž Izraelci neskôr odsudzovať modlárstvo susedných národov, museli by si vypočuť ich výčitky týkajúce sa uctievania zlatého teľaťa na Chórebe napriek vyznaniu, že Bohom je Hospodin. Aj keď budú musieť uznať túto zahanbujúcu pravdu, Izrael bude môcť poukázať na strašný údel previnilcov ako na dôkaz, že ich hriech nezostal bez trestu.

Božia spravodlivosť aj Božia láska si vyžadovali, aby bol vykonaný súd. Boh odstraňuje odpadlíkov, aby do záhuby nestrhli aj iných. Kainovi zachoval život len preto, aby ukázal, čo spôsobuje nepotrestaný hriech. Kainov život a príklad viedli k takej veľkej skazenosti, že mala za následok zničenie sveta potopou. Dejiny toho smutného obdobia dokazujú, že Boh ani svojou veľkou trpezlivosťou nepremohol ich bezbožnosť.“ (PP 324.325; NÚD 153.154)

**Námety na spoločné uvažovanie**

`Prečo podľa vás toľko ľudí zápasí s otázkou Božieho hnevu? Čo vám pomáha pochopiť koncept Božieho hnevu?`

`Aké problémy vznikajú, keď sa o pomstu usilujú ľudia? Ktoré z nich by nenastali, keď pomstu koná Boh?`

`V čom bol Boží súd nad Izraelom po vzbure na Sinaji príkladom Božieho milosrdenstva? Aké ďalšie príklady v Písme ukazujú, že aj Boží súd je aktom lásky?`

`Hoci chápeme, že Boh sa spravodlivo rozhorčuje voči zlu a prináša rozsudok s dokonalou spravodlivosťou, prečo je dôležité, aby sme sa zdržali odsudzovania iných? Uvažujte o tom v kontexte 1Kor 4,5.`

Západ slnka: 16.37