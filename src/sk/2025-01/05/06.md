---
title:  Preukazovanie súcitu
date:  30/01/2025
---

> <p></p>
> <sup>17</sup>Nikomu neodplácajte zlom za zlé. Usilujte sa o to, čo je dobré v očiach všetkých ľudí. <sup>18</sup>Ak je to možné a závisí to od vás, žite v pokoji so všetkými ľuďmi. <sup>19</sup>Milovaní, nepomstite sa sami, ale dajte miesto hnevu. Veď je napísané: Mne patrí pomsta, ja odplatím, hovorí Pán. <sup>20</sup>Naopak, ak je tvoj nepriateľ hladný, daj mu jesť, ak je smädný, daj mu piť. Lebo keď toto urobíš, žeravé uhlie mu zhrnieš na hlavu. <sup>21</sup>Nedaj sa premôcť zlému, ale dobrom premáhaj zlé. (Rim 12,17–21)

**Osobné štúdium**

Hoci je božský hnev „hrozný a desivý“, v žiadnom prípade nie je nemorálny ani neláskavý. Naopak, v Starej aj v Novej zmluve Boh vyjadruje hnev proti zlu práve kvôli svojej láske. Boží hnev je strašný, pretože zlo má zákernú povahu a stojí v ostrom protiklade k čistej dobrote a nádhere Boha.

Z tohto pohľadu je pre Boha podstatná láska. Kde nie sú prítomné zlo a nespravodlivosť, tam nie je ani Boží hnev. Veď napokon najláskavejší Boží čin, ktorým vykorení z vesmíru zlo, bude zároveň ukončením všetkého hnevu a rozhorčenia. Už nikdy totiž nebude existovať žiadna nespravodlivosť ani žiadne zlo. V dokonalých vzťahoch lásky budú po celú večnosť prítomné len blaženosť a spravodlivosť. Už nikdy sa nezjaví Boží hnev, pretože už nikdy nebude potrebný. Aká úžasná myšlienka!

`Niektorí sa obávajú, že by Boží hnev mohol byť neúmyselne považovaný za dovolenie ľudskej pomsty. Ako tieto texty chránia pred myšlienkou ľudskej pomsty?`

`5Moj 32,35`

`Prísl 20,22`

`Prísl 24,29`

`Rim 12,17–21`

`Heb 10,30`

Podľa Písma má Boh právo vyniesť rozsudok, a keď tak urobí, vždy sa to deje v dokonalej spravodlivosti. Stará aj Nová zmluva výslovne vyhradzujú pomstu jedine Bohu. Ako píše apoštol Pavol: „Milovaní, nepomstite sa sami, ale dajte miesto hnevu. Veď je napísané: Mne patrí pomsta, ja odplatím, hovorí Pán.“ (Rim 12,19; cituje pritom z 5Moj 32,35).

Zatiaľ čo Boh nakoniec vynesie súd proti všetkej nespravodlivosti a každému zlu, Kristus pripravil cestu pre všetkých, ktorí v Neho veria. Veď napokon je to Ježiš, „ktorý nás vyslobodzuje od budúceho hnevu“ (1Tes 1,10; porovnaj s Rim 5,8, 9). A to je podľa Božieho plánu: „Veď Boh nás neurčil na hnev, ale aby sme získali spásu skrze nášho Pána Ježiša Krista.“ (1Tes 5,9) Boží hnev sa tým neruší ani nestráca platnosť, ale tí, ktorí veria v Ježiša, budú vďaka Kristovi oslobodení od takéhoto hnevu.

**Aplikácia**

`Akým spôsobom Kristovo zmierenie potvrdilo Jeho spravodlivosť a zároveň nás oslobodilo od hnevu? Pestujme v sebe vďačnosť za to, čo pre nás Kristus vykonal. Ako by Jeho dielo malo ovplyvňovať náš vzťah k druhým ľuďom?`