---
title:  Misijný príbeh
date:   31/01/2025
---

#### „Chceš, aby vyhral satan?“

_Andrew McChesney_

Americká misionárka Joanne Park Kim sa zamkla v byte. Práve sa vrátila domov po tom, čo ju napadli štyria opití muži počas jej služby v Mongolsku. Bola zničená, vystrašená a plakala. Chcela sa vrátiť domov do Spojených štátov.

Po dvoch dňoch za ňou prišiel na návštevu kolega misionár. Myslela si, že ju prišiel potešiť, ale opak bol pravdou. „Joanne, naozaj si prešla polovicu sveta a prišla, aby si svedčila svojej skrini?“ povedal. „Chceš, aby vyhral satan?“

Bolo to ale presne to, čo Joanne potrebovala počuť. Ak by ju kolega misionár len utešoval, pravdepodobne by sa umárala vo svojej biede, vzdala by to a vrátila sa domov. Teraz sa ale musela zamyslieť nad tým, prečo vlastne prišla do Mongolska. Pôvodne chcela ísť do Uzbekistanu, tak sa začala učiť ruštinu vrátane cyriliky. Nakoniec sa ale plány zmenili a skončila v Mongolsku, kde jej je cyrilika síce užitočná, ale aj tak nerozumie ani slovo. Prvých niekoľko mesiacov sa pomerne neúspešne snažila naučiť po mongolsky. Bez schopnosti dorozumievať sa bolo veľmi náročné hovoriť evanjelium. Bez jazyka nebola schopná poprosiť o pomoc alebo sa vôbec zastať samej seba, keď sa takmer každý týždeň dostávala do konfliktov s opitými cudzincami. Celú situáciu komplikoval fakt, že bola kórejskej etnicity a všetci si mysleli, že je miestna a rozumie po mongolsky.

Napriek tomu chcela Joanne šíriť Ježišovu lásku práve tu, v Mongolsku. Problém bol, že mala pocit, že po toľkých útokoch jej už žiadna láska pre týchto ľudí nezostala.

„Pane,“ modlila sa, „ak to so mnou myslíš vážne a ak chceš, aby som tu ostala, ukáž mi cestu, ako sa z tohto chaosu dostať von. Musíš ma buď chrániť alebo mi aspoň ukázať spôsob, ako takéto situácie zvládať. Alebo ma proste zbav tých opitých mužov.“

Rozhodla sa ostať v Mongolsku a počkať, čo má Boh pre ňu pripravené.

Útoky opitých mužov neprestali. Ale Boh ukázal Joanne spôsob, ako sa brániť. Počas najbližších troch mesiacov sa jej podarilo naučiť plynule rozprávať po mongolsky. A to bol zázrak. Joanne mohla viesť biblické hodiny v miestnom jazyku a poprosiť o pomoc, keď jej hrozil nejaký útok. Ale stále nedokázala milovať ostatných ako Ježiš. Bolesť, ktorú jej útoky spôsobovali, bola stále príliš silná.

_Tento misijný príbeh nám ponúka pohľad do života americkej misionárky Joanne Park Kim, ktorá rozbehla prácu Cirkvi adventistov siedmeho dňa v post-komunistickom Mongolsku a potom tam pokračovala v misijnej práci. Aj vy sa môžete stať súčasťou tejto misie prostredníctvom darov trinástej soboty. Časť z nich poslúži na otvorenie komunitného centra určeného pre duchovný, mentálny, sociálny aj fyzický rast detí v Ulanbátare, hlavnom meste Mongolska._

_O Joanne sa dočítate viac v misijnom príbehu budúci týždeň._
