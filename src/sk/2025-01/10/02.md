---
title:  Oneskorený posol
date:  02/03/2025
---

> <p></p>
> <sup>12</sup>Potom mi povedal: „Neboj sa, Daniel, lebo od prvého dňa, keď si sa rozhodol porozumieť a pokoriť sa pred svojím Bohom, tvoje slová boli vypočuté a ja som kvôli tomu prišiel. <sup>13</sup>Knieža perzského kráľovstva sa však stavalo proti mne dvadsaťjeden dní. Ale Michael, jeden z najvyšších kniežat, mi prišiel na pomoc. Zanechal som ho tam s kniežaťom perzského kráľovstva <sup>14</sup>a prišiel som, aby som ťa poučil o tom, čo sa má stať tvojmu ľudu v budúcich dňoch, lebo je to videnie, ktoré sa vzťahuje na tieto dni.“ (Dan 19,12–14)

**Osobné štúdium**

Videli sme už, že za falošnými „bohmi“ národov sa vlastne ukrývali démoni. Na iných miestach v Písme vidíme dôkazy, že aj za pozemskými vládcami niekedy stoja démonickí (diabolskí) nebeskí vládcovia. A týmto nebeským silám musia niekedy čeliť dokonca aj Boží poslovia.

`Prečítaj si text Dan 10,1–14. Osobitnú pozornosť venuj veršom 12 a 13. V čom nám tieto texty pomáhajú pochopiť viac o vesmírnom spore? Ako rozumieš slovám, že sa proti nebeskému poslovi dvadsaťjeden dní „stavalo... knieža perzského kráľa“?`

Ako sa mohlo stať, že anjel, ktorého poslal Boh, sa oneskoril o tri týždne, pretože sa mu niekto postavil do cesty? Boh sa tak zrejme rozhodol, lebo v opačnom prípade by všemohúci Boh mohol Danielovi odpovedať okamžite. Ak by Boh použil svoju moc, mohol by Danielovi zjaviť anjela ihneď. Daniel však musel čakať dvadsaťjeden dní, pretože knieža perzského kráľovstva „stálo oproti“ poslovi od Boha. Čo sa tu vlastne odohralo?

„Celé tri týždne zápasil Gabriel s mocou temna a odrážal nástrahy, ktoré pôsobili na Kýra. ... Nebo urobilo pre Boží ľud skutočne všetko, čo mohlo. Víťazstvo bolo nakoniec dosiahnuté a nepriateľské sily boli krotené počas celého panovania Kýra i za vlády jeho syna Kambysesa, ktorý bol na tróne sedem a pol roka.“ (PK 572; ZSDT 269)

Takýto konflikt sa mohol odohrať len tak, že Boh neuplatnil všetku svoju moc. Nepriateľovi musí byť poskytnutá skutočná sloboda a moc, ktorú Boh neodstraňuje svojvoľne. Túto slobodu Boh obmedzuje len na základe určitých faktorov, o ktorých vedia obe zúčastnené strany, ale my tieto podrobnosti nepoznáme. Zdá sa, že vo vesmírnom spore, v ktorom pôsobia dokonca aj Boží anjeli, musia existovať určité obmedzenia, ktoré budeme v nasledujúcich lekciách označovať ako prijaté pravidlá hry.

V určitom zmysle by pochopenie týchto hraníc nemuselo byť ťažké, ak pochopíme myšlienku, o ktorej sme už hovorili: Boh koná iba prostredníctvom lásky a základom Jeho vlády je láska, nie nátlak. Skutočnosť, že Boh koná iba prostredníctvom princípov vychádzajúcich z lásky, nám môže pomôcť lepšie pochopiť veľký spor.

**Aplikácia**

`Akú máš skúsenosť s hranicami, ktoré ťa vedú ku konaniu len na základe princípov lásky, nie nátlaku? Čo si sa naučil o hraniciach moci?`