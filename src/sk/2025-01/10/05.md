---
title:  (Dočasný) vládca tohto sveta
date:  05/03/2025
---

> <p></p>
> Teraz je súd nad týmto svetom, teraz bude knieža tohto sveta vyhodené von. (Ján 12,31)

> <p></p>
> V nich boh tohto veku zatemnil mysle neveriacich, aby nevideli svetlo evanjelia o sláve Krista, ktorý je obrazom Boha. (2Kor 4,4)

**Osobné štúdium**

V predchádzajúcich lekciách sme videli dôležitú charakteristiku veľkého sporu: satan a jeho zástupy dostali v tomto svete dočasnú právomoc, ktorá je však obmedzená podľa určitých dohodnutých „pravidel hry“.

Tieto hranice obmedzujú nielen konanie nepriateľa – diabla a jeho kohorty – ale obmedzujú aj Božie pôsobenie pri odstraňovaní alebo zmierňovaní následkov zla, ktoré má Boží nepriateľ (dočasne) právomoc konať. Hospodin nikdy neporuší svoje zasľúbenia. Boh, hoci má absolútnu moc, sa rozhodol rešpektovať určité morálne pravidlá a dohody, ktoré diablovi dočasne umožňujú mať určitý vplyv. Tým sa Boh sám morálne obmedzuje v tom, čo môže urobiť v budúcnosti, ale tieto obmedzenia neznamenajú, že by stratil svoju moc. Všetko teda zostáva podriadené Jeho zasľúbeniam a Jeho spravodlivosti.

`Čo hovoria uvedené texty o vláde nepriateľa v tomto svete?`

`Ján 12,31`

`Ján 14,30`

`Ján 16,11`

`2Kor 4,4`

`Luk 4,6`

Nová zmluva nám predstavuje stret dvoch kráľovstiev – kráľovstva svetla a kráľovstva temnoty. Kým kráľovstvo svetla predstavuje Božiu vládu, temnota prichádza od satana a má svoj pôvod v jeho vzbure proti Bohu. Súčasťou Kristovho poslania bolo poraziť kráľovstvo satana: „Boží Syn sa zjavil nato, aby maril diablove skutky.“ (1Ján 3,8)

Napriek tomu existujú „hranice“, ktoré „obmedzujú“ Božie konanie, pričom Ten stále zostáva verný zásadám svojej vlády. Tieto „obmedzenia“ sa týkajú (1) udelenia slobodnej vôle stvoreným bytostiam a (2) zmluvných pravidiel, ktoré – aspoň nateraz – úplne nepoznáme. Takéto prekážky a obmedzenia Božieho konania majú významné dôsledky pre Božiu morálnu schopnosť zmenšovať a/alebo okamžite odstraňovať zlo v tomto svete. Vo svete vidíme pokračujúce a rozmáhajúce sa zlo a utrpenie. To naozaj spôsobuje, že mnohí ľudia spochybňujú buď Božiu existenciu, alebo Jeho dobrotu. Keď však pochopíme pozadie veľkého sporu a hranice, ktoré Boh stanovil na to, ako sa vysporiada so zlom, môžeme trocha lepšie pochopiť, prečo sa na svete deje toľko zla, ktoré zostáva nateraz nepotrestané a nevyriešené. A bude to tak až do konečného víťazstva Boha nad zlom.

**Aplikácia**

`Ako nám skutočnosť, že Ježiš nazýva satana „kniežaťom“ (gr. archón, „vládca“) tohto sveta, pomáha aspoň trocha pochopiť podstatu zla, ktoré teraz existuje vo svete? Je potešujúce vedieť, že vláda zla je naozaj len dočasná!`