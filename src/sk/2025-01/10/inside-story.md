---
title:  Misijný príbeh
date:   07/03/2025
---

#### Neprestaň navštevovať (2. časť)

_Andrew McChesney_

Štyri mesiace po tom, ako Colette Reahlová prvýkrát telefonovala s Matronou, sa konečne stretli. Colette, ktorá je adventistkou siedmeho dňa, pripadalo toto 13-ročné dievča pochádzajúce z pôvodného obyvateľstva Aljašky, ako obor. Z mesta Anchorage do Fairbanks na Aljaške, kde Matrona spolu s ďalšími 19-timi chlapcami a dievčatami bývala v detskom domove, cestovala sedem hodín. V porovnaní s Matronou, ktorá je vysoká 174 cm, pôsobila Colette so svojimi 162 cm veľmi útlo.

Keď ju Colette prvýkrát uvidela, pomyslela si, že to bude veľmi zaujímavé. Veď pred ňou stál obor!

Matrona sedela v spoločenskej miestnosti na zemi a akosi sa hanbila. Najprv nechcela vôbec rozprávať. Nasledovalo niekoľko trápnych minút. Potom si Colette spomenula, že jej priniesla darček – encyklopédiu o zvieratách. Otvorila teda knihu a potichu listovala stránkami. Matronina zvedavosť zvíťazila a tak sa začala pomaly približovať ku Colette. Po chvíľke už sedeli vedľa seba na gauči a pozerali si spolu obrázky. Nakoniec boli spolu tri hodiny. Bolo to veľmi milé stretnutie.

O mesiac sa stretli znovu. Tentoraz Colette priniesla Matrone Bibliu. Navrhla jej, že by si ju mohli spolu čítať cez telefón. Ale keď jej zavolala, Matrona sa s ňou nechcela veľmi rozprávať.

Potom sa Matrona presťahovala do detského domova v meste Anchorage. Cítila sa tam osamelá. Chýbali jej kamaráti z predošlého zariadenia. Začala volávať Colette každý deň a snažila sa ju prinútiť, aby si ju adoptovala.

Medzitým však Colette zmenila zamestnanie a sťahovala sa za novou prácou. Končila ako pediater v Anchorage a mala sa presťahovať do Bethelu, najväčšej cirkevnej komunity na západnej Aljaške, ktorá má asi 6000 členov. Mala tam pracovať v nemocnici.

„Ach nie,“ pomyslela si Matrona, keď sa dozvedela o sťahovaní. Bethel považovala za malú dedinu. Myslela si, že tam bude nuda.

_Tento misijný príbeh dokumentuje jeden z projektov financovaných z darov predošlej trinástej soboty. Pediatrička Colette Reahlová pôsobí vo vedení zboru Bethel Cirkvi adventistov siedmeho dňa, ktorému boli určené dary v roku 2024. Ďakujeme, že pomôžete šíriť evanjelium aj prostredníctvom darov trinástej soboty v tomto štvrťroku, ktoré budú vyzbierané 29. marca. Pokračovanie príbehu na budúci týždeň._
