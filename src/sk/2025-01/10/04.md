---
title:  Kauza Jób
date:  04/03/2025
---

> <p></p>
> <sup>1</sup>Jedného dňa, keď Boží synovia predstúpili pred Hospodina, prišiel medzi nich aj satan, aby sa ukázal Hospodinovi. <sup>2</sup>Hospodin sa pýta satana: „Odkiaľ prichádzaš?“ Satan hovorí: „Z potuliek a pochôdzok po zemi.“ <sup>3</sup>Vtedy Hospodin povedal satanovi: „Dobre si si všimol môjho služobníka Jóba? Veď na zemi niet nikoho ako on, kto by bol taký bezúhonný a priamy, bál sa Boha a stránil sa zlého. Ešte stále sa drží svojej bezúhonnosti, hoci si ma proti nemu nahovoril, aby som ho bez príčiny ničil.“ <sup>4</sup>Satan odpovedal Hospodinovi: „Kožu za kožu a všetko, čo človek má, dá za svoj život.“ (Jób 2,1–4)

**Osobné štúdium**

Kniha Jób prináša niekoľko fascinujúcich pohľadov na realitu veľkého sporu.

`Prečítaj si texty Jób 1,1–12 a Jób 2,1–7. Čo je pre teba na tomto príbehu znepokojujúce? Ktoré princípy veľkého sporu prinášajú uvedené verše?`

Z uvedených textov sa dá vyčítať veľa významných detailov:

(1) Zdá sa, že kniha prináša výjav z niečoho, čo by sa dalo nazvať „zasadnutie nebeskej rady“, kde prebieha nielen dialóg medzi Bohom a satanom, ale nachádzame tu aj ďalšie nebeské bytosti.

(2) V scéne môžeme pozorovať určitý spor, naznačený Božou otázkou, či si satan všimol Jóba. Prečo si ho mal „všimnúť“? A prečo práve Jóba? Otázka má opodstatnenie len v kontexte nejakého väčšieho sporu, ktorý sa odohráva v pozadí.

(3) Kým Boh o Jóbovi tvrdí, že je „bezúhonný a priamy, bojí sa Boha a stráni sa zlého“ a dokonca že „na zemi niet nikoho ako on“ (Jób 1,8), satan tvrdí, že Jób sa tak len javí a že podľa neho Jób rešpektuje Boha len preto, že Ten nad ním drží ochrannú ruku. Takýto výrok je vlastne útokom nielen na Jóbov charakter, ale aj na charakter samotného Boha (porovnaj s Zj 12,10 a Zachariáš 3).

(4) Satan tvrdí, že Božia ochrana Jóba („ohradil si jeho, jeho dom i všetko, čo má“) je nespravodlivá a znemožňuje satanovi dokázať svoje tvrdenia. To naznačuje, že satan je vo svojom konaní obmedzený, pretože Boh mu stanovil určité hranice („pravidlá hry“). Zároveň vidíme, že satan sa zjavne pokúša Jóbovi ublížiť.

Boh reaguje na satanovo obvinenie pred nebeskou radou tým, že mu síce dovoľuje „vyskúšať“ jeho teóriu, ale len v rámci určitých hraníc. Najprv dáva satanovi moc nad „všetkým, čo mu [Jóbovi] patrí“, ale zakazuje satanovi siahnuť na osobu samotného Jóba (Jób 1,12). Neskôr, keď satan tvrdí, že Jób sa stará len o seba, Boh dovolí satanovi, aby sa Jóba osobne dotkol, ale opäť mu vytyčuje hranice: musí „ušetriť jeho život“ (Jób 2,3–6).

Satan prináša na Jóbov dom množstvo nešťastí, no Jób napriek všetkému pokračuje v žehnaní Božieho mena (Jób 1,20–22; Jób 2,9.10), čím zároveň ukazuje na nepravdivosť a podlosť satanových obvinení.

Z príbehu o Jóbovi sa teda dozvedáme, že vo veľkom spore existujú pre všetky skupiny určité „hranice“. Aj na nebeskom súde existujú kritériá a obmedzenia, v rámci ktorých možno urovnávať a riešiť obvinenia vznesené proti Bohu bez toho, aby Boh porušil posvätné princípy, ktoré tvoria základné vlastnosti lásky. Práve láska je totiž základom Božej vlády. Princípy lásky vytvárajú pravidlá, akými Boh vládne vesmíru a všetkým inteligentným bytostiam v ňom.

Nebeské scény v knihe Jób nám ponúkajú fascinujúce pohľady na realitu veľkého sporu a na to, ako sa tento spor premieta do udalostí na zemi.