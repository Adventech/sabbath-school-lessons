---
title:  „Pravidlá hry“
date:  01/03/2025
---

### Texty na tento týždeň
Dan 10,1–14; Zj 13,1–8; Jób 1,1–12; Jób 2,1–7; Ján 12,31; Ján 14,30; Mar 6,5; Mar 9,29

**Úvodný text**
> „Kto pácha hriech, je z diabla, lebo diabol hreší od počiatku. Boží Syn sa zjavil nato, aby maril diablove skutky.“ (1Ján 3,8)

Silný príbeh, ktorý odhaľuje povahu vesmírneho sporu, sa nachádza v 1Kráľ 18,19–40. Ide o Eliášov zápas na vrchu Karmel, kde Hospodin odhaľuje takzvaných „bohov národov“. V pozadí týchto „bohov“ však nachádzame viac, ako len výtvory predstavivosti pohanov. Za „bohmi“, ktorých uctievali národy v okolí Izraela, bolo čosi iné.

„Obetovali démonom, čo nie sú Boh, bohom, ktorých nepoznali, bohom, ktorí nedávno povstali, ktorých sa vaši otcovia nebáli.“ (5Moj 32,17) Apoštol Pavol dodáva, že „čo obetujú, obetujú démonom, nie Bohu. No ja nechcem, aby ste mali spoločenstvo s démonmi.“ (1Kor 10,20)

Za falošnými „bohmi“ národov sa teda v skutočnosti skrývali démoni. To znamená, že všetky texty Písma, ktoré sa zaoberajú modlárstvom a cudzími bohmi, odkazujú vlastne na tému „veľkého sporu“.

Práve v tomto kontexte môžeme lepšie chápať tému „veľkého sporu“. Táto pravda má vážne dôsledky pre lepšie pochopenie podstaty tohto sporu a problému zla.

**Osnova lekcie**

Táto lekcia nás prevedie ďalšími biblickými pasážami, ktoré ilustrujú veľký spor medzi satanom a Bohom, spor, v ktorom nejde o to, kto je silnejší, ale o to, aký má kto charakter. Pri ich čítaní uvidíme, že Boh, ktorý chce znovu získať dôveru stvorenstva a jasne ukázať, aký skutočne je, prijal určité „pravidlá hry“, v rámci ktorých dobrovoľne do určitej miery obmedzil možnosti svojho konania (ale aj konania nepriateľa).

- Dan 19,12–14: Boh rešpektuje určité „obmedzenia“ svojho konania (nedeľa)
- Zj 13,1–8: „Hranice“, ktoré platia aj pre satana (pondelok)
- Jób 1–2: Nebeská rada a stanovenie „pravidiel hry“ (utorok)
- Ján 12,31; 2Kor 4,4: „Pravidlá“, ktoré umožňujú satanovi dočasne vládnuť (streda)
- Mar 6,5; Rim 8,18: Spor, ktorý sa nedá vyriešiť použitím sily (štvrtok)