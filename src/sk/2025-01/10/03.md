---
title:  Drak zo Zjavenia
date:  03/03/2025
---

> <p></p>
> <sup>2</sup>Šelma, ktorú som videl, podobala sa leopardovi; nohy mala ako medveď a jej tlama bola ako tlama leva. Drak jej dal svoju silu, svoj trón i svoju veľkú moc. <sup>3</sup>Jednu z hláv mala akoby dobitú na smrť, ale jej smrteľná rana sa zahojila. Celá zem sa s obdivom obzerala za šelmou. <sup>4</sup>Klaňali sa drakovi, že dal vládu šelme, a klaňali sa aj šelme, hovorili: „Kto je podobný šelme a kto môže proti nej bojovať?“ (Zj 13,2–4)

**Osobné štúdium**

Široký pohľad na nebeských vládcov vo vesmírnom spore nachádzame v knihe Zjavenie, kde je diabol zobrazený ako „veľký drak“, ktorý sa stavia proti Bohu a zároveň je „zvodcom celého sveta“ (Zj 12,9).

`Prečítaj si text Zj 13,1–8. Čo sa tu dozvedáme o rozsahu konania a pôsobenia „draka“?`

Drak (satan) bojuje proti Bohu (Zj 12,7–9) a Jeho služobníkom (napríklad Zj 12,1–6). Zároveň je zobrazený ako vládca stojaci v pozadí pozemských kráľovstiev, ktoré v priebehu vekov prenasledovali Boží ľud.

Drak „dal svoju silu, svoj trón i svoju veľkú moc“ šelme z mora (Zj 13,2; porovnaj s Zj 13,5; 17,13.14). Táto šelma z mora „dostala ústa, aby hovorila veľké veci a rúhania a mala moc pôsobiť štyridsaťdva mesiacov“ (Zj 13,5).

Satan (drak) teda dáva moc a mocenskú autoritu šelme (pozemskej nábožensko-politickej moci). Túto moc šelma využíva, aby si prisvojila uctievanie, ktoré patrí Bohu. Šelma sa rúha Božiemu menu. Zároveň bojuje proti Božím svätým a dokonca ich aj na určitý čas premáha. Takúto celosvetovú autoritu a vládu dáva šelme drak, ktorý si uzurpuje nárok vládnuť celému svetu.

Napriek tomu Boh dáva jasné hranice satanovi aj jeho mocnostiam, a to vrátane časových obmedzení. „Preto radujte sa, nebesia, aj vy, čo v nich bývate. Beda však zemi i moru, pretože diabol zostúpil k vám veľmi nazlostený, lebo vie, že má málo času.“ (Zj 12,12)

Satan vie, „že má krátky čas“ (Zj 12,12; Roh.) a udalosti opísané v Zjavení postupujú podľa prorockých časových línií, ktoré ukazujú konkrétne obmedzenia (pozri Zj 12,14; 13,5) pre vládu mocností zla.

Dobrá správa je, že Boh napokon zvíťazí. „Zotrie im z očí každú slzu a smrť už viac nebude, ani smútok, ani nárek, ani bolesť už nebude, lebo čo bolo skôr, sa pominulo.“ (Zj 21,4)

**Aplikácia**

`Aj keď sa nám to dnes môže zdať nepravdepodobné alebo ťažko uveriteľné, dobro napokon navždy zvíťazí nad zlom. Prečo je dôležité, aby sme nikdy nezabudli na toto úžasné zasľúbenie? Čo ti pomáha posilňovať túto nádej?`