---
title:  Hranice a pravidlá
date:  06/03/2025
---

> <p></p>
> Nemohol tam vykonať nijaký mocný čin, iba čo na niektorých chorých položil ruky a uzdravil ich. (Mar 6,5)

> <p></p>
> Povedal im: „Tento druh nemožno vyhnať ničím, iba modlitbou.“ (Mar 9,29)

> <p></p>
> Usudzujem totiž, že utrpenia terajšieho času sa nedajú ani porovnať s budúcou slávou, ktorá sa má na nás zjaviť. (Rim 8,18)

**Osobné štúdium**

Vesmírny spor súvisí predovšetkým so sporom o Boží charakter. Aký je vlastne Boh? Tento spor má svoj pôvod v diablových očierňujúcich obvineniach namierených proti Božej dobrote, spravodlivosti a vláde. Spor by sa dal charakterizovať aj ako určitý druh vesmírneho súdneho sporu.

Takýto konflikt nie je možné vyriešiť žiadnym použitím sily, ale len na základe dôkazov.

Ak niekto vznesie vážne obvinenia proti osobe pri moci, najlepším (a možno jediným) spôsobom, ako tieto obvinenia vyvrátiť, je umožniť slobodné, spravodlivé a otvorené vyšetrovanie. Ak obvinenia ohrozujú celú vládu (lásky), nemožno ich jednoducho zamiesť pod koberec.

Ako to všetko ovplyvňuje naše chápanie vesmírneho sporu a ako to súvisí s problémom zla? Ak Boh dá sľub, poruší ho niekedy? Samozrejme, že nie. Keďže Boh súhlasí s určitými obmedzeniami („hranicami pôsobenia“), Jeho budúce konanie je (morálne) obmedzené. Zlo sa takto stáva súčasťou kráľovstva temnoty.

`Čo hovoria úvodné verše (Mar 6,5 a Mar 9,29) o vzťahu medzi Božím pôsobením a našou vierou a modlitbou?`

Zdá sa, že v oboch spomenutých príbehoch môžeme pozorovať určité obmedzenia či nastavené „pravidlá hry“, ktoré dynamicky súvisia s vierou a modlitbou človeka. Na iných miestach vidíme dôkazy, že modlitba spôsobuje v tomto svete zmeny a otvára cestu pre Božie konanie, ktoré by inak nemuselo byť (morálne) dostupné. Nemali by sme si však myslieť, že jedinými faktormi ovplyvňujúcimi Božie konanie sú viera a modlitba. Pravdepodobne existuje mnoho ďalších faktorov, o ktorých nevieme.

Súvisí to s tým, čo sme už spomínali. Ukázali sme si, že existujú určité pravidlá pôsobenia vo veľkom spore, ktoré obmedzujú to, čo Boh môže morálne urobiť – aspoň nateraz. Z toho vyplýva, že zlo dočasne zostáva súčasťou pôsobenia kráľovstva temnoty.

**Aplikácia**

`Prečítaj si texty Rim 8,18 a Zj 21,3, 4. Existuje veľa skutočností, ktorým vo veľkom spore nerozumieme. Ako nám tieto texty pomáhajú prostredníctvom viery prežívať istotu, že Boh vie, čo je pre vesmír aj pre nás najlepšie, napokon to uskutoční, ukončí pôsobenie zla a ustanoví svoje kráľovstvo svetla a večnej blaženosti?`