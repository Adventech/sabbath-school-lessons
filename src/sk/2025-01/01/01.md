---
title:  Boh miluje slobodne
date:  28/12/2024
---

### Texty na tento týždeň
2Moj 33,15–22; Oz 14,2–5; Zj 4,11; Ján 17,24; Mat 22,1–14; Ján 10,17.18

**Úvodný text**
> Vyliečim ich odpadnutie, budem ich slobodne milovať, lebo sa odvrátil od nich môj hnev. (Oz 14,5)

Hoci Peter trikrát zaprel Ježiša, presne ako to Kristus predpovedal (Mat 26,34), týmito zapretiami sa príbeh neskončil. Po vzkriesení sa Ježiš opýtal Petra: „Šimon, syn Jána, miluješ ma väčšmi ako títo?“ Odpovedal mu: „Áno, Pane, ty vieš, že ťa mám rád.“ Ježiš mu povedal: „Pas moje baránky!“ Opýtal sa ho znova, po druhý raz: „Šimon, syn Jána, miluješ ma?“ A on odpovedal: „Áno, Pane, ty vieš, že ťa mám rád.“ Ježiš mu povedal: „Pas moje ovce!“ Spýtal sa ho aj tretí raz: „Šimon, syn Jána, máš ma rád?“ Peter sa zarmútil, že sa ho po tretí raz pýtal: „Máš ma rád?“ a odpovedal mu: „Pane, ty vieš všetko, ty dobre vieš, že ťa mám rád.“ Ježiš mu povedal: „Pas moje ovce!“ (Ján 21,15–17) Tak ako Peter trikrát zaprel Ježiša, Ježiš – prostredníctvom kľúčovej otázky: „Miluješ ma?“ – Petra trikrát uzdravil (obnovil).

Akokoľvek sa naše životné okolnosti môžu líšiť od Petrových, princíp je v mnohom rovnaký. Otázka, ktorú Ježiš položil Petrovi, je tou najdôležitejšou otázkou, ktorú tu a teraz kladie Boh každému z nás: Miluješ ma?

Všetko závisí od našej odpovede na túto otázku.

**Osnova lekcie**

V prvej lekcii tohto štvrťroka sa zameriame na skutočnosť, že Biblia predstavuje Božiu lásku k hriešnemu svetu ako Jeho slobodnú, dobrovoľnú voľbu. A tak ako sa Boh slobodne rozhodol milovať nás (aj keď nemusel), dáva aj nám príležitosť rozhodnúť sa, či mu túto lásku budeme opätovať (aj keď nemusíme).

- 2Moj 33,15–22: Božia slobodná láska ako základ Jeho charakteru (nedeľa)
- Iz 14,2–5: Božie dobrovoľné rozhodnutie milovať „navzdory“ (pondelok)
- Zj 4,11; Ž 33,6; Ján 17,24: Božie rozhodnutie milovať hriešnikov (utorok)
- Mat 22,1–14: My a naša sloboda voľby (streda)
- Ján 10,17.18; Gal 2,20: Naša láska ako odpoveď na Božiu lásku (štvrtok)