---
title:  Mnohí sú povolaní, ale málo je vyvolených
date:  01/01/2025
---

> <p></p>
> <sup>1</sup>Ježiš im znova hovoril v podobenstvách: <sup>2</sup>„Nebeské kráľovstvo sa podobá kráľovi, ktorý vystrojil svadbu svojmu synovi. <sup>3</sup>Poslal sluhov, aby zavolali pozvaných na svadbu. Tí však nechceli prísť. ... <sup>8</sup>Potom povedal svojim sluhom: ‚Svadba je pripravená, ale pozvaní jej neboli hodní. <sup>9</sup>Choďte teda na rázcestia a koho nájdete, toho pozvite na svadbu.‘ <sup>10</sup>Sluhovia vyšli na cesty a zhromaždili všetkých, ktorých našli, zlých aj dobrých, a svadobná sieň sa naplnila hodovníkmi. ... <sup>14</sup>„Lebo je veľa povolaných, ale málo vyvolených.“ (Mat 22,1–3.8–10.14)

**Osobné štúdium**

Boh nielenže miluje ľudí zo svojej slobodnej vôle, ale ich aj pozýva, aby oni milovali Jeho. To, že Boh nám dáva možnosť slobodne sa rozhodnúť, či prijmeme alebo odmietneme Jeho lásku, je zjavné (okrem iného) v Kristovom podobenstve o svadobnej hostine.

`Prečítaj si text Mat 22,1–14. Ako rozumieš tomuto podobenstvu?`

V Kristovom podobenstve o svadobnej hostine kráľ organizuje svadbu pre svojho syna a posiela svojich sluhov, aby „zavolali pozvaných na svadbu“ (Mat 22,2). „Tí však nechceli prísť.“ (Mat 22,3) Kráľ opakovane posiela svojich sluhov, aby zavolali pozvaných, ale tí ignorovali jeho volanie a čo bolo ešte horšie, niektorí pozvaní pochytali sluhov a zabili ich (Mat 22,4–6).

Neskôr, keď sa kráľ vysporiadal s vrahmi svojich sluhov, povedal: „Svadba je pripravená, ale pozvaní jej neboli hodní. Choďte teda na rázcestia a koho nájdete, toho pozvite na svadbu.“ (Mat 22,8.9) Potom nasleduje ďalšia epizóda, keď bol zo svadby vyhodený človek bez svadobného rúcha, pretože bez rúcha od kráľa sa nikto nesmel hostiny zúčastniť. A napokon Ježiš uzatvára podobenstvo záhadným, no veľmi dôležitým vyjadrením: „Lebo je veľa povolaných, ale málo vyvolených.“ (Mat 22,14)

Ako rozumieť týmto slovám? Tí, ktorí sú „povolaní“ a „vyvolení“, sú tí, čo prijali Kráľovo pozvanie na svadbu. Slová preložené v podobenstve ako „pozvaný“ a „pozvať“ vychádzajú z gréckeho slovesa kaleó (volať, povolať, pozvať). Takých je podľa Ježiša veľa. Ako sa z „pozvaného“ stáva „vyvolený“ (gr. eklektos)? Jediný spôsob, ako sa z „pozvaného“ môže stať „vyvolený“, je, či tento človek slobodne, dobrovoľne prijme doručené pozvanie.

V skutočnosti Boh povoláva (čiže pozýva) na svadobnú hostinu všetkých (Roh.; Mat 22,9). Každý z nás však môže odmietnuť Božiu lásku. Sloboda je nevyhnutnou súčasťou lásky. Boh nikdy nikomu nebude svoju lásku vnucovať. A nech to znie akokoľvek smutno, pravdou je, že vzťah lásky s Bohom môžeme naozaj odmietnuť.

„Vyvolení“ sú tí, ktorí pozvanie prijímajú. Pre tých, ktorí milujú Boha, Boh pripravil niečo oveľa úžasnejšie, než si vôbec dokážu (a než si dokážeme aj my sami) predstaviť. Podstatou toho, o čom sme hovorili, je láska a sloboda, ktorá je neoddeliteľnou súčasťou lásky.

**Aplikácia**

`Čo v tvojom živote ukazuje na skutočnosť, že si prijal pozvanie na svadbu a že si sa odel do náležitého odevu?`