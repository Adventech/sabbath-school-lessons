---
title:  Láska zadarmo
date:  31/12/2024
---

> <p></p>
> Hoden si, Pane a Bože náš, prijať slávu, česť i moc, lebo ty si stvoril všetky veci a z tvojej vôle boli a sú stvorené. (Zj 4,11)

> <p></p>
> Hospodinovým slovom boli utvorené nebesia a dychom jeho úst všetky ich zástupy. (Ž 33,6)

> <p></p>
> Otče, chcem, aby aj tí, ktorých si mi dal, boli so mnou tam, kde som ja; aby videli moju slávu, ktorú si mi dal, pretože si ma miloval ešte pred stvorením sveta. (Ján 17,24)

**Osobné štúdium**

Boh pokračoval v preukazovaní svojej lásky Izraelitom aj napriek opakovaným vzburám, ktorých sa národ dopúšťal. Táto láska bola zdarma a vychádzala zo zvrchovaného rozhodnutia Boha. A nielen to. Boh slobodne dáva svoju lásku aj nám, hoci sme tiež hriešnici. Božiu lásku si nezaslúžime a nikdy sa o prejavy Božej lásky nemôžeme nijako pričiniť. A naopak, Boh nás „nepotrebuje“. Boh Biblie nič nepotrebuje (Sk 17,25). Božia láska k tebe, ku mne a ku všetkým ľuďom má svoj pôvod jedine v Jeho vlastnej vôli.

`Porovnaj verše Zj 4,11 a Ž 33,6. Čo sa z týchto textov dozvedáme o Božej slobode vo vzťahu k stvoreniu?`

Boh stvoril tento svet slobodne. A preto je hodný všetkej slávy, cti a moci. Boh nepotreboval stvoriť žiadny svet. Už pred založením sveta sa tešil zo vzťahu lásky, ktorý existoval v Božstve.

`Čo sa z úvodného textu Ján 17,24 dozvedáme o Božej láske predtým, ako existoval svet?`

Boh nepotreboval stvorené bytosti ako predmet svojej lásky. Ale v súlade so svojím charakterom lásky sa Boh rozhodol stvoriť svet a vstúpiť do milostného vzťahu so svojím stvorenstvom.

Boh nielenže slobodne, dobrovoľne stvoril tento svet ako dar svojej štedrej lásky, ale aj naďalej slobodne miluje ľudí, dokonca aj po tom, čo ľudia padli do hriechu v Edene, a dokonca aj po tom, čo hrešíme my osobne.

Po páde v Edene nemali Adam a Eva právo ďalej žiť a prijímať Božiu lásku. Ale Boh, ktorý „všetko udržuje svojím mocným slovom“ (Heb 1,3), vo svojej veľkej láske a milosti a vo svojom nesmiernom milosrdenstve udržiava životy stvorených bytostí a vytvoril spôsob, ako v láske opäť zmieriť ľudstvo so sebou. A toto zmierenie sa týka aj nás.

**Aplikácia**

`Čo nám o Božej láske a o Jeho charaktere hovorí skutočnosť, že On naďalej rozdáva lásku svetu, napriek jeho mravnej skazenosti a hriešnosti? Ako by nás táto skutočnosť mala viesť k tomu, že Ho budeme z vďačnosti milovať?`