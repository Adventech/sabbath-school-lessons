---
title:  Podnety na zamyslenie
date:  03/01/2025
---

V knihe Kristove podobenstvá si prečítajte kapitolu „V ústrety ženíchovi“ (COL 405–421; KP 328–340).

„Svet zahaľuje temnota plynúca z nepochopenia Boha. Ľudia zaznávajú i jeho povahu. Predstavujú a vysvetľujú si ju nesprávne. Dnes treba hlásať Božie posolstvo, ktoré posväcuje svojím vplyvom a zachraňuje svojou mocou. Ľuďom treba priblížiť Boží charakter. Do temnoty sveta musí preniknúť svetlo Božej slávy, svetlo jeho dobroty, milosti a pravdy.

O tomto diele píše prorok Izaiáš: Vystúp na vysoký vrch, Sion, hlásateľ radostnej zvesti, hlasno zvolaj, Jeruzalem, hlásateľ radostnej zvesti! Hlasno volaj, neboj sa, povedz judským mestám: Ajhľa, Boh váš! Ajhľa, Hospodin, Pán prichádza s mocou, jeho rameno zasahuje: Hľa, jeho mzda je pri ňom a jeho odmena je pred ním. (Iz 40,9.10)

Tí, čo očakávajú Ženícha, majú ľuďom povedať: Hľa, váš Boh! Posledné lúče milostivého svetla, posledné posolstvo milosti, ktoré treba oznámiť svetu, v tom sa zjavuje Boží láskyplný charakter. Božie deti majú zjavovať slávu nebeského Otca a dosvedčiť svojím životom a povahou, čo pre nich vykonala Božia milosť.

Svetlo Slnka spravodlivosti, ktorým je Kristus, sa má prejaviť v dobrých skutkoch, v slovách pravdy a v posvätenom konaní.“ (COL 415.416; KP 335)

**Námety na spoločné uvažovanie**

`Horšie než myslieť si, že niet Boha, by bola predstava, že nás Boh nenávidí. V čom by bol náš svet iný, keby to bola pravda?`

`Prečo dnešný svet tak veľmi nerozumie, aký je Boží charakter? Ako by ste mohli ľuďom pomôcť, aby jasnejšie vnímali Boží charakter lásky?`

`Aké posolstvo o Božom charaktere by sme dnes mali hlásať? Ako by ste vysvetlili toto posolstvo niekomu, kto ešte nepozná realitu Božej lásky? Pokúste sa uviesť nejaké dôkazy, ktoré zjavujú realitu Božej lásky a Jeho úžasného charakteru.`

`Hovoriť o Božej láske je jedna vec. Zrkadliť a zjavovať túto lásku v našich životoch je niečo iné. Aké „skutky svätosti“ môžu ľuďom okolo nás odhaliť Božiu lásku?`

Západ slnka: 15.58