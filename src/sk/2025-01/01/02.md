---
title:  Viac, než by sa očakávalo
date:  29/12/2024
---

> <p></p>
> <sup>17</sup>Hospodin povedal Mojžišovi: „Aj to, o čo si prosil, urobím, lebo si získal moju priazeň a poznám ťa podľa mena.“ <sup>18</sup>On však povedal: „Ukáž mi svoju slávu!“ <sup>19</sup>Hospodin mu povedal: „Ukážem ti všetku svoju dobrotu a vyslovím pred tebou svoje meno Hospodin. Zmilujem sa, nad kým sa chcem zmilovať, a zľutujem sa, nad kým sa chcem zľutovať.“ (2Moj 33,17–19)

**Osobné štúdium**

Boh sa nás nielen pýta: „Miluješ ma?“, ale On sám miluje každého človeka a robí to slobodne. Je to tak. Boh miluje slobodne, dobrovoľne teba, mňa a každého iného človeka – a to viac, ako si vieme predstaviť. Túto lásku poznáme podľa toho, ako konal v dejinách svojho ľudu.

`Prečítaj si text 2Moj 33,15–22. Uvažuj o kontexte týchto veršov a príbehu, v ktorom sa objavujú. Čo prezrádza táto pasáž, najmä 19. verš, o Božej vôli a láske?`

Všetko sa zdalo stratené. Krátko po úžasnom Hospodinovom vyslobodení Izraelitov z egyptského otroctva sa Boží ľud vzbúril a začal uctievať zlaté teľa. Keď Mojžiš zostúpil z vrchu a videl, čo ľudia urobili, hodil tabuľky s Desatorom na zem a rozbil ich. Ľud stratil akékoľvek právo na zmluvné privilégiá a požehnania, ktoré mu Boh zo svojho vlastného slobodného rozhodnutia udelil. Hospodin sa však aj tak dobrovoľne rozhodol s Izraelitmi pokračovať v zmluvnom vzťahu a žehnať im – napriek ich nehodnosti.

Hospodin hovorí: „Zmilujem sa, nad kým sa chcem zmilovať, a zľutujem sa, nad kým sa chcem zľutovať.“ (2Moj 33,19) Tieto slová sú často nesprávne chápané tak, že Boh sa svojvoľne rozhoduje byť voči niektorým milosrdný a milostivý, kým voči iným nie. Kontext však nijako nenaznačuje, že by Boh hovoril, že k niektorým bude svojvoľne láskavý a súcitný a k iným nie. Takto Boh nekoná, na rozdiel od tých teologických smerov, podľa ktorých Boh niektorých predurčuje, aby boli zatratení a čelili večnému odsúdeniu.

Čo tu teda Hospodin vyjadruje? Boh v podstate vyhlasuje, že ako Stvoriteľ všetkého má právo a právomoc slobodne udeľovať milosť a súcit aj tým ľuďom, ktorí si to ani trochu (alebo dokonca vôbec) nezaslúžia. A koná tak aj v tejto konkrétnej situácii, keď sa voči Nemu ľudia vzbúrili a uctievali zlaté teľa. Hospodin udeľuje Izraelitom, svojmu ľudu, milosrdenstvo, aj keď si to nezaslúžili.

Toto je jeden z mnohých prípadov, keď Boh prejavuje svoju lásku a robí to nad rámec akýchkoľvek rozumných očakávaní. Je to dobrá správa pre každého z nás!

**Aplikácia**

`Akými spôsobmi ti Boh zjavuje a prejavuje svoju lásku, dokonca aj nad to, čo si sám vieš predstaviť?`