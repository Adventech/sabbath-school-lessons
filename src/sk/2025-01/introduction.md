### Úvod

#### Boh lásky a spravodlivosti

Boh je láska. Hovoria to verše 1Ján 4,8.16 a túto skutočnosť dosvedčuje celá Biblia. Kresťanská viera sa sústreďuje na Boží charakter lásky. Láska je podstatou toho, kto je Boh, centrom všetkého, čomu veríme, a mala by byť podstatou všetkého, čo robíme. Preto spôsob, akým chápeme lásku, ovplyvňuje aj celú našu vieru a všetko naše konanie. Ak je napríklad niekto presvedčený, že Božiu lásku si treba zaslúžiť, bude zrejme vychádzať z predpokladu, že ho Boh nemiluje, pretože je hriešnik a je nehodný Jeho lásky. A ak si to isté myslí aj vo vzťahu k ostatným – teda že si musia lásku zaslúžiť –, je to hotový recept na katastrofu.

Spôsob, akým rozumieme podstate Božej lásky, má obrovské dôsledky pre našu vieru a naše skutky. Čo je však láska? Ak požiadate desiatich ľudí, aby definovali lásku, zrejme dostanete desať rôznych odpovedí. Aj medzi kresťanmi koluje veľa mýtov a nedorozumení o Božej láske.

Kresťania ponúkajú rôznorodé odpovede na nasledovné otázky:

Je pravda, že Božia láska iba dáva, ale nikdy neprijíma? Je Božia láska len obetavá, alebo sa Boh môže tešiť z ľudí a mať v nich zaľúbenie? Je Božia láska emocionálna? Naozaj sa Boh zaujíma o ľudí? Môžeme Božiu lásku odmietnuť? Môžeme prísť o Božiu lásku? Vstupuje Boh do vzťahu lásky so svojím stvorenstvom a zasa z neho vystupuje? Je hnev nezlučiteľný s láskou? Ako spolu súvisia láska a spravodlivosť? Ak je Boh láska, prečo je na tomto svete tak veľa zla? Môžu ľudia milovať tak, ako to robí Boh? Ak áno, ako by to vyzeralo?

Odpovede na niektoré z týchto otázok sa môžu zdať zrejmé, ale v prístupe kresťanov k Božej láske sa môžu líšiť. A mnohé odpovede, ktoré sa niekedy považujú za zrejmé, sa pri bližšom skúmaní ukážu ako nezlučiteľné s tým, čo učí o Božej láske Písmo.

Na tieto otázky neodpovieme naraz. Počas nášho štúdia však budeme na tieto a podobné otázky hľadať spoločne odpovede. A uvidíme, že Božia láska je oveľa väčšia, než by sa nám mohlo zdať. Božia láska, ako je predstavená v Písme, presahuje myšlienky, ktoré za „lásku“ považuje väčšina dnešného sveta. V nasledujúcich týždňoch sa podrobnejšie pozrieme na niektoré z najvýznamnejších a najkrajších aspektov Božej lásky, ktoré nám zjavuje Biblia.

Pri našom štúdiu tiež uvidíme neoddeliteľné prepojenie Božej lásky a spravodlivosti. Boh Biblie miluje spravodlivosť (pozri napríklad Iz 61,8). Biblia nám ukazuje, že Božia láska a spravodlivosť sú natoľko prepojené, že jedna bez druhej nemôžu existovať. Pretože Boh je láska, je hlboko znepokojený nespravodlivosťou a utrpením v tomto svete. Preto sa Boh stotožňuje s utláčanými a trpiacimi a ochotne vstupuje do sveta bolesti a žiaľu, ktoré v stvorení spôsobilo zlo. On sám trpí najviac zo všetkých, a to až tak, že samotný Boh je najväčšou obeťou zla.

V celej Biblii je Boh opakovane zarmútený a strápený zlom a utrpením, pretože miluje každého človeka viac, než si dokážeme predstaviť. Hĺbku Božej lásky môžeme vidieť v Kristovom náreku nad svojím ľudom, keď povedal: „Jeruzalem, Jeruzalem, ktorý zabíjaš prorokov a kameňuješ tých, čo boli poslaní k tebe! Koľko ráz som chcel zhromaždiť tvoje deti, ako sliepka zhromažďuje svoje kuriatka pod krídla, a nechceli ste!“ (Mat 23,37)

Boh Biblie, ktorý je Láska, je v Písme často vykresľovaný ako zlomený a zarmútený odmietnutou a stratenou láskou. Celý príbeh Písma hovorí o tom, čo Boh urobil a robí, aby obnovil lásku vo všetkých oblastiach vesmíru. Toto a ešte oveľa viac je témou lekcií tohto štvrťroka.

_John C. Peckham je redaktorom časopisu Adventist Review. V čase vzniku týchto úloh bol profesorom teológie a kresťanskej filozofie na Teologickom seminári Cirkvi adventistov siedmeho dňa na Andrews University._