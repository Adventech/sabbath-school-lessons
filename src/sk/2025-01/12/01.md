---
title:  "Dve najväčšie prikázania: Láska a spravodlivosť"
date:  15/03/2025
---

### Texty na tento týždeň
Mat 22,34–40; Zach 7,9–12; Žalm 82; Mich 6,8; Mat 23,23–30; Luk 10,25–37

**Úvodný text**
> Ak niekto hovorí: „Milujem Boha“ a nenávidí svojho brata, je klamár. Veď kto nemiluje svojho brata, ktorého vidí, nie je schopný milovať Boha, ktorého nevidí. (1Ján 4,20)

Ako kresťania veríme, že Boh napokon všetko urovná a dá do poriadku. Zároveň vnímame, že záleží na tom, čo ako kresťania robíme tu a teraz. Hoci okolo nás existuje veľa nespravodlivosti a zla, ktoré Boh nateraz neodstráni (pre obmedzenia vesmírneho sporu), neznamená to, že by sme sa v nejakej miere nemohli podieľať na zmiernení utrpenia a zla, ktorých sme svedkami. V skutočnosti je takéto konanie pre nás povinnosťou.

Ukázali sme si už, že láska a spravodlivosť spolu súvisia a sú neoddeliteľné. Boh miluje spravodlivosť. A ak milujeme Boha, potom budeme aj my milovať spravodlivosť.

Rovnako je to aj s láskou k blížnym. Ak milujeme Boha, budeme milovať jeden druhého. Neoddeliteľnou súčasťou lásky k blížnemu je prejavovanie záujmu o blaho ľudí okolo nás. Keď iných sužuje chudoba, útlak alebo akákoľvek nespravodlivosť, malo by nás to znepokojovať. Keď niekto prežíva útlak, nemali by sme nad tým zatvárať oči. Namiesto toho by sme si mali klásť otázku, čo môžeme urobiť, jednotlivo aj spoločne, aby sme presadzovali Božiu lásku a spravodlivosť spôsobom, ktorý bude v našom zničenom svete zrkadliť dokonalý charakter spravodlivosti a lásky nášho Boha.

**Osnova lekcie**

Doteraz sme hovorili o Bohu a Jeho charaktere, v ktorom sa prejavuje láska a spravodlivosť. V tejto lekcii sa zameriame na biblické učenie o Božej túžbe, aby sa tieto charakterové črty odzrkadľovali v živote Jeho detí.

- Mat 22,24–40: Najväčšie prikázanie: láska k Bohu a k blížnym (nedeľa)
- Zach 7,9–12: Naše najčastejšie zlyhanie: neláska k Bohu a k blížnym (pondelok)
- Žalm 82: Božia láska presadzujúca spravodlivosť (utorok)
- Mat 23,23: Výzva na usilovanie o spravodlivú spoločnosť (streda)
- Luk 10,25–37: Podobenstvo o láske k Bohu a k blížnemu (štvrtok)