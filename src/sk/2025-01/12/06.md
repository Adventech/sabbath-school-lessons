---
title:  „Kto je môj blížny?“
date:  20/03/2025
---

> <p></p>
> <sup>33</sup>No prišiel k nemu aj istý pocestný, Samaritán. Keď ho uvidel, prišlo mu ho ľúto. <sup>34</sup>Pristúpil k nemu, nalial mu na rany olej a víno a obviazal mu ich. Potom ho vyložil na svoje dobytča, zaviezol do hostinca a postaral sa o neho. <sup>35</sup>Na druhý deň vybral dva denáre, dal ich hostinskému a povedal: ‚Staraj sa oňho; ak na neho vynaložíš viac, na spiatočnej ceste ti to zaplatím.‘ <sup>36</sup>Kto podľa teba z tých troch sa stal blížnym tomu, čo padol do rúk zbojníkov?“ <sup>37</sup>On povedal: „Ten, čo mu preukázal milosrdenstvo.“ A Ježiš povedal: „Choď a rob podobne!“ (Luk 10,33–37) 

**Osobné štúdium**

V príbehu zaznamenanom v Luk 10,25–37 Ježiš najprv potvrdzuje dve najdôležitejšie prikázania: milovať Boha a milovať blížneho. Vtedy sa „znalec Zákona“ chce „ospravedlniť“, a preto sa Ježiša pýta: „A kto je môj blížny?“ (Luk 10,29) V reakcii na to Ježiš rozpráva nám známe, ale v tom čase šokujúce podobenstvo o milosrdnom Samaritánovi.

`Prečítajte si podobenstvo o milosrdnom Samaritánovi (Luk 10,25–37). Čo hovorí táto pasáž vo svetle výziev prorokov na konanie milosrdenstva a spravodlivosti? Akým spôsobom rôzne skupiny ľudí spôsobovali nespravodlivosť „iným“ počas ľudskej histórie?`

Ježiš o spravodlivosti nielen hovoril, On ju prišiel priniesť a uskutočniť. Kristus bol a bude naplnením volania a túžby prorokov po spravodlivosti (pozri Luk 4,16–21 vo svetle Iz 61,1.2). On je túžbou ľudí zo všetkých národov, najmä tých, ktorí uznávajú, že potrebujú záchranu.

V priamom protiklade k nepriateľovi, ktorý sa chopil moci a uzurpoval si Boží trón, Ježiš sa znížil a stotožnil s tými, ktorí sú v područí hriechu, nespravodlivosti a útlaku (bez toho, aby bol sám nakazený hriechom). Porazil nepriateľa tým, že v láske sám seba vydal, aby tak nastolil spravodlivosť. On je spravodlivý a ospravedlňuje všetkých, ktorí veria. Ak tvrdíme, že berieme vážne Zákon, ktorého platnosť Ježiš potvrdil svojou smrťou, potom musíme brať vážne aj to, „čo je závažnejšie v Zákone“.

Žalm 9,9.10 hovorí: „On bude spravodlivo súdiť svet, národy rozsúdi podľa práva. Hospodin je útočiskom utláčanému, útočiskom v čase súženia.“ Podobne Žalm 146,7–9 dodáva, že Boh „obhajuje právo utláčaných, hladným dáva chlieb. Hospodin vyslobodzuje väzňov. Hospodin dáva slepým zrak, Hospodin dvíha skľúčených, Hospodin miluje spravodlivých. Hospodin chráni cudzincov, ujíma sa siroty a vdovy, ale marí zámery bezbožníkov.“

Môže vari Božie slovo nejako jasnejšie zdôrazniť, že máme pomáhať a slúžiť ľuďom okolo nás, ktorí sú v núdzi a trpia?

**Aplikácia**

`Čo sa môžeme naučiť zo života a služby Ježiša o pomoci tým, ktorí to potrebujú? Aj keď nemôžeme robiť zázraky ako On, mnohým ľuďom v núdzi a v ohrození môžeme poskytovať „zázračnú“ pomoc. Ako?`