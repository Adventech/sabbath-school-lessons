---
title:  Misijný príbeh
date:   21/03/2025
---

#### Na Strednom východe

_Andrew McChesney_

Ki-namin svet sa úplne zrútil, keď prišla z Južnej Kórey pracovať ako študentka-misionárka na Stredný východ. Pricestovala s krátkodobými turistickými vízami, ktoré si musela predĺžiť, aby mohla ostať v krajine celý rok. Majiteľ bytu, v ktorom mala bývať, najprv súhlasil, že podpíše dokumenty, vďaka ktorým mohla dostať rezidentské vízum. Potom si to premyslel a požadoval veľký obnos peňazí za to, že dokument podpíše.

Ki-nam toľko peňazí nemala. Ani vedúci, ktorý mal na starosti malú skupinku študentov-misionárov, nemal toľko peňazí. Dokonca ani malá komunita adventistov siedmeho dňa nemala toľko prostriedkov. Členmi komunity boli väčšinou chudobní utečenci, ktorí sa stretávali na pobožnosti v dome jedného z nich. 

Ki-nam nemala veľa možností. Nemohla sa len tak odsťahovať do iného bytu, pretože bolo náročné nájsť majiteľa, ktorý by bol ochotný prenajať ubytovanie cudzinke. Zostať v krajine ilegálne pre ňu neprichádzalo do úvahy a nechcela ani nikoho podplácať, aby dostala rezidentské vízum.

Rozhodla sa preto, že sa za to bude modliť. „Pane, ak si ma sem poslal Ty, mohol by si, prosím, vyriešiť tento problém?“ Takto sa modlila každý deň počas nasledujúcich dvoch mesiacov. Aj jej rodičia v Južnej Kórei sa modlili. Vedúci, ktorý ju mal na starosti, zaradil jej meno do modlitebného zoznamu miestneho zboru, aby na ňu členovia mysleli na svojich modlitbách.

Prešli dva mesiace a majiteľ bytu stále nebol ochotný podpísať potrebné dokumenty. Potom nastal deň, keď sa mala Ki-nam hlásiť na úrade kvôli novému vízu. Nemala však žiadny dokument, ktorý by jej umožňoval ostať v krajine a dostať nové vízum.

Krátko predtým, než prišla na rad, zazvonil jej telefón. Volal jej vedúci. „Možno máme riešenie,“ povedal. „Príď čím skôr za mnou.“

Vysvetlil jej, že jeden člen zboru pred pár minútami cítil, že by sa mal zastaviť v realitnej kancelárii. Poznal tam majiteľa, tak sa ho opýtal: „Mohol by si pomôcť mojej priateľke?“ Majiteľ odvetil, aby doniesol jej pas. Bol ochotný dať jej potvrdenie, ktoré potrebuje.

Ki-nam ostala ako obarená. Zmohla sa len na slová: „Ďakujem Ti, Bože.“

Majiteľ realitnej kancelárie podpísal dokument a Ki-nam dostala rezidentské vízum.

Po tejto skúsenosti Ki-nam nepochybovala, že ju Boh bude viesť a požehná rok, ktorý má stráviť na Strednom východe. A tak sa aj stalo. Prostredníctvom jej úsilia bolo pokrstených sedem ľudí. „Boh ma povolal a použil na to, aby títo ľudia mohli byť zachránení,“ povedala Ki-nam počas rozhovoru pre adventistickú misiu v Soule v Južnej Kórei. „Boh bol so mnou na každom kroku a pomáhal mi. Uvedomila som si, že Boh nikoho nepovoláva omylom. Bol to pre mňa rok plný vďačnosti.“

_Cirkev adventistov siedmeho dňa v Južnej Kórei vysiela misionárov do celého sveta. Ďakujeme za vaše dary trinástej soboty, ktoré budú vyzbierané 29. marca a pomôžu adventistom v Južnej Kórei šíriť evanjelium v ich rodnej krajine. Meno misionárky bolo zmenené._
