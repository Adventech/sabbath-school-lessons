---
title:  Podnety na zamyslenie
date:  21/03/2025
---

V knihe Cesta lásky si prečítajte kapitolu „Sobota“ (DA 281–289; CL 180–185).

„Špehovia sa neodvážili odpovedať Kristovi v prítomnosti zástupu z obavy, aby sa nedostali do ťažkostí. Vedeli, že Ježiš hovorí pravdu. Radšej by nechali človeka trpieť, než aby prestúpili vlastné tradície. Ochotne však zachraňovali zviera, ak by mal vlastník utrpieť škodu. Prejavovali teda väčšiu starostlivosť o nemú tvár než o človeka stvoreného na Boží obraz. To je príznačné pre každé falošné náboženstvo. Začína sa v ľudskej túžbe prevýšiť Boha, pritom však znižuje človeka pod úroveň zvieraťa. Každé náboženstvo, ktoré bojuje proti Božej zvrchovanosti, pripravuje človeka o slávu, ktorú mal pri stvorení a ktorú mu chce Kristus vrátiť. Falošné náboženstvo vedie svojich stúpencov k prehliadaniu potrieb, utrpenia a práva ľudí okolo seba. Evanjelium človeka pozdvihuje. Vychádza z toho, že človek bol vykúpený Kristovou krvou, a preto zdôrazňuje citlivý prístup ku všetkým ľuďom – vrátane núdznych a trpiacich. Pán hovorí: Človeka urobím vzácnejším ako rýdze zlato a ľudí ako zlato ofírske. (Iz 13,12)

Keď sa Ježiš spýtal farizejov, či je správne v sobotu urobiť niečo dobré, alebo zlé, zachrániť život, či zahubiť, nastavil vlastne zrkadlo ich bezbožným zámerom. S nenávisťou v srdci sa ho snažili zabiť, zatiaľ čo on zachraňoval život tisícom a prinášal im šťastie. Bolo lepšie zabiť v sobotu, ako sa o to usilovali sami, než uzdraviť trpiaceho, ako to urobil on? Bolo spravodlivejšie premýšľať vo svätý Boží deň o vražde, než skutkami milosrdenstva šíriť lásku ku všetkým ľuďom?“ (DA 286.287; CL 183.184)

**Námety na spoločné uvažovanie**

`Prečo a ako „falošné náboženstvo vedie svojich stúpencov k prehliadaniu potrieb, utrpenia a práva ľudí okolo seba“? Čo môžeme robiť, aby sme sa cielene vyhli takejto nedbanlivosti v našich cirkevných spoločenstvách aj mimo nich?`

`Kto je môj blížny? A kto je tvoj blížny? Akými praktickými spôsobmi nás môže nasledovanie Krista urobiť podobnejšími Samaritánovi, ktorý prekročil vtedajšie hranice a predsudky, aby prejavil lásku blížnemu?`

`Ak Boh miluje spravodlivosť a milosrdenstvo, čo môžeme robiť, aby sme konali v súlade s tým, na čom Bohu najviac záleží? Ako sa môžeme viac zamerať na to, čo Ježiš označil za „závažnejšie v Zákone“?`

`Keď premýšľame a hovoríme o súde, majme na pamäti, že Ježiš dáva v súvislosti so súdom hlavný dôraz na to, či a do akej miery aktívne milujeme iných, najmä ponižovaných a utláčaných. Uvažujte nad tým v kontexte veršov Mat 25,31–46.`

Západ slnka: 17.56