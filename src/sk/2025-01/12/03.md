---
title:  Dva najväčšie hriechy
date:  17/03/2025
---

> <p></p>
> <sup>9</sup>„Takto hovorí Hospodin zástupov: ‚Na súde spravodlivo súďte a preukazujte si navzájom milosrdenstvo a láskavosť! <sup>10</sup>Vdovy, siroty, cudzincov a chudobných neutláčajte a vo svojich srdciach nezmýšľajte zle jeden o druhom!‘“ <sup>11</sup>Nevenovali mu však pozornosť, obrátili sa chrbtom a zapchali si uši, aby nepočuli. <sup>12</sup>Srdce si zatvrdili ako diamant a nepočúvali zákon ani slová, ktoré im Hospodin zástupov poslal prostredníctvom svojho ducha cez dávnych prorokov. Preto ich postihol veľký hnev Hospodina zástupov. (Zach 7,9–12)

**Osobné štúdium**

Podľa samotného Ježiša sú dve najväčšie prikázania láska k Bohu a vzájomná láska. Napĺňanie týchto prikázaní v sebe zahŕňa prinášanie obetí, ktoré konkrétne a jasne vyjadrujú lásku k druhým. Práve takto sa „chodí“ v Ježišových stopách.

Ak sú dvomi najväčšími prikázaniami láska k Bohu a láska k druhým, aké sú potom dva najväčšie hriechy?

`Prečítaj si text Ž 135,13–19. Čo tieto verše prezrádzajú o hriechu, pred ktorým Písmo varuje veľmi často?`

Stará zmluva opakovane zdôrazňuje, aký veľký význam má láska k Bohu (pozri 5Moj 6,5). Tento dôraz je silno prepojený s veľkým hriechom modlárstva, ktoré je opakom lásky k Bohu.

`Čo Boh odsudzuje v úvodnom texte proroka Zachariáša (Zach 7,9–12)? Ako to spolu s hriechom modlárstva súvisí s dvomi veľkými prikázaniami?`

Boh neodpovedá svojím hnevom len na hriech modlárstva. Svoj hnev mieri aj na zlé zaobchádzanie s Jeho ľudom, či už individuálne alebo kolektívne. Boh sa hnevá na nespravodlivosť, pretože Boh je láska.

Dva veľké hriechy zdôrazňované v Starej zmluve môžeme vnímať ako zlyhania v kontexte s dvomi veľkými prikázaniami: milovať Boha a milovať blížneho. Dva najväčšie hriechy sú preto nedostatkom lásky. Nemôžeme teda zachovávať prikázania, ak nemilujete Boha a ak nemilujete iných.

Apoštol Ján na to upozorňuje nasledovne: „Ak niekto hovorí: Milujem Boha a nenávidí svojho brata, je klamár. Veď kto nemiluje svojho brata, ktorého vidí, nie je schopný milovať Boha, ktorého nevidí. A toto prikázanie máme od neho, aby ten, kto miluje Boha, miloval aj svojho brata.“ (1Ján 4,20.21)

**Aplikácia**

`Ako by si niekomu vysvetlil, že lásku k Bohu nemožno oddeliť od lásky k druhým? Ako rozumieš neoddeliteľnému prepojeniu medzi láskou k Bohu a láskou k blížnemu?`