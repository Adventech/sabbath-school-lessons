---
title:  Boh miluje spravodlivosť
date:  18/03/2025
---

> <p></p>
> <sup>1</sup>Boh sa postavil v zhromaždení bohov, uprostred bohov súdi: <sup>2</sup>„Dokedy chcete súdiť nespravodlivo a nadŕžať bezbožníkom? <sup>3</sup>Prisúďte právo utláčanému a sirote, poníženému a chudobnému vymáhajte spravodlivosť. <sup>4</sup>Ochráňte utláčaného a chudobného, vytrhnite ho z moci bezbožníkov!“ <sup>5</sup>Nič nevedia, nič nechápu, chodia v temnote. Chvejú sa všetky základy zeme. <sup>6</sup>Povedal som: „Bohovia ste, všetci ste synmi Najvyššieho. <sup>7</sup>Vy tiež pomriete ako ostatní ľudia, padnete ako hociktoré knieža.“ <sup>8</sup>Vstaň, Bože, súď zem, veď všetky národy sú tvojím vlastníctvom! (Žalm 82)

**Osobné štúdium**

Písmo zdôrazňuje, že Boh miluje spravodlivosť a nenávidí zlo (napríklad Ž 33,5; Iz 61,8). Bohu robí akákoľvek nespravodlivosť nesmiernu starosť. Dozvedáme sa dokonca, že nespravodlivosť u Neho vyvoláva rozhorčenú snahu ochrániť všetkých, ktorí sú obeťami nespravodlivosti. V Starej aj Novej zmluve sa Boh neustále veľmi zapálene vyjadruje v prospech ponižovaných a utláčaných. Zároveň opakovane vyjadruje spravodlivý hnev proti prenasledovateľom a utláčateľom.

`Ako úvodný text (Žalm 82) vyjadruje Božiu starostlivosť o spravodlivosť v tomto svete? Aký význam to má pre nás dnes?`

Táto pasáž podľa mnohých komentárov kritizuje pozemských vládcov zodpovedných za nespravodlivosť v spoločnosti. Zároveň odkazuje na Boží súd nad nebeskými vládcami („bohmi“), ktorí stoja v pozadí skazených pozemských sudcov a vládcov (ide teda o démonické sily). Vládcov sa konkrétne pýta: „Dokedy chcete súdiť nespravodlivo a nadŕžať bezbožníkom?“ (Ž 82,2) Boh ich obviňuje, že sa nezastávajú tých najslabších v spoločnosti a že nerobia nič pre záchranu núdznych z rúk bezbožníkov (Ž 82,3.4).

Proroci Starej zmluvy opakovane vyzývajú na spravodlivosť. Treba zdôrazniť, že nejde len o akúsi okrajovú tému Písma. Naopak, ide o ústredný bod posolstva prorokov v celej Starej zmluve. Rovnaký dôraz na túto tému nachádzame aj v posolstve Ježiša Krista, keď kázal a robil znamenia a zázraky na zemi.

Nie je žiadnym tajomstvom, čo Boh chce a vyžaduje od tých, ktorí tvrdia, že Ho milujú a poslúchajú. Veľmi jasne to zdôrazňuje napríklad prorok Micheáš: „Hospodin ti oznámil, človeče, čo je dobré a čo žiada od teba: len zachovávať právo, milovať láskavosť a v pokore chodiť so svojím Bohom.“ (Mich 6,8)

Tento postoj sa odzrkadľuje v celom Písme. Ježiš povedal: „Podľa toho všetci spoznajú, že ste moji učeníci, ak budete mať lásku jeden k druhému.“ (Ján 13,35; porovnaj s 1Ján 4,8–16)

**Aplikácia**

`Ako by vyzerali naše rodiny a zbory, keby sme sa sústredili na posolstvo z Mich 6,8 a túto požiadavku uvádzali do praxe slovom aj skutkom? Ako by si mohol ty sám lepšie prejavovať uplatňovanie princípov opísaných v tomto verši?`