---
title:  Výzvy na nastolenie spravodlivosti
date:  19/03/2025
---

> <p></p>
> Beda vám, zákonníci a farizeji, pokrytci! Dávate desiatky z mäty, kôpru a rasce, ale zanedbali ste to, čo je závažnejšie v Zákone: spravodlivosť, milosrdenstvo a vernosť. Toto bolo treba robiť, ale tamto nezanedbávať. (Mat 23,23)

**Osobné štúdium**

Proroci v Písme neustále pripomínajú Božie volanie po spravodlivosti v spoločnosti. Písmo neopomína zdôrazňovanie problému nespravodlivosti a útlaku. Výzva, aby Boh „súdil“ alebo „vyniesol súd“, je vo svojej podstate volaním, aby Boh nastolil spravodlivosť.

Spomeňme napríklad proroka Izaiáša. Ten veľmi otvorene upozorňuje na problém nespravodlivosti v Izraeli. Jeho slová a volanie po spravodlivosti by sme si mali vziať k srdcu aj dnes: „Učte sa robiť dobro, domáhajte sa práva, pomáhajte utláčanému, vymôžte právo sirote, obhajujte vdovu!“ (Iz 1,17) Ďalej vyhlasuje „beda“ proti tým, čo „ustanovujú nespravodlivé zákony“, a tým, čo „biednych... obrali o právo“ (Iz 10,1.2). Zároveň varuje: „Čo však urobíte v deň trestu a pri skaze, čo príde zďaleka? Ku komu sa budete utiekať o pomoc a komu zanecháte svoje bohatstvo?“ (Iz 10,3)

Podobné posolstvo od Hospodina hlása aj prorok Jeremiáš: „Beda tomu, kto stavia dom nespravodlivo a svoje horné izby bez práva, kto svojho blížneho núti slúžiť zadarmo a nedá mu zaslúženú mzdu. ... Či tvoj otec nejedol a nepil? Uplatňoval však právo a spravodlivosť a mal sa dobre. Dopomáhal k právu biednemu a chudobnému a mal sa dobre. Neznamená to poznať mňa?“ (Jer 22,13.15.16)

`Prečítaj si text Mat 23,23–30. Čo podľa týchto veršov považuje Ježiš za najdôležitejšie? Čo má na mysli, keď hovorí, že „zanedbali..., čo je závažnejšie v Zákone“?`

Bolo by mylné domnievať sa, že na problém nespravodlivosti poukazovali len starozmluvní proroci. V mnohých príkladoch v Ježišovej službe jasne vidíme, že táto otázka bola nesmierne dôležitá aj pre samotného Krista. Úvodný text veľmi jasne ukazuje Ježišov nezmieriteľný postoj k pokryteckému konaniu zákonníkov a farizejov, ktorí zanedbávajú, „čo je závažnejšie v Zákone: spravodlivosť, milosrdenstvo a vernosť“ (Mat 23,23). V paralelnej pasáži u Lukáša Ježiš vyslovuje „beda“ nad farizejmi, ktorí „obchádzajú“ (gr. doslova „zanedbávajú“ alebo „porušujú“) „spravodlivosť a Božiu lásku“ (Luk 11,42).

**Aplikácia**

`Zmenil by sa tvoj život, keby si sa dnes mal zamerať na to, „čo je závažnejšie v Zákone“? Ak áno, v čom? Ako sa prejavuje, keď niekto dáva dôraz na „desiatky z mäty, kôpru a rasce“, ale zabúda na to, „čo je závažnejšie v Zákone“?`