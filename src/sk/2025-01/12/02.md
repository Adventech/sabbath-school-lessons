---
title:  Dve najväčšie prikázania
date:  16/03/2025
---

> <p></p>
> <sup>34</sup>Keď farizeji počuli, že umlčal saducejov, zišli sa <sup>35</sup>a jeden z nich, znalec Zákona, sa spýtal, aby ho skúšal: <sup>36</sup>„Učiteľ, ktoré je najväčšie prikázanie v Zákone?“ <sup>37</sup>A on mu odpovedal: „Milovať budeš Pána, svojho Boha, celým svojím srdcom a celou svojou dušou a celou svojou mysľou. <sup>38</sup>To je veľké a prvé prikázanie. <sup>39</sup>Druhé je mu podobné: Milovať budeš svojho blížneho ako seba samého. <sup>40</sup>Na týchto dvoch prikázaniach spočíva celý Zákon i Proroci.“ (Mat 22,24–40)

**Osobné štúdium**

Aby sme pochopili, čo by sme mohli urobiť, jednotlivo aj spoločne, aby sme podporili Božiu lásku a spravodlivosť v našom svete, začnime tým, že sa zameriame na Božie „prikázania“.

`Ako Ježiš odpovedal na zákonníkovu otázku v úvodnom texte (Mat 22,34–40)?`

Podľa samotného Ježiša „veľké a prvé“ prikázanie znie: „Milovať budeš Pána, svojho Boha, celým svojím srdcom a celou svojou dušou a celou svojou mysľou.“ A Ježiš dodáva: „Druhé je mu podobné: Milovať budeš svojho blížneho ako seba samého.“ Tieto dve prikázania však nestoja osamotene. Ježiš hovorí: „Na týchto dvoch prikázaniach spočíva celý Zákon i Proroci.“ (Mat 22,37–40) Obe prikázania sú citátmi zo Starej zmluvy.

`Prečítaj si text Mat 19,16–23. Ako súvisia Ježišove odpovede na otázky bohatého mládenca s Jeho odpoveďami na otázku zákonníka v Matúšovi 22?`

O čo ide v tomto príbehu? Prečo Ježiš odpovedal práve takýmto spôsobom? Čo sa môžeme naučiť z oboch týchto stretnutí?

„Kristus mu ukázal jediný spôsob, ako môže dosiahnuť dokonalý kresťanský charakter. Kristove slová boli múdre, aj keď mu pripadali prísne a náročné. Jedinou nádejou bohatého muža bolo prijať a poslúchať ich. Jeho vznešené postavenie a majetok nesprávne ovplyvňovali jeho charakter. Postupne by mu to bolo úplne nahradilo Boha. Či by bol Pánovi odriekol viac alebo menej svojho imania, ešte vždy by mu bolo zostalo toľko, čo mohlo oslabiť jeho mravnú silu a bezvýhradnú službu, pretože veci tohto sveta, akokoľvek neisté a nepatrné, vedia človeka pomaly a úplne zotročiť.“ (GC 520; CL 337.338)

**Aplikácia**

`Zrejme nie všetci sme povolaní predať všetko, čo máme, ako na to vyzval Ježiš bohatého mládenca. Na čom môžeš ty osobne lipnúť natoľko, že ak by si sa toho nevzdal, mohlo by ťa to viesť k tvojej večnej záhube?`