---
title:  „Nadovšetko majte lásku jedni k druhým“
date:  27/03/2025
---

> <p></p>
> <sup>5</sup>Bratia moji milovaní, počúvajte: Azda Boh nevyvolil tých, čo sú podľa sveta chudobní, aby sa stali bohatými vo viere a dedičmi kráľovstva, prisľúbeného tým, čo ho milujú? <sup>6</sup>Avšak vy ste chudobného znevážili. Vari vás práve bohatí neutláčajú a nevláčia pred súdy? <sup>7</sup>Nerúhajú sa práve oni vznešenému menu, ktoré sa vzývalo nad vami? <sup>8</sup>Dobre robíte, ak uskutočňujete kráľovský zákon podľa Písma: Milovať budeš svojho blížneho ako seba samého! <sup>9</sup>Ak však niekoho uprednostňujete, páchate hriech a Zákon vás usvedčuje z jeho prestúpenia. (Jak 2,5–9)

**Osobné štúdium**

Ak je láska naplnením zákona, potom nemožno zachovávať Boží zákon v plnom zmysle len tým, že sa zdržíme páchania zlých vecí. Samotný zákon lásky (vyjadrený v plnosti Písma) nám nielen prikazuje zdržať sa páchania zla, ale zákon nás zároveň pobáda konať skutky, ktoré odhaľujú Božiu lásku voči iným. Sem patria nielen členovia cirkvi, ale aj svet ako celok, ktorý tak zúfalo potrebuje pravé kresťanské svedectvo.

`Prečítaj si text Jak 2,1–9. Aké zásadné posolstvo prináša Jakub?`

Jakub vo svojom liste dôrazne odsudzuje nespravodlivosť v spoločnosti. Zameriava sa predovšetkým na ponižovanie chudobných a útlak zo strany niektorých bohatých. Potom upriamuje pozornosť na zákon lásky k blížnemu a hovorí, že ak plníme tento zákon, „dobre robíme“ (Jak 2,8).

„Láska k druhým je pozemským prejavom Božej lásky. Kráľ slávy sa stal jedným z nás práve preto, aby nám túto lásku vložil do sŕdc a spojil nás ako deti jednej rodiny. Ak sa v našom živote splnia jeho slová, ktoré povedal pri rozlúčke s učeníkmi: Aby ste sa vzájomne milovali, ako som vás ja miloval (Ján 15,12), a keď budeme svet milovať tak, ako ho miloval on, potom jeho poslanie naplníme. Sme pripravení pre nebesá, lebo nebo máme v srdci.“ (DA 641; CL 417)

Keď milujeme svet, ako Kristus miloval svet, potom sme pripravení pre nebesá. Ide o mocné vyjadrenie toho, čo znamená byť Ježišovým nasledovníkom!

Ježiš nám ako svojim nasledovníkom prikazuje, aby sme sa „navzájom milovali“, a to dokonca tak, ako On „miloval nás“ (Ján 13,34). Ježiš zároveň vyhlasuje: „Podľa toho všetci spoznajú, že ste moji učeníci, ak budete mať lásku jeden k druhému.“ (Ján 13,35) Láska sa tak stáva ústredným prvkom kresťanskej viery, pretože Boh je láska (1Ján 4,8.16). A tí, ktorí tvrdia, že milujú Boha, sa musia milovať navzájom (porovnaj s 1Ján 3,11; 4,20.21).

V súlade s tým apoštol Peter nabáda kresťanov: „Nadovšetko majte vytrvalú lásku jedni k druhým, lebo láska prikrýva množstvo hriechov.“ (1Pet 4,8; pozri tiež Heb 10,24 a 1Tes 3,12)

**Aplikácia**

`Uvažuj o myšlienke, že máme milovať svet tak, ako Kristus miloval svet. Ako ti to môže pomôcť lepšie pochopiť pojem kresťanskej dokonalosti a našej pripravenosti na večný život?`