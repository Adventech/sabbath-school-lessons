---
title:  Zákon a milosť
date:  25/03/2025
---

> <p></p>
> <sup>33</sup>„Toto však bude zmluva, ktorú uzavriem s domom Izraela po týchto dňoch,“ znie výrok Hospodina. „Svoj zákon vložím do ich vnútra a vpíšem ho do ich srdca. Budem im Bohom a oni budú mojím ľudom. <sup>34</sup>Už sa nebudú navzájom poučovať a brat bratovi nebude hovoriť: ‚Poznajte Hospodina!‘, lebo všetci ma budú poznať, od najmenšieho až po najväčšieho,“ znie výrok Hospodina, „pretože im odpustím viny a na ich hriech nebudem viac spomínať.“ (Jer 31,33.34)

**Osobné štúdium**

Ukázali sme si už, že zákon a milosť nie sú vo vzájomnom protiklade. Zákon a milosť plnia v diele spasenia rôzne úlohy, ktoré sú v súlade s Božou láskou a spravodlivosťou. Uvažovanie, ktoré vsúva kontrast či rozpor medzi zákon a milosť, by rozhodne zmiatlo starovekých Izraelitov, ktorí považovali dar Božieho zákona za veľký prejav Božej milosti. Kým „bohovia“ okolitých národov boli nestáli a úplne nepredvídateľní, takže ľudia nemali ako vedieť, čo „bohovia“ chcú a čo by sa im páčilo, Boh Biblie veľmi jasne poučuje svoj ľud o tom, čo sa Jemu páči. A to, čo sa Hospodinovi páči, má priniesť najvyššie dobro celému Jeho ľudu – jednotlivo aj kolektívne.

Zákon nás však nemôže zachrániť pred hriechom a nemá ani moc zmeniť ľudské srdcia. Vinou našej vrodenej hriešnosti potrebujeme „duchovnú transplantáciu srdca“.

`Prečítaj si text Jer 31,31–34. Čo sa z týchto veršov dozvedáme o Božom zasľúbení, že nám dá nové srdce? Porovnaj to s Kristovými slovami Nikodémovi v Ján 3,1–21 o novom narodení. Pozri tiež Heb 8,10.`

Desať prikázaní síce napísal sám Boh na kamenné dosky (2Moj 31,18), ale zákon mal byť vpísaný aj do sŕdc Božieho ľudu (Ž 37,30.31). V ideálnom prípade Boží zákon lásky nemá byť pre nás niečo vonkajšie, ale má sa stať vnútornou súčasťou nášho charakteru. Iba Boh môže „vpísať“ svoj zákon do ľudských sŕdc. A On zároveň zasľúbil, že to pre svoj zmluvný ľud urobí (pozri Heb 8,10).

Dodržiavaním zákona sa nemôžeme spasiť. „Veď ste spasení milosťou skrze vieru. A to nie je z vás, je to Boží dar.“ (Ef 2,8) Zákon nedodržiavame preto, aby sme boli spasení, naopak, zákon dodržiavame, pretože už sme spasení. Zákon nedodržiavame preto, aby nás Boh miloval, ale preto, že Boh nás miluje a my – vedení Jeho láskou – túžime milovať Boha a iných (pozri Ján 14,15).

Zákon nám ukazuje náš hriech (Jak 1,22–25; Rim 3,20; Rim 7,7) a upriamuje našu pozornosť na to, že nevyhnutne potrebujeme Vykupiteľa (Gal 3,22–24). Zákon nám ukazuje, ako máme žiť, a odhaľuje nám Boží charakter lásky.

**Aplikácia**

`Na čo sa spoliehaš v súvislosti so súdom? Je tvojou nádejou usilovné a verné dodržiavanie zákona, alebo je ňou Kristova spravodlivosť, ktorá ťa prikrýva? Čo tvoja odpoveď vypovedá o úlohe Božieho zákona? Čo má zákon moc urobiť a čo nie?`