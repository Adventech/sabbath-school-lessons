---
title:  Misijný príbeh
date:   28/03/2025
---

#### Pokľaknúť pred modlou

_Andrew McChesney_

Mária vedela, čo je to obdiv. Nebolo to pre ňu nič cudzie a neznáme. Ako operná speváčka bola zvyknutá spievať pred obecenstvom, ktoré jej vyjadrovalo svoj obdiv. Spievala nielen v hlavnej opere vo svojej rodnej krajine, ale aj v tucte ďalších krajín. Bola ocenená aj niekoľkými významnými oceneniami.

Nič z toho, čo dosiaľ zažila, ju však nemohlo pripraviť na udalosť, ktorej svedkom sa stala v Severnej Kórei, keď sa ocitla pred 22 metrov vysokou bronzovou sochou zakladateľa Severnej Kórey, Kim Il Sunga.

Mária je verná adventistka siedmeho dňa. Z dôvodu bezpečnosti bolo zmenené jej meno aj národnosť. Rozhovor s ňou sme uskutočnili cez Zoom.

Počas cesty po Severnej Kórei, Mária spolu s ďalšími spevákmi navštívili Mansu Hill Grand Monument v meste Pyongyang. Je to komplex monumentov, ktoré zobrazujú hrdinov z revolučnej histórie krajiny. Uprostred komplexu sa nachádza socha Kim Il Sunga. Neskôr bola postavená ešte jedna 22 metrov vysoká socha, ktorá zobrazovala Kimovho syna – Kim Jong Ila. 

Okolo sochy Kim Il Sunga sa zhromaždili zástupy ľudí. Mária tam stretla aj zahraničných turistov z Talianska, Francúzska a iných krajín. V zástupe videla aj mnoho obyvateľov Severnej Kórey. Všetci pred sochou pokľakli. Potom zistila, že aj od nej sa očakáva, aby na znak úcty pred sochou pokľakla.

„Teraz musíte pokľaknúť,“ povedal prekladateľ jej skupinke.

Mária si v tej chvíli spomenula na prvé prikázanie: „Nebudeš mať iných bohov okrem mňa.“ (2Moj 20,3)

Potom si všimla, že všetko sníma kamerový systém. Nechcela sa dostať do problémov.

Ako tam tak stála, spomenula si aj na Šadracha, Mešacha a Abéd-Nega, ktorí sa odmietli pokloniť pred 60 lakťov vysokou zlatou sochou kráľa Nebukadnesara z knihy Daniel. Pomyslela si, že kniha Daniel predsa len nie je nijaká legenda alebo rozprávka. Rovnaká scéna sa odohráva v našich životoch každý deň.

Zostala vzpriamene stáť.

Niektorí ľudia možno interpretujú poklonu pred sochou v Mansu Hill Grand Monument ako kultúrnu skúsenosť, ktorá predstavuje kult osobnosti Kim Il Sunga, ale pre Máriu to bolo niečo oveľa viac. Pre ňu to bol moment, keď mohla dať verejne najavo, koho v skutočnosti obdivuje.

O niekoľko dní neskôr, keď sa pripravovala na odchod zo Severnej Kórey, darovala výtlačok knihy Cesta ku Kristovi svojmu prekladateľovi. Modlí sa za to, aby prekladateľ a rovnako aj všetci obyvatelia Severnej Kórey sa dozvedeli o Ježišovi, ktorého ona obdivuje zo všetkých najviac.

_Zvestovať evanjelium obyvateľom Severnej Kórey je dôležitým bodom misie Severnej Ázijsko-pacifickej divízie, ktorej sú určené dary trinástej soboty v tomto štvrťroku. Modlite sa za Severnú Kóreu. Ďakujeme za všetky vaše štedré dary._
