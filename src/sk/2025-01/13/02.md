---
title:  Zákon Lásky
date:  23/03/2025
---

> <p></p>
> <sup>1</sup>Boh hovoril všetky tieto slová: <sup>2</sup>„Ja som Hospodin, tvoj Boh, ktorý som ťa vyviedol z Egypta, z domu otrokov. <sup>3</sup>Nebudeš mať iných bohov okrem mňa! <sup>4</sup>Neurobíš si modlu ani nijakú podobu toho, čo je hore na nebi, dolu na zemi alebo vo vode pod zemou! <sup>5</sup>Nebudeš sa im klaňať ani im slúžiť, lebo ja som Hospodin, tvoj Boh, Boh žiarlivý, ktorý trestá viny otcov na synoch do tretieho i štvrtého pokolenia tých, čo ma nenávidia, <sup>6</sup>ale milosť preukazujem tisícom tých, čo ma milujú a zachovávajú moje prikázania. (2Moj 20,1–6)

**Osobné štúdium**

Cieľom Božieho zákona nie je sprostredkovanie nejakých abstraktných princípov. Boží zákon je vyjadrením vzťahu. Veľmi zreteľne je to vidieť v Desatore. Už v rajskej záhrade platili základné princípy Desatora, princípy lásky, ktoré mali určovať vzťah medzi Bohom a ľuďmi a medzi ľuďmi navzájom.

Desatoro vyhlásené v 2. Mojžišovej 20 a neskôr zapísané na kamenné dosky, dostali Izraeliti v kontexte zmluvného vzťahu. Prikázania boli zapísané potom, čo Hospodin už vyslobodil ľud z Egypta. Tieto prikázania vychádzali z Božej lásky a z Jeho zasľúbení daných Izraelitom (pozri 2Moj 6,7.8 a 3Moj 26,12). Na dvoch častiach Desatora je vidieť, že sa zameriavajú na rozkvet ľudského vzťahu s Bohom a na budovanie vzájomných vzťahov medzi ľuďmi.

`Prečítaj si Desatoro zaznamenané v 2Moj 20,1–17. Ako tento text odhaľuje dva základné princípy – princípy lásky k Bohu a lásky k druhým?`

Prvé štyri prikázania sa zaoberajú vzťahmi ľudí s Bohom a nasledujúcich šesť prikázaní určuje pravidlá pre medziľudské vzťahy. Náš vzťah k Bohu aj k iným ľuďom sa musí riadiť zásadami Božieho zákona.

Tieto dve časti zákona priamo zodpovedajú tomu, čo Ježiš identifikoval ako dve najväčšie prikázania – „Milovať budeš Pána, svojho Boha, celým svojím srdcom a celou svojou dušou a celou svojou mysľou.“ (Mat 22,37; porovnaj s 5Moj 6,5) a „Milovať budeš svojho blížneho ako seba samého.“ (Mat 22,39; porovnaj s 3Moj 19,18)

Prvé štyri prikázania ukazujú, že Boha máme milovať celou svojou bytosťou. Ďalších šesť prikázaní ukazuje, že ľudí okolo nás máme milovať ako samých seba. Ježiš jasne hovorí, že tieto dve veľké prikázania lásky sú neoddeliteľne spojené so zákonom. „Na týchto dvoch prikázaniach spočíva celý Zákon i Proroci.“ (Mat 22,40)

Celý Boží zákon je teda založený na láske Boha. Božia láska a Boží zákon sú neoddeliteľné. Často počúvame ľudí, ktorí hovoria: Nepotrebujeme dodržiavať zákon, stačí milovať Boha a milovať druhých. Prečo táto myšlienka nie je v súlade s Písmom?

**Aplikácia**

`Ako by sme Bohu alebo iným ľuďom mohli prejavovať lásku, ak zároveň zotrvávame vo vzbure a porušujeme niektoré z desiatich prikázaní?`