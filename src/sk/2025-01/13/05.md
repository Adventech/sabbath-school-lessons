---
title:  „Naplnením Zákona je láska“
date:  26/03/2025
---

> <p></p>
> <sup>8</sup>Nikomu nebuďte nič dlžní, okrem toho, aby ste sa navzájom milovali, lebo kto miluje blížneho, naplnil Zákon. <sup>9</sup>Veď prikázania: Nescudzoložíš, nezabiješ, nepokradneš, nepožiadaš a ak je nejaké iné prikázanie, sú zhrnuté v tomto slove: Milovať budeš svojho blížneho ako seba samého. <sup>10</sup>Láska blížnemu nerobí zle. Naplnením Zákona je teda láska. (Rim 13,8–10)

**Osobné štúdium**

Nemôže sa stať, že by sme dali až príliš veľký dôraz na vzťah medzi láskou a zákonom. Vskutku, podľa Písma milovať znamená naplniť zákon.

Apoštol Pavol to hovorí veľmi jasne: „kto miluje blížneho, naplnil Zákon“ (Rim 13,8). Po vymenovaní väčšiny z posledných šiestich prikázaní Desatora Pavol vyhlasuje, že všetky „sú zhrnuté“ vo výroku „Milovať budeš svojho blížneho ako seba samého“. (Rim 13,9) Apoštol výslovne učí, že „naplnením Zákona je láska“ (Rim 13,10). Podobne to Pavol píše aj Galaťanom: „celý Zákon sa napĺňa v jednom príkaze, a to: Milovať budeš svojho blížneho ako seba samého!“ (Gal 5,14) Aká láska však napĺňa zákon? Ako taká láska vyzerá?

`Prečítaj si texty Mat 23,23.24; 5Moj 5,12–15 a Iz 58,13.14. Ako tieto pasáže zobrazujú vzťah medzi zákonom (najmä sobotným prikázaním) a Božím záujmom o spravodlivosť a vykúpenie?`

Už sme si ukázali, čo Ježiš považuje za „závažnejšie v Zákone“. Je to „spravodlivosť, milosrdenstvo a vernosť“ (Mat 23,23). V Písme môžeme vidieť, že najmä prikázanie o sobote je neoddeliteľne spojené s vykúpením a spravodlivosťou.

V 5. Mojžišovej 5 je prikázanie o sobote založené na Božom vyslobodení Izraela z otroctva. Z toho vyplýva známa skutočnosť, že sobota je nielen pamiatkou stvorenia, ale aj pripomienkou vyslobodenia z otroctva a útlaku. A v kontexte toho, že sa človek odvráti od vlastného potešenia a nazve svojím potešením práve sobotu tešiac sa zo vzťahu s Hospodinom (Iz 58,13.14), dôraz sa kladie predovšetkým na skutky lásky a spravodlivosti pre druhých. Sem patrí konanie dobra, nasýtenie hladných či prichýlenie bezdomovcov (pozri Iz 58,3–10).

Z týchto poučení vyplýva dôležitá pravda: Tí, ktorí chcú naplniť zákon prostredníctvom lásky, mali by sa zaujímať nielen o „spáchané“ hriechy, ale aj o hriechy, ktorých sa dopustili svojím „nekonaním“. Láska ako naplnenie zákona zahŕňa nielen dodržiavanie zákona v zmysle zdržania sa páchania hriechov, ale aj aktívne robenie dobra – konanie skutkov lásky, ktoré presadzujú spravodlivosť a milosrdenstvo. Byť verný Bohu znamená viac než len neporušovať literu zákona.

**Aplikácia**

`Ako môžeme vo svojom každodennom živote prejaviť lásku a spravodlivosť nielen tým, že sa vyhneme konaniu zlého, ale aj aktívnym hľadaním príležitostí konať dobro a pomáhať druhým, najmä tým, ktorí sú v núdzi?`