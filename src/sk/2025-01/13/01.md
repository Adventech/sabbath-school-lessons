---
title:  Láska je naplnením Zákona
date:  22/03/2025
---

### Texty na tento týždeň
2Moj 20,1–17; Rim 6,1–3; Rim 7,7–12; Jer 31,31–34; Mat 23,23.24; Jak 2,1–9

**Úvodný text**
> „Nikomu nebuďte nič dlžní, okrem toho, aby ste sa navzájom milovali, lebo kto miluje blížneho, naplnil Zákon.“ (Rim 13,8)

Počas rozhodovania o problematickom členovi povedal jeden z členov výboru zboru kazateľovi: „Nemôžeme sa rozhodovať na základe súcitu.“ Nemôžeme? Kazateľ uvažoval, aké chápanie Boha a Božieho zákona má asi tento človek. Súcit určite musí byť základom nášho prístupu k ľuďom – najmä k tým, ktorí v niečom pochybili. Súcit je neoddeliteľnou súčasťou lásky a ako hovorí úvodný text, milovať blížneho znamená naplniť zákon.

Ak je láska skutočne naplnením zákona, potom by sme si mali dávať pozor, aby sme nepremýšľali o zákone spôsobom, ktorý ho oddeľuje od lásky, alebo aby sme neuvažovali o láske spôsobom, ktorý ju oddeľuje od zákona. V Písme sú láska a zákon neoddeliteľne prepojené. Božský Zákonodarca je láska, a preto je Boží zákon zákonom lásky. Ako čítame v knihe Kristove podobenstvá, zákon je „výrazom Božej povahy“ (COL 305; KP 243).

Boží zákon nie je súborom abstraktných princípov, ale komplexom príkazov a pokynov, ktorých cieľom je naše dobro. Boží zákon je vo svojej celistvosti vyjadrením lásky, ako ju vyjadruje sám Boh.

**Osnova lekcie**

V priebehu predchádzajúcich dvanástich lekcií sme sa zo stránok Písma spoločne učili o Bohu a Jeho jedinečnom charaktere lásky a spravodlivosti. Žiaľ, aj v kresťanskom prostredí bývajú láska (milosť) a spravodlivosť (právo) často vnímané ako protiklady. V záverečnej lekcii sa preto pozrieme, prečo Biblia predstavuje tieto dve črty ako neoddeliteľný pár, ktorý sa jedinečne prejavuje nielen u Boha, ale má byť zjavný aj v našich životoch.

- 2Moj 20,1–17: Desať prikázaní ako zákon lásky (nedeľa)
- Rim 7,7–12: Svätý, dobrý a spravodlivý zákon (pondelok)
- Jer 31,33.34: Zákon, milosť a Boží charakter (utorok)
- Rim 13,8–10: Láska ako naplnenie zákona (streda)
- Jak 2,1–9: Pozvanie k aktívnej láske (štvrtok)