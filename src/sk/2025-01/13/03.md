---
title:  Zákon je svätý, spravodlivý a dobrý
date:  24/03/2025
---

> <p></p>
> <sup>7</sup>Čo teda povieme? Je Zákon hriechom? Určite nie. Ale hriech som nepoznal; poznal som ho len pomocou Zákona. Lebo žiadostivosť by som nebol poznal, keby Zákon nebol povedal: Nepožiadaš! <sup>8</sup>Hriech sa však chopil príležitosti a skrze prikázanie vzbudil vo mne všelijakú žiadostivosť. Lebo bez Zákona je hriech mŕtvy. <sup>9</sup>Ja som kedysi žil bez Zákona, ale keď prišlo prikázanie, hriech ožil. <sup>10</sup>Ja som však zomrel a ukázalo sa, že prikázanie, ktoré má viesť k životu, prinieslo mi smrť. <sup>11</sup>Lebo keď sa hriech chopil príležitosti, oklamal ma pomocou prikázania a tým ma usmrtil. <sup>12</sup>A tak Zákon je svätý, aj prikázanie je sväté, spravodlivé a dobré. (Rim 7,7–12)

**Osobné štúdium**

Láska je základom Božieho zákona. Keď Boh potvrdzuje platnosť zákona, potvrdzuje tým svoju lásku. To je aj dôvod, prečo Ježiš zomrel za hriešnikov. Nielenže tým zachoval zákon, ale môže nám zároveň udeľovať milosť. Tak môže byť Boh nielen spravodlivý, ale môže aj udeľovať spravodlivosť tým, ktorí veria (Rim 3,25.26). Z Božej strany ide o úžasný prejav lásky. Zároveň treba povedať, že zákon nie je procesom vykúpenia zrušený, naopak, potvrdzuje sa jeho pokračujúca platnosť.

`Prečítaj si verše Rim 6,1–3 v kontexte úvodného textu (Rim 7,7–12). Sústreď sa pritom na verš 7,12. Čo sa z týchto veršov dozvedáme o platnosti zákona, dokonca aj po Kristovej smrti?`

Kým niektorí sú presvedčení, že milosť a vykúpenie rušia zákon, apoštol Pavol má veľmi jasno v tom, že nemáme „zotrvať v hriechu, aby sa rozmnožila milosť“ (Rim 6,1). Ukazuje, že tí, čo sú vierou v Kristovi, boli „pokrstení v Jeho smrť“ (Rim 6,3), a preto sa majú považovať za mŕtvych pre hriech a živých pre Krista.

Boží zákon nie je hriech, ale – okrem iného – nám odhaľuje podstatu hriechu a našu hriešnosť. Práve preto: „Zákon je svätý, aj prikázanie je sväté, spravodlivé a dobré.“ (Rim 7,12) Zákon nám veľmi jasne ukazuje, ako veľmi potrebujeme spasenie a vykúpenie, ktoré prichádzajú jedine prostredníctvom Krista. Preto na otázku, „či azda vierou zbavujeme Zákon platnosti“, Pavol jasne odpovedá: „Vôbec nie. Naopak, potvrdzujeme ho.“ (Rim 3,31)

Kristus neprišiel zrušiť zákon, ale splniť všetko, čo bolo zasľúbené v Zákone a v Prorokoch. Preto Ježiš zdôrazňuje: „Pokiaľ sa nepominie nebo a zem, nepominie sa ani najmenšie písmenko, ani jediná čiarka zo Zákona, kým sa všetko nestane.“ (Mat 5,18)

Samotný Boží zákon predstavuje Božiu svätosť – Jeho dokonalý charakter lásky, spravodlivosti, dobroty a pravdy (3Moj 19,2; Ž 19,8.9; Ž 119,142.172). V tejto súvislosti je dôležité, že podľa 2Moj 31,18 sám Boh napísal Desatoro na kamenné dosky. Prikázania vytesané do kameňa sú svedectvom nemenného Božieho charakteru a Jeho morálnej vlády, ktorá má svoj základ v láske. Práve Boží charakter a vláda založená na láske sú ústrednou témou veľkého sporu.

**Aplikácia**

`Ako nám spojenie medzi zákonom a láskou pomáha lepšie porozumieť Ježišovým slovám „Ak ma milujete, budete zachovávať moje prikázania“ (Ján 14,15)?`