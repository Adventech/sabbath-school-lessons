---
title:  Večná Božia láska
date:  05/01/2025
---

> <p></p>
> Hospodin je dobrotivý voči všetkým, zľutúva sa nad všetkými stvoreniami. (Ž 145,9)

> <p></p>
> Pán nemešká so svojím prisľúbením, ako sa niektorí nazdávajú, že mešká, ale je zhovievavý, lebo nechce, aby niekto zahynul, ale chce, aby sa všetci dali na pokánie. (2Pet 3,9)

> <p></p>
> „Miloval som ťa večnou láskou, preto som ti zachoval priazeň.“ (Jer 31,3)

**Osobné štúdium**

Písmo hovorí jasne: Boh miluje každého. O tejto pravde hovorí aj najznámejší verš Písma: „Veď Boh tak miloval svet, že dal svojho jednorodeného Syna, aby nik, kto verí v neho, nezahynul, ale mal večný život.“ (Ján 3,16)

`Čo hovoria verše Ž 33,5 a Ž 145,9 o Božej milujúcej láskavosti a o Jeho súcite a milosrdenstve?`

Niektorí ľudia si myslia, že na nich nie je nič, prečo by ich Boh mohol alebo mal milovať. Sú dokonca aj takí, čo sú presvedčení, že Boh môže milovať všetkých okrem nich. V Biblii však opakovane nachádzame veľmi jasné texty o tom, že Boh miluje každého človeka. Niet nikoho, koho by nemiloval. A pretože Boh miluje každého, chce tiež, aby bol každý spasený.

`Čo hovoria tieto texty o Božej túžbe zachrániť každého človeka?`

`2Pet 3,9`

`1Tim 2,3.4`

`Ezech 33,11`

Text nasledujúci po Ján 3,16 dodáva: „Lebo Boh neposlal Syna na svet, aby svet odsúdil, ale aby ho spasil.“ (Ján 3,17) Keby záležalo len na Bohu, každá ľudská bytosť by prijala Jeho lásku a bola by spasená. Boh však svoju lásku nikomu nevnucuje. Ľudia Ho môžu slobodne prijať alebo odmietnuť.

A aj keď niektorí Božiu lásku odmietajú, On ich nikdy neprestane milovať. Hospodin svojmu ľudu hovorí: „Miloval som ťa večnou láskou, preto som ti zachoval priazeň.“ (Jer 31,3) Na inom mieste Biblia opakovane zdôrazňuje, že Božia láska trvá naveky (pozri napríklad Žalm 136). Božia láska sa nikdy nepominie. Je večná. Pre nás môže byť náročné niečo také pochopiť. Nezriedka sa nám totiž stáva, že je pre nás ľahké nemilovať iných.

Ako by však ovplyvnilo náš život, keby sme sa ako jednotlivci naučili prežívať realitu Božej lásky? Keby sme mali osobnú skúsenosť s touto láskou, potom by to ovplyvnilo nielen náš život, ale aj náš postoj k druhým ľuďom.

**Aplikácia**

`Ak Boh miluje každého, znamená to, že musí milovať aj niektorých dosť biednych (či dokonca opovrhnutiahodných) ľudí. Pravdupovediac, na svete je nemálo naozaj zlých a podlých ľudí (a niekedy ich rady svojím správaním či svojimi postojmi môžeme – možno nechtiac – rozšíriť aj my). Čo nás Božia láska ku každému človeku učí o tom, aký postoj by sme mali mať k druhým?`