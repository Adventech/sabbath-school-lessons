---
title:  Zmluvná láska
date:  06/01/2025
---

> <p></p>
> <sup>6</sup>Veď ty si svätý ľud Hospodina, svojho Boha. Hospodin, tvoj Boh, si ťa vyvolil, aby si bol jeho vlastným ľudom spomedzi všetkých národov, ktoré sú na povrchu zeme. <sup>7</sup>Hospodin si vás zamiloval a vyvolil nie preto, že by ste boli početnejší než ostatné národy; veď medzi všetkými národmi vás bolo najmenej. <sup>8</sup>Hospodin vás vyviedol mocnou rukou a vykúpil z domu otroctva, z ruky faraóna, egyptského kráľa, preto, že vás miloval a že zachováva svoju prísahu, ktorou sa zaviazal vašim otcom. <sup>9</sup>Vedz teda, že len Hospodin, tvoj Boh, je Boh, verný Boh, ktorý do tisíceho pokolenia zachováva zmluvu a priazeň tým, čo ho milujú a zachovávajú jeho prikázania. (5Moj 7,6–9)

**Osobné štúdium**

Biblia často zobrazuje osobitný vzťah lásky Boha k nám pomocou rodinných alebo príbuzenských metafor. Medzi najčastejšie patria obrazy lásky medzi manželom a manželkou a obrazy lásky milujúcej matky k svojmu dieťaťu. Tieto metafory sa používajú najmä na zobrazenie osobitného vzťahu medzi Bohom a Jeho zmluvným ľudom. Ide o vzťah zmluvnej lásky, ktorý zahŕňa nielen Božiu lásku k svojmu ľudu, ale aj očakávania, že ľudia túto lásku prijmú a budú na oplátku milovať Jeho (a jeden druhého).

`Čo hovorí úvodný text (5Moj 7,6–9) o vzťahu medzi Bohom uzatvárajúcim zmluvy a Božou milujúcou láskavosťou?`

Verš 5Moj 7,9 opisuje zvláštny druh lásky, ktorú má Boh k svojmu zmluvnému ľudu. Je to vzťah, ktorý čiastočne závisí od toho, či Mu ľudia zostanú verní alebo nie. Božia láska síce podmienená nie je, ale zmluvný vzťah s Jeho ľudom áno.

Hebrejské slovo chesed preložené v 5Moj 7,9 ako „priazeň“, „milosť“ (Roh.) alebo „láskavosť“ (SSV), je príkladom zmluvného aspektu Božej lásky (a nielen to). Chesed sa často používa na opis veľkosti Božieho milosrdenstva a Jeho dobroty a lásky. Chesed sa okrem iného vzťahuje na milujúcu láskavosť alebo neochvejnú lásku k druhému v rámci existujúceho vzájomného vzťahu lásky. Tiež iniciuje takýto vzťah s očakávaním, že aj druhá strana vo svojej reakcii prejaví takúto láskavosť.

V súvislosti s Bohom chesed vyjadruje, že Jeho priazeň je mimoriadne spoľahlivá, pevná a trvalá. Zároveň však platí, že prijímanie požehnaní prameniacich z chesed je podmienené. Závisí totiž od ochoty Jeho ľudu poslúchať Boha a zachovávať svoju stranu vzťahu (pozri 2Sam 22,26; 1Kráľ 8,23; Ž 25,11; Ž 32,11; 2Kron 6,14).

Božia neochvejná láska je základom všetkých vzťahov lásky a my sa tejto láske nikdy nevyrovnáme. Boh nám nielen daroval existenciu, ale v Kristovi sa za nás slobodne vydal. „Nikto nemá väčšej lásky ako ten, čo svoj život kladie za svojich priateľov.“ (Ján 15,13) Niet pochýb, že najväčší prejav Božej lásky sa zjavil vtedy, keď sa Kristus „ponížil... a stal sa poslušným až na smrť, a to smrť na kríži“ (Fil 2,8).

**Aplikácia**

`Akým spôsobom si môžeme uchovávať realitu Božej lásky v našich myšlienkach? Prečo je to dôležité?`