---
title:  Podnety na zamyslenie
date:  10/01/2025
---

V knihe Cesta ku Kristovi si prečítajte kapitolu „Prednosť modlitby“ (SC 93–104; CK 62–70).

„Oznám Bohu svoje radosti, žiale, starosti a obavy. Nebudeš ho tým obťažovať, ani ho neunavíš. Ten, ktorý vie o počte vlasov na tvojej hlave, nie je ľahostajný voči potrebám svojich detí. Lebo Pán je milosrdný a ľútostivý. (Jak 5,11) Naše žiale, ba už aj zmienka o nich, sa dotýkajú jeho láskavého srdca. Oznám mu všetko, čo ti znepokojuje myseľ. Nič nie je priveľké, aby to neuniesol, veď drží svety, ovláda všetky záležitosti vesmíru. Jeho pozornosti neuniká nijaká maličkosť, ktorá by nás mohla znepokojiť. Žiadna z našich skúseností nie je príliš temná, aby ju nepoznal a nieto takej spletitej situácie, aby ju nevedel rozuzliť. Nijaká pohroma nestihne ani najmenšie z jeho detí, nijaká úzkosť netiesni dušu, nijaká radosť neobveseľuje, nijaká vrúcna modlitba nevychádza z úst, o čom by náš nebeský Otec nevedel a o čo by sa bezprostredne nezaujímal. On uzdravuje skrúšených srdcom a obväzuje ich rany. (Ž 147,3) Vzťah medzi Bohom a konkrétnym človekom je taký osobný a úplný, akoby na svete nebolo nikoho iného, o koho by sa mal starať a za koho by mal dať svojho milovaného Syna.“ (SC 100; CK 67.68)

**Námety na spoločné uvažovanie**

`„Vzťah medzi Bohom a konkrétnym človekom je taký osobný a úplný, akoby na svete nebolo nikoho iného, o koho by sa mal starať a za koho by mal dať svojho milovaného Syna.“ (SC 100; CK 68) Akú útechu vám prináša táto myšlienka? Ako by sme mali žiť svoj život, keď sme si vedomí Božej blízkosti a starostlivosti? Ako sa môžeme naučiť žiť s realitou tohto úžasného zasľúbenia? Predstavte si, ako by vyzeral náš život, keby sme tomu každodenne verili.`

`Ako rozumiete slovám v Ž 103,17.18 v kontexte lekcie tohto týždňa? Čo tieto slová odhaľujú o skutočnosti, že Božia láska je večná? Ako rozumiete tomu, že prednosti plynúce zo vzťahu s Bohom závisia od toho, či prijmeme Jeho lásku?`

`Akým spôsobom toto poznanie mení váš vzťah s Bohom? Ako to ovplyvňuje spôsob, akým premýšľate o bolesti a súžení iných?`

Západ slnka: 16.06