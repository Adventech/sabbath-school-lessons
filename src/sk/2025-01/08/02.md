---
title:  Náš zvrchovaný Boh
date:  16/02/2025
---

> <p></p>
> <sup>3</sup>Tak ako si oni zvolili vlastné chodníky a v ohavnostiach sa kochali, <sup>4</sup>aj ja si zvolím ich nešťastie a privediem na nich hrôzy. Pretože som volal, a nik neodpovedal, hovoril som, ale nepočúvali, robili, čo je zlé v mojich očiach, a vyvolili si to, v čom nemám záľubu. (Iz 66,3.4)

> <p></p>
> Jeruzalem, Jeruzalem, ktorý zabíjaš prorokov a kameňuješ tých, čo boli poslaní k tebe! Koľko ráz som chcel zhromaždiť tvoje deti ako sliepka svoje kuriatka pod krídla, a nechceli ste! (Luk 13,34)

**Osobné štúdium**

„Boh je zvrchovaný,“ učil kazateľ mládeže svoju skupinu na strednej škole. „To znamená, že On riadi všetko, čo sa deje.“ Jeden zmätený žiak zareagoval: „Takže Boh riadil aj to, keď mi zomrel pes? Prečo by Boh zabil môjho psa?“

Kazateľ sa to pokúšal vysvetliť:  „To je ťažké. Ale niekedy nás Boh nechá prejsť ťažkými časmi, aby sme boli pripravení na ešte ťažšie udalosti v budúcnosti. Pamätám si, aké ťažké bolo, keď mi zomrel pes. Ale prejsť cez to mi pomohlo vyrovnať sa s ešte ťažším obdobím, keď mi zomrela stará mama. Dáva to zmysel?“

Po dlhej odmlke žiak odpovedal: „Takže Boh zabil môjho psa, aby ma pripravil na to, že zabije moju babičku?“ (CORTEZ Marc, citované v PECKHAM John C., Divine Attributes: Knowing the Covenantal God of Scripture. Michigan: Baker Academic, 2021, s. 141)

Ľudia si niekedy myslia, že všetko, čo sa deje, sa odohráva presne tak, ako to chce Boh. Podľa nich všetky udalosti vo svete sa dejú presne tak, ako Boh chce, aby sa stali. Boh je predsa všemohúci. Ako by sa teda mohlo stať niečo, čo Boh nechce, aby sa stalo? Pri takomto vnímaní sveta sa vždy deje Božia vôľa – bez ohľadu na to, čo sa stalo, a bez ohľadu na to, aké to bolo zlé. To je presne to, čo učí táto teológia.

`Preštuduj si uvedené texty. Čo hovoria o otázke, či sa vždy plní Božia vôľa?`

`Ž 81,12–15`

`Iz 30,15.18`

`Iz 66,4`

`Luk 13,34`

Kým mnohí ľudia veria, že Boh vždy dosiahne, čo chce, Biblia rozpráva úplne iný príbeh. Písmo opakovane zobrazuje Boha, ktorý zažíva nesplnené túžby. Z toho vyplýva, že to, čo sa deje, je často v rozpore s tým, o čom Boh hovorí, že túži, aby sa stalo. V mnohých prípadoch Boh výslovne vyhlasuje, že to, čo sa deje, je opak toho, čo chce. Boh chcel pre svoj ľud nejaký konkrétny výsledok, ale ľudia sa rozhodli pre niečo iné. Sám Boh plače: „Môj ľud však nedbal na môj hlas... Keby ma bol môj ľud poslúchol, keby bol Izrael chodil po mojich cestách, rýchlo by som bol pokoril jeho nepriateľov.“ (Ž 81,12.14.15)

**Aplikácia**

`Zamysli sa nad dôsledkami akejkoľvek teológie, ktorá pripisuje všetko, čo sa deje, priamej Božej vôli. Aké problémy, najmä v kontexte zla, by takáto teológia vytvorila?`