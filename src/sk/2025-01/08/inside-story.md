---
title:  Misijný príbeh
date:   21/02/2025
---

#### Z rumby do kostola

_Andrew McChesney_

Ako chlapec bol Nelson príliš malý na to, aby šiel s rodičmi na rumbu. Nelson žije v Kolumbii. Odmalička cítil, že niečo nie je v poriadku, keď ho rodičia na silvestra vzali najprv do kostola a potom nechali doma a sami privítali Nový rok na tancovačke rumby. Ide o tradičnú párty plnú hudby, tanca a alkoholu.

V ich kultúre chodievali kresťania na silvestra najprv do kostola, aby sa posvätili pred Bohom, a potom na rumbu, aby privítali Nový rok. Nelson už ako malý chlapec vnímal, že kostol je sväté miesto, a rumba, ktorá sa väčšinou tancovala v baroch a nočných kluboch, nebola svätá. Rozmýšľal, prečo jeho rodičia a príbuzní idú najprv do kostola, aby sa posvätili, a potom na rumbu, kde sa naopak znesvätia.

Pri jednej príležitosti sa mamy opýtal: „Prečo idete do kostola a potom na rumbu?“ Mama na to nič nepovedala.

Keď vyrástol a stal sa z neho dospelý mladý muž, prestal chodiť do kostola. Začal hrať na tancovačkách tradičnú vallenato folkovú hudbu. Vynikajúco hral na akordeóne. To mu umožnilo kráčať míľovými krokmi za svojím snom – stať sa bohatým a slávnym.

V tom čase stretol svoju budúcu manželku Lauru, ktorá bola kedysi adventistkou siedmeho dňa.

„Vedel si, že mŕtvi ľudia nie sú v nebi?“ opýtala sa ho raz. Nelsonovi sa nepáčili niektoré jej názory, ale pretože Laura sa mu veľmi páčila, ostali spolu.

Po nejakom čase sa Laura vrátila do Cirkvi adventistov siedmeho dňa a pozvala Nelsona, aby sa zoznámil s jej rodičmi. Na prvom stretnutí otec zaskočil Nelsona tým, že keď si sadli k stolu, povedal: „Poďakujme Bohu za jedlo.“ Nelson sa dovtedy pred jedlom nikdy nemodlil.

S otcom sa celkom spriatelili. Netrvalo dlho a aj Nelson sa začal modliť pred jedlom. Spolu s Laurou začali chodiť do zboru. Najprv sa mu to až tak nepáčilo, pretože mu prišlo čudné chodiť do kostola v sobotu. Keď si však prečítal štvrté prikázanie, ktoré je napísané v 2Moj 20,8-10, uvedomil si, že to Boh nariadil ľuďom, aby zachovávali siedmy deň. 

Dnes má Nelson Silva 30 rokov a je adventistickým hudobníkom. Nehráva na akordeóne na tancovačkách rumby, ale v reštauráciách a na narodeninových oslavách. Svojim poslucháčom rozpráva o Božej milosti a modlí sa za nich. Spolu s ďalšími hudobníkmi zo zboru hrávajú aj vo verejných autobusoch. 

„Vďaka hudbe som zažiaril vo svete, ale teraz chcem žiariť pre Krista,“ dodal na záver.

_Modlite sa za to, aby evanjelium mohlo byť ohlasované vo všetkých kultúrach a komunitách po celom svete. Ďakujeme za vaše misijné dary, ktoré pomáhajú šíriť evanjelium aj na miestach, kde to doteraz nebolo možné. Nelsona Silvu môžete vidieť hrať na akordeóne na YouTube videu cez odkaz: bit.ly/Nelson-Silva._
