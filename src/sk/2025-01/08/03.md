---
title:  Všemohúci
date:  17/02/2025
---

> <p></p>
> <sup>17</sup>Ach, Pane, Hospodin, pozri, ty si svojou veľkou mocou a vystretým ramenom utvoril nebesá a zem, tebe nijaký div nie je nemožný. <sup>18</sup>Tisícom preukazuješ milosť, ale vinu otcov odplatíš do lona ich synom, ktorí prídu po nich. Si Boh najvyšší a najmocnejší, ktorého meno je Hospodin zástupov. (Jer 32,17.18)

> <p></p>
> On [Syn] je odblesk jeho slávy a obraz jeho podstaty a všetko udržuje svojím mocným slovom. Keď vykonal očistenie od hriechov, posadil sa po pravici Velebnosti na výsostiach. (Heb 1,3)

**Osobné štúdium**

Celé Písmo je zjavením úžasnej Božej moci. Biblia obsahuje nespočetné množstvo príbehov o tom, ako Boh využíva svoju moc a koná zázraky. Aj napriek tomu sa odohráva veľa udalostí, ktoré Boh nechce, aby sa diali.

`Čo sa z nasledujúcich textov dozvedáme o Božej moci?`

`Zj 11,16.17`

`Jer 32,17–20`

`Luk 1,37`

`Mat 19,26`

`Heb 1,3`

Tieto a ďalšie texty ukazujú, že Boh je všemohúci a že svojou mocou udržiava svet. Skutočne, kniha Zjavenie opakovane hovorí o Bohu ako o „všemohúcom“ (napríklad Zj 11,17; porovnaj s 2Kor 6,18; Zj 1,8; Zj 16,14; Zj 19,15; Zj 21,22; gr. pantokratór). V gréckom preklade Starej zmluvy (Septuaginta) sa výrazom pantokratór najčastejšie prekladá Božie meno „Hospodin zástupov“ (hebr. Jahve Cevaot).

Skutočnosť, že Boh je všemocný, nepotvrdzuje biblický záznam len vyznaním, ale prejavuje sa aj v mnohých príbehoch, keď Boh používa svoju moc na oslobodenie svojho ľudu alebo inak zázračne zasahuje do udalostí vo svete.

Skutočnosť, že Boh je „všemocný“, neznamená, že Boh môže urobiť čokoľvek. Písmo ukazuje, že sú niektoré veci, ktoré Boh nemôže urobiť. Apoštol Pavol napríklad píše, že Boh „nemôže zaprieť seba samého“ (2Tim 2,13).

Väčšina kresťanov sa zhoduje v tom, že Boh je všemohúci (všemocný), čo znamená, že Boh má moc urobiť čokoľvek, čo nevytvára nejaký rozpor – teda čokoľvek, čo je logicky možné a v súlade s Božím charakterom. To, že niektoré veci nie sú pre Boha možné, pretože by zahŕňali protirečenie, je zjavné z Kristovej modlitbe v Getsemani. Hoci Kristus potvrdil, že „Bohu je všetko možné“ (Mat 19,26), zároveň sa pred svojím odsúdením a ukrižovaním modlil k Otcovi: „Otče môj, ak je to možné, nech ma minie tento kalich. No nie ako ja chcem, ale ako ty.“ (Mat 26,39)

Samozrejme, že Otec mal úplnú moc vyslobodiť Krista z utrpenia na kríži, ale nemohol to urobiť a zároveň zachrániť hriešnikov. Muselo to byť jedno alebo druhé, nie oboje.

**Aplikácia**

`Písmo ukazuje, že Boh chce zachrániť každého (napríklad 1Tim 2,4–6; Tít 2,11; 2Pet 3,9; Ezech 33,11), napriek tomu nie každý bude spasený. Čo táto skutočnosť učí o realite slobodnej vôle a hraniciach Božej moci v súvislosti s bytosťami, ktoré boli obdarené slobodnou vôľou?`