---
title:  Kristus premohol svet
date:  20/02/2025
---

> <p></p>
> Toto som vám povedal, aby ste našli vo mne pokoj. Na svete máte súženie, ale dúfajte, ja som premohol svet! (Ján 16,33)

**Osobné štúdium**

Keby sa všetko dialo podľa ideálnej Božej vôle, nikdy by nebolo zlo, ale iba dokonalá blaženosť lásky a harmónie. Zasľúbenia Písma nám ukazujú, že vesmír bude napokon obnovený podľa tejto dokonalej, ideálnej Božej vôle. Medzitým Boh uskutočňuje svoju vôľu spôsobom, ktorý berie do úvahy slobodné rozhodnutia Jeho stvorenstva.

Predstavme si súťaž v pečení, v ktorej sú všetci účastníci povinní použiť určitú sadu ingrediencií, ale smú k nim pridať aj akékoľvek ďalšie prísady, aby mohli upiecť taký druh koláča, ktorý plánujú. V konečnom dôsledku o tom, aký koláč pekár nakoniec pripraví, budú, aspoň čiastočne, rozhodovať aj tie zložky, ktoré sa pekár rozhodol nepoužiť.

Podobne (hoci stále ide len o ilustráciu) je to aj s Božím konaním. Boh sa zaviazal rešpektovať slobodu stvorených bytostí v rozsahu, ktorý je nevyhnutný pre existenciu vzťahu lásky. Mnohé „zložky“, ktoré sú súčasťou svetových dejín, si Boh nezvolil ani nevybral, sú v skutočnosti dokonca opakom toho, čo je Božou vôľou.

Z tohto pohľadu nie je Božia prozreteľnosť „jednorozmerná“, akoby Boh jednostranne ovládal všetko, čo sa deje. Správne pochopenie dejín si vyžaduje (aspoň) dvojrozmerný pohľad na Božiu prozreteľnosť. Kým niektoré udalosti v tomto svete sú spôsobené priamo Božími zásahmi, iné sú výsledkom slobodných rozhodnutí stvorených bytostí (podobne ako je zlo výsledkom ich rozhodnutia). Vo svete sa deje veľa toho, čo Boh nechcel a ani neplánoval, aby sa dialo.

`Akú nádej nám v tomto kontexte ponúka úvodný verš (Ján 16,33)? V čom je toto poznanie dôležité v čase súženia?`

Najmä v časoch utrpenia alebo skúšok môže naša viera kolísať. Mylne sa totiž domnievame, že Boh nás ušetrí alebo by nás mal ušetriť od utrpenia a skúšok. Ale Ježiš nám hovorí úplne iný príbeh. Varuje svojich nasledovníkov, že v tomto svete zažijú skúšky a súženia. Zároveň nám prináša nádej, lebo Kristus premohol svet (Ján 16,33).

To, že sa stretávame s utrpením a skúškami, ešte neznamená, že takéto súženie je Božím zámerom. Vždy musíme mať na pamäti celkový obraz: veľký spor. Môžeme si však byť istí, že hoci pre existenciu dobra nie je nevyhnutná existencia zla, Boh môže priniesť dobro aj zo zlých udalostí. A ak Bohu dôverujeme, On môže použiť aj naše utrpenie, aby nás priblížil k Nemu a motivoval nás k súcitu a starostlivosti o druhých.

**Aplikácia**

`Ako by si mohol v čase svojho utrpenia alebo skúšok dôverovať Bohu viac? Akým spôsobom by si mohol toto obdobie využiť na to, aby si preukazoval väčší súcit a starostlivosť o druhých?`