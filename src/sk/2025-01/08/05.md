---
title:  Boží ideál a kroky k náprave
date:  19/02/2025
---

> <p></p>
> <sup>7</sup>V ňom máme skrze jeho krv vykúpenie a odpustenie priestupkov podľa bohatstva jeho milosti, <sup>8</sup>ktorou nás zahrnul vo všetkej múdrosti a rozumnosti, <sup>9</sup>keď nám dal poznať tajomstvo svojej vôle, podľa svojho milostivého rozhodnutia, v ktorom si predsavzal, <sup>10</sup> že podľa plánu, až sa naplní čas, zjednotí v Kristovi ako v hlave všetko, čo je na nebi i na zemi. <sup>11</sup>V ňom sme sa stali aj dedičmi predurčenými podľa rozhodnutia toho, ktorý koná všetko podľa zámeru svojej vôle, <sup>12</sup>aby sme boli na chválu jeho slávy; my, ktorí sme už predtým mali nádej v Kristovi. (Ef 1,7–12)

**Osobné štúdium**

`Preštuduj si úvodný text (Ef 1,7–12). Čo tento text hovorí o predurčení? Sú podľa týchto veršov niektorí ľudia predurčení na spasenie a iní na zatratenie?`

Grécky výraz proorizó, ktorý sa v Písme prekladá ako „predurčiť“ („predurčenie“) sám osebe nehovorí, že by Boh presne určoval sled dejín. Tento výraz skôr znamená „rozhodnúť sa vopred“.

Samozrejme, o niečom môžeme rozhodnúť vopred buď jednostranne, alebo spôsobom, ktorý zohľadňuje slobodné rozhodnutia iných. Písmo učí, že Boh robí to druhé.

V Liste Efezanom (ale napríklad aj v Rim 8,29.30) sa výraz „predurčený“ vzťahuje na to, čo Boh plánuje do budúcnosti po zohľadnení toho, čo Boh vopred vie o slobodných rozhodnutiach svojich stvorených bytostí. Boh teda môže prozreteľne viesť dejiny k dobrému cieľu, ku ktorému túži priviesť všetkých. Zároveň pritom rešpektuje slobodu stvorených bytostí, ktorá je nevyhnutná pre ozajstný vzťah založený na láske.

Apoštol Pavol píše, že Boh „koná všetko podľa zámeru svojej vôle“ (Ef 1,11). Znamená to, že Boh určuje, aby sa všetko dialo tak, ako si to želá? Ak čítame text Ef 1,9–11 bez kontextu, môže sa zdať, že to tak je. Takýto výklad by však bol v rozpore s mnohými textami, o ktorých sme už hovorili a ktoré ukazujú, že ľudia niekedy odmietajú „Božiu vôľu“ (Luk 7,30; porovnaj s Luk 13,34, Ž 81,12–15). Ak vychádzame z toho, že Biblia si neprotirečí, mali by sme hľadať spôsob, ako tieto texty vyložiť tak, aby boli vo vzájomnom súlade.

Text Ef 1,9–11 sa stáva zrozumiteľným, ak si uvedomíme rozdiel medzi tým, čo by sme mohli nazvať Božou „ideálnou vôľou“ a Božou „nápravnou vôľou“. Božia „ideálna vôľa“ je to, čo Boh v skutočnosti uprednostňuje, aby sa stalo, a čo by sa dialo, keby každý vždy robil presne to, čo je Božia vôľa. Na druhej strane Božia „nápravná vôľa“ je Božou vôľou, ktorá už zohľadňuje všetky ostatné faktory, vrátane slobodných rozhodnutí stvorení, ktoré sa niekedy odchyľujú od toho, čo Boh uprednostňuje. V tomto kontexte môžeme predpokladať, že verše Ef 1,11 odkazujú na Božiu „nápravnú vôľu“.

**Aplikácia**

`Božie „predzvedenie“ budúcnosti (teda že Boh vie, čo sa bude diať) je také mocné, že aj keď vie o všetkých rozhodnutiach, vrátane tých zlých, ktoré ľudia urobia, stále môže konať tak, že „všetky veci slúžia na dobro tým, čo milujú Boha“ (Rim 8,28). Akú nádej a aké potešenie môžeme čerpať z tejto pravdy?`