---
title:  Slobodná vôľa, láska a Božia prozreteľnosť
date:  15/02/2025
---

### Texty na tento týždeň
Luk 13,34; Jer 32,17–20; Heb 1,3; 4Moj 6,4.5; Ef 1,9–11; Ján 16,33

**Úvodný text**
> Toto som vám povedal, aby ste našli vo mne pokoj. Na svete máte súženie, ale dúfajte, ja som premohol svet! (Ján 16,33)

Prozreteľnosť je výraz, ktorý sa snaží opísať spôsob Božieho konania vo svete. Spôsob, akým vnímame Božiu prozreteľnosť, výrazne ovplyvňuje náš pohľad na Boha, náš vzťah k druhým ľuďom a tiež spôsob, akým premýšľame o probléme zla.

Kresťania majú rôzne pohľady na pochopenie Božej prozreteľnosti. Niektorí veria, že Boh uplatňuje svoju moc spôsobom, ktorý veľmi presne určuje, aby sa všetky udalosti stali presne tak, ako sa dejú. Podľa nich si dokonca Boh vyberá, kto bude spasený a kto zatratený! Podľa takéhoto vnímania Božej prozreteľnosti si ľudia nemôžu slobodne vybrať niečo iné, ako to, čo určí Boh. Ľudia, ktorí veria týmto spôsobom, tvrdia, že dokonca aj ľudské túžby určuje Boh.

Naproti tomu silné biblické dôkazy ukazujú, že Boh neurčuje všetko, čo sa deje. Namiesto toho dáva ľuďom slobodnú vôľu, a to dokonca až do bodu, keď sa oni (a anjeli) môžu rozhodnúť konať priamo proti Jeho vôli. História pádu, hriechu a zla je dramatickým a tragickým vyjadrením dôsledkov zneužívania slobodnej vôle. Cieľom plánu spasenia je napraviť tragédiu spôsobenú zneužitím slobodnej vôle.

**Osnova lekcie**

Pri štúdiu tejto lekcie sa budeme zamýšľať nad tým, ako pochopiť, že Boh je absolútne zvrchovaný a všemohúci, ale je „limitovaný“ v realizácii svojej vízie a túžob tým, že rešpektuje slobodné rozhodnutia svojho stvorenia.

- Iz 66,3.4; Luk 13,34: Božia vôľa a vôľa človeka (nedeľa)
- Jer 32,17.18; Heb 1,3: Má Božia všemohúcnosť hranice? (pondelok)
- Mat 22,37; 5Moj 6,4.5: Božia moc a naša sloboda prijať alebo odmietnuť Jeho lásku (utorok)
- Ef 1,7–12: Boží plán, ktorý berie do úvahy naše rozhodnutia (streda)
- Ján 16,33: Obnova a záverečné uskutočnenie Božej vôle (štvrtok)