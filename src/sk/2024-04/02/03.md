---
title:  „Toto je naozaj prorok“
date:  07/10/2024
---

> <p></p>
> <sup>14</sup>Ľudia, ktorí videli znamenie, čo vykonal Ježiš, hovorili: „Toto je naozaj prorok, ktorý má prísť na svet.“ <sup>15</sup>Keď Ježiš spoznal, že chcú prísť a zmocniť sa ho, aby ho urobili kráľom, odišiel znova na vrch, aby bol celkom sám. (Ján 6,14.15)

> <p></p>
> <sup>34</sup>Oni mu povedali: „Pane, vždy nám dávaj tento chlieb!“ <sup>35</sup>Ježiš im odpovedal: „Ja som chlieb života. Kto prichádza ku mne, nebude hladovať a kto verí vo mňa, nebude smädný. Nikdy. <sup>36</sup>No povedal som vám, že hoci ste ma videli, neveríte. (Ján 6,34–36)

**Osobné štúdium**

`Prečítaj si verše Ján 6,14.15, 26–36. Ako ľudia reagovali na Ježišov zázrak a ako to On využil, aby sa ich pokúsil naučiť, kým je?`

Židia očakávali pozemského mesiáša, ktorý by ich vyslobodil z útlaku Rímskej ríše. V každej vojne sa stretávame s dvomi problémami: ako nasýtiť vojakov a ako sa postarať o ranených a mŕtvych. Ježiš svojimi zázrakmi ukázal, že dokáže oboje.

To však nebol dôvod ani Ježišovho príchodu, ani Jeho zázrakov. Správa o nasýtení piatich tisícov poskytla príležitosť ukázať, že Ježiš je Chlieb života, že Boh sám zostúpil z neba. „Ja som chlieb života,“ povedal. „Kto prichádza ku mne, nikdy nebude lačnieť.“ (Ján 6,35; SEP)

V tomto texte nachádzame prvý zo siedmich výrokov „Ja som“ v Jánovom evanjeliu. „Ja som“ je spojené s konkrétnym menným prísudkom („chlieb života“ Ján 6,35; „svetlo sveta“ Ján 8,12; „dvere“ Ján 10,7.9; „Dobrý pastier“ Ján 10,11.14; „cesta, pravda a život“ Ján 14,6 a „pravý vinič“ Ján 15,1.5). Každý z týchto výrokov odhaľuje dôležitú pravdu o Ježišovi. Výroky „Ja som“ poukazujú späť na 2. Mojžišovu 3, kde sa Boh predstavuje Mojžišovi ako veľký JA SOM (porovnaj s Ján 8,58). Ježiš je veľký JA SOM.

Toto všetko však ľuďom unikalo.

„Vo svojom nespokojnom srdci sa pýtali: Keď Kristus vedel urobiť toľko zázračných skutkov, ktorých boli svedkami, nemohol by dať zdravie, silu a bohatstvo všetkým, celému svojmu ľudu, zbaviť ho utláčateľov a prednostne ho obdariť mocou a slávou? Nemohli pochopiť tajomstvo, že sa pokladal za Božieho Syna, a predsa odmietol stať sa izraelským kráľom. Jeho odmietnutie si nesprávne vykladali. Mnohí sa domnievali, že sa neodvažuje uplatniť svoje nároky, pretože sám nemá istotu o božskej podstate svojho povolania a poslania. Tým otvorili cestu nevere a toto satanské dielo prinieslo ovocie svojho druhu: nepochopenie a odpadnutie.“ (DA 385; CL 247)

Ľuďom však nešlo o pravdu, ktorá pretrvá do večnosti. Namiesto toho im išlo o materiálny prospech. Ak si nedáme pozor, pád do tejto pasce hrozí každému z nás.

**Aplikácia**

`Ako sa môžeme vyhnúť tomu, aby sa náš život sústredil na materiálne statky? Čo môžeme urobiť preto, aby sme sa v živote sústredili na duchovné veci?`