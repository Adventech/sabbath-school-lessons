---
title:  Misijný príbeh
date:   04/10/2024
---

#### Tíha v táborové chatce

_Andrew McChesney_

Když se osm aljašských domorodých dívek chystalo do postele první noc v táboře Polaris, letním táboře adventistů sedmého dne na jihozápadě Aljašky, spočívala na červené dřevěné chatce zvláštní tíha, nahánějící hrůzu. Cítily to všechny dívky. Cítily to i dvě vedoucí v chatce. Byl to intenzivní pocit zla a ublížení.

Jedna z vedoucích, jednadvacetiletá Ráchel, byla fyzicky vyčerpaná, ale nemohla usnout. Cítila, že se zlí andělé snaží působit více než obvykle. Myslela na osm mladých dívek ve své chatce. Mnohé z nich byly zneužívány, sebepoškozovaly se a bojovaly s drogami. Strýc jedné dívky byl šaman.

Ráchel vstala a zatopila v malé černé peci. I v srpnu byly aljašské letní noci chladné. Začala zpívat o Ježíši. Od přírody se styděla, nerada zpívala, zvlášť ne sama. Ale píseň jí vycházela ze rtů. Při zpívání Rachel navštívila každou palandu a s každou dívkou se pomodlila. Nakonec dívky usnuly.

Poté Ráchel zpívala každý večer a s dívkami se modlila.

Jednou v noci, když obcházela tábor, se jedné dívky zeptala, jestli má nějakou prosbu, za co by se mohla modlit. „Ano, modli se, abych byla v bezpečí a chráněná“, řekla dívka.

„V bezpečí před čím?“, zeptala se Ráchel.

Dívka řekla, že ji předchozí noc ve tmě někdo chytil pod krkem. Když se snažila nadechnout, objevilo se jasné světlo a neviditelná bytost uvolnila sevření. V tom jasném světle byl anděl a řekl: „Neboj se.“ Dívku okamžitě zaplavil pokoj. Usnula a o události se nikomu nezmínila, dokud si nepromluvila s Ráchel.

Poté, co se s ní Ráchel pomodlila, se dívka po zbytek pobytu na táboře začala více zajímat o Ježíše. Byla to tichá dívka, která toho moc nenamluvila. Ale v jejím srdci bylo zjevně zaseto semínko.

Ráchel byla potěšena, když se dívka o několik let později vrátila do tábora, aby se připravovala na práci vedoucí.

Rachel Carle, která nyní učí na adventistické škole v Aljašském městě Sitka, stále pracuje jako dobrovolnice na táboře Polaris, na místě, kde se jako mladá vůdkyně stala svědkem reality velkého sporu mezi dobrem a zlem.

„Práce v Polarisu mi ukázala, že ve Spojených státech žijí lidé, kteří neznají Ježíše“, řekla. „Práce v tomto táboře byla důvodem, proč jsem se rozhodla stát se učitelkou na Aljašce.“

_Děkujeme vám za dary třinácté soboty v roce 2016, která pomohly opravit a rozšířit tábor Polaris, aby se ho mohlo zúčastnit více dětí. Část darů třinácté soboty v tomto čtvrtletí pomůže otevřít centrum vlivu v adventistickém sboru v Bethelu na Aljašce. Sbor v Bethelu posílá každoročně místní děti na tábor Polaris._