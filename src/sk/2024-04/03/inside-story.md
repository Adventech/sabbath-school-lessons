---
title:  Misijný príbeh
date:   18/10/2024
---

#### Semínko Šabatu

_Andrew McChesney_

Na staveniště ve městě Wapato v americkém státě Washington vstoupil Indián - původní obyvatel Ameriky. „Co to tady chlapi stavíte?“ zeptal se a sledoval, jak dobrovolníci pokládají srubové stěny na betonové základy "Centra všech národů". „Další kostel?“ podotkl a zavrtěl hlavou. „Vždyť vy ani nevíte, který den v týdnu máte dodržovat.“

Vedoucí stavby Jeff Weijohn navázal s mužem, který o adventistech sedmého dne nikdy neslyšel, rozhovor. Muž si myslel, že nový kostel bude otevřen k bohoslužbám v neděli, sám ale věřil, že Stvořitel by měl být uctíván v sobotu.

Jeff byl překvapen. „Bylo to poprvé, co jsem slyšel, že někteří původní obyvatelé Ameriky v minulosti dodržovali sobotu,“ řekl Jeff v rozhovoru.

Později Jeff požádal o vysvětlení historika obeznámeného s historií amerických Indiánů. Historik potvrdil, že jeden nebo dva kmeny v indiánské rezervaci Yakama, kde se Wapato nachází, tradičně věřily, že sedmý den je dnem Stvořitele, a v tento den ho uctívaly.

Když si Jeff a jeho žena Terri uvědomili, že Bůh zasel do srdcí domorodců semínko Šabatu, dodalo jim to energii k misijní práci s domorodými Američany.

Misijní program pomoci začal v roce 1990 s pomocí darů třinácté soboty. Vrcholem programu je Centrum všech národů, které bylo otevřeno v roce 2001 a bylo navrženo jako víceúčelová budova. Má část pro bohoslužby, kde se lidé scházejí k sobotním ranním pobožnostem, prostor pro stravování, kde se podává jídlo a kde se každoročně koná brunch (pozdní snídaně) ke Dni matek, kterého se účastní 300 až 400 lidí, a volejbalové a basketbalové hřiště, kam chodí až 200 dětí a jejich rodičů na herní večery. Centrum také nabízí denní tábory, prázdninové biblické školy a mimoškolní doučování.

Američtí indiáni a další zájemci si mohou tyto prostory pronajmout. „Jedním z důvodů, proč jsme toto zařízení postavili, bylo, že se komunita neměla kde scházet,“ řekl Jeff.

V jednom z významných případů si jeden z indiánských vůdců vybral toto místo místo kasina, které vlastnili původní obyvatelé, aby zde pořádal zdravotní semináře, protože tvrdil, že hazardní hry ničí jeho lid.

„Bylo to docela pěkné svědectví, že s kasinem nechtěl mít nic společného,“ řekl Jeff.

Kulturně citlivá koncepce centra se ukázala být natolik úspěšná, že byla zopakována i jinde, včetně Kanady, řekl.

_Děkujeme vám za vaše dary třinácté soboty, které i nadále přinášejí změnu. Modlete se, aby si je Bůh použil ke zvěstování věčného evangelia všem kmenům, jazykům, lidem a národům._

![Jeff a Terri](https://sabbath-school-resources-assets.adventech.io/sk/ss/2024-04/03/picture03.jpg)  
Jeff a Terri
