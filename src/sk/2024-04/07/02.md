---
title:  Odvolávanie sa na Abraháma
date:  10/11/2024
---

> <p></p>
> „Rozmnožím tvoje potomstvo ako nebeské hviezdy a tvojmu potomstvu dám všetky tieto krajiny. V tvojom potomstve budú požehnané všetky národy zeme.“ (1Moj 12,3)

**Osobné štúdium**

Ježiš sa neostýchal hovoriť otvorene o tom, kým je. Nemal problém ani odvolávať sa na rôznych svedkov, vrátane tých, čo už boli dávno mŕtvi. Medzi nich patril aj Abrahám: „Váš otec Abrahám zaplesal, že uvidí môj deň; aj videl a zaradoval sa.“ (Ján 8,56)

`Prečo bolo Abrahámovo „svedectvo“ také dôležité?`

`1Moj 12,3`

`1Moj 18,16–18`

`1Moj 26,4`

`Mat 1,1`

`Sk 3,25`

„Keďže Písmo predvídalo, že Boh z viery ospravedlňuje pohanov, vopred oznámilo Abrahámovi radostnú zvesť: V tebe budú požehnané všetky národy. (Gal 3,8) Patriarchova viera sa upierala na Vykupiteľa, ktorý mal prísť. Kristus povedal: Váš otec Abrahám zaplesal, že uvidí môj deň, i videl a zaradoval sa. (Ján 8,56) Baránok zabitý namiesto Izáka predstavoval Božieho Syna, ktorý mal byť obetovaný za nás. Keď sa Otec pozeral na svojho Syna, povedal hriešnikovi: Ži, našiel som za teba výkupné.“ (PP 154; NúD 70)

Abrahám bol pokladaný za otca židovského národa. Dostal zasľúbenie, že prostredníctvom neho budú požehnané všetky národy. Toto požehnanie prišlo cez Mesiáša, ktorý sa narodil z jeho rodovej línie.

Abrahám bol tiež otcom tých, ktorí odpovedajú Bohu vo viere (Heb 11,8.17–19). Patriarchova ochota obetovať svojho syna Izáka (1. Mojžišova 22), syna zasľúbenia, nebola len dôkazom viery, ale aj náhľadom do plánu spásy.

Keď Ježiš povedal: „Váš otec Abrahám zaplesal, že uvidí môj deň; aj videl a zaradoval sa“ (Ján 8,56), náboženskí vodcovia reagovali: „Ešte nemáš päťdesiat rokov a videl si Abraháma?“ (Ján 8,57)

Ježišova odpoveď bola ohromujúca. „Amen, amen, hovorím vám: Skôr ako bol Abrahám, Ja som!“ (Ján 8,58)

Ježišov jazyk pripomína slová, ktoré Boh povedal Mojžišovi pri horiacom kríku. Išlo o tvrdenie, že On sám je Boh, Ten, ktorého existencia nie je odvodená ani závislá od nikoho a ničoho iného. Niet pochýb o tom, že vodcovia veľmi dobre pochopili význam Ježišových slov, pretože okamžite „zdvihli kamene a chceli ich hádzať do neho“ (Ján 8,59).

**Aplikácia**

`Prečítaj si text Rim 4,1–5. Ako tu Pavol používa príbeh o Abrahámovi, aby odhalil veľkú pravdu o spasení iba vierou, bez skutkov zákona? Ako nám tieto verše pomáhajú pochopiť myšlienku Abraháma ako otca tých, ktorí žijú vierou?`