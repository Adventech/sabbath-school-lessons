---
title:  Svedectvo Tomáša
date:  13/11/2024
---

> <p></p>
> <sup>26</sup>Po ôsmich dňoch boli učeníci zasa vnútri a Tomáš bol s nimi. Hoci dvere boli zatvorené, Ježiš prišiel, postavil sa do stredu a povedal: „Pokoj vám!“ <sup>27</sup>Potom povedal Tomášovi: „Daj si sem prst a pozri si moje ruky! Daj sem ruku a vlož ju do môjho boku! A nebuď neveriaci, ale veriaci!“ <sup>28</sup>Tomáš mu odpovedal: „Pán môj a Boh môj!“ <sup>29</sup>Ježiš mu povedal: „Uveril si, pretože si ma videl. Blahoslavení, ktorí nevideli, a uverili.“ (Ján 20,26–29)

**Osobné štúdium**

`Prečítaj si text Ján 20,19–31. Čo sa môžeme naučiť z Tomášovho príbehu o viere a pochybnostiach? V čom spočívala Tomášova chyba?`

Po svojom zmŕtvychvstaní sa Kristus zjavil učeníkom, ktorí boli zo strachu „za zavretými dverami“ (Ján 20,19). Tomáš však s nimi nebol. Neskôr síce počul správy o vzkriesení od ostatných učeníkov, ale aj tak sa ho zmocnila beznádej. To, čo počul, nezodpovedalo jeho predstave o očakávanom kráľovstve. Tomášovmu stavu zrejme napomáhala skutočnosť, že Ježiš sa ostatným zjavil práve vtedy, keď tam on sám nebol.

Tomáš povedal: „Pokiaľ neuvidím na jeho rukách stopy po klincoch, ak nevložím prst do rán po klincoch a nevložím svoju ruku do jeho boku, neuverím.“ (Ján 20,25)

Tomáš si diktoval podmienky pre vlastnú vieru. Takýto prístup k viere v Ježiša sa u Jána objavuje opakovane. Nikodém odpovedal Ježišovi: „Ako sa môže narodiť človek, keď je starý?“ (Ján 3,4) Žena pri studni sa spýtala: „Pane, ani vedro nemáš a studňa je hlboká; odkiaľ teda vezmeš tú živú vodu?“ (Ján 4,11) Zástup, ktorý Ježiš nasýtil chlebom a rybami, sa opýtal: „Aké znamenie urobíš, aby sme videli a uverili ti? Čo urobíš?“ (Ján 6,30)

Evanjelium podľa Jána odmieta postoj, ktorý by sa dal vyjadriť slovami „uverím, až keď uvidím“. Keď sa Ježiš po vzkriesení stretol s Tomášom, vyzval ho, aby sa dotkol Jeho vzkrieseného tela. Potom však povedal: „Blahoslavení, ktorí nevideli, a uverili.“ (Ján 20,29)

„Boh od nás nežiada, aby sme verili, kým nám nedá dostatočnú istotu, o ktorú môžeme svoju vieru oprieť. Jeho existencia, jeho charakter, pravdivosť jeho Slova – to všetko sa opiera o spoľahlivé svedectvo, ktoré oslovuje náš rozum. Boh však nikdy neodstraňuje možnosť pochybovať. Pilierom našej viery musí byť istota, nie viditeľný prejav. Tí, čo chcú pochybovať, budú mať na to vždy príležitosť, no tí, čo úprimne túžia po pravde, nájdu mnoho dôkazov, o ktoré môžu oprieť svoju vieru.“ (SC 105; CK 72)

Prostredníctvom Božieho slova, stvorenia a osobnej skúsenosti sme dostali neuveriteľné množstvo dôkazov pre našu vieru v Ježiša.

**Aplikácia**

`Čo by si odpovedal na otázku: Prečo veríš v Ježiša?`