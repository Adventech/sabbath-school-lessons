---
title:  Neúmyselné svedectvo Piláta
date:  12/11/2024
---

> <p></p>
> Pilát mu povedal: „Čo je pravda?!“ Ako to povedal, opäť vyšiel k Židom a vyhlásil pred nimi: „Ja na ňom nenachádzam nijakú vinu.“ (Ján 18,38)

> <p></p>
> <sup>13</sup>Keď teda Pilát počul tieto slová, vyviedol Ježiša von, posadil sa na súdny stolec, na miesto nazývané Litostrótos, po hebrejsky Gabbata. <sup>14</sup>Bol prípravný deň pred Veľkou nocou a bolo okolo šiestej hodiny. Tu prehovoril k Židom: „Hľa, váš kráľ!“ (Ján 19,13.14)

**Osobné štúdium**

Ján opakovane zaznamenáva pokusy náboženských vodcov zajať Ježiša a vo vykonštruovanom procese ho odsúdiť na smrť. V Evanjeliu podľa Jána sa často stretávame s Ježišovými slovami, že ešte neprišla Jeho „hodina“. Už sme spomínali, že tento výrok odkazoval na čas Jeho ukrižovania (Ján 2,4; Ján 7,6.8.30; Ján 12,7.23.27; Ján 13,1; Ján 17,1).

Teraz však už táto hodina nastala. Ježiš bol zatknutý v Getsemanskej záhrade, privedený pred veľkňazov – najprv pred Annáša, potom pred Kajfáša, dvakrát pred Piláta a medzitým aj pred kráľa Herodesa.

Ukázali sme si svedectvá rôznych ľudí rozličného postavenia o tom, že Ježiš bol Kristus. Teraz Ján povoláva za svedka miestodržiteľa Piláta, ktorý Ježiša vypočúval. Pilátovo svedectvo je dôležité, lebo išlo o Rimana, miestodržiteľa a sudcu. Väčšina ostatných svedkov boli Židia a obyčajní ľudia.

`Ako súvisí Pilátov rozsudok s témou Evanjelia podľa Jána? (Ján 18,38, Ján 19,4–22)`

Ježiša predviedli pred Piláta v piatok skoro ráno (Ján 18,28). Miestodržiteľovým plánom bolo čo najrýchlejšie sa väzňa zbaviť. Ale Ježišovo správanie pritiahlo Pilátovu pozornosť. Miestodržiteľ Ho vypočúval veľmi podrobne a z Ježišových úst zaznelo: „Ja som sa nato narodil a nato som prišiel na svet, aby som vydal svedectvo pravde. Každý, kto je z pravdy, počuje môj hlas.“ (Ján 18,37)

Hoci miestodržiteľ nakoniec odsúdil Ježiša na smrť, napriek tomu trikrát vyhlásil, že Ježiš je nevinný (Ján 18,38; Ján 19,4.6). A na kríž dal napísať slová „Ježiš Nazaretský, kráľ Židov“ (Ján 19,19), čím doplnil svoje svedectvo o tom, kým Ježiš je. Ale aj napriek svojmu svedectvu o Kristovej nevine odsúdil Ježiša na smrť.

Pred Pilátom stála samotná Pravda. A predsa sa rozhodol radšej ustúpiť davu a odsúdil Ježiša na smrť! Pilátovo počínanie je tragickým príkladom toho, keď človek nekoná podľa vlastného svedomia a srdca.

**Aplikácia**

`Čo sa môžeme z Pilátovho príkladu naučiť o nebezpečenstve spočívajúcom v počúvaní hlasu väčšiny? Prečo je zlé konať pod nátlakom?`