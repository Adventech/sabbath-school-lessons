---
title:  Svedectvo Márie
date:  11/11/2024
---

> <p></p>
> <sup>1</sup>Šesť dní pred Veľkou nocou prišiel Ježiš do Betánie, kde býval Lazár, ktorého vzkriesil z mŕtvych. <sup>2</sup>Pripravili mu tam hostinu. Marta obsluhovala a Lazár bol medzi tými, ktorí s ním stolovali. <sup>3</sup>Mária vzala libru vzácnej voňavej masti z pravého nardu, natrela Ježišovi nohy a poutierala mu ich svojimi vlasmi. A dom sa naplnil vôňou myrhy. ... <sup>7</sup>Ježiš však povedal: „Nechaj ju, urobila to na deň môjho pohrebu! <sup>8</sup>Veď chudobných máte vždy so sebou, ale mňa nemáte vždy.“ (Ján 12,1–3.7.8)

**Osobné štúdium**

Krátko pred Veľkou nocou prišiel Ježiš navštíviť Máriu, Martu a ich brata Lazára, ktorého Ježiš vzkriesil. Šimon, ktorý bol uzdravený z malomocenstva, usporiadal hostinu na poďakovanie za to, čo pre neho Ježiš urobil. Marta obsluhovala a Lazár sedel pri stole s hosťami (Ján 12,1–8).

`Aký význam malo Máriino konanie? Akým spôsobom vydala svedectvo o tom, kým Ježiš skutočne bol? (Ján 12,1–3.7.8)`

Voňavá masť, o ktorej je tu reč, bola veľmi drahá. Jej cena sa rovnala približne ročnej mzde bežného robotníka. Mária pravdepodobne priniesla tento dar ako prejav vďaky Spasiteľovi za odpustenie jej hriechov a za vzkriesenie svojho brata. Je pravdepodobné, že zamýšľala jedného dňa použiť túto masť na pomazanie Ježišovho tela pri Jeho pohrebe. Potom sa však dopočula, že Ježiš bude čoskoro pomazaný za kráľa. Ak by sa to naozaj stalo, bola by prvá, kto by Mu takýmto spôsobom vzdala česť.

Márii nešlo o získanie pozornosti, ale ako poznamenáva Ján, „dom sa naplnil vôňou myrhy“ (Ján 12,3). Judáš pohotovo odsúdil takéto konanie s tým, že masť mohli radšej predať a výťažok dať chudobným. Ježiš sa Márie ihneď zastal slovami: „Nechaj ju... Veď chudobných máte vždy so sebou, ale mňa nemáte vždy.“ (Ján 12,7.8)

Evanjeliom prechádza opakujúca sa téma: Ježiš vie, čo je v ľuďoch (Ján 2,24.25; Ján 6,70.71; Ján 13,11; Ján 16,19). V tomto prípade, na Šimonovej hostine, Ježiš vie, čo je v Judášovi. Ján zámerne poukazuje na to, že Judáš bol sebecký zlodej (Ján 12,6).

„Voňavý dar, ktorým by bola Mária pomazala mŕtve telo Spasiteľa, vyliala naňho zaživa. Pri pohrebe by vôňa naplnila len hrob, teraz však potešila Ježišovo srdce, lebo svedčila o Máriinej viere a láske. ... Do tiesnivých chvíľ veľkého utrpenia šiel so spomienkou na tento skutok ako predzvesť lásky, ktorú mu jeho vykúpení budú preukazovať vo večnosti.“ (DA 560; CL 361)

**Aplikácia**

`Ježiš vedel, čo je v srdci Márie a v srdci Judáša. On tiež vie, čo je v tvojom srdci. Čo by nám mala táto pravda povedať o tom, že potrebujeme Krista ako našu premieňajúcu a zakrývajúcu spravodlivosť?`