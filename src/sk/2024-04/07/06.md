---
title:  Naše svedectvo o Ježišovi
date:  14/11/2024
---

> <p></p>
> <sup>30</sup>Ježiš urobil pred očami svojich učeníkov ešte mnoho ďalších znamení, ktoré nie sú zapísané v tejto knihe. <sup>31</sup>No tieto sú zapísané preto, aby ste verili, že Ježiš je Mesiáš, Boží Syn, a aby ste vierou mali život v jeho mene. (Ján 20,30.31)

**Osobné štúdium**

Ján vo svojom evanjeliu opakovane prináša svedectvá rôznych ľudí o Ježišovi. Tým sa nás snaží priviesť k veľmi dôležitému záveru, že „Ježiš je Mesiáš, Boží Syn“ a že vierou v Neho a v Jeho mene tak môžeme mať „život“ (Ján 20,31).

Predstav si, že by si na vlastné oči videli Ježiša a Jeho zázraky. Zdá sa, že by sme v takom prípade nemali problém veriť v Neho. Alebo nie? V niektorých ohľadoch však máme ešte viac dôvodov veriť v Ježiša ako tí, ktorí osobne videli Jeho zázraky. Prečo?

`Aké výhody máme oproti tým, ktorí žili v čase Ježiša Krista? Ako nám môžu pomôcť uveriť? Pozri napríklad nasledovné texty:`

`Mat 24,2`

`Mat 24,14`

`Mat 24,6–8`

Evanjelium podľa Jána nám prináša mnohé svedectvá o Ježišových činoch. Okrem toho však máme veľkú výhodu, že vidíme naplnenie toho, čo predpovedali nielen pisatelia, ale aj samotný Ježiš: zničenie chrámu (Mat 24,2), šírenie evanjelia po svete (Mat 24,14), veľké odpadnutie (2Tes 2,3) a pokračujúci rozmach zla na svete (Mat 24,6–8). Ježišovi nasledovníci – tí, čo ho videli konať väčšinu znamení a zázrakov – boli len malou skupinou mužov a žien. Podľa všetkých ľudských meradiel sa na nich malo už dávno zabudnúť. Ako mohli čo i len tušiť to, čo dnes vieme my? Ježišove predpovede sa naplnili. Naša osobná viera v skutočnosti existuje ako naplnenie Ježišovho proroctva, že evanjelium sa rozšíri po celom svete.

Dnes, dvetisíc rokov po Ježišových bezprostredných nasledovníkoch, máme aj my výsadu svedčiť o Ježišovi a o tom, čo pre nás urobil. Ježiša môžeme poznať ako Mesiáša nie nevyhnutne na základe argumentov Natanaela, Nikodéma, ženy zo Samárie alebo podľa učenia farizejov. Ježiša prijímame ako Spasiteľa sveta a svedectvo o Ňom vydávame na základe čítania Písma pod usvedčujúcou mocou Svätého Ducha.

Na základe osobného, jedinečného vzťahu s Bohom môže každý z nás sebe vlastným spôsobom rozprávať svoj vlastný príbeh. Možno ten náš príbeh nie je taký dramatický, ako keby sme videli vzkriesenie mŕtvych alebo uzdravenie slepého od narodenia, ale na tom nezáleží. Dôležité je, že sami poznáme Ježiša a svojím vlastným spôsobom o Ňom vydávame svedectvo, ako to robili aj ľudia opísaní v evanjeliu.

**Aplikácia**

`Ako by znelo tvoje svedectvo o Ježišovi a o tom, kým je?`