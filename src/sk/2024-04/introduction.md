### Úvod

#### Evanjelium podľa Jána

Perzský koberec, ktorý sa nachádzal v obchode v Teheráne v Iráne, znázorňoval staroveký les. Nádherne zobrazoval scenériu zo Švajčiarska: hory, vodopád, tyrkysové jazero, zalesnené svahy a rozľahlú modrú oblohu posiatu mrakmi.

Pri prezeraní koberca sa človek mohol sústrediť na technické detaily: počet uzlíkov na štvorcový centimeter, typ použitých tkanív, farby použité na farbenie. Všetky tieto drobnosti mohli naplno zaujať návštevníka obchodu.

Človek sa však mohol zamerať aj na niečo iné. Mohol sa sústrediť na umelecké znázornenie a témy, ktoré dodali kobercu jeho jedinečnú krásu: obloha zrkadliaca sa v jazere, sneh, ktorý lemoval hory, zelený les doplnený sýtozeleným machom. Témy koberca sa navzájom spojili v nádhernej súhre zobrazenia krásy, aby zachytili nádheru tohto pokojného miesta v Alpách.

Tento štvrťrok budeme spoločne študovať skvelo spracované majstrovské dielo, ktoré však nie je výsledkom ťahov štetca na plátne, ani dokonalo zachyteného obrazu na fotografii a ani zručne utkaného koberca. Namiesto toho sa sústredíme na Božie Slovo, ktoré je nádherne vyjadrené v Jánovom evanjeliu.

Slová nadobúdajú svoj význam v kontexte. Aby každý pochopil, čo chce Písmo povedať, musí ho študovať v kontexte. Potrebuje sa sústrediť na význam nielen jednotlivých odsekov, kapitol a kníh, ale aj na celkové posolstvo samotnej Biblie. Celé Písmo je predsa inšpirované Svätým Duchom, a preto každá časť by sa mala študovať v kontexte celku.

Naším cieľom bude pochopiť posolstvo Evanjelia podľa Jána. Od ostatných troch evanjelií sa v niektorých aspektoch líši. Často zameriava pozornosť na osobné rozhovory Ježiša s konkrétnymi ľuďmi, medzi ktorých patrí Natanael, Nikodém, žena pri studni, ochrnutý pri rybníku Betesda, slepý od narodenia, Lazár a jeho sestry, Pilát, Peter alebo Tomáš. Mnohé z týchto príbehov sa objavujú iba u Jána.

Evanjelium podľa Jána je Slovo Božie, ktoré sme dostali prostredníctvom apoštola. Tak ako celá Biblia, aj toto evanjelium vzniklo z vôle Božej, a nie z vôle človeka. Ján bol iba ochotným nástrojom, ktorý Svätý Duch používal na sprostredkovanie niektorých kľúčových tém: Slovo (logos), svetlo, chlieb, voda, Svätý Duch, jednota, znamenia, svedectvo a proroctvo. Tieto témy sa v evanjeliu navzájom posilňujú a vysvetľujú.

Štúdium Biblie sa často sústreďuje na význam slova alebo malého úryvku z Písma. Hľadáme význam slova v biblickom slovníku, skúmame gramatiku, bezprostredný kontext a historický kontext. Ak by sme použili našu analógiu s kobercom, skúmame počet uzlíkov na štvorcový centimeter, zloženie použitej látky, farbív a podkladu. Všetky tieto detaily sú dôležité.

Nedovoľme však, aby nám pri skúmaní detailov unikol celkový obraz. Tak ako mohol obraz na perzskom koberci niekoho preniesť na nádhernú alpskú scenériu, tak nech nás Jánovo evanjelium privedie späť k životu a k službe Ježiša Krista, ktorého poznať znamená mať večný život. Detaily majú svoju úlohu, ktorou je nasmerovať nás k podstate. A v Evanjeliu podľa Jána je touto podstatou božsky inšpirované zjavenie Ježiša, nášho Pána a Spasiteľa.

_E. Edward Zinke, bývalý zástupca riaditeľa Biblického výskumného inštitútu pri Generálnej konferencii CASD, je zapojený do mnohých cirkevných aktivít. Je držiteľom troch čestných doktorátov z univerzít CASD._

_Thomas Shepherd, PhD, DrPH, je vedúcim profesorom Novej zmluvy na Teologickom seminári CASD na Andrews University, kde vyučuje od roku 2008. On a jeho manželka Sherry Shepherd slúžili ako misionári v Malawi a Brazílii. Majú dve dospelé deti a šesť vnúčat._