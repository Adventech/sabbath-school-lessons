---
title:  „Je dokonané“
date:  17/12/2024
---

> <p></p>
> <sup>28</sup>Potom, keďže Ježiš vedel, že je už všetko dokonané, povedal, aby sa splnilo Písmo: „Som smädný!“ <sup>29</sup>Bola tam nádoba plná octu. Nastokli teda špongiu nasiaknutú octom na yzopovú palicu a podali mu ju k ústam. <sup>30</sup>Keď Ježiš okúsil ocot, povedal: „Je dokonané!“ Naklonil hlavu a odovzdal ducha. (Ján 19,28–30)

**Osobné štúdium**

Podľa textu Ján 19,17–22 Pilát napísal nápis v latinčine, gréčtine a hebrejčine, ktorý hovoril: „Ježiš Nazaretský, kráľ Židov.“ (Ján 19,19) Náboženskí vodcovia to chceli zmeniť. Pilát však trval na svojom a nezmenený nápis zostal nemým svedkom nielen pravdy o Ježišovi, ale aj jedným zo znakov, že pre Ježiša sa kríž stal trónom. Takto bol Ježiš skutočne ich Kráľ, kráľ Židov visiaci na kríži ako obyčajný zločinec.

„Umiestnenie nápisu nad Ježišovu hlavu riadila vyššia moc, než bol Pilát alebo Židia. Z Božej prozreteľnosti mali ľudia uvažovať a skúmať Písmo.“ (DA 745; CL 486)

`Akú scénu opisuje text Ján 19,25–27? Čo je hlavnou myšlienkou týchto veršov?`

Medzi tými, ktorí v ten deň stáli pod krížom, bol Ján, milovaný učeník, spolu s Máriou, Ježišovou matkou, a ďalšími. Simeon pred mnohými rokmi predpovedal práve túto skúsenosť, keď Jozef a Mária priviedli Ježiša do chrámu, aby Ho zasvätili Bohu (porovnaj s Luk 2,34.35). Teraz, vo chvíľach svojej smrti, Ježiš hovorí so svojou matkou. „Žena, hľa, tvoj syn!“ A Jánovi hovorí: „Hľa, tvoja matka!“ (Ján 19,26.27)

`Aký význam majú Ježišove slová: „Dokonané je“? (Pozri úvodný text Ján 19,28–30.)`

Grécke sloveso teleó (dokončiť, dokonať, vykonať) vo verši 28 („všetko je dokonané“) je rovnaké, aké zaznieva vo verši 30 („Je dokonané“). Okrem toho sa vo verši 28 objavuje aj príbuzné slovo (teleioó; dokončiť, uskutočniť, splniť) v súvislosti s naplnením Písma („aby sa splnilo Písmo“). Nech to, čo sa odohrávalo na kríži, bolo akokoľvek bolestné a tragické, v skutočnosti sa všetko napĺňalo, uskutočňovalo, dokonávalo.

Keď Ježiš hovorí: „Je dokonané!“, dokončuje, napĺňa dielo, ktoré mu dal vykonať Otec.

**Aplikácia**

`Čo pre každého z nás znamenajú Ježišove slová „Je dokonané!“? Čo bolo dokonané? Aký význam to má pre náš život?`