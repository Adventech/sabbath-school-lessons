---
title:  „Hľa, človek!“
date:  16/12/2024
---

> <p></p>
> <sup>1</sup>Nato vzal Pilát Ježiša a dal ho zbičovať. <sup>2</sup>Vojaci uplietli z tŕnia korunu a položili ju Ježišovi na hlavu, obliekli ho do purpurového plášťa, <sup>3</sup>prichádzali k nemu a hovorili: „Buď pozdravený, kráľ Židov!“ A bili ho po tvári. <sup>4</sup>Potom Pilát znova vyšiel a povedal im: „Pozrite, vediem vám ho von, aby ste spoznali, že na ňom nenachádzam nijakú vinu.“ <sup>5</sup>Tu vyšiel Ježiš von s tŕňovou korunou a v purpurovom plášti. Pilát im povedal: „Hľa, človek!“ (Ján 19,1–5)

**Osobné štúdium**

`Prečítaj si text Ján 18,38–19,5. Ako sa Pilát usiloval presvedčiť ľudí, aby žiadali Ježišovo prepustenie?`

Pilát nečakal na Ježišovu odpoveď týkajúcu sa pravdy. Namiesto toho predstúpil pred Židov so snahou presvedčiť ich, aby zmenili svoj postoj k Ježišovi. Tým, že sa Pilát rozhodol viesť s nimi dialóg namiesto toho, aby jednoducho Ježiša prepustil, dostal sa do nevýhody. Náboženskí vodcovia pochopili, že prostredníctvom zhromaždeného davu môžu na miestodržiteľa vyvíjať tlak.

Pilát hovorí o zvyku prepustiť v čase Pesachu jedného väzňa na slobodu. Pýta sa, či chcú, aby im prepustil „kráľa Židov“ (Ján 18,39). Prekvapivo a celkom ironicky ľudia žiadajú o prepustenie zločinca menom Barabbáš, a nie nevinného Ježiša.

Teraz sa začína Ježišovo ponižovanie. Rímski vojaci uplietli tŕňovú korunu, obliekli Ježišovi purpurové rúcho a opakovane ho s posmechom „oslavujú“ ako židovského kráľa. Podobným spôsobom by pozdravovali cisára. V tomto prípade však išlo o výsmech a ponižovanie.

Tým, že sa Pilát snaží vzbudiť u ľudí aspoň nejaký súcit s Ježišom, zdá sa, že hľadá spôsob, ako Ho prepustiť. Vyvádza Ježiša s tŕňovou korunou a v purpurovom rúchu pred nenávisťou naplnený dav. Scéna, ktorú Ján nekomentuje, zobrazuje Ježiša v posmešnom kráľovskom odeve, pričom miestodržiteľ vyzýva ľudí: „Hľa, človek!“ (Ján 19,5) Čitateľovi to pripomína slová Jána Krstiteľa: „Hľa, Baránok Boží, ktorý sníma hriech sveta!“ (Ján 1,29) Je iróniou, že práve pohanský miestodržiteľ predstavuje Izraelitom Mesiáša v kráľovskom odeve.

Ako však ukazujú nasledujúce verše (Ján 19,6–16), dav si želá Ježišovo ukrižovanie. Hlavným obvinením je, že sa „vydával za Božieho Syna“ (Ján 19,7). To Piláta vystrašilo a ešte viac sa snažil zariadiť Ježišovo prepustenie. Ale vodcovia spečatili Ježišov osud tvrdením, že prepustiť Ho znamená postaviť sa proti cisárovi. Vedia, že Pilátova lojalita voči cisárovi mu nedovolí prepustiť niekoho, kto by si nárokoval rovnaké postavenie. Preto náboženskí vodcovia tvrdia, že ich jediným kráľom je cisár. Hlboká nenávisť voči Ježišovi bola teda väčšia ako ich národné záujmy. Aby sa zbavili Ježiša, boli ochotní obetovať snahy o národnú nezávislosť.

**Aplikácia**

`Je to desivé – pohanský vládca chce prepustiť Ježiša, zatiaľ čo duchovní vodcovia národa, ktorí Ho mali spoznať, chceli Ježiša ukrižovať! Aké ponaučenie si z toho môžeme vziať pre seba?`