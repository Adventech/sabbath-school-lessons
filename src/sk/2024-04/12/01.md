---
title:  'Hodina slávy: Kríž a vzkriesenie'
date:  14/12/2024
---

### Texty na tento týždeň
Ján 18,33–19,5; Ján 19,17–22; Ján 19,25–27; Luk 2,34.35; Ján 20,1–18; 1Kor 15,12–20

> <p>Úvodný text</p>
> Nato mu Pilát povedal: „Tak predsa si kráľ?“ Ježiš odpovedal: „Ty hovoríš, že som kráľ. Ja som sa nato narodil a nato som prišiel na svet, aby som vydal svedectvo pravde. Každý, kto je z pravdy, počuje môj hlas.“ (Ján 18,37)

Ježišovo ukrižovanie a vzkriesenie sú vrcholom Evanjelia podľa Jána. Prvá polovica knihy pokrýva zhruba tri a pol roka Ježišovej služby (Ján 1–10), kým Ján 11–20 pokrýva necelé dva týždne.

Každé zo štyroch evanjelií predstavuje Ježišovu smrť iným spôsobom. Hoci sú ich správy vzájomne zlučiteľné, každý autor zdôrazňuje tie kľúčové body, ktoré vyzdvihujú hlavné témy jeho evanjelia. Pre Matúša je ukrižovanie naplnením Písma, Marek zdôrazňuje paralelu medzi Ježišovým krstom a krížom a Lukáš sa zameriava na kríž ako na uzdravenie a spásu (príbeh o zločincovi na kríži).

Ján však predstavuje kríž ako Ježišovo uvedenie na trón. Táto intronizácia je prepojená s myšlienkou „hodiny“, o ktorej sa v knihe hovorí opakovane (Ján 7,30; 8,20; 12,27). Myšlienka intronizácie nesie v sebe hlbokú iróniu, pretože ukrižovanie bolo najhanebnejším a najpotupnejším spôsobom smrti používaným v starovekom Ríme. Ján čitateľovi predkladá zásadný kontrast: Ježiš zomiera potupený a ponížený, no zároveň sa tak uskutočňuje Jeho slávna intronizácia ako Spasiteľa.

**Osnova lekcie**

V tejto predposlednej lekcii sa dostávame k vrcholu Evanjelia podľa Jána – k jeho správe o Kristovej obeti na kríži, ktorú chce predstaviť (zdanlivo paradoxne) ako Kristovo víťazstvo, vyvýšenie a vrcholné oslávenie.

- Ján 18,33–38: Súd nad „Pravdou“ (nedeľa)
- Ján 19,1–16: Ľudia odmietajú vtelenú Pravdu (pondelok)
- Ján 19,17–30: Ukrižovanie (utorok)
- Ján 20,1–5: Prázdny hrob (streda)
- Ján 20,11–18: Stretnutie so vzkrieseným Ježišom (štvrtok)