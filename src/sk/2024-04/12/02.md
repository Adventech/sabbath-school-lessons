---
title:  Čo je pravda?
date:  15/12/2024
---

> <p></p>
> <sup>36</sup>Ježiš odpovedal: „Moje kráľovstvo nie je z tohto sveta. Keby moje kráľovstvo bolo z tohto sveta, moji služobníci by sa za mňa bili, aby som nebol vydaný Židom. Lenže moje kráľovstvo nie je odtiaľto.“ <sup>37</sup>Nato mu Pilát povedal: „Tak predsa si kráľ?“ Ježiš odpovedal: „Ty hovoríš, že som kráľ. Ja som sa nato narodil a nato som prišiel na svet, aby som vydal svedectvo pravde. Každý, kto je z pravdy, počuje môj hlas.“ <sup>38</sup>Pilát mu povedal: „Čo je pravda?!“ Ako to povedal, opäť vyšiel k Židom a vyhlásil pred nimi: „Ja na ňom nenachádzam nijakú vinu.“ (Ján 18,33–38)

**Osobné štúdium**

V prvej časti opisu procesu s Ježišom (Ján 18,28–32) sa riešia nezhody židovských vodcov s Pilátom v otázke, kto má prevziať zodpovednosť za súd s Ježišom. Až v ďalšej časti sa pozornosť sústreďuje na Ježiša.

`Prečítaj si verše Ján 18,33–38. Ako opisujú rozhovor Piláta s Ježišom? O čo v rozhovore ide?`

Miestodržiteľ sa Ježiša pýta, či je kráľom Židov (Ján 18,33). Je to prvá zmienka o tomto titule, ale nebude posledná. Ježiš odpovedá protiotázkou, či sa to Pilát pýta sám od seba, alebo mu o tom povedali iní. Ježišova otázka vracia hru na Pilátovu stranu ihriska. Ide o to, či prokurátor rozumie, s kým hovorí. Čitateľ už vie, že Ježiš je Kráľ. Pochopí to aj miestodržiteľ?

Pilát odpovedá vlastnou otázkou: „Vari som ja Žid? Tvoj národ a veľkňazi mi ťa vydali. Čo si vykonal?“ (Ján 18,35) Pilát sa snaží vyhnúť odpovedi. Je podráždený z toho, že Ježiš presne odhalil podstatu sporu. Bol to guvernérov prvý krok od pravdy. Dovolil, aby mu predsudky zabránili vnímať skutočnosť.

Ježiš odpovedá, že Jeho kráľovstvo nie je z tohto sveta (Ján 18,36). Pilát potom vnímavo vyvodzuje, že Ježiš o sebe tvrdí, že je kráľ (Ján 18,37). To vedie k Ježišovmu dôležitému vysvetleniu, že sa narodil, aby vydal svedectvo o pravde a že každý človek, ktorý je „z pravdy“ počuje Jeho hlas (Ján 18,37).

Pilát sa potom pýta: „Čo je pravda?!“ (Ján 18,38) Nečaká však na odpoveď. Namiesto toho ide von, aby sa pokúsil zachrániť Ježiša pred davom.

Pravda je dôležitou témou Evanjelia podľa Jána. Ako večné Slovo (logos; Ján 1,1–5), Ježiš je Svetlo a Pravda. To všetko je v kontraste s temnotou a omylom. Ježiš je plný milosti a pravdy (Ján 1,14). Milosť a pravda prišli prostredníctvom Neho (Ján 1,17). Ján Krstiteľ vydal svedectvo o pravde (Ján 5,33). Ježiš potvrdil, že Jeho Otec je „pravdivý“ (Ján 7,28). Sám Ježiš počul pravdu od svojho Otca (Ján 8,40). Ježiš je „cesta, pravda i život“ (Ján 14,6). Slovo Božie je „pravda“ (Ján 17,17). Napriek svojej otázke Pilát premeškal príležitosť poznať pravdu. Zabránili mu v tom jeho predsudky, predchádzajúce rozhodnutia a tlak, ktorému napokon podľahol.

**Aplikácia**

`Ako rozumieš tomu, že Ježiša je Pravda?`