---
title:  Ježiš a Mária
date:  19/12/2024
---

> <p></p>
> <sup>13</sup>Tí jej povedali: „Žena, čo plačeš?“ Odpovedala im: „Vzali môjho Pána a neviem, kam ho položili.“ <sup>14</sup>Keď to povedala, obrátila sa a videla tam stáť Ježiša; ale nevedela, že je to Ježiš. <sup>15</sup>Ježiš sa jej opýtal: „Žena, čo plačeš? Koho hľadáš?“ Ona sa nazdávala, že je to záhradník, a povedala mu: Pane, ak si ho ty odniesol, povedz, kam si ho položil, a ja si ho vezmem. <sup>16</sup>Ježiš ju oslovil: „Mária!“ Ona sa obrátila a povedala mu po hebrejsky: „Rabbúni!“, čo znamená: Učiteľ! (Ján 20,13–16)

**Osobné štúdium**

`Čo opisujú verše Ján 20,11–13? Prečo mala Mária Magdaléna problém pochopiť význam prázdneho hrobu?`

Pred opísanou udalosťou sa o Márii dozvedáme, že bežala za Petrom a Jánom, aby im povedala o prázdnom hrobe (Ján 20,2). Učeníci k hrobu bežali a ona sa tam o niečo neskôr vrátila tiež. Keď si Peter a Ján prezreli prázdny hrob, odišli (Ján 20,10). Mária však stála pri hrobe a plakala. Niet pochýb o tom, že počas posledných dní plakala veľmi veľa. A teraz ešte aj toto? Opäť sa naklonila a pozrela dovnútra.

Na jej prekvapenie boli v hrobe dvaja anjeli v bielom a sedeli tam, kde predtým ležalo Ježišovo telo. Spýtali sa jej: „Žena, čo plačeš?“ (Ján 20,13) S bolesťou odpovedala, že vzali jej Pána a ona nevie, kam Ho položili.

`Prečítaj si text Ján 20,14–18. Čo spôsobilo zmenu v Máriinom chápaní toho, čo sa stalo?`

Mária sa s pohľadom zastretým slzami otočila a uvidela, že niekto za ňou stojí. Slovami podobnými slovám anjelov sa Cudzinec spýtal: „Žena, čo plačeš? Koho hľadáš?“ (Ján 20,15) Domnievala sa, že sa jej prihovára záhradník, a preto ho žiada o pomoc pri hľadaní Ježišovho tela.

Cudzinec jej odpovedal kratučkým oslovením: „Mária!“ Toto jednoslovné zjavenie zmenilo jej svet. Zrazu prekvapená Mária pochopila, že s ňou hovorí vzkriesený Ježiš, a spoznala Ho. Ježiš trval na tom, aby sa Ho nedotýkala, pretože On musí vystúpiť k svojmu Otcovi. Jej úlohou bolo ísť za učeníkmi a odovzdať im Ježišove slová: „Vystupujem k svojmu Otcovi a k vášmu Otcovi, k svojmu Bohu a k vášmu Bohu.“ (Ján 20,17) Mária svoje poslanie splnila. Povedala učeníkom, že videla Pána a tiež sa s nimi podelila o všetky ostatné podrobnosti (Ján 20,18).

**Aplikácia**

`Prečítaj si text 1Kor 15,12–20. Čo by bolo podľa Pavla s našou vierou, keby Kristus nebol vzkriesený z mŕtvych?`