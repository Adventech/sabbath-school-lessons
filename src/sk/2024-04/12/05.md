---
title:  Prázdny hrob
date:  18/12/2024
---

> <p></p>
> <sup>1</sup>V prvý deň po sobote, včasráno, keď bola ešte tma, prišla k hrobu Mária Magdaléna a videla, že kameň je od hrobu odvalený. <sup>2</sup>Bežala teda a prišla k Šimonovi Petrovi a k druhému učeníkovi, ktorého mal Ježiš rád, a povedala im: „Vzali Pána z hrobu a nevieme, kam ho položili.“ <sup>3</sup>Peter a ten druhý učeník šli k hrobu. <sup>4</sup>Bežali obaja spolu, ibaže druhý učeník bežal rýchlejšie ako Peter, takže prišiel k hrobu prvý. <sup>5</sup>Keď sa nahol, videl tam ležať plachty, ale dnu nevošiel. (Ján 20,1–5)

**Osobné štúdium**

`Prečítaj si text Ján 20,1–7. Akú dôležitú skutočnosť opisujú tieto verše? V čom spočíva význam opísanej udalosti?`

Ježiš zomrel v piatok neskoro popoludní a vstal v nedeľu skoro ráno. Pretože sa blížila sobota, Jeho pohreb bol vykonaný narýchlo a zostal nedokončený (Ján 19,42). Hoci Ježiša milovali, Jeho nasledovníci zachovávali sobotný deň, a preto v sobotu k hrobu nešli (porovnaj s Mar 16,1 a Luk 23,56). Po sobote si niekoľko žien nakúpilo voňavé oleje, ktorými sa chceli postarať o Ježišovo telo, a v nedeľu ráno prišli k hrobu. Na ich zdesenie však bol kameň odvalený a hrob prázdny.

Mária Magdaléna bola jednou z tých, čo prišli k hrobu medzi prvými. Bežala povedať Petrovi a Jánovi, čo videla. Obaja učeníci sa rozbehli k hrobu. Ján predbehol Petra a prišiel ta prvý. Nazrel dovnútra a uvidel tam ležať plachty, do ktorých bolo predtým zavinuté Ježišovo telo. Ale Ján do hrobky nevstúpil.

Peter však vošiel dnu. Všimol si nielen plachty, ale aj šatku, ktorú mal Ježiš na hlave. Tá ležala zavinutá oddelene.

`Prečítaj si text Ján 20,8–10. Aký význam mala zložená šatka, ktorá predtým zakrývala Ježišovu tvár?`

Keď Peter vošiel do hrobu, vstúpil za ním aj Ján. Verš Ján 20,8 hovorí, že vošiel, videl a uveril. Prečo by pohľad na zložené pohrebné rúcho, ktoré tam ležalo, a šatku na tvár ležiacu oddelene, viedli Jána k presvedčeniu, že Ježiš vstal z mŕtvych?

Na zodpovedanie tejto otázky je potrebné zamyslieť sa nad tým, prečo by mal byť hrob vôbec prázdny. Najtypickejšou odpoveďou by boli vykrádači hrobov. Toto vysvetlenie však zlyháva z troch dôvodov. Po prvé, Matúš nám hovorí, že pri hrobe stáli stráže (Mat 27,62–66), takže vykradnutie hrobu bolo veľmi nepravdepodobné. Po druhé, vykrádači hrobov zvyčajne kradli cennosti, nie telá v rozklade. A po tretie, vykrádači hrobov sa ponáhľajú a neskladajú pohrebné plachty. Niet preto divu, že keď Ján videl zložené rúcha a dokonca aj šatku, uveril, že Ježiš vstal z mŕtvych.

**Aplikácia**

`Prečo je svedectvo o prázdnom hrobe také dôležité?`