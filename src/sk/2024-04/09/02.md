---
title:  V Ňom bol život
date:  24/11/2024
---

> <p></p>
> <sup>14</sup>A ako Mojžiš vyzdvihol hada na púšti, tak musí byť vyzdvihnutý aj Syn človeka, <sup>15</sup>aby každý, kto v neho verí, mal večný život. <sup>16</sup>Veď Boh tak miloval svet, že dal svojho jednorodeného Syna, aby nik, kto verí v neho, nezahynul, ale mal večný život. (Ján 3,14–16)

**Osobné štúdium**

V prvom verši svojho evanjelia (Ján 1,1) apoštol jasne hovorí, že Ježiš je Boh, Boží Syn. Následne zaznievajú slová: „V ňom bol život a život bol svetlom ľudí.“ (Ján 1,4) Tento odkaz na život ukazuje na božskú, neodvodenú, večnú existenciu. Keďže Syn má život sám v sebe, môže ho položiť a znova si ho vziať (Ján 10,17). A navyše, keďže má život v sebe, môže tento život dať, komu chce (Ján 5,21; porovnaj s Ján 14,19).

Výraz život (grécky zóé) sa v Jánovom evanjeliu objavuje tridsaťšesť razy, čo je asi štvrtina výskytov v Novej zmluve. V Ján 1,4.5 sa toto slovo okrem odkazu na Zdroj života na našej planéte spája aj so spasením. V celom zvyšku Evanjelia podľa Jána je myšlienka života (zóé) najčastejšie vyjadrená v zmysle večného života, zasľúbenia spasenia (pozri Ján 3,15.16.36; Ján 4,14.36; Ján 6,27.40.47.54.68 a Ján 10,27.28). Ten, kto dal život pri stvorení, je ten istý, ktorý prináša večný život – spásu stratenému svetu.

`Prečo prišiel Ježiš na túto zem?`

`Ján 1,29`

`Ján 3,16`

`Ján 6,40`

`Ján 10,10`

`Ján 12,27`

Tak ako bronzový had zaujal miesto Izraelitov, ktorí boli uhryznutí hadmi, tak Ježiš zaujal naše miesto (Ján 3,14.15). To my sme boli zbití, poškvrnení a zničení hriechom. Ježiš vzal na seba trest, ktorý patril nám, aby sme mohli mať život, ktorý bol Jeho.

Kristus túži, aby sme mali život a aby sme ho mali „v hojnej miere“ (Ján 10,10). „12Tým však, čo ho prijali a veria v jeho meno, dal moc stať sa Božími deťmi; 13tí, čo sa nenarodili ani z krvi, ani z telesnej žiadosti, ani z vôle muža, ale z Boha.“ (Ján 1,12.13)

Kristus prišiel, aby nám zjavil Otca. Lebo: „Boha nikto nikdy nevidel. Jednorodený Boží, ktorý je v lone Otca, nám ho zjavil.“ (Ján 1,18) Keď sa pozeráme na Ježišov charakter, môžeme vidieť charakter Otca.

**Aplikácia**

`Čo sa môžeme naučiť z Ježišovho života o charaktere Otca? Prečo je toto odhalenie také povzbudzujúce?`