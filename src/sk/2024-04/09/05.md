---
title:  Odmietanie Zdroja života
date:  27/11/2024
---

> <p></p>
> <sup>5</sup>A to svetlo v tme svieti, ale tma ho nepohltila. ... <sup>10</sup>Bol vo svete a svet ním vznikol, ale svet ho nespoznal. <sup>11</sup>Do svojho vlastného prišiel, ale jeho vlastní ho neprijali.“ (Ján 1,5.10.11)

**Osobné štúdium**

Niektoré z najsmutnejších správ celého Písma nachádzame práve v Evanjeliu podľa Jána. Výstižne to ukazujú úvodné verše (Ján 1,5.10.11). „JA SOM“ bol odmietnutý mnohými z Jeho vlastného ľudu.

Niet divu, že apoštol Pavol neskôr varuje: „Preto nestrácajte dôveru...“ (Heb 10,35) Opakovane môžeme v Písme vidieť, že ľudia odmietli Krista, lebo neprijali Jeho Slovo.

„Súčasný spôsob myslenia založený výhradne na rozume sa začína pochybnosťami. Ľudia spochybňujú všetko, aby zistili, čo je pravda. To, čo prežije paľbu krížového výsluchu, prijímajú ako neotrasiteľné poznanie, niečo, na čom sa dá postaviť vlastné presvedčenie. Niektorí aplikujú rovnakú metódu aj na Bibliu tým, že všetko spochybnia z vedeckého, historického, psychologického, filozofického, archeologického alebo geologického hľadiska, aby potom rozhodli, čo je v Biblii pravda a čo nie. Takáto metóda vychádza z pochybností o pravdivosti Písma. Kristus sa opýtal: či Syn človeka nájde vieru na zemi, keď príde? (Luk 18,8).“ (ZINKE, E. Edward and Roland Hegstad, The Certainty of the Second Coming, Hagerstown, MD: Review and Herald Publishing Association, 2000, s. 96)

`Prečítaj si text 4Moj 13,23–33. V čom spočíval rozdiel medzi správami, ktoré špióni priniesli o Kanaáne?`

Hriechom Hebrejov pri Kádeši boli pochybnosti o Božom slove. Boh ich vyzval, aby išli „hore“ a zabrali určené územie. Do Kanaánu vyslali dvanásť vyzvedačov, aby krajinu preskúmali. Vrátili sa s dvomi správami. Väčšina prišla s obavami a neistotou. V krajine sú obri, opevnené mestá, zbrane, aké sme nikdy predtým nevideli, a dobre vycvičené armády. My sme však boli len otrokmi v egyptskej krajine a nemáme žiadne vojenské skúsenosti. Desať špiónov hlasovalo „nie“, pretože mali strach z ohromujúcej moci nepriateľa a brali do úvahy len ľudský pohľad. Dvaja špióni hlasovali „áno“, lebo sa opierali o svoju vieru a o ohromujúcu moc Božieho slova.

**Aplikácia**

`Ako sa môžeme vyhnúť nedôvere a pochybnostiam, ktorým podľahli Izraeliti pri Kádeši? Prečo je v tejto súvislosti dôležité dať si pozor aj na opačný extrém, ktorý sa môže prejaviť ako trúfalosť alebo konanie vlastných nemúdrych rozhodnutí s presvedčením, že plníme Božiu vôľu?`