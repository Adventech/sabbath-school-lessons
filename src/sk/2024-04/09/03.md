---
title:  Slová večného života
date:  25/11/2024
---

> <p></p>
> <sup>66</sup>Preto mnohí z jeho učeníkov ho opustili a už s ním nechodili. <sup>67</sup>Tu povedal Ježiš Dvanástim: „Aj vy chcete odísť?“ <sup>68</sup>Odpovedal mu Šimon Peter: „Pane, ku komu by sme šli? Ty máš slová večného života <sup>69</sup>a my sme uverili a spoznali, že ty si Boží Svätý.“ (Ján 6,66–69)

**Osobné štúdium**

`Prečítaj si text Ján 6,60–69. Aký význam mali Petrove slová v kontexte Ježišovej otázky, či Ho aj oni plánujú opustiť?`

Petrove slová o „večnom živote“ sa spájajú s témou, ktorá sa tiahne celým Evanjeliom podľa Jána. V kontexte nasýtenia piatich tisícov (Ján 6) nachádzame nesmierne množstvo vyjadrení súvisiacich práve s témou večného života (Ján 6,27.40.47.54.68). Ježiš hovorí, že On je Chlieb života (Ján 6,35), čo znamená, že Jeho život, smrť a vzkriesenie sú zdrojom večnej spásy.

Slovné spojenie večný život alebo jeho ekvivalenty sa v Evanjeliu podľa Jána nachádzajú najmenej sedemnásťkrát. Tento výraz sa nevzťahuje na nejakú formu duchovnej existencie a ani na to, že by sme sa mali stať súčasťou nejakej večnej bytosti. Neobsahuje dokonca ani žiadny éterický koncept. Ide skôr o životodarnú silu, ktorá prináša spásu a zmysel našej existencii teraz a životu bez konca, keď sa vráti náš Pán. Tak ako sa Ježiš stal telom, tak aj vzkriesenie, o ktorom hovorí, sa odohráva v čase, priestore a vo fyzickom tele. Je to vzkriesenie z mŕtvych, obnovenie života, ktorý sme kedysi mali v Edene.

`Ako získavame večný život?`

`Ján 3,15.16`

`Ján 5,24`

`Ján 6,40.47`

`Ján 8,31`

`Ján 12,46`

`Ján 20,31`

Len prostredníctvom viery chápeme, že Ježiš Kristus prišiel žiť a zomrieť za nás. Táto viera k nám prichádza ako dar. My sa musíme vedome rozhodnúť odovzdať sa Ježišovi, činiť pokánie a prijať Jeho krv na odpustenie a očistenie od hriechov.

Keď sa Ježiš opýtal učeníkov, či odídu aj oni, Peter za všetkých odpovedal: „Pane, ku komu by sme šli? Ty máš slová večného života.“ (Ján 6,68). Tieto slová vystihujú podstatu spasenia a spôsob, akým ho môžeme dosiahnuť. Ako sme už povedali, spasenie neprichádza nadobudnutím nejakého hlbokého poznania alebo obsiahnutím prírodných zákonov. Pochádza jedine od Ježiša, ktorý – vlastniac v sebe večný život – ho zadarmo ponúka všetkým, ktorí Ho prijmú v reakcii na pôsobenie Svätého Ducha.

**Aplikácia**

`Ako vnímaš náš súčasný život v kontexte prísľubu večného života? Aký vplyv by malo mať zasľúbenie večného života na tvoj život?`