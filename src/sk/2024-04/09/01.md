---
title:  Zdroj života
date:  23/11/2024
---

### Texty na tento týždeň
Ján 1,4; Ján 10,10; Ján 1,12.13; Ján 6,61–68; 4Moj 13,23–33; Mat 4,1–4

> <p>Úvodný text</p>
> „Ja som cesta, pravda i život. Nik neprichádza k Otcovi, ak len nie skrze mňa.“  (Ján 14,6)

Na otázku, kým je, odpovedá Ježiš v Evanjeliu podľa Jána väčšinou výrazom, ktorý označuje božstvo. „JA SOM“ je neklamný odkaz na samotného Hospodina, ktorý sa zjavil Mojžišovi „v plameni horiaceho kra“ (2Moj 3,2) a povedal mu: „Ja som, ktorý som.“ (2Moj 3,14) A ten istý Boh, „JA SOM“, sa stal telom. „To Slovo sa stalo telom a prebývalo medzi nami a my sme videli jeho slávu, slávu, akú má od Otca jednorodený Syn, plný milosti a pravdy.“ (Ján 1,14)

Téma „JA SOM“ je veľmi silne prítomná v celom Evanjeliu podľa Jána. Aj úvodný text našej lekcie reflektuje túto tému: „Ja som cesta, pravda i život.“ (Ján 14,6) „JA SOM“ je Svetlo sveta, Chlieb života, Dvere oviec, Dobrý Pastier a Pravý vinič.

Tento týždeň sa budeme venovať téme zjavenia Boha, ako ju predstavuje apoštol Ján. Podrobnejšie budeme skúmať aj odvrátenú stránku udalostí, pre ktoré mnohí odmietli Ježiša ako Mesiáša, a to aj napriek silným dôkazom v podobe Jeho slov a činov. Túto myšlienku budeme študovať z dvoch dôvodov: aby sme sa vyhli rovnakej chybe a tiež, aby sme hľadali spôsob, ako osloviť tých, čo sú v nebezpečenstve rovnakej chyby.

**Osnova lekcie**

Pri štúdiu tejto lekcie sa zameriame na tému „večného života“, ktorý Ježiš zaistil a ponúka každému, kto po Ňom túži. Pozrieme sa nielen na Darcu večného života, ale aj na to, ako Ho môžeme prijať a čo znamená, keď Ho niekto odmietne.

- Ján 3,14–16: Ježiš – Darca večného života (nedeľa)
- Ján 6,66–69: Ježiš – ten, ktorý má slová večného života (pondelok)
- Ján 12,13: Prijatie daru večného života (utorok)
- Ján 1,5.10.11: Odmietnutie daru a Darcu večného života (streda)
- Ján 3,18–21: Dôsledky odmietnutia večného života (štvrtok)