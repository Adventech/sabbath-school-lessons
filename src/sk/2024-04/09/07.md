---
title:  Podnety na zamyslenie
date:  29/11/2024
---

V knihe Cesta lásky si prečítajte kapitoly „Najväčší dar ľudstvu“ (DA 19–26; CL 9–14) a „Nástrahy“ (DA 601–609; CL 388–393).

„Kristus svojím rozhodnutím vziať na seba ľudskú prirodzenosť zjavil práve opačnú povahu, než má satan. Kristus sa však pokoril ešte viac: Ponížil sa a bol poslušný až do smrti, a to až do smrti na kríži. (Fil 2,8) Podobne ako kedysi veľkňaz zložil svoje nádherné veľkňazské rúcho a slúžil v bielom ľanovom odeve kňaza, aj Kristus prijal podobu služobníka a priniesol obeť. Bol súčasne kňazom i obeťou. On bol prebodnutý pre naše priestupky, zmučený pre naše neprávosti; on znášal trest za náš pokoj. (Iz 53,5) S Kristom sa zaobchádzalo tak, ako si zasluhujeme my, aby sa s nami mohlo naložiť tak, ako zasluhuje on. Bol odsúdený pre naše hriechy, na ktorých nemal nijaký podiel, aby sme my mohli byť ospravedlnení jeho spravodlivosťou, na ktorej nemáme nijaké zásluhy. Vytrpel smrť, ktorá mala stihnúť nás, aby sme mohli prijať život, ktorý patril jemu. Jeho jazvami sa nám dostalo uzdravenia. (Iz 53,5)“ (DA 25; CL 12.13)

**Námety na spoločné uvažovanie**

`Ježiš obetoval pre záchranu sveta veľmi veľa. Čo považujete za najlepšie spôsoby, ako pomôcť druhým vidieť túto úžasnú pravdu? Ako im môžete pomôcť prísť vo viere ku Kristovi?`

`V čom spočíva rozdiel medzi rozhodnutiami robenými na základe svetských princípov a hodnôt v kontraste s rozhodnutiami, ktoré vychádzajú z Božieho zjavenia?`

`Ako spolu súvisia rozum, logika a Božie slovo? Aké logické a racionálne dôvody máme na to, aby sme dospeli k viere? Ako nám naplnené proroctvá alebo ohromujúca krása a zložitosť stvoreného sveta logicky a racionálne poukazujú na existenciu Boha a na pravdu plánu spasenia?`

`V triede sa porozprávajte o svojich odpovediach na otázku na konci utorkovej časti. Na čom je založená vaša viera? Ak by sa vás niekto spýtal, prečo veríte v Ježiša a tvrdenia evanjelia, ako by ste odpovedali?`

Západ slnka: 15.50