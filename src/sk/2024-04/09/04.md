---
title:  Viera a nové narodenie
date:  26/11/2024
---

> <p></p>
> <sup>12</sup>Tým však, čo ho prijali a veria v jeho meno, dal moc stať sa Božími deťmi; <sup>13</sup>tí, čo sa nenarodili ani z krvi, ani z telesnej žiadosti, ani z vôle muža, ale z Boha. (Ján 12.13)

> <p></p>
> <sup>15</sup>Veď ste neprijali ducha otroctva, aby ste opäť žili v strachu, ale prijali ste Ducha synovstva, v ktorom voláme: „Abba, Otče.“ <sup>16</sup>Tento Duch sám dosvedčuje nášmu duchu, že sme Božie deti. (Rim 8,15.16)

**Osobné štúdium**

`Na základe úvodných veršov (Ján 1,12.13) sa pokús definovať kroky, ktoré vedú človeka k tomu, že sa z neho stane kresťan.`

Ján napísal svoje evanjelium, aby sme verili v Ježiša a aby sme vierou mali večný život v Jeho mene (Ján 20,31). V úvodných veršoch (Ján 1,12.13) je tento proces opísaný v dvoch krokoch. Najprv Ho prijímame, to znamená, že v Neho uveríme. Potom nám dáva moc stať sa Božími deťmi, ktoré sú vo verši 13 opísané ako narodené („splodené“; Roh.) z Boha. Stať sa kresťanom má teda ľudský aj božský rozmer. Musíme konať vo viere, prijať Ho, byť otvorení svetlu, ale je to On, kto obnovuje naše srdce.

V skutočnosti je viera Božím darom, ktorý prichádza z počutia Jeho Slova (Rim 10,17). „Aby sme mali pravú a trvalú vieru v Krista, musíme Ho poznať tak, ako je predstavený v slove.“ (FE 433) „Duch, ktorý pôsobí na ľudskú myseľ a osvecuje ju, vytvára vieru v Boha.“ (7BC 940)

Tí, ktorí veria a prijímajú Syna ako Mesiáša, dostanú večný život. Ján tiež zdôrazňuje prijatie alebo vieru v Slovo, ktoré povedal Ježiš (Ján 5,24.38.47). Úlohou Svätého Ducha je ukazovať svetu, „čo je hriech, čo spravodlivosť a súd“ (Ján 16,7.8; porovnaj s Rim 8,16).

`Aký princíp spasenia v Ježišovi predstavuje apoštol Pavol v Rim 8,15.16?`

Naša viera vychádza z pôsobenia Svätého Ducha v našich srdciach. „Viera je... veľké požehnanie – oko, ktoré vidí, ucho, ktoré počuje.“ (6BC 1073) Humanistický prístup (teda taký, ktorý je založený na človeku a jeho schopnostiach poznávať) k viere tvrdí, že musíme nájsť základ, kritériá viery, a potom veriť. Naproti tomu biblický prístup hovorí, že viera je základ, dar od Boha (Ef 2,8; 1Kor 1,17–24; 1Kor 2,1–6). Začíname základom viery a pokračujeme v raste v porozumení a milosti.

**Aplikácia**

`Ako by si odpovedal na otázku, na čom je založená tvoja viera?`