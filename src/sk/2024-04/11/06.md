---
title:  Ježišova modlitba
date:  12/12/2024
---

> <p></p>
> <sup>6</sup>Zjavil som tvoje meno ľuďom, ktorých si mi dal zo sveta. Boli tvoji, dal si ich mne a zachovali tvoje slovo. <sup>7</sup>Teraz spoznali, že všetko, čo si mi dal, je od teba; <sup>8</sup>lebo slová, ktoré si dal ty mne, odovzdal som im, oni ich prijali a spoznali v pravde, že som vyšiel od teba a uverili, že si ma ty poslal. <sup>9</sup>Prosím za nich. Neprosím za svet, ale za tých, ktorých si mi dal, lebo sú tvoji. <sup>10</sup>A všetko, čo je moje, je tvoje, a čo je tvoje, je moje a ja som v nich oslávený. (Ján 17,6–10)

**Osobné štúdium**

Dostávame sa k tej časti Evanjelia podľa Jána, ktorá sa nazýva Ježišova veľkňazská modlitba (Ján 17) a tvorí záver Jeho rozlúčkovej reči. Ježiš prišiel na túto zem, aby ľudstvo mohlo nakoniec obnoviť svoj pôvodný osobný vzťah s Bohom. Verne vykonával znamenia, ktoré mu dal Boh robiť. Slovami a skutkami ukazoval a vysvetľoval ľuďom Boha.

Teraz sa dostávame do času, keď mal Ježiš čoskoro opustiť túto zem. Chcel sa opäť podeliť o svoju lásku k svojim učeníkom. Túžil, aby pochopili úzky vzťah medzi Ním, Otcom a Svätým Duchom. Chcel svojich nasledovníkov priviesť do rovnakého osobného vzťahu s Bohom Otcom a Duchom, aký mal On sám.

`Prečítaj si text Ján 17,1–26. Aké slová alebo vyjadrenia v tejto kapitole ukazujú na Ježišovu túžbu po úzkom vzťahu lásky medzi Ním, Otcom a Jeho učeníkmi?`

Mnohí sa pri čítaní Jána 17 sústreďujú na to, že jediná vec, na ktorej záleží, je jednota a láska. Niet pochýb, že Božím zámerom je obnoviť v nás osobný vzťah s Ním a so všetkými ľuďmi. Ale pozornejšie čítanie naznačuje veľmi dôležité spojenie medzi láskou a pravdou.

„A večný život je v tom, aby poznali teba, jediného, pravého Boha...“ (Ján 17,3) Ide teda o skutočné poznanie Boha takého, aký je, nie ako si Ho my sami predstavujeme. „Zjavil som tvoje meno ľuďom, ktorých si mi dal zo sveta... a zachovali tvoje slovo... a spoznali v pravde, že som vyšiel od teba...“ (Ján 17,6.8) „Posväť ich v pravde; tvoje slovo je pravda!“ (Ján 17,17)

Kristus prišiel zjaviť Otca. Toto zjavenie bolo dôležité kvôli mnohým mylným predstavám o Bohu. Evanjelium podľa Jána ukazuje, ako vážne Ježiš bral toto poslanie. Správne predstavoval Božie Slovo a Jeho konanie. Ak by na pravde nezáležalo, načo sa tomu tak obšírne venovať?

Ježiš sa stretával s veľkými ťažkosťami a protivenstvami a nakoniec Ho náboženské autority zavrhli. Trpel ľahostajnosťou od ľudí a niekedy dokonca aj od svojich vlastných učeníkov. Jeden z Jeho učeníkov Ho zradil, iný Ho trikrát zaprel. Prechádzal neustálymi skúškami a zomrel na kríži v rukách tých, ktorých prišiel zachrániť.

**Aplikácia**

`Ako môžeš vo svojom živote lepšie zrkadliť Božiu lásku, ktorá existuje medzi Ježišom a Otcom?`