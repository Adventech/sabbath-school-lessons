---
title:  Poznať Syna znamená poznať Otca
date:  10/12/2024
---

> <p></p>
> Boha nikto nikdy nevidel. Jednorodený Boží, ktorý je v lone Otca, nám ho zjavil. (Ján 1,18)

> <p></p>
> Ak ste ma spoznali, budete poznať aj môjho Otca. Odteraz ho už poznáte a videli ste ho. (Ján 14,7)

> <p></p>
> <sup>3</sup>A večný život je v tom, aby poznali teba, jediného, pravého Boha i toho, ktorého si poslal, Ježiša Krista. ... <sup>25</sup>Spravodlivý Otče, svet ťa nepoznal, ale ja som ťa poznal a aj títo poznali, že si ma ty poslal. (Ján 17,3.25)

**Osobné štúdium**

V celom Evanjeliu apoštol Ján opisuje, ako Ježišove skutky poukazujú na Otca. Ježiš vysvetľuje, kto je Otec, a ukazuje, aký je Jeho vzťah k nášmu svetu. To všetko je v súlade s veršom Ján 1,18, ktorý hovorí, že Ježiš nám „zjavil“ (gr. exégeomai; „vysvetlil“; Roh.) Otca. Ježiš to robí opakovane. Slovo Otec (patér) sa objavuje 136-krát u Jána a 18-krát v Jánových epištolách. To je celkovo viac ako jedna tretina všetkých použití tohto slova v Novej zmluve. Ježišova rozlúčková reč je jedným z hlavných miest v Evanjeliu podľa Jána, kde nám Ježiš dáva poznať (vysvetľuje) Otca.

Ježiš bol Otcovým zástupcom na Zemi a v ľudskom tele prišiel konať Otcovu vôľu. V skutočnosti Ježiš povedal, že sa vo všetkom snažil plniť Otcovu vôľu a nie svoju vlastnú (Ján 5,30). Na prvý pohľad sa to môže zdať prekvapujúce, ale ukazuje to, ako úplne sa Ježiš ako ľudská bytosť podriadil Otcovi.

Ježiš tiež povedal, že bol poslaný od Otca, aby dokončil Jeho (Otcovo) dielo – spásu ľudstva – a že sám Otec vydal svedectvo o Jeho (Ježišových) skutkoch (Ján 5,36–38).

Ježiš vyhlásil, že Otec Ho poslal slúžiť ako jediného, prostredníctvom ktorého môže ľudstvo prísť k Otcovi (Ján 6,40.44). Otec chce, aby ľudia mali večný život v Ježišovi, ktorý zasľubuje, že ich povolá k životu v deň vzkriesenia.

`Čo nás učia nasledujúce texty o vzťahu Ježiša a Otca?`

`Ján 7,16`

`Ján 8,38`

`Ján 14,10.23`

`Ján 15,1.9.10`

`Ján 16,27.28`

`Ján 17,3`

Ježišove tvrdenia o Jeho vzťahu k Otcovi sú udivujúce. Vysvetľuje, že všetko Jeho učenie je učením Otca; že všetko, čo hovorí, osobne počul od Otca; že viera v Neho je to isté ako viera v Otca; že aj samotné Jeho slová a Jeho skutky sú všetky od Otca; a že On a Otec sú zjednotení v láske a diele spásy ľudstva. Aké mocné svedectvo o Ježišovej blízkosti s Otcom v nebesiach!

**Aplikácia**

`Ako by sa zmenil tvoj život, keby tvoje myšlienky a činy boli úplne vyjadrením Božej vôle pre tvoj život? Ako môžeme lepšie žiť to, o čom od Ježiša vieme, že je Božia vôľa pre náš život?`