---
title:  Ježiš a Otec
date:  09/12/2024
---

> <p></p>
> Teraz však odchádzam k tomu, ktorý ma poslal... (Ján 16,5)

> <p></p>
> Spravodlivý Otče, svet ťa nepoznal, ale ja som ťa poznal a aj títo poznali, že si ma ty poslal. (Ján 17,25)

**Osobné štúdium**

Boli sme stvorení Bohom pre osobný vzťah s Ním (1Moj 1,26.27). No pre hriech sa tento vzťah zásadne narušil. Okamžitý účinok tohto narušenia môžeme vidieť v príbehu z rajskej záhrady.

`Prečítaj si text 1Moj 3,7–9. Ako tieto verše odhaľujú rozvrat, ktorý spôsobil hriech? Čo znamená, že Boh hľadal ľudí a nie naopak?`

Zámerom Boha bolo ponúknuť celému ľudstvu uzdravenie rozvratu spôsobeného hriechom. A to aj napriek skutočnosti, že nie každý prijme Božiu ponuku.

Na obnovenie vzťahu sa jeden člen Božstva (Trojice) stal človekom. Tak sa Slovo stalo telom, prebývalo medzi nami a zjavovalo Božiu slávu (Ján 1,14–18). V dôsledku toho ľudstvo dostalo Jeho plnosť a milosť. To je to, o čo sa Ježiš prišiel podeliť: prišiel ohlasovať Božiu slávu, aby sa obnovil vzťah narušený hriechom – aspoň pre všetkých tých, čo boli ochotní prijať vierou ponuku milosti prostredníctvom Ježiša Krista.

`O akej nádeji pre nás sa hovorí v týchto textoch?`

`Ján 1,1.2`

`Ján 5,16–18`

`Ján 6,69`

`Ján 10,10.30`

`Ján 20,28`

„V Kristovi je život pôvodný, nevypožičaný, neodvodený.“ (DA 530; CL 344) Ako vtelený Syn sa „zriekol“ („zmaril“; Fil 2,7; Roh.) svojej rovnosti s Bohom. Keďže na Zemi bol Kristus ako človek, mohol v tejto súvislosti hovoriť o svojom vlastníctve života ako dare od Boha. „Kristovo božstvo je istotou veriaceho o večnom živote.“ (DA 530; CL 344)

Ľudstvo nespoznalo Boha (Ján 17,25). Preto Boh poslal svojho jediného Syna (Ján 9,4; Ján 16,5) a takto sa nám dal poznať On, Otec.

**Aplikácia**

`V súvislosti s vesmírom jeden ateista napísal: „V našej temnote, v celej tejto rozľahlosti neexistuje ani náznak toho, že pomoc príde odinakiaľ, aby nás zachránila pred nami samými.“ V čom je tento pohľad nesprávny? Čo o tomto probléme hovorí Biblia?`