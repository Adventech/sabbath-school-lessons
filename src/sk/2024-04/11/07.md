---
title:  Podnety na zamyslenie
date:  13/12/2024
---

V knihe Cesta lásky si prečítajte kapitolu „Nebojte sa!“ (DA 662–680; CL 430–442).

Pri hľadaní odpovede na otázku, kto je Ježiš, Jeho protivníci Ho posudzovali podľa ľudských noriem, „podľa tela“ (Ján 8,15). To je pravdepodobne ešte horšie ako súdiť „podľa vzhľadu“ (Ján 7,24). Tu sa uchýlili ku kritériám tela, teda padlého ľudstva v padlom svete, bez presviedčajúceho vedenia Ducha (pozri Ján 3,3–7). Sústredili sa len na Jeho „telo“, ale nikdy neuvažovali o možnosti, že by mohol byť Slovom, ktoré sa stalo telom (Ján 1,14). Pozerať sa na Krista podľa takého obmedzeného súboru kritérií znamená pristupovať k Nemu len z pohľadu sveta (2Kor 5,16).

„Utešiteľ je predstavený ako Duch pravdy. Jeho poslaním je určovať a zachovávať pravdu. V srdci pôsobí predovšetkým ako Duch pravdy, a tým je vlastne Utešiteľom. Pravda prináša útechu a pokoj. Lož nemá nič spoločné so skutočným pokojom a s útechou. Satan zotročuje ľudskú myseľ práve lživými názormi a tradíciami. Predkladá ľuďom falošné zásady, a tým kazí ich povahu. Duch Svätý v Písme oslovuje myseľ človeka a do srdca mu vštepuje pravdu. Tým odhaľuje blud a vyháňa ho z mysle človeka. Kristus získava svoj ľud Duchom pravdy, ktorý pôsobí prostredníctvom Božieho slova.“ (DA 671; CL 435)

**Námety na spoločné uvažovanie**

`Večný život je poznať Boha (Ján 17,3). Čo to znamená poznať Boha, na rozdiel od poznania iba určitých faktov o Ňom, to znamená, že je mocný alebo milujúci, alebo Boh spravodlivosti? Ako by ste odpovedali na otázku, či „poznáte Boha“? Ako Ježiš zapadá do tvojej odpovede?`

`Čo znamenajú pre každodenný život Ježišove slová „Tvoje slovo je pravda“ (Ján 17,17)?`

`Ježiš sa modlil: „Neprosím, aby si ich vzal zo sveta, ale aby si ich ochránil pred zlým.“ (Ján 17,15) Ako naše vlastné rozhodnutia ovplyvňujú našu odpoveď na túto modlitbu?`

Západ slnka: 15.46