---
title:  Svätý Duch
date:  11/12/2024
---

> <p></p>
> No Tešiteľ, Duch Svätý, ktorého pošle Otec v mojom mene, ten vás naučí všetko a pripomenie vám všetko, čo som vám hovoril. (Ján 14,26)

> <p></p>
> Keď príde Tešiteľ, ktorého vám ja pošlem od Otca, Duch pravdy, ktorý vychádza od Otca, ten bude vydávať o mne svedectvo. (Ján 15,26)

> <p></p>
> <sup>7</sup>Ja vám však hovorím pravdu: Pre vás je lepšie, keď odídem. Ak totiž neodídem, Tešiteľ k vám nepríde. Ak však odídem, pošlem ho k vám. <sup>8</sup>No keď príde, ukáže svetu, čo je hriech, čo spravodlivosť a súd. <sup>9</sup>Hriech je v tom, že neveria vo mňa, <sup>10</sup>spravodlivosť v tom, že idem k Otcovi a viac ma už neuvidíte, a <sup>11</sup>súd v tom, že knieža tohto sveta je už odsúdené. (Ján 16,7–11)

**Osobné štúdium**

Svätý Duch nevystupuje v Evanjeliu podľa Jána tak výrazne ako Otec a Syn. Pre úspech Ježišovho poslania je však Jeho úloha úplne kľúčová.

`Prečítaj si text Ján 1,10–13. Čo sa z neho dozvedáme o dôležitosti Svätého Ducha pre obrátenie?`

Hneď v prvej kapitole Evanjelia podľa Jána vidíme dôležitosť úlohy Svätého Ducha. Ján hovorí, že všetci, ktorí prijali Slovo, teda všetci, ktorí v Neho uverili, sa stali Božími deťmi, tí, „čo sa nenarodili ani z krvi, ani z telesnej žiadosti, ani z vôle muža, ale z Boha“ (Ján 1,13). Takéto narodenie je dielom práve Svätého Ducha.

`Čo hovoria nasledujúce verše o činnosti Ducha Svätého?`

`Ján 3,4–8`

`Ján 6,63`

`Ján 14,26`

`Ján 15,26`

`Ján 16,7–11`

„Ježiš predstavil učeníkom konanie Ducha Svätého, a tým ich chcel potešiť, povzbudiť nádejou, ktorá utešovala aj jeho srdce. Radoval sa z významnej pomoci, ktorú tým cirkvi zabezpečí. Duch Svätý bol najväčší zo všetkých darov, ktoré Kristus vyprosil od svojho Otca na povznesenie svojho ľudu. Duch mal prísť ako znovuzrodzujúci činiteľ, bez ktorého by Kristova obeť zostala bez účinku. Moc zla sa v priebehu stáročí natoľko rozmohla, že desí pomyslenie, ako ľahko si satan ľudstvo zotročil. Odolať hriechu a zvíťaziť nad ním môže len mocné pôsobenie tretej božskej Osoby, ktorej sila nie je ničím obmedzená, lebo prichádza v plnosti božskej moci.“ (DA 671; CL 435)

Je veľkým požehnaním prijať Svätého Ducha. Práve On totiž potvrdzuje, že Boh je pravdivý (Ján 3,33). Je to Duch, kto nás usvedčuje o hriechu, spravodlivosti a súde (Ján 16,8–11). Kľúčom k tomu, aby sme vedeli, čo je správne, pravdivé a dobré, je podriadenie nášho rozumu a životných skúseností Božiemu slovu prostredníctvom usvedčujúcej a presvedčujúcej moci Svätého Ducha.

**Aplikácia**

`Ako rozumieš výzve „prijať Svätého Ducha“? Čo to znamená a ako sa to prejavuje?`