---
title:  Nové chápanie Mesiáša
date:  04/11/2024
---

> <p></p>
> <sup>32</sup>A Ján svedčil: „Videl som Ducha, ktorý ako holubica zostupoval z neba a spočíval na ňom. <sup>33</sup>Ja som ho nepoznal, ale ten, čo ma poslal krstiť vodou, mi povedal: ‚Na koho uvidíš zostupovať Ducha a spočívať na ňom, to je ten, čo krstí Duchom Svätým.‘ <sup>34</sup>A ja som videl a vydávam svedectvo, že toto je Boží Syn.“ <sup>35</sup>Na druhý deň Ján zasa stál s dvomi zo svojich učeníkov, <sup>36</sup>a keď zbadal Ježiša, ktorý šiel okolo, povedal: „Hľa, Baránok Boží!“ (Ján 1,32–36)

**Osobné štúdium**

`S príchodom Mesiáša boli spojené rôzne očakávania. Ktoré skutočnosti zo svedectva Jána Krstiteľa boli pre ľudí prekvapujúce? (Ján 1,32–36)`

Židia očakávali príchod Mesiáša, ktorý ich vyslobodí z područia Ríma, pod ktorého nadvládou sa židovský národ nachádzal v tom čase už takmer sto rokov. Židia boli presvedčení nielen o tom, že Mesiáš zvrhne a pokorí Rím, ale aj o tom, že z nich samých opäť urobí veľký a mocný národ. Ján Krstiteľ však nazval Ježiša „Baránkom Božím“. Hoci toto označenie priamo poukazovalo na Ježišovu obeť zmierenia, väčšina ľudí tento význam pravdepodobne nepochopila. Mnohí celkom určite nerozumeli, čo má Ján Krstiteľ na mysli.

Ján chcel prostredníctvom svojho evanjelia zmeniť očakávania, ktoré sa u väčšiny Židov spájali s príchodom Mesiáša. Túžil, aby v Ježišovi rozpoznali naplnenie proroctiev o prichádzajúcom Kráľovi a o Jeho diele. Mesiáš neprišiel ako politický či vojenský vodca. Prišiel, aby sa obetoval za hriechy sveta. To bol Jeho skutočný zámer. Až potom, keď bude všetko dokonané, príde konečné kráľovstvo (pozri Dan 7,18).

„Keď Ján pri Ježišovom krste poukázal na neho ako na Božieho Baránka, Mesiášovo dielo sa objavilo v novom svetle. Prorok si spomenul na Izaiášove slová, podľa ktorých Kristus bol ako baránok vedený na zabitie. (Iz 53,7)“ (DA 136; CL 84)

Ján Krstiteľ hovorí, že Krista na začiatku „nepoznal“ (Ján 1,31). Ako teda v Ježišovi spoznal Mesiáša? Odpoveď je, že Ten, ktorý poslal Jána Krstiteľa, mu predtým povedal: „‚Na koho uvidíš zostupovať Ducha a spočívať na ňom, to je ten, čo krstí Duchom Svätým.‘ A ja som videl a vydávam svedectvo, že toto je Boží Syn.“ (Ján 1,33.34) Bol to teda Boh, kto Jánovi Krstiteľovi zjavil, že Ježiš je Mesiáš.

Kristus je „Božia moc a Božia múdrosť“ (1Kor 1,24). Poznanie, že Ježiš je Kristus, pochádza od samotného Boha prostredníctvom usvedčujúcej moci Jeho Ducha. Táto téma sa u Jána objavuje často. Spasenie nezískavame štúdiom svetskej filozofie ani prostredníctvom vedy či vzdelania. Spasenie prichádza od Boha do otvoreného srdca, ktoré je vo viere a v poslušnosti odovzdané Ježišovi.

**Aplikácia**

`Ako inak by sme mohli spoznať pravdu o Ježišovi ako o našej zmiernej obeti, keby nám nebola zjavená? Prečo je v tomto kontexte také dôležité poznanie Biblie a toho, čo učí o Ježišovi?`