---
title:  'Pokora duše: Ďalšie svedectvo Jána Krstiteľa'
date:  03/11/2024
---

> <p></p>
> <sup>25</sup>Medzi Jánovými učeníkmi a istým Židom vznikla hádka o očisťovaní. <sup>26</sup>Prišli k Jánovi a povedali mu: „Rabbi, ten, čo bol s tebou za Jordánom a o ktorom si vydal svedectvo, krstí a všetci prichádzajú k nemu.“ <sup>27</sup>Ján odpovedal: „Človek si nič nemôže vziať sám, ak mu to nebolo dané z neba. <sup>28</sup>Vy všetci mi môžete dosvedčiť, že som povedal: ‚Ja nie som Mesiáš, ale som poslaný pred ním.‘ <sup>29</sup>Kto má nevestu, je ženích. Ženíchov priateľ, ktorý stojí a počúva ho, sa veľmi raduje zo ženíchovho hlasu. Tá moja radosť je úplná. <sup>30</sup>On musí rásť a ja sa musím umenšovať.“ (Ján 3,25–30)

**Osobné štúdium**

V druhej lekcii sme študovali, ako svedectvo Jána Krstiteľa priviedlo k Ježišovi prvých učeníkov: Ondreja, Jána, Petra, Filipa a Natanaela. Niekto by možno očakával, že Ján Krstiteľ sa po vydaní svedectva o Kristovi stiahne a nadobro odíde zo scény. Ale v Jánovom evanjeliu sa s Krstiteľom stretávame opakovane.

`Prečítaj si text Ján 3,25–36. Ako Ján Krstiteľ porovnáva svoju úlohu s Ježišovým poslaním?`

Medzi učeníkmi Jána Krstiteľa a nemenovaným Židom vznikol spor o očisťovanie. Pravdepodobne išlo o otázku účinnosti krstu (porovnaj s Mar 1,4.5). Je zaujímavé, že keď za Jánom prídu jeho učeníci, aby im pomohol tento spor vyriešiť, obrátia reč na Ježiša. On totiž „krstí a všetci prichádzajú k nemu“ (Ján 3,26). Nie je ťažké rozpoznať, čo zaznieva medzi riadkami: závideli Ježišovi a ľutovali svojho učiteľa Jána Krstiteľa aj samých seba.

Pre Jána by bolo možno aj oprávnené či pochopiteľné, že sa ho zmocní žiarlivosť, ale nič také sa nedeje. Vie totiž veľmi presne, aké je jeho poslanie. Preto svojim učeníkom pripomína, že on sám sa nikdy za Krista nevyhlasoval. Naopak, prišiel, aby ukázal na Mesiáša, pripravil Mu cestu a vydal o Ňom svedectvo (Ján 1,6–8).

Ján Krstiteľ používa ilustráciu svadby. Nazýva sa priateľom ženícha, ktorým je Ježiš. Nevestou je potom Boží ľud (porovnaj s Oz 2,16–23; Iz 62,1–5). A napokon použije slová, ktorými ukazuje, kde je jeho vlastné miesto: „On musí rásť a ja sa musím umenšovať.“ (Ján 3,30)

Text Ján 3,31–36 pokračuje v myšlienkach z predchádzajúcich veršov. Sústreďuje sa však na Ježiša a Jeho svedectvo. Z textu jednoznačne vyplýva nadradenosť Mesiáša (ten, čo je z neba) nad Jeho predchodcom (ten, čo je zo zeme). Aj tieto verše zdôrazňujú myšlienku svedectva. Tí, ktorí prijímajú toto svedectvo a veria v Syna, majú večný život. Tí však, ktorí Ho neprijmú, neuzrú život a spočíva na nich Boží hnev (Ján 3,36). Boh miluje svet a poslal svojho Syna, aby svet vykúpil (Ján 3,16.17). Ale tí, čo odmietnu ponúkaný dar, budú musieť zaplatiť trest za svoje hriechy – večnú smrť.

**Aplikácia**

`Ako sa môžeme naučiť pokore pred Bohom aj pred ľuďmi? Čo sa môžeme naučiť z príkladu Jána Krstiteľa o pokore duše?`