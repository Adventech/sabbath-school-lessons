---
title:  Svedectvo zástupu
date:  07/11/2024
---

> <p></p>
> <sup>37</sup>Posledný veľký deň sviatkov Ježiš vstal a zvolal: „Ak je niekto smädný, nech príde ku mne a nech sa napije ten, <sup>38</sup>kto verí vo mňa. Ako hovorí Písmo: Prúdy živej vody budú tiecť z jeho vnútra.“ (Ján 7,37.38)

**Osobné štúdium**

Ján mnohokrát zaznamenal Ježišove odvážne slová, ktoré vyhlásil o sebe, o tom, kým je a čo prišiel urobiť.

Úvodný text (Ján 7,37.38) je ďalším príkladom toho, čo Ježiš tvrdil o sebe a o tom, čo urobí pre všetkých, ktorí k Nemu prídu. Išlo o prekvapujúce tvrdenia.

`Prečítaj si text Ján 7,37–53. Keď sa Ježiš prihováral k Židom, ktorí sa zúčastnili na sviatku stánkov, aká bola odpoveď mnohých zo zástupu? Prečo?`

Niektorí povedali, že Ježiš je Prorok, ktorého príchod už kedysi predpovedal Mojžiš (pozri 5Moj 18,15–19). Iní prišli k názoru, že Ježiš je Mesiáš. Takéto tvrdenie však viedlo k roztržke. Ľudia argumentovali, že Mesiáš predsa nemôže pochádzať z Galiley. Každý vedel, že niekto taký by musel byť z Dávidovho rodu a musel by sa narodiť v Betleheme. To všetko však o Ježišovi platilo (porovnaj s Matúš 1–2), hoci mnohí o tejto skutočnosti pravdepodobne nevedeli.

Dokonca aj stráže boli zaskočené a zmätené Ježišovou osobou a Jeho výrečnosťou. Farizeji na ich zhodnotenie situácie reagovali slovami: „Uveril v neho azda niekto z popredných mužov alebo z farizejov?“ (Ján 7,48) Táto otázka dala Jánovi príležitosť znova priviesť na scénu Nikodéma, ktorý sa po stretnutí s Ježišom snažil ochrániť Ho pred intrigami farizejov: „Či náš Zákon súdi človeka, skôr než ho vypočuje a zistí, čo robí?“ (Ján 7,51)

Prijal niekedy Nikodém Ježiša ako Mesiáša? Táto scéna to síce nedokazuje, ale jeho konanie po Ježišovej smrti (pozri Ján 19,39.40) veľmi silne naznačuje, že Nikodém v Neho skutočne uveril.

A tak odpoveď na otázku Ježišových nepriateľov znela: Áno, v skutočnosti minimálne jeden z farizejov v Neho predsa len veril.

**Aplikácia**

`Prečítaj si text Ján 7,49. Čo povedali vodcovia o zástupe, ktorý nasledoval Ježiša? Aké ponaučenie z toho môže pre nás vyplývať?`