---
title:  Podnety na zamyslenie
date:  27/12/2024
---

Boží pohľad sa výrazne líši od nášho ľudského. Boh sa s nami delí o svoj pohľad prostredníctvom svojho Slova, Biblie, pod mocou Svätého Ducha. Je na nás, či sa rozhodneme kráčať v temnote, alebo prijmeme svetlo prichádzajúce od Ježiša Krista, ako je zjavené v Slove.

Neoddeliteľnou súčasťou tejto voľby je naše osobné odovzdanie sa Ježišovi Kristovi, Božiemu Synovi a Vykupiteľovi ľudstva. Prostredníctvom moci Svätého Ducha nám Boh Otec zjavil – v živote, smrti a zmŕtvychvstaní Ježiša – hĺbku svojej lásky. A o Ježišovi vieme, že Jeho život, smrť a vzkriesenie boli zaznamenané v Božom slove.

„Boží anjeli sa stále vznášajú od zeme k nebesám a z neba zostupujú na zem. Divy, ktoré Kristus vykonal pre všetkých skľúčených a trpiacich, boli divy Božej moci prostredníctvom anjelov. Každé požehnanie k nám prichádza od Boha prostredníctvom Krista a za spoluúčasti jeho nebeských poslov. Tým, že Spasiteľ vzal na seba ľudskú prirodzenosť, spája svoje záujmy so záujmami padlých Adamových synov a dcér a súčasne sa svojou božskou prirodzenosťou drží Božieho trónu. Kristus je teda sprostredkovateľom spojenia ľudí s Bohom a Boha s ľuďmi.“ (DA 143; CL 89)

**Námety na spoločné uvažovanie**

`Vyberte príbeh, ktorý zo všetkých príbehov v Evanjeliu podľa Jána hovorí podľa vás najhlasnejšie o láske a charaktere Boha. Podeľte sa vo svojej triede o to, prečo ste si vybrali práve tento príbeh.`

`Ako by mal človek postupovať pri hľadaní pravdy?`

`Prečo je zvyčajne ťažké vzdať sa snahy posudzovať pravdu? Dopracujeme sa niekedy k takému postoju, alebo bude naše človečenstvo vždy nejakým spôsobom ovplyvňovať naše vnímanie Písma? Prečo musíme uznať túto skutočnosť a ako nám pokora pomáha uvedomiť si tieto predsudky a podriadiť sa Božiemu slovu?`

`Dejiny západného kresťanstva sú plné tragických príkladov toho, čo sa stane, keď sa Božie slovo stane predmetom politiky a predsudkov ľudí. Skúste uviesť niektoré z týchto príkladov. Čo sa z nich môžeme naučiť o nebezpečenstve toho, keď sa ľudský pohľad stane dominantným filtrom pri „interpretácii“ Biblie?`

`Vlastnými slovami zhrňte celkový obraz Evanjelia podľa Jána. Aké je hlavné posolstvo tejto knihy pre vás dnes?`

Západ slnka: 15.52