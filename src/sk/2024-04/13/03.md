---
title:  Majte oči na Ježišovi
date:  23/12/2024
---

> <p></p>
> <sup>20</sup>Peter sa obrátil a zbadal, že za ním ide učeník, ktorého Ježiš miloval a ktorý sa pri večeri naklonil k jeho hrudi a opýtal sa: „Pane, kto je to, čo ťa zrádza?“ <sup>21</sup>Keď Peter videl tohto učeníka, povedal Ježišovi: „Pane, a čo bude s týmto?“ <sup>22</sup>Ježiš mu odpovedal: „Ak ho chcem nechať, kým neprídem, čo ťa do toho? Ty ma nasleduj!“ <sup>23</sup>A tak sa medzi bratmi rozchýrilo, že ten učeník nezomrie. Ježiš mu však nepovedal, že nezomrie, ale: „Ak ho chcem ponechať, kým neprídem, čo ťa do toho?“ <sup>24</sup>To je ten učeník, ktorý vydáva svedectvo o týchto veciach a ktorý ich zapísal. A my vieme, že jeho svedectvo je pravdivé. <sup>25</sup>Je však ešte veľa iného, čo Ježiš vykonal. Keby sa to všetko malo dopodrobna spísať, myslím, že by celý svet nemal dosť miesta na knihy napísané o tom. (Ján 21,20–25)

**Osobné štúdium**

`Aká otázka zviedla Petra na nesprávnu cestu? Ako mu Ježiš ukázal, na čom naozaj záleží? (Ján 21,20–22)`

Ježiš práve opäť poveril Petra službou a povedal mu: „Nasleduj ma!“ (Ján 21,19) V tomto prípade išlo pravdepodobne aj o skutočné fyzické nasledovanie Ježiša na brehu. A to preto, že Peter sa potom otočil, videl, že Ho nasleduje aj Ján, a opýtal sa Ježiša: „Pane, a čo bude s týmto?“ (Ján 21,21)

Pri znovuuvedení Petra do služby Ježiš predpovedal aj spôsob apoštolovej smrti (Ján 21,18). Zdá sa, že Peter bol teraz zvedavý na Jánovu smrť. Ježiš namiesto toho presmeruje Petrovu pozornosť na otázku, ako Ho nasledovať, a nevyzvedať, čo sa stane s ostatnými učeníkmi.

`V čom bol Ježišov výrok v súvislosti s Jánom nesprávne pochopený? Ako apoštol Ján napravil toto nedorozumenie? (Ján 21,23–25)`

Niektorí ľudia nepochopili, čo Ježiš myslel, keď povedal: „Ak ho chcem nechať, kým neprídem, čo ťa do toho? Ty ma nasleduj!“ (Ján 21,22). Tieto slová si vykladali tak, že Ježiš sa vráti ešte počas Jánovho života. Ako plynul čas a Ján zostarol, táto otázka sa stávala čoraz aktuálnejšou. Čo by sa stalo, ak by Ján zomrel (a on naozaj zomrel) ešte pred Kristovým príchodom? Nesprávne chápanie Ježišových slov by mohlo vyvolať krízu. Ján teda túto mylnú predstavu opravuje. Ukazuje, že v danej situácii išlo o Ježišovu vôľu, nie o proroctvo o budúcich udalostiach.

Myšlienka upriamiť pozornosť na Ježiša namiesto na iných ľudí je veľmi dôležitá. Ježiš a jedine Ježiš je náš Spasiteľ. Len On je našou nádejou. Ľudia nás totiž nevyhnutne sklamú a možno nám aj ublížia.

Od zajtra až do konca nášho štúdia sa zameriame na tému, ktorou je správne chápanie Božieho slova, s cieľom poznať a nasledovať Ježiša, ktorý jediný má byť naším Pánom, Učiteľom a tým, kto nás bude v živote viesť. A to bez ohľadu na pomoc, rady a vedenie, ktoré by nám mohli dať aj ostatní ľudia vo svojej múdrosti a skúsenosti.

**Aplikácia**

`Akú skúsenosť máš s tým, že si sa sklamal v ľuďoch, ktorých si obdivoval alebo ktorým si dôveroval? Čo si sa z toho naučil?`