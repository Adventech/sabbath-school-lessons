---
title:  Svetlo a tma
date:  24/12/2024
---

> <p></p>
> <sup>19</sup>Súd je v tom, že svetlo prišlo na svet, ale ľudia milovali väčšmi tmu než svetlo, lebo ich skutky boli zlé. <sup>20</sup>Veď každý, kto robí zle, nenávidí svetlo a nejde na svetlo, aby jeho skutky nevyšli najavo. <sup>21</sup>Kto však koná pravdu, ide na svetlo, aby sa ukázalo, že jeho skutky sú vykonané v Bohu. (Ján 3,19–21)

**Osobné štúdium**

`Aký kontrast prinášajú nasledovné verše? Prečo je jeho pochopenie dôležité pre správne pochopenie pravdy?`

`Ján 1,4–10`

`Ján 3,19–21`

`Ján 5,35`

`Ján 8,12`

`Ján 9,5`

`Ján 11,9.10`

`Ján 12,35`

Svet je v temnote. Vyhýba sa svetlu a nemôže si sám nájsť cestu k pravému Bohu, osobnému Bohu stvorenia, zjavenia a vykúpenia.

„Človek sám od seba Boha nikdy nepozná. Jeho dokonalosť je vyššia ako nebesá, čo môžeš spraviť? Je hlbšia ako podsvetie, čo vieš o tom? (Jób 11,8) Len Duch Svätý nám môže zjaviť Božie hlbiny, ktoré ani oko nevidelo, ani ucho nepočulo, ani na ľudské srdce nevystúpilo. Ale nám to Boh zjavil skrze Ducha, lebo Duch skúma všetko, aj Božie hlbiny. (1Kor 2,9.10)“ (DA 412; CL 269)

Iba Ježiš Kristus nám „zjavil“ Otca (Ján 1,18). (Spomínali sme si už grécke sloveso exégeomai, ktoré znamená „vyložiť“, „vysvetliť“, „ukázať“.) Ján predstavuje Ježiša ako nebeského Posla, Toho, ktorý vysvetľuje, čo znamená poznať Boha. Iba prostredníctvom Ježiša môžeme Boha skutočne spoznať.

`Prečítaj si text Ján 8,42–44. Ako Ježiš opisuje falošný základ, na ktorom postavili svoju vieru náboženskí vodcovia Izraela?`

Tí, čo nestoja v pravde, hovoria sami zo seba. Biblický text „vidia“ len z ľudského pohľadu a tak mu aj rozumejú. Niečo iné je, keď prijmeme, že Kristus je Svetlom sveta a nasledujeme Ho aj pri našom výklade Jeho slova. Diabol však hovorí „z toho, čo mu je vlastné“ (Ján 8,44). Ak si nedáme pozor a neodovzdáme sa vo viere a poslušnosti Bohu, hrozí nám, že urobíme to isté: text Písma budeme vykladať len na základe našich vlastných túžob, predstáv a pohľadov. Skĺznuť do takého niečoho je oveľa ľahšie, než si dokážeme uvedomiť.

**Aplikácia**

`Ako reagujete na pravdy, ktoré vám nie sú po vôli? Prečo? Ako by ste mali na tieto pravdy reagovať?`