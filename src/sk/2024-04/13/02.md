---
title:  Stretnutie v Galilei
date:  22/12/2024
---

> <p></p>
> <sup>15</sup>Keď sa najedli, opýtal sa Ježiš Šimona Petra: „Šimon, syn Jána, miluješ ma väčšmi ako títo?“ Odpovedal mu: „Áno, Pane, ty vieš, že ťa mám rád.“ Ježiš mu povedal: „Pas moje baránky!“ <sup>16</sup>Opýtal sa ho znova, po druhý raz: „Šimon, syn Jána, miluješ ma?“ A on odpovedal: „Áno, Pane, ty vieš, že ťa mám rád.“ Ježiš mu povedal: „Pas moje ovce!“ <sup>17</sup>Spýtal sa ho aj tretí raz: „Šimon, syn Jána, máš ma rád?“ Peter sa zarmútil, že sa ho po tretí raz pýtal: „Máš ma rád?“ a odpovedal mu: „Pane, ty vieš všetko, ty dobre vieš, že ťa mám rád.“ Ježiš mu povedal: „Pas moje ovce!“ (Ján 21,15–17)

**Osobné štúdium**

`Prečítaj si text Ján 21,1–19. Ktoré kľúčové pravdy sa tu dozvedáme? Čo text hovorí o Božej milosti a ľudskej pokore?`

Na konci 20. kapitoly Ján pripomína cieľ svojej knihy („aby ste verili, že Ježiš je Mesiáš, Boží Syn“; Ján 20,31). Logicky by sme mohli predpokladať, že ide o záverečné slová knihy. Po nich však nasleduje ešte jedna kapitola. Ján 21 sa začína tým, že niektorí učeníci boli v Galilei a Peter navrhol, aby išli spoločne loviť ryby. Vyzerá to, akoby nastali staré časy a učeníci sa vrátili k svojmu remeslu, rybolovu. V tú noc však nič nechytili.

Ráno im záhadný cudzinec na brehu povie, aby hodili sieť na pravú stranu člna. Keď ho poslúchnu, chytia toľko rýb, že takmer nedokážu sieť vytiahnuť. Bolo to ako vtedy, keď ich Ježiš povolal do služby (pozri Luk 5,1–11). Ján v cudzincovi spozná Ježiša a povie to Petrovi, ktorý okamžite skočí do vody a vypláva na breh.

Ježiš kladie Petrovi tri otázky, všetky sa týkajú lásky k jeho Majstrovi. Pred ukrižovaním Peter trval na tom, že položí svoj život za Ježiša (Ján 13,37). Vtedy Ježiš predpovedal, že ho Peter trikrát zaprie (Ján 13,38). Pri tomto stretnutí v Galilei Peter pochopí, že svet sa netočí okolo jeho slov a činov. Vyjadrí, že stredom všetkého je Ježiš: „Pane, ty vieš všetko, ty dobre vieš, že ťa mám rád.“ (Ján 21,17)

Niektorí poznamenávajú, že keď sa Ježiš pýta Petra, či Ho miluje, používa (okrem posledného razu) sloveso agapaó („milovať“), a že Peter zakaždým odpovedá slovesom phileó, čo znamená „mať rád“ alebo „milovať“ ako priateľ. Z toho by vyplývalo, že Peter nedosiahol vyšší druh lásky.

V skutočnosti je podstatou Petrovej odpovede pokora. So všetkým, v čom Peter zlyhal a čo sa mu nepodarilo, je pravdepodobné, že pokorne používa zdanlivo „nižší výraz“, akoby sa neodvážil byť vo svojich tvrdeniach taký nekompromisný ako ešte nedávno. A práve túto Petrovu pokoru Ježiš prijíma a oceňuje. Pokora je to, čo Peter potrebuje, aby mohol pokračovať v svojej službe. Niet pochýb, že pokora je jedným z najdôležitejších predpokladov pre službu. Ak máme pokorného ducha, stredobodom pozornosti sa stáva Ježiš Kristus, nie naša vlastná osoba.

Petrovu obnovu a jeho vodcovské postavenie v ranej cirkvi môžeme zaradiť medzi najsilnejšie dôkazy toho, že Ježiš naozaj vstal z mŕtvych. Bolo by ťažké vysvetliť Petrovu výnimočnosť, keby mu Ježiš v prítomnosti ostatných učeníkov znova neprejavil dôveru a nepoveril ho službou evanjelia.

**Aplikácia**

`Prečo je pokora taká kľúčová u každého, kto sa snaží spoznať Pána? Na čo by mal byť každý z nás hrdý vo svetle kríža?`