---
title:  Teológia „zhora“ alebo „zdola“
date:  25/12/2024
---

> <p></p>
> <sup>46</sup>Prišiel teda znova do Kány Galilejskej, kde premenil vodu na víno. Istý kráľovský úradník v Kafarnaume mal chorého syna. <sup>47</sup>Keď počul, že Ježiš prišiel z Judska do Galiley, vybral sa k nemu a prosil ho, aby prišiel a uzdravil mu syna, ktorý už umieral. <sup>48</sup>Ježiš mu povedal: „Keby ste nevideli znamenia a divy, neuverili by ste.“ <sup>49</sup>Kráľovský úradník mu odpovedal: „Pane, poď, kým mi dieťa neumrie!“ <sup>50</sup>Ježiš mu povedal: „Choď, tvoj syn žije!“ Ten človek uveril Ježišovým slovám a odišiel. (Ján 46–50)

**Osobné štúdium**

`Prečítaj si text Ján 4,46–54. Aká situácia priviedla kráľovského úradníka k Ježišovi? V čom spočíval jeho skutočný problém?`

Tento muž síce prišiel za Ježišom, Svetlom sveta, ale rozhodol sa uveriť až vtedy, keď zistil, že Ježiš jeho syna uzdravil (Ján 4,53). Mohli by sme povedať, že teológia tohto muža bola teológiou „zdola“. Je to taký prístup, ktorý Bohu a Jeho slovu stanovuje rôzne pravidlá a normy. Ľudské myšlienky, často chybné, obmedzené a podmienené vlastnou skúsenosťou, stávajú sa takto konečnou autoritou v spôsobe výkladu Božieho slova. Ide o veľmi nebezpečnú pascu!

Na rozdiel od toho teológia „zhora“ odpovedá vierou a dôveruje Bohu a Jeho slovu (Ján 4,48; Ján 6,14.15; 2Tim 3,16). Keď Písmo prijímame vierou, stáva sa svojím vlastným vykladačom. Sprievodcom k pochopeniu a výkladu Písma sa takto pre nás stáva skôr „svetonázor Písma“ než „filozofia doby“. Ľudské názory sa musia podriadiť Božiemu slovu, a nie naopak.

Ak máme veriť Ježišovým slovám, musíme veriť slovám Písma (Ján 5,46.47). „Ak vy zostanete v mojom slove, budete naozaj mojimi učeníkmi.“ (Ján 8,31) Ak pochybujeme o Božom slove, Jeho Slovo v nás nemôže prebývať (Ján 5,38). „48Kto mnou pohŕda a neprijíma moje slová, má svojho sudcu. Slovo, ktoré som hovoril, bude ho súdiť v posledný deň. 49Veď ja som nehovoril sám zo seba, ale Otec, ktorý ma poslal, mi prikázal, ako mám hovoriť a čo mám povedať.“ (Ján 12,48.49)

Počúvať Božie slovo nespočíva len v akomsi pasívnom prijímaní informácií. Ide o oveľa viac. Znamená to konať Božiu vôľu. Ide o aktívnu odpoveď na počúvanie Slova. „Ak niekto chce plniť jeho vôľu, spozná, či je toto učenie z Boha, alebo či hovorím sám od seba.“ (Ján 7,17)

Takéto počúvanie a konanie Božieho slova je prejavom lásky k Nemu. Ježiš povedal: „Ak ma niekto miluje, bude zachovávať moje slovo a môj Otec ho bude milovať. A prídeme k nemu a urobíme si u neho príbytok.“ (Ján 14,23)

**Aplikácia**

`Aký je vzťah medzi našou láskou k Ježišovi a poslušnosťou? Prečo každá „poslušnosť“, ktorá nevychádza z lásky, „zaváňa“ zákonníctvom?`