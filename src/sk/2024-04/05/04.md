---
title:  „Pane, daj mi tej vody“
date:  29/10/2024
---

> <p></p>
> <sup>25</sup>Potom vás pokropím čistou vodou a budete očistení od všetkých svojich poškvŕn, i od všetkých modiel vás očistím. <sup>26</sup>Dám vám nové srdce a nového ducha do vášho vnútra; odstránim kamenné srdce z vášho tela a dám vám srdce z mäsa. <sup>27</sup>Dám svojho ducha do vášho vnútra a spôsobím, aby ste chodili podľa mojich ustanovení, zachovávali a plnili moje nariadenia. (Ezech 36,25–27)

**Osobné štúdium**

`Ako úvodný text (Ezech 36,25–27) odzrkadľuje pravdy, ktoré sa Ježiš snažil sprostredkovať Nikodémovi a žene pri studni?`

V oboch prípadoch sa Ježiš snažil osloviť týchto ľudí duchovnými pravdami, hoci na to použil ilustrácie z fyzického sveta.

Ani jeden z nich pravdepodobne hneď na začiatku nepochopil, čo mal Ježiš na mysli. Ako sa môže človek znovu narodiť?, pýta sa Nikodém. Ako by sa mohol vrátiť do matkinho lona? Nikodém zjavne uvažoval na svetskej a telesnej úrovni, aj keď mu Ježiš jasne ukazoval na duchovné pravdy. Aj žena pri studni pochopila Ježišove slová o vode doslovne, hoci Ježiš jasne hovoril o duchovných princípoch.

Žena na Ježišovu ponuku živej vody napokon odpovedala: „Pane, daj mi tej vody, aby som už nebola smädná a nemusela sem chodiť po vodu.“ (Ján 4,15) Usúdila, že voda, ktorú jej Ježiš ponúka, zabráni každodennému putovaniu k studni, čím sa vyhne konfrontácii s ľuďmi, o ktorých spoločnosť nestála. Je pozoruhodné, ako rýchlo sa zmenilo smerovanie ich rozhovoru. Na začiatku prosil o vodu Ježiš, ale už po niekoľkých replikách prosí o vodu žena.

`Prečítaj si verš Ján 4,16. Ako Ježiš odpovedal na ženinu prosbu?`

Ježiš náhle mení tému diskusie. Vyzýva ženu, aby išla zavolať svojho manžela. Prečo ten náhly posun v téme? Ženino konanie naznačovalo snahu vyhýbať sa určitým ľuďom aj témam. Ježiš dokázal čítať v jej srdci. Teraz sa žena musí postaviť vzniknutej situácii čelom, aby našla skutočné uzdravenie. „Skôr, ako táto žena mohla prijať dar, ktorý jej chce dať, musela poznať svoj hriech i svojho Spasiteľa.“ (DA 187; CL 116)