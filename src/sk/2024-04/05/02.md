---
title:  Okolnosti stretnutia
date:  27/10/2024
---

> <p></p>
> <sup>5</sup>Dostal sa [Ježiš] tak do samaritánskeho mesta menom Sychar, blízko pozemku, ktorý dal Jákob svojmu synovi Jozefovi. <sup>6</sup>Tam bola Jákobova studňa. Ježiš bol ustatý z cesty, a tak si sadol k studni. Bolo okolo šiestej hodiny. <sup>7</sup>Tu prišla žena zo Samárie nabrať si vody. Ježiš jej povedal: „Daj sa mi napiť!“ <sup>8</sup>Jeho učeníci totiž odišli do mesta nakúpiť potravu. <sup>9</sup>Žena Samaritánka mu na to povedala: „Ako to, že ty, Žid, žiadaš odo mňa, Samaritánky, aby som sa ti dala napiť?“ Židia sa totiž so Samaritánmi nestýkajú. (Ján 4,5–9)

**Osobné štúdium**

`Prečítaj si text Ján 4,1–4. Čo viedlo Ježiša k ceste cez Samáriu?`

Farizeji zistili, že Ježišovi učeníci krstili viac ľudí ako učeníci Jána Krstiteľa. Táto situácia by mohla vytvoriť napätie medzi Jánovými a Ježišovými nasledovníkmi. Jánovi učeníci, celkom prirodzene, žiarlili na povesť a postavenie svojho majstra (porovnaj s Ján 3,26–30). Pôsobivá odpoveď Jána Krstiteľa bola, že on sa musí umenšovať a Ježiš musí rásť (Ján 3,30). Pravdepodobne aby sa vyhol konfrontácii, Ježiš odišiel z Judey do Galiley. Samária poskytovala najkratšiu cestu medzi týmito dvomi miestami, ale zďaleka nešlo o jedinú možnú cestu. Keď sa potrebovali z Judey do Galiley (alebo naopak) dostať zbožní Židia, zvyčajne ich čakalo dlhé putovanie naokolo, východnou cestou cez Pereu. Ježiš mal však svoje poslanie priamo v Samárii.

`Ako Ježiš využil túto príležitosť na to, aby začal rozhovor so ženou pri studni? (Ján 4,5–9)`

Jákobova studňa sa nachádzala neďaleko mestečka Sychar, ktoré bolo od studne vzdialené asi jeden a pol kilometra. Ježiš sedel pri studni, zatiaľ čo Jeho učeníci išli do mesta nakúpiť jedlo. Hoci bol pri studni, nemal si ako nabrať osviežujúcu vodu. Keď prišla po vodu žena, poprosil ju, aby Mu dala napiť.

V 3. kapitole bolo prekvapujúce, že Nikodém, učiteľ a člen veľrady, sa pokoril a prišiel za Ježišom. Objavil sa v noci, v tajnosti, aby sa neprezradil. Ale v 4. kapitole sa žena skrýva za bieleho dňa. Možno sa chcela vyhnúť stretnutiu s inými ženami, ktoré chodili po vodu buď ráno alebo večer, keď slnko tak nepálilo. Veď napokon, prečo by išla takú dlhú cestu po vodu uprostred dňa, keď bolo najhorúcejšie? Bez ohľadu na dôvod, prečo šla k studni práve napoludnie, stretnutie s Ježišom od základu zmenilo jej život.

Čo sa z príbehu dozvedáme? V kontexte predchádzajúceho príbehu stojí židovský učiteľ Nikodém v príkrom protiklade so Samaritánkou, ktorej povesť nebola najlepšia. Medzi týmito dvomi ľuďmi je veľký kontrast. A predsa sa práve pod horúcim slnkom odohráva nesmierne pozoruhodné stretnutie.

**Aplikácia**

`Ktoré tabu v našej kultúre bránia vydávaniu svedectva iným? Ako ich môžeme prekonávať?`