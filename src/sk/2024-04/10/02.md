---
title:  Dal som vám príklad
date:  01/12/2024
---

> <p></p>
> <sup>12</sup>Keď im umyl nohy a obliekol si vrchný plášť, znova sa posadil k stolu a povedal im: „Uvedomujete si, čo som vám urobil? <sup>13</sup>Vy ma nazývate Učiteľ a Pán, a dobre hovoríte, lebo to som. <sup>14</sup>Keď som vám teda ja, Pán a Učiteľ, umyl nohy, aj vy si máte navzájom umývať nohy. <sup>15</sup>Dal som vám príklad, aby ste aj vy robili tak, ako som urobil ja vám. <sup>16</sup>Amen, amen, hovorím vám, sluha nie je väčší ako jeho pán. Ani posol nie je väčší ako ten, kto ho poslal. <sup>17</sup>Ak to viete, ste blahoslavení, keď tak aj konáte. (Ján 13,12–17)

**Osobné štúdium**

Ježišova rozlúčková reč (Ján 13–17) prináša Jeho učeníkom poučenie o budúcnosti. Literárna forma tejto reči sa podobá Mojžišovej rozlúčke s Izraelitmi (5. Mojžišova), Jákobovmu požehnaniu svojich detí (1. Mojžišova 47–49) alebo Dávidovmu poučeniu adresovanému Šalamúnovi (1. Kroník 28–29). V súvislosti so svojím odchodom Ježiš učeníkov utešuje a povzbudzuje. Dáva im zasľúbenie o náhrade, ktorá príde za Neho (Svätý Duch; Ján 14–16). Predpovedá, že budú prežívať zármutok (Ján 15–16), a nabáda učeníkov, aby zostali verní (Ján 15).

`Prečítaj si text Ján 13,1–20. V čom spočíva dôležitosť opísanej udalosti? Čo sa Ježiš prostredníctvom svojho konania snažil učeníkov naučiť?`

V tejto časti sveta v Ježišových dňoch ľudia nosili sandále alebo chodili bosí. Na konci dňa mali teda nohy zaprášené a špinavé. Bolo zvykom, že sluha alebo otrok umýval nohy tým, ktorí prichádzali do domu najesť sa. Ale v tú noc, keď sa Ježiš stretol s učeníkmi pri poslednom spoločnom jedle pred svojím zatknutím, nebol na mieste prítomný žiadny sluha.

Na prekvapenie všetkých Ježiš sám vstal od večere a umyl im nohy. Text Ján 13,4.5 krok za krokom opisuje, čo všetko Ježiš urobil, keď sa chystal umyť učeníkom nohy. Tieto podrobnosti zdôrazňujú úžasný čin pokory, ktorý vykonal ich milovaný Majster.

Záznam o Petrovej reakcii (Ján 13,8–11) ukazuje prehlbujúci sa pocit zdesenia a nepochopenia, ktorý mali učeníci z Ježišovho konania. Ako sa mohol Ježiš, Majster a Mesiáš znížiť k niečomu takému podradnému? Peter dokonca rázne odmietol, aby mu Ježiš umyl nohy. Dozvedel sa však, že ak nebude spolupracovať, nebude mať s Ježišom podiel. Preto následne žiadal, aby pre neho Ježiš urobil ešte viac, čím vyjadril svoju túžbu byť stále v spojení so svojím milovaným Pánom.

Význam Ježišovho konania vychádza z toho, kým je. Verš Ján 13,13 hovorí, že On je Učiteľ a Pán. Tak Ho nazývali a On potvrdzuje, že je to tak. Tieto tituly vyjadrujú autoritu a moc.

Ježiš však učí, že moc a autorita sa majú používať na službu, nie na vyvyšovanie samého seba. Cirkev adventistov siedmeho dňa prijala tento význam Ježišovho príkladu a to, čo sa právom nazýva obrad pokory, pokladá za súčasť Večere Pánovej.

**Aplikácia**

`Čo ťa učí obrad pokory o kráčaní v Ježišových stopách a o tom, ako máme slúžiť druhým?`