---
title:  Písmo a Pravda
date:  05/12/2024
---

> <p></p>
> <sup>37</sup>A Otec, ktorý ma poslal, sám vydal svedectvo o mne. Vy ste nikdy nepočuli jeho hlas, ani nevideli jeho tvár <sup>38</sup>a jeho slovo nezostáva vo vás, lebo neveríte tomu, ktorého poslal. <sup>39</sup>Skúmate Písma, lebo si myslíte, že v nich máte večný život, a práve ony svedčia o mne. <sup>40</sup>Lenže vy nechcete prísť ku mne, aby ste mali život. (Ján 5,37–40)

**Osobné štúdium**

Evanjelium podľa Jána ako súčasť Biblie zohráva dôležitú úlohu pri vydávaní svedectva o Ježišovi, ktorý je cesta, pravda a život. Celá Biblia (Stará aj Nová zmluva) má kľúčovú rolu pri zjavovaní pravdy. Najdôležitejšie posolstvo sa sústreďuje na učenie o tom, kto je Ježiš a čo prišiel vykonať.

`Čo hovorí Ježiš o Písme v úvodných veršoch (Ján 5,37–40)?`

Ježiš i Jeho učeníci sa opakovane odvolávali na Písmo (texty Starej zmluvy), aby ukázali, že On je Mesiáš. Kristus povedal: „46Lebo keby ste verili Mojžišovi, verili by ste aj mne, veď on písal o mne. 47Ale ak neveríte jeho písmam, akože uveríte mojim slovám?!“ (Ján 5,46.47)

`Aby Ježiš odhalil, kým je a aký je význam Jeho služby, odvolával sa na posolstvo Písma (Luk 24,27). Prečo to bolo dôležité?`

Na inom mieste, keď citoval z 2. Mojžišovej, Kristus povedal: „Či ste nečítali o vzkriesení z mŕtvych, čo vám povedal Boh...? (Mat 22,31) Zachariáš sa odvolával na Božie zasľúbenia, že „[Boh] oddávna hovoril ústami svojich svätých prorokov.“ (Luk 1,70) Peter vo svojej kázni v deň Turíc povedal: „Muselo sa splniť, čo Duch Svätý ústami Dávida predpovedal v Písme...“ (Sk 1,16)

Biblia nie je vedeckou učebnicou. Nevysvetľuje, ako rozdeliť atóm alebo vykonať operáciu mozgu. Jej obrovský význam spočíva v niečom inom. Prináša kontext, v ktorom má náš vesmír zmysel. Je to kľúč, ktorý otvára dvere, svetlo, ktoré umožňuje vidieť. Bez Biblie by sme tápali v tme. Nevedeli by sme nič o existencii Boha, Jeho úlohe vo vesmíre, našom vlastnom pôvode, zmysle života a budúcnosti.

**Aplikácia**

`Ktoré pravdy sú pre Písmo jedinečné, teda také, že sa o nich nedozvieme zo žiadneho iného zdroja?`