---
title:  „Ja som cesta, pravda i život“
date:  03/12/2024
---

> <p></p>
> <sup>5</sup>Tomáš mu povedal: „Pane, nevieme, kam ideš. Ako môžeme poznať cestu?“ <sup>6</sup>Ježiš mu povedal: „Ja som cesta, pravda i život. Nik neprichádza k Otcovi, ak len nie skrze mňa. (Ján 14,5.6)

**Osobné štúdium**

`Čo sa Tomáš pýta a ako Ježiš odpovedá v úvodnom texte (Ján 14,5.6)? Ako rozumieš tomuto rozhovoru?`

Tomášova otázka sa zdá byť logická. Ak nevieme, kam niekto ide, ako môžeme túto osobu nasledovať? Ježiš veľmi promptne odpovedá, že tou cestou je On sám. Ale o akú cestu ide? A kam táto cesta smeruje? Je to cesta k Otcovi. V Prológu (Ján 1,1–18) je zdôraznené intímne spojenie medzi Slovom (logos), Ježišom Kristom a Otcom.

Ján 1,18 ukazuje, že „jednorodený Boží“ (v tomto kontexte by najlepší preklad znel ako „jedinečný“ alebo „jediný svojho druhu“) je Ten, kto nám „zjavil“ Otca. Tu si opäť môžeme pomôcť pochopením gréckeho slova exégeomai, ktoré znamená vysvetľovať, interpretovať, vykladať. Od tohto slovesa je odvodený napríklad výraz exegéza, čo znamená vysvetlenie významu. Ježiš Kristus nás teda vedie k Otcovi. Ježiš vysvetľuje a predstavuje Otca padlému svetu. V dôsledku toho je On cestou – cestou k Otcovi. Bez Neho sme obmedzení v našom chápaní Otca.

`Prečítaj si text Ján 14,7–11. Čomu Filip nerozumel? Ako mu to Ježiš pomohol objasniť?`

Filip chcel vidieť Otca. Niečo také však nemôže bez ujmy či hrozby smrti žiadny človek (pozri 2Moj 33,17–34,9; Ján 1,18). Ježiš karhá Filipov nedostatok porozumenia a poukazuje na to, že ak sme videli Jeho, videli sme aj Otca (Ján 14,9). Z toho je zrejmé, že Ježiš je cestou k Bohu. Bez Neho sa cesta stáva temnou a neistou. On je svetlo, ktoré osvetľuje cestu k Bohu.

Ježiš vo svojom výroku spája tri pojmy: cesta, pravda a život. O ceste sme v prenesenom význame už počuli hovoriť Jána Krstiteľa (Ján 1,23), ktorý pripravoval „cestu“ pre Ježiša. Ale pravda a život sú hlavnými témami evanjelia. V stredu a vo štvrtok sa sústredíme na pojem pravdy. Vo svete, ktorý spochybňuje samotný koncept „pravdy“, ide o naozaj kľúčovú tému evanjelia.

**Aplikácia**

`Prečo je upokojujúce uvedomiť si, že Ježiš je tým najlepším zjavením Boha Otca, akého sa nám môže dostať?`