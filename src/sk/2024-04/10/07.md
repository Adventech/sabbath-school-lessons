---
title:  Podnety na zamyslenie
date:  06/12/2024
---

V knihe Cesta lásky si prečítajte kapitolu „Svetlo sveta a slepota farizejov“ (DA 463–475; CL 301–309).

Keď Ježiš povedal: Ja som svetlo sveta (Ján 8,12), nachádzal sa „na chrámovom nádvorí, ktoré malo zvláštny význam v súvislosti s bohoslužbou Sviatku stánkov. V prostriedku nádvoria sa týčili dva mohutné stĺpy a na nich obrovské stojany s veľkými svietnikmi. Po večernej obeti boli zapálené všetky lampy a ich jas osvietil celý Jeruzalem. Týmto obradom si ľud pripomínal ohnivý stĺp, ktorý viedol Izrael na púšti a symbolicky naznačoval aj príchod Mesiáša. Večer, keď sa rozsvietili lampy, stalo sa nádvorie miestom veľkej radosti... Osvetlením Jeruzalema ľud vyjadroval nádej, že Mesiáš príde a svojím svetlom osvieti Izrael. Pre Ježiša však mala táto scéna hlbší význam. Ako žiarivé chrámové svetlá osvecovali celé okolie, podobne aj Kristus, zdroj duchovného svetla, osvecuje temnotu sveta. No ani tento symbol nebol celkom presný. Výstižnejším zobrazením jeho slávneho poslania bolo skôr ono veľké svetlo, ktorému sám určil miesto v nebeskom priestore. Bolo ráno. Ponad Olivový vrch práve vyšlo slnko a jeho lúče svojím oslepujúcim jasom dopadali na mramorové paláce a osvecovali pozlátené chrámové múry, keď Ježiš poukázal na tento výjav, a povedal: Ja som svetlo sveta.“ (DA 463.464; CL 301)

**Námety na spoločné uvažovanie**

`V triede sobotnej školy sa porozprávajte o svojej odpovedi na štvrtkovú záverečnú otázku. Aké zásadné pravdy, ktoré učí Biblia, by sme sa nikdy nemohli dozvedieť z vedeckých učebníc? (Napríklad informácie o kríži, vzkriesení alebo druhom príchode.) Aké ďalšie dôležité biblické pravdy môžeme poznať len vďaka biblickému zjaveniu?`

`Premýšľajte o páde Lucifera, dokonalej bytosti s úžasnými intelektuálnymi znalosťami o Bohu a o tom, aký Boh je. Aj napriek tomu sa proti Nemu vzbúril. Čo nám to hovorí o realite slobodnej vôle, tej istej slobodnej vôle, akú máme aj my? Prečo potrebujeme každodenne odovzdávať túto vôľu Bohu?`

Západ slnka: 15.47