---
title:  Cesta, Pravda a Život
date:  30/11/2024
---

### Texty na tento týždeň
Ján 13,1–20; Ján 14,1–3; Dan 7,27; Ján 14,5–11; Ján 1,14; Kol 1,16.17; Ján 5,38–40

> <p>Úvodný text</p>
> „Boha nikto nikdy nevidel. Jednorodený Boží, ktorý je v lone Otca, nám ho zjavil.“ (Ján 1,18)

Evanjelium podľa Jána je rozdelené na štyri hlavné časti: Prológ (Ján 1,1–18), Kniha znamení (Ján 1,19–12,50), Kniha slávy (Ján 13,1–20,31) a Epilóg (Ján 21,1–25). V našich lekciách sme sa doteraz zameriavali najmä na prvé dve časti – Prológ a Knihu znamení. Prostredníctvom Ježišových zázrakov (znamení), rozhovorov a učenia sme si ukazovali, kto je Ježiš. V nasledujúcich lekciách sa presunieme do tretej časti – Knihy slávy.

Je zaujímavé, že slávnych sedem výrokov „JA SOM“ tvorí premostenie medzi druhou a treťou časťou evanjelia. Ježiš o sebe hovorí, že je „chlieb života“ (Ján 6,35.41.48.51), „svetlo sveta“ (Ján 8,12; Ján 9,5), „dvere“ (Ján 10,7.9), „dobrý pastier“ (Ján 10,11.14), „vzkriesenie a život“ (Ján 11,25), „cesta, pravda i život“ (Ján 14,6) a „pravý vinič“ (Ján 15,1.5).

**Osnova lekcie**

Tento týždeň sa zameriame na 13. a 14. kapitolu Evanjelia podľa Jána. Najprv sa pozrieme na zmysel Ježišovej rozlúčkovej reči, na ktorej začiatku sa nachádza dôležitý príbeh o tom, ako Ježiš umyl nohy svojim učeníkom. Následne sa budeme venovať Jeho vyhláseniu „Ja som cesta, pravda i život“.

- Ján 13,1–20: Naučenie o službe a pokore (nedeľa)
- Ján 14,1–3: Zasľúbenie Ježišovho návratu (pondelok)
- Ján 14,5–11: Ježiš ako „cesta, pravda i život“ (utorok)
- Ján 1,14.17: Ježiš ako vtelená „pravda“ (streda)
- Ján 5,37–40: Písmo ako svedectvo o „pravde“ (štvrtok)