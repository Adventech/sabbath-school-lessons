---
title:  Ja som Pravda
date:  04/12/2024
---

> <p></p>
> <sup>14</sup>To Slovo sa stalo telom a prebývalo medzi nami a my sme videli jeho slávu, slávu, akú má od Otca jednorodený Syn, plný milosti a pravdy. ... <sup>17</sup>Zákon bol totiž daný skrze Mojžiša, no milosť a pravda prišli skrze Ježiša Krista. (Ján 1,14.17)

**Osobné štúdium**

`Ako je v Evanjeliu podľa Jána prepojený pojem „pravda“ s Ježišom?`

`Ján 1,14.17`

`Ján 8,32`

`Ján 14,6`

`Ján 15,26`

V Evanjeliu podľa Jána sa pravda opakovane spája s Ježišom, s Jeho Otcom a so Svätým Duchom. Pravda je spojená s Ježišom, Slovom (logos) a so svetlom – na rozdiel od tmy (Ján 1,1–14; Ján 3,19–21). Naproti tomu protiklad pravdy – lož a klamstvo – sú spojené s diablom a hriechom (Ján 8,44–46). V dôsledku toho „pravda“ u Jána nie je len otázkou faktov či dôkazov. Myšlienka pravdy obsahuje morálny aspekt vernosti Bohu a Jeho vôli.

„Mnohí túžia po živom Bohu a jeho prítomnosti. Srdce človeka nemôžu natrvalo uspokojiť ani tie najskvelejšie filozofické úvahy či literárne skvosty. Ľudské názory a špekulácie nijako neobohatia život viery, účinne môže oslovovať len Božie slovo. Tí, čo dosiaľ počúvali iba výroky tradície, ľudské názory a predpisy, mali by počuť hlas Krista. Jeho slovo pripraví človeka na večný život.“ (COL 40; KP 22)

Uvažujme, čo mal Ježiš na mysli, keď povedal, že je Pravda. Ježiš je logos, Slovo, ktoré bolo s Bohom od počiatku a ktoré bolo Stvoriteľom všetkého stvoreného (Ján 1,1–4). Jedno s Otcom od večnosti až do večnosti, Ježiš má vlastnosti Otca, a preto o sebe tiež môže povedať, že je „JA SOM“. Jeho bytie nepodlieha nikomu a ničomu inému. Nič, čo existuje, vrátane poznania, neexistuje mimo Neho. A všetko, čo existuje, čo bolo stvorené, stvoril iba Ježiš a existuje iba v Ňom. „16Veď v ňom bolo stvorené všetko na nebi i na zemi, viditeľné i neviditeľné, tróny i panstvá, kniežatstvá a mocnosti, všetko je stvorené skrze neho a pre neho. 17A on je pred všetkým a všetko pretrváva v ňom.“ (Kol 1,16.17)

Ježiš nie je len stelesnením pravdy. On je Pravda. Pravda nie je pojem ani vedecký či myšlienkový konštrukt. Je to Osoba!

Pravda, Ježiš Kristus, sa dá prirovnať k Slnku, ktoré osvetľuje svet (Ján 8,12). Uveďme v tomto kontexte opäť citát C. S. Lewisa, ktorý sme už použili v 3. lekcii: „Verím v kresťanstvo rovnako ako verím, že Slnko vyšlo – nielen preto, že ho vidím, ale preto, že vďaka nemu vidím všetko ostatné.“ („Is Theology Poetry?“ Samizdat University Press, 2014, s. 15)

Vďaka Ježišovi, Pravde, sme schopní správne vnímať a chápať svet okolo nás.

**Aplikácia**

`Ako by si vlastnými slovami vysvetlil, čo pre teba znamená, že Ježiš je Pravda?`