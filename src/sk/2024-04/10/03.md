---
title:  Určite prídem znova
date:  02/12/2024
---

> <p></p>
> <sup>1</sup>Nech sa vám srdce neznepokojuje! Verte v Boha, verte aj vo mňa! <sup>2</sup>V dome môjho Otca je mnoho príbytkov. Keby to tak nebolo, bol by som vám azda povedal, že vám idem pripraviť miesto? <sup>3</sup>Keď odídem a pripravím vám miesto, zasa prídem a vezmem vás k sebe, aby ste aj vy boli tam, kde som ja. (Ján 14,1–3)

**Osobné štúdium**

`V akom kontexte Ježiš hovorí slová z úvodných veršov (Ján 14,1–3)? V čom spočíva význam týchto slov?`

Na konci Jána 13 Ježiš hovorí, že odchádza (Ján 13,33). U Petra to vyvolalo otázku, kam ide (Ján 13,36). Učeníci nechápu, že Ježiš hovorí o svojej smrti a o svojom zmŕtvychvstaní a nanebovstúpení. Peter vyjadruje, že je pripravený položiť za Neho svoj život (Ján 13,37). Vtedy Ježiš predpovedá Petrovo zapretie (Ján 13,38).

V tomto kontexte Ježiš hovorí svojim učeníkom, aby sa neznepokojovali (Ján 14,1). Sloveso znepokojovať sa (grécky tarassó) znamená doslova rozrušiť, zneistiť, prežívať veľkú bolesť alebo uvrhnúť do zmätku. Nie je prekvapujúce, že učeníkov Ježišove slová rozrušili a zmiatli.

Aby Ježiš svojich učeníkov zbavil zmätku a obáv, hovorí im o dome svojho Otca, kde je veľa „príbytkov“ (nejde tu o „domy“, ale o miesto na bývanie). Ježiš odchádza do domu svojho Otca, aby im pripravil miesto. Jeho slová upriamujú pozornosť učeníkov za prichádzajúcu búrku kríža. Hovorí o čase, keď sa vráti, aby prišiel po svoj ľud. Hľadí na čas, keď sa celá tragédia s hriechom raz a navždy skončí (pozri Dan 7,27).

Ježiš hovorí: „Keď odídem..., zasa prídem a vezmem vás k sebe, aby ste aj vy boli tam, kde som ja.“ (Ján 14,3) Ide o jasné a jednoznačné zasľúbenie Jeho druhého príchodu.

Čo je základom dôvery v toto zasľúbenie? Mnohí by povedali, že sa naplnilo biblické proroctvo, a to je určite pravda. Ale verš Ján 14,3 zdôrazňuje niečo iné. V gréčtine je sloveso „prídem“ v prítomnom čase („prichádzam“). Ide o prítomný čas, ktorý sa označuje ako futuristický prézent. Vyjadruje budúcu udalosť, o ktorej sa hovorí s takou istotou, akoby sa už diala. Preto by sme ono „zasa prídem“ (Ján 14,3) mohli preložiť ako „celkom určite znova prídem“.

Základom nádeje na návrat nášho Pána nie je len naplnenie biblického proroctva. Naša istota sa odvíja od osoby Toho, kto toto zasľúbenie dal. Ježiš povedal, že sa po svoj ľud určite vráti. Naša smelá dôvera v toto zasľúbenie je založená na vzťahu dôvery v autora tohto zasľúbenia.

**Aplikácia**

`Čo nás učí kríž o istote Kristovho druhého príchodu? Prečo je druhý príchod neoddeliteľnou súčasťou Ježišovej smrti pri Jeho prvom príchode?`