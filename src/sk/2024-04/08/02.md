---
title:  Znamenia, diela a zázraky
date:  17/11/2024
---

> <p></p>
> <sup>17</sup>Ale Ježiš im povedal: „Môj Otec pracuje doteraz, aj ja pracujem.“ ... <sup>20</sup>Veď Otec miluje Syna a ukazuje mu všetko, čo sám robí. A ukáže mu väčšie skutky ako tieto, aby ste sa čudovali. ... <sup>36</sup>Ja však mám väčšie svedectvo, ako je Jánovo, totiž skutky, ktoré mi dal Otec, aby som ich vykonal. Samy skutky, ktoré konám, svedčia o mne, že ma poslal Otec. <sup>37</sup>A Otec, ktorý ma poslal, sám vydal svedectvo o mne. Vy ste nikdy nepočuli jeho hlas, ani nevideli jeho tvár <sup>38</sup>a jeho slovo nezostáva vo vás, lebo neveríte tomu, ktorého poslal. (Ján 5,17.20.36–38)

**Osobné štúdium**

Okrem konkrétnych zázrakov, opisom ktorých Ján poukázal na Ježiša ako Mesiáša, zaznamenal aj pomerne obsiahle diskusie o Jeho znameniach, skutkoch a divoch.

Znamenia a zázraky samy osebe neboli dôkazom Ježišovho mesiášstva, pretože zázraky konali aj mnohí proroci, niekedy dokonca aj falošní. Ján hovoril o znameniach nie iba preto, aby prostredníctvom nich poukázal na veľkého Divotvorcu. Jánom zaznamenané znamenia mali jedinečným spôsobom poukázať na Ježiša ako na Mesiáša a dokázať, že On skutočne prichádza od samotného Boha Otca.

`Akým spôsobom opisujú úvodné verše (Ján 5,17.20.36–38) vzťah medzi Ježišom a Bohom Otcom, najmä v kontexte znamení?`

Ježiš používal znamenia, aby zjavil svoj blízky vzťah s Otcom, ktorý bol založený na spolupráci. Tí dvaja boli jedno. Prostredníctvom skutkov Ježiš ukazoval, že „Otec je vo mne a ja v Otcovi“ (Ján 10,38; pozri tiež Ján 14,10.11).

Cieľom Ježišovho príchodu bolo konať skutky Toho, ktorý Ho poslal zjaviť tieto skutky svetu. To znamená, že prišiel konať dielo, ktoré Ho poslal robiť Otec, a skutky, ktoré konal, jasne svedčili, že je poslaný od Otca.

Ako sme však už videli, aj napriek mocným znameniam a svedectvám mnohých ľudí sa mnohí rozhodli neveriť.

Náboženskí vodcovia sa Ježiša pýtali: „Dokedy nás chceš ešte držať v napätí? Ak si Mesiáš, povedz nám to otvorene! Ježiš im odpovedal: Povedal som vám, a neveríte. Skutky, ktoré ja konám v mene svojho Otca, svedčia o mne.“ (Ján 10,24.25)

Keby Ježiš hneď od začiatku otvorene vyhlásil, že je Mesiáš, náboženskí vodcovia, pripravení nájsť čokoľvek na Jeho odsúdenie, by sa na Neho okamžite vrhli. Ježiš to vedel, a preto radšej poukazoval na skutky, ktoré vykonal. Ak by Ježiš povedal, že je Kristus, Jeho odporcovia by sa to snažili vyvrátiť. Ale ako mohli poprieť znamenia, skutky a zázraky, ktoré Ježiš konal verejne? Išlo o mocné svedectvo o tom, kým Ježiš je a odkiaľ prišiel.

**Aplikácia**

`Ako sa môžeme chrániť pred takým zatvrdeným srdcom, aké vidíme u spomínaných náboženských vodcov? Akými spôsobmi môžeme bojovať (možno aj nevedome) proti Božiemu dielu v našich vlastných životoch?`