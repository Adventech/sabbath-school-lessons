---
title:  Starozmluvné proroctvá o Ježišovi (1)
date:  19/11/2024
---

> <p></p>
> <sup>9</sup>Za cudzieho ma pokladajú vlastní bratia, cudzincom som pre synov svojej matky, <sup>10</sup>lebo horlenie za tvoj dom ma strávilo a urážky tých, ktorí ťa tupia, padli na mňa. (Ž 69,9.10)

> <p></p>
> <sup>15</sup>Urobil si z povrazov bič a všetkých vyhnal z chrámu, aj ovce a dobytok. Peňazomencom rozhádzal mince a poprevracal stoly <sup>16</sup>a tým, čo predávali holuby, povedal: „Odneste to odtiaľto! Nerobte tržnicu z domu môjho Otca!“ <sup>17</sup>Tu si jeho učeníci spomenuli, že je napísané: Horlivosť za tvoj dom ma stravuje. (Ján 2,15–17)

**Osobné štúdium**

V diskusii s náboženskými vodcami o svojej identite Ježiš potvrdil autoritu Písma. Na prvý pohľad by sa mohlo zdať takéto konanie zbytočné, pretože náboženskí vodcovia verili v Písmo. Napriek tomu aj v rozhovore s nimi Ježiš zdôrazňoval autoritu Písma. Chcel im totiž ukázať, kým je – bez ohľadu na to, aké tvrdé boli ich srdcia a ako veľmi sa proti Jeho tvrdeniam snažili bojovať.

Medzitým Ján zaznamenáva mnoho priamych citácií a narážok na Starú zmluvu, ktoré poukazujú na Ježiša ako na splnenie starozmluvných zasľúbení o Mesiášovi.

`Ako sú prepojené nasledujúce starozmluvné a novozmluvné pasáže? Akým spôsobom Nová zmluva používa tieto texty na svedectvo o Ježišovi?`

`Ján 1,23; Iz 40,3`

`Ján 2,16.17; Ž 69,9.10`

`Ján 7,38; Jer 2,13`

`Ján 19,36; 4Moj 9,12`

Nielen Ján, ale aj Peter, Pavol, Matúš, Marek, Lukáš a všetci ostatní pisatelia Novej zmluvy opakovane pod inšpiráciou Svätého Ducha ukazujú, že život, smrť, vzkriesenie a vyvýšenie Ježiša na Boží trón sú naplnením starozmluvných proroctiev.

Ježiš neustále poukazoval učeníkom na Písmo, ktoré predpovedalo Jeho službu. A čo na to učeníci? Ako dlho im trvalo, kým konečne pochopili, že Písmo naozaj poukazuje na Ježišovu smrť a zmŕtvychvstanie? Vlastne až potom, čo Ježiš zomrel, bol vzkriesený a zjavil sa im, pochopili Jeho predchádzajúce slová. „Keď vstal z mŕtvych, jeho učeníci si spomenuli, že to hovoril, a uverili Písmu i slovu, ktoré Ježiš povedal.“ (Ján 2,22; pozri tiež Ján 20,9)