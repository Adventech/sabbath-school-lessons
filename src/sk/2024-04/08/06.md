---
title:  „Vy ste zdola, ja som zhora“
date:  21/11/2024
---

> <p></p>
> <sup>23</sup>A povedal im: „Vy ste zdola, ja som zhora. Vy ste z tohto sveta, ja nie som z tohto sveta. <sup>24</sup>Preto som vám povedal, že zomriete vo svojich hriechoch. Ak totiž neuveríte, že Ja som, zomriete vo svojich hriechoch.“ <sup>25</sup>Opýtali sa ho teda: „Kto si ty?“ Ježiš im odpovedal: „Od začiatku ten, o kom vám hovorím. <sup>26</sup>Mám o vás veľa čo povedať a súdiť, ale ten, čo ma poslal, je pravdivý a ja hovorím svetu to, čo som počul od neho.“ <sup>27</sup>Oni však neporozumeli, že im hovorí o Otcovi. <sup>28</sup>Ježiš im teda povedal: „Keď vyzdvihnete Syna človeka, vtedy spoznáte, že Ja som a že nič nerobím sám od seba, ale hovorím tak, ako ma naučil Otec. (Ján 8,23–28)

**Osobné štúdium**

Počas nášho štúdia Evanjelia podľa Jána sme ukazovali na Jánove dôrazy, že Ježiš je skutočne zasľúbeným Mesiášom, veľkou nádejou, po ktorej židovský ľud tak veľmi túžil.

A predsa mnohí náboženskí a duchovní vodcovia patrili medzi najväčších Ježišových nepriateľov. Prečo?

`Prečítaj si text Ján 8,12–30. Čo sa odohráva medzi Ježišom a náboženskými vodcami? Ktoré texty najlepšie pomáhajú vysvetliť, prečo Ho mnohí odmietali?`

Ježiš hovorí, že nepoznajú ani Jeho, ani Otca (Ján 8,19). Mali poznať oboch, ale títo ľudia žili v sebaklame. Boli takí zaujatí svojimi vlastnými tradíciami a filozofiami, že Ježiša odmietli. A to dokonca napriek tomu, že Ho mali priamo pred sebou, že videli všetky Jeho znamenia a zázraky, že počuli Jeho slová a že sami boli svedkami mocných zjavení Otca.

Ježiš im povedal: „Vy ste zdola.“ (Ján 8,23) Napriek tomu, že sa pokladali za zbožných, neboli duchovní (z Ducha). Mali síce „výzor nábožnosti“ (2Tim 3,5), ale to podstatné im chýbalo. Mali vonkajšiu zbožnosť, ale v ich vnútri bola hlboká neviera.

Nebolo to nič nové. U proroka Izaiáša môžeme čítať: „Pretože sa mi tento ľud chce stať blízkym iba svojimi ústami a ctí si ma iba svojimi perami, no jeho srdce je ďaleko odo mňa a jeho bázeň voči mne je naučeným ľudským príkazom...“ (Iz 29,13) Veľmi podobné slová zaznievajú aj z Ježišových úst o niekoľko storočí neskôr: „Zbytočne ma však uctievajú, lebo ako náuku učia ľudské príkazy.“ (Mar 7,7) Ich ľudské učenia a prikázania boli „z tohto sveta“ (Ján 8,23). V tomto kontexte Ježiš zdôraznil rozdiel medzi Ním a nimi: „Ja nie som z tohto sveta.“ (Ján 8,23) Skutočnosť, že klamali samých seba bola zlá. Oveľa tragickejšie však bolo, že na scestie zviedli aj iných. Pozoruhodné je, že výsledkom tejto ostrej výmeny názorov medzi Ježišom a náboženskými vodcami bolo, že „mnohí v neho uverili“ (Ján 8,30).

A tak aj napriek blúdiacim a sebeckým vodcom mnohí Židia dokázali pochopiť, kto je Ježiš.

**Aplikácia**

`Čo sa môžeme naučiť z Ježišovej výmeny názorov s náboženskými vodcami? Čo môžeme urobiť preto, aby sme boli „zhora“ a nie „zdola“. Ako môžeme poznať rozdiel medzi týmito dvomi stavmi?`