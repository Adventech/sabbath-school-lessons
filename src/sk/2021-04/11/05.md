---
title:  Čo Boh požaduje
date:  08/12/2021
---

> <p></p>
> <sup>1</sup>Počujte, čo hovorí Hospodin: „Povstaň! Začni súdny spor pred vrchmi. Nech pahorky počujú tvoj hlas!“ <sup>2</sup>Počujte, vrchy, Hospodinov súdny spor, aj vy, pevné základy zeme! Hospodin totiž vedie spor so svojím ľudom, súdi sa s Izraelom. <sup>3</sup>„Ľud môj, čo som ti urobil, čím som ťa zaťažil? Odpovedz mi! <sup>4</sup>Veď som ťa vyviedol z Egypta, vykúpil som ťa z domu otrokov.“ <sup>6</sup>„S čím mám predstúpiť pred Hospodina a skloniť sa pred Bohom výsosti? Mám predstúpiť pred neho so spaľovanými obetami a s jednoročnými teľcami? <sup>7</sup>Má Hospodin záľubu v tisícoch baranov a v desaťtisícoch potokov oleja? Mám dať svojho prvorodeného za svoj priestupok, plod svojho tela za svoj hriech?“ <sup>8</sup>Hospodin ti oznámil, človeče, čo je dobré a čo žiada od teba: len zachovávať právo, milovať láskavosť a v pokore chodiť so svojím Bohom.  

**Osobné štúdium**

Veľká časť zo spisov prorokov pozostáva z výziev na vernosť. Nielen na vernosť vo všeobecnosti, ale ide najmä o vernosť v zachovávaní toho, na čo sa v zmluve zaviazali. Svoj záväzok potvrdili hneď po vstupe do zasľúbenej krajiny. Kniha Deuteronómium opisuje opätovné uistenie o Božej zmluve s Izraelom. Hoci sa Izraeliti zdržali štyridsať rokov na púšti, Boh bol pripravený naplniť (alebo začať napĺňať) ďalšie zo svojich zmluvných sľubov. Preto Mojžiš Izraelitov vyzval, aby tiež dodržali svoju časť zmluvy. Veľká časť prorockých spisov je vlastne rovnaká: vyzýva ľudí, aby dodržali svoju časť zmluvy.

`Uvažuj o úvodnom texte (Mich 6,1–8). Čo tu hovorí Boh ľuďom a ako toto posolstvo súvisí s knihou Deuteronómium? (Pozri aj Am 5,24 a Hoz 6,6.)`

Teológovia opisujú záznam u Micheáša ako „zmluvný súdny spor“. Hospodin v ňom „súdi“ svoj ľud za porušenie zákona. V tomto prípade Micheáš hovorí, že Hospodin „vedie spor so svojím ľudom“ (Mich 6,2). Boh teda Izraelitov predvoláva na súd. Je to obraz, ktorý ukazuje na legálny (okrem vzťahového) aspekt zmluvy. Nemalo by to byť prekvapujúce, pretože stredobodom zmluvy bol zákon.

Za zmienku stojí, že Micheáš si požičiava jazyk priamo z Deuteronómia: „12Izrael, čo teraz žiada od teba Hospodin, tvoj Boh? Iba to, aby si sa bál Hospodina, svojho Boha, aby si chodil po všetkých jeho cestách, aby si ho miloval, aby si slúžil Hospodinovi, svojmu Bohu, celým srdcom a celou dušou, 13aby si zachovával Hospodinove príkazy a jeho ustanovenia, ktoré ti dnes prikazujem, aby sa ti dobre vodilo.“ (5Moj 10, 12.13) Namiesto toho, aby Micheáš citoval Deuteronómium doslovne, upravuje ho tak, že zamieňa „písmo zákona“ za „ducha zákona“, ktorý zdôrazňuje spravodlivosť a milosrdenstvo.

Nech už konanie Izraelitov vyzerá navonok akokoľvek nábožne (mnoho obetí zvierat, napríklad „tisícky baranov“), nestojí na tom ich vzťah s Bohom. Načo by bola dobrá táto vonkajšie zbožnosť? „Dychtia po poliach a uchvacujú ich, túžia po domoch a zaberajú ich. Utláčajú človeka i jeho domácnosť, jeho samotného i jeho vlastníctvo.“ (Mich 2,2). Izrael mal byť svetlom sveta. Národy, ktoré ho videli, mali s úžasom povedať: „Tento veľký národ je naozaj múdry a rozumný.“ (5Moj 4,6) Museli reagovať s múdrosťou a porozumením, čo znamenalo správať sa k ľuďom spravodlivo a s milosťou.

**Aplikácia**

`Sústreď sa znova na verš Mich 6,8. Ako sa Božie požiadavky prejavujú v tvojom každodennom živote?`