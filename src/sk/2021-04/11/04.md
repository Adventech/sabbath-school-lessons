---
title:  Deuteronómium u Jeremiáša
date:  07/12/2021
---

> <p></p>
> <sup>11</sup>‚Ja poznám svoje zámery, ktoré mám s vami,‘ znie výrok Hospodina, ‚sú to zámery pokoja, a nie nešťastia; dám vám budúcnosť a nádej. <sup>12</sup>Keď budete ku mne volať, keď prídete a budete sa ku mne modliť, vypočujem vás. <sup>13</sup>Budete ma hľadať a nájdete ma, lebo ma budete hľadať celým svojím srdcom.  

> <p></p>
> <sup>5</sup>Ak skutočne napravíte svoje cesty a skutky, ak naozaj budete uplatňovať právo medzi ľuďmi, <sup>6</sup>ak nebudete utláčať cudzinca, sirotu a vdovu, ak nebudete na tomto mieste prelievať nevinnú krv a ak nebudete chodiť za cudzími bohmi na vlastnú škodu, <sup>7</sup>potom vás nechám bývať na tomto mieste, v krajine, ktorú som dal vašim otcom od vekov naveky.  

> <p></p>
> Obrežte sa pre Hospodina, odstráňte predkožku svojho srdca, muži Judska a obyvatelia Jeruzalema, aby nevyšľahol môj hnev ako oheň a nehorel neuhasiteľne pre zlobu vašich skutkov.  

**Osobné štúdium**

Pred mnohými rokmi žil mladý muž, agnostik, ktorý bol zapáleným hľadačom pravdy – nech to už bola akákoľvek pravda a nech ho viedla kamkoľvek. Napokon začal nielen veriť Bohu Otcovi a Ježišovi, ale prijal aj posolstvo adventistov siedmeho dňa. Jeho obľúbený verš Biblie bol Jeremiáš 29,13, v ktorom sa hovorí: „Budete ma hľadať a nájdete ma, lebo ma budete hľadať celým svojím srdcom.“ Po mnohých rokoch, keď znova študoval Bibliu, našiel tento verš, ale tentoraz v knihe Deuteronómium. Jeremiáš ho prevzal od Mojžiša.

`Uvažuj o texte 5Moj 4,23–29. Aký je kontext tohto zasľúbenia pre Izrael a ako sa vzťahuje na nás dnes?`

Ako sme už videli, kniha Deuteronómium bola znovuobjavená počas vlády kráľa Joziáša. Jeremiáš začal svoju prorockú službu práve počas vlády Joziáša. Nie div, že vplyv Deuteronómia môžeme vidieť aj v Jeremiášových spisoch.

`Prečítaj si text Jer 7,1–7. Na aké konanie vyzýva prorok ľudí? Ako to súvisí s posolstvom zaznamenaným v knihe Deuteronómium?`

Mojžiš v knihe Deuteronómium opakovane zdôrazňuje, že ich pobyt v zasľúbenej krajine je podmienený a ak nebudú poslúchať, nezostanú na mieste, ktoré Boh pre nich vybral. U Jeremiáša 7,4 je ukázané, že hoci chrám patrí Hospodinovi a Izraeliti sú vyvoleným ľudom, na ničom z toho nezáleží, ak odmietali žiť podľa ustanovení zákona.

Táto poslušnosť zahŕňala ich správanie k cudzincom, vdovám, sirotám – myšlienka, ktorá sa priamo spája s posolstvom knihy Deuteronómium. Medzi podmienky zmluvy, ktoré mali dodržiavať, patrili: „Neprekrúcaj právo cudzinca ani siroty a od vdovy neber šaty do zálohu!“ (5Moj 24,17; pozri aj 5Moj 24,21; 10,18.19 a 27,19)

**Aplikácia**

`Prečítaj si text Jer 4,4 a porovnaj ho s 5Moj 30,6. Aké posolstvo sa tu pre nás nachádza? Ako môžeme tento princíp rovnosti aplikovať na Boží ľud dnešnej doby?`