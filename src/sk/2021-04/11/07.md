---
title:  Podnety na zamyslenia
date:  10/12/2021
---

„Micheáš 6,1–8 je veľmi dôležitým textom Starej zmluvy. Podobne ako Amos 5,24 a Hozeáš 6,6 pripomína posolstvo prorokov z ôsmeho storočia pred Kristom. Stať sa začína nádherným príkladom súdneho sporu v súvislosti so zasľúbením, v ktorom prorok vyzýva ľudí, aby počúvali obvinenia, ktoré proti nim Jahve vznáša. Hory a pohoria sú sudcami, pretože existujú už dlhý čas a boli svedkami toho, ako Boh zaobchádzal s Izraelom. Boh neobviňuje Izrael priamo z toho, že porušili zákon, ale pýta sa Izraelitov, či majú nejaké obvinenie proti nemu. Ľud môj, čo som ti urobil, čím som ťa zaťažil? Odpovedz mi! Tvárou v tvár nespravodlivosti niektorí ľudia mohli prestať konať dobro. Keď mali príležitosť na to, aby rýchlo zbohatli, niektorí vlastníci pôdy mohli ustúpiť z dodržiavania ustanovení zákona.“ (SMITH Ralph L., World Biblical Commentary, Micah-Malachi. Grand Rapids, MI: Word Books, 1984, vol. 32, str. 50)

„Kráľ pri následnej náprave dbal o odstránenie každej zostávajúcej stopy po modlárstve. Zdalo sa, že zvyklosti okolitých národov sa dlhodobým zhubným vplyvom v ľude natoľko zakorenili, že nebolo v ľudskej moci odstrániť všetky stopy modlárskeho uctievania sôch a obradov. Joziáš však vytrval vo svojom úsilí očistiť krajinu.“ (PK 401; PK /sk/ 216)

**Námety na spoločné uvažovanie**

`Sme adventisti siedmeho dňa a s našou správou o prítomnej pravde sa vidíme na mieste starovekých Izraelitov. Aj nám Boh zveril pravdu, ktorú potrebuje počuť svet okolo nás. Je to veľká výsada. Ako však naše životy môžu napĺňať zodpovednosť, ktorá prichádza s takouto výsadou?`

`Predstavte si, že ste Daniel a videli ste, ako bol váš národ napadnutý a porazený. Viete, že chrám, centrum vášho náboženstva a vašej viery bol zničený bezbožnými pohanmi. Ako mohlo byť poznanie knihy Deuteronómium pre neho (alebo iných Židov) zdrojom viery v tomto čase? Ako mu táto kniha pomohla pochopiť, čo sa deje a prečo sa to odohráva? Ako nám môže naše porozumenie Písma ako celku pomôcť vyrovnať sa s tým, keď prežívame ťažkosti a problémy, ktoré by bez poznania Písma mohli byť pre nás veľkým rozčarovaním? Čo nás môže odpoveď naučiť o dôležitosti Biblie pre našu vieru?`

`Prečítajte si proroctvo o sedemdesiatich týždňoch z Daniela 9,24–27. Akú úlohu v tomto proroctve zohráva zmluva a prečo je myšlienka zmluvy taká dôležitá? Prečo je dôležitá aj pre nás?`

Západ slnka: 15.46