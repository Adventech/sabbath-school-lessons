---
title:  Kniha zákona
date:  05/12/2021
---

> <p></p>
> <sup>8</sup>Pritom veľkňaz Chilkija pisárovi Šafánovi podotkol: „V Hospodinovom dome som našiel knihu zákona.“ Chilkija podal tú knihu Šafánovi, ktorý ju prečítal. <sup>9</sup>Keď prišiel pisár Šafán ku kráľovi, podal mu hlásenie: „Tvoji služobníci zosypali peniaze nazbierané v chráme a odovzdali ich staviteľom v Hospodinovom dome.“ <sup>10</sup>Potom pisár Šafán oznámil kráľovi: „Kňaz Chilkija mi dal akúsi knihu.“ A čítal z nej pred kráľom. <sup>11</sup>Keď kráľ počul slová knihy zákona, roztrhol si šaty. 

**Osobné štúdium**

Kráľ Joziáš z Judska, ktorý mal osem rokov, keď začal kraľovať, vládol 31 rokov (640 pred n. l. – 609 pred n. l.), až do svojej smrti na bojovom poli. V osemnástom roku jeho vlády sa stalo niečo, čo aspoň na chvíľu zmenilo dejiny Božieho ľudu.

`Prečítaj si 2. kráľov 22. Aké ponaučenie si môžeme vziať z tejto udalosti?`

Veľká časť odborníkov na Starú zmluvu sa domnieva, že onou Knihou zákona (2Kráľ 22,8), ktorá sa na mnoho rokov stratila, bolo Deuteronómium. V kontexte tohto príbehu by to dávalo dobrý zmysel.

„Joziáš bol hlboko dojatý, keď počul prvýkrát čítať napomenutia a výstrahy zaznamenané v tomto rukopise. Nikdy predtým si neuvedomil, ako jednoducho a jasne predložil Hospodin Izraelitom život i smrť, požehnanie i kliatbu (5Moj 30,19)... V knihe sú mnohé uistenia, že Boh je do krajnosti ochotný urobiť všetko pre spásu tých, ktorí mu bezvýhradne veria. Ako ich vyslobodil z egyptského otroctva, tak sa postará o to, aby mohli bývať v zasľúbenej krajine a aby sa stali národom, ktorý povedie ostatné národy zeme.“ (PK 393; PK /sk/211)

V celej nasledujúcej kapitole môžeme vidieť snahu kráľa Joziáša „nasledovať a zachovávať jeho prikázania, svedectvá a ustanovenia celým srdcom a celou bytosťou“ (2Kráľ 23,3; pozri aj 5Moj 4,29; 5Moj 6,5; 5Moj 10,12; 5Moj 11,13). Táto reforma sa týkala toho, že Joziáš dal odstrániť „vyvolávačov duchov, vešt-cov, domácich bôžikov, príšerné a ohavné modly, ktoré bolo vídať po Judsku a v Jeruzaleme, aby sa tak splnili slová zákona, napísané v knihe, ktorú našiel kňaz Chilkija v Hospodinovom dome“ (2Kráľ 23,24).

V Deuteronómiu sa nachádza mnoho varovaní a napomenutí proti nasledovaniu praktík okolitých národov. Joziášove činy, ktoré zahŕňali aj popravu pohanských kňazov Samárie (2Kráľ 23,20), odhalili, ako veľmi sa Boží ľud odklonil od pravdy, ktorá mu bola zverená. Namiesto toho, aby zostali svätým ľudom, akým mali byť, urobili kompromis so svetom, hoci si často mysleli, že ich vzťah s Bohom je v poriadku.

Aký nebezpečný sebaklam!

**Aplikácia**

`Čo by, podľa teba, mohol chcieť Boh zmeniť v našich životoch, domovoch a zboroch dnes, aby sme mu mohli slúžiť naozaj celým srdcom a celou dušou?`