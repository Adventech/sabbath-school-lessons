---
title:  Danielova modlitba
date:  09/12/2021
---

> <p></p>
> <sup>11</sup>Celý Izrael prestúpil tvoj zákon a odvrátil sa, aby nepočul tvoj hlas. Tak nás postihla kliatba a prísaha zapísaná v zákone Mojžiša, Božieho služobníka, lebo sme zhrešili proti nemu. <sup>12</sup>Splnil svoje slovo, ktoré vyslovil proti nám a proti našim vládcom, že privodí na nás také veľké nešťastie. Veď to, čo sa udialo v Jeruzaleme, nestalo sa nikde pod celým nebom. <sup>13</sup>Ako je napísané v Mojžišovom zákone, tak prišlo na nás všetko to nešťastie. My sme neprosili o priazeň Hospodina, nášho Boha, ani sme sa k nemu neobrátili od svojich neprávostí, aby sme sa sústredili na tvoju pravdu.  

**Osobné štúdium**

Jednu z najznámejších modlitieb v celej Starej zmluve zaznamenáva Daniel 9. kapitola. Pri čítaní knihy Jeremiáša sa prorok Daniel dozvedel, že sa končí obdobie sedemdesiatich rokov, počas ktorého bol Izrael „v troskách“ (Dan 9,2).

Jeho modlitba je dojímavou, hlbokou prosbou, v ktorej vyznal svoje hriechy a hriechy svojho ľudu a uznal Božiu spravodlivosť uprostred skazy, ktorá na nich dopadla.

`Uvažuj o texte Daniel 9,1–19. Aké témy súvisiace s knihou Deuteronómium sa tu nachádzajú?`

Danielova modlitba je zhrnutím toho, pred čím bol Izrael varovaný v Deuteronómiu – pred nedodržaním jeho časti zmluvy. Daniel sa dvakrát odvoláva na „zákon Mojžiša“ (Dan 9,11.13), čo určite zahŕňalo aj Deuteronómium a v tomto prípade mohlo naň priamo ukazovať.

Ako sa hovorí v Deuteronómiu, Izraeliti boli vyhnaní zo zeme (pozri 5Moj 4,27–31 a 5Moj 28), pretože neposlúchali to, čo bolo Mojžišovi (5Moj 31,29) oznámené, že sa stane.

Je tragické, že okolité národy nemali dôvod hovoriť: „Tento veľký národ je naozaj múdry a rozumný.“ (5Moj 4,6). Namiesto toho sa Izrael stal „potupou pre všetkých“ naokolo (Dan 9,16).

Napriek všetkým slzám a prosbám Daniel nikde nekladie otázku, ktorú vysloví mnoho ľudí, keď ich zasiahne nešťastie: „Prečo?“ Ani raz sa to nespýta, pretože vďaka knihe Deuteronómium vedel presne, prečo sa všetky tieto veci stali. Inými slovami, Deuteronómium dalo Danielovi (a iným ľuďom vo vyhnanstve) kontext, na základe ktorého mohli pochopiť, že zlo, ktoré ich postihlo, nebolo iba slepou náhodou, ale ovocím ich neposlušnosti – presne toho, pred čím boli varovaní.

Možno ešte dôležitejšie je, že Danielova modlitba vyjadrila realitu existujúcej nádeje. Boh ich neopustil, nech to už vyzeralo akokoľvek. Deuteronómium neprinieslo iba kontext pre pochopenie ich situácie, ale tiež poukazovalo na sľub obnovy.

**Aplikácia**

`Uvažuj o texte Daniel 9,24–27, kde sa nachádza proroctvo o Ježišovi a jeho smrti na kríži. Prečo mal Daniel dostať toto proroctvo (a tiež my ostatní) v kontexte vyhnanstva Izraela a zasľúbenia návratu?`