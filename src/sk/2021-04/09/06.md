---
title:  Výzva na pokánie
date:  25/11/2021
---

> <p></p>
> <sup>1</sup>V tých dňoch vystúpil Ján Krstiteľ, ktorý hlásal v judskej púšti: <sup>2</sup>„Kajajte sa, lebo sa priblížilo nebeské kráľovstvo. – <sup>3</sup>Je to ten, o ktorom bolo povedané ústami proroka Izaiáša: Hlas volajúceho na púšti: Pripravte cestu Pánovi, vyrovnajte mu chodníky!“ <sup>4</sup>Ján mal odev z ťavej srsti a kožený opasok okolo bedier. Živil sa kobylkami a medom divých včiel. <sup>5</sup>Vtedy prichádzali k nemu obyvatelia Jeruzalema, ba celého Judska a celého okolia Jordánu. <sup>6</sup>Vyznávali svoje hriechy a on ich krstil v rieke Jordán. <sup>7</sup>Keď zbadal, že aj mnohí farizeji a saduceji prichádzajú k jeho krstu, povedal im: „Vreteničie plemeno, kto vám ukázal, ako uniknúť pred prichádzajúcim hnevom?! <sup>8</sup>Prinášajte ovocie hodné pokánia...“  

> <p></p>
> <sup>14</sup>Keď Jána uväznili, prišiel Ježiš do Galiley a hlásal Božie evanjelium. <sup>15</sup>Hovoril: „Naplnil sa čas a priblížilo sa Božie kráľovstvo. Kajajte sa a verte v evanjelium!“  

**Osobné štúdium**

Nová zmluva je naplnená myšlienkami o pokání. Ján Krstiteľ začal svoju službu výzvou na pokánie.

`Uvažuj o texte Mat 3,1–8. Ako sa myšlienka návratu objavuje v týchto veršoch? Ako sa odkaz knihy Deuteronómium odzrkadľuje v tom, čo hovorí Ján Krstiteľ ľuďom? Prečo majú jeho slová špeciálny význam pre farizejov a saducejov?`

Aj Ježiš začal svoju službu výzvou na pokánie.

`Uvažuj o texte Mar 1,15. Čo Ježiš hovorí a prečo dáva do súvisu pokánie s evanjeliom?`

Myšlienka zostáva rovnaká, či ju už vyslovil Ján Krstiteľ, keď sa prihováral náboženským vodcom, alebo Ježiš, keď oslovoval celý národ. Sme hriešnici a hoci Kristus prišiel, aby hriešnikov spasil, musíme vyznať svoje hriechy. Toto pokánie znamená, že sa máme odvrátiť od svojich hriešnych ciest – či sme už odišli od viery, alebo sme verní kresťania, ktorí upadli do hriechu, alebo sme novoobrátení kresťania. Musíme uznať vlastnú hriešnosť, vyznať svoje hriechy a nie len ich dôsledky, musíme sa vedome rozhodnúť prestať tieto hriechy robiť, spoľahnúť sa úplne na zásluhy Ježiša a „ochotne poslúchať Hospodina, svojho Boha“ (5Moj 15,5).

Niektorí biblickí znalci vidia v Novej zmluve ozveny myšlienky pokánia tak, ako je vyjadrená v Deuteronómiu. Keď Peter obviňuje vodcov národa z toho, že ukrižovali Ježiša, mnohí ľudia, „keď to počuli, boli zasiahnutí v srdci a oslovili Petra a ostatných apoštolov: Muži, bratia, čo máme robiť?“ (Sk 2,37) Boli si vedomí svojich hriechov a oľutovali ich („boli zasiahnutí v srdci“). Chceli vedieť, čo by mali robiť teraz, aby uzmierili Boha, proti ktorému sa previnili.

Nie sme aj my v rovnakej situácii – hriešnici, ktorí sa previnili proti Bohu?

**Aplikácia**

`Prečítaj si Skutky 2,38. Ako Peter odpovedal na položenú otázku? Ako tento príbeh vysvetľuje princíp, na ktorom stojí pravé pokánie?`