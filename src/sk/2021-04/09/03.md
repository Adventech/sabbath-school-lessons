---
title:  Hľadaj Hospodina a nájdeš ho
date:  22/11/2021
---

> <p></p>
> <sup>29</sup>Z toho miesta budeš hľadať Hospodina, svojho Boha, a ak ho budeš vyhľadávať celým srdcom a celou dušou, nájdeš ho. <sup>30</sup>Keď budeš v súžení a neskôr ťa to všetko postihne, vrátiš sa k Hospodinovi, svojmu Bohu, a poslúchneš jeho hlas. <sup>31</sup>Hospodin, tvoj Boh, je totiž milosrdný Boh, neopustí ťa ani ťa nezahubí, ani nezabudne na zmluvu s otcami, ktorú im pod prísahou potvrdil.  

**Osobné štúdium**

Všade v Biblii nachádzame dôkazy o tom, že Boh pozná budúcnosť. Vie vopred, čo sa stane. Vie o vzostupe a páde svetových mocností (Daniel 7) a vie aj to, čo ľudia urobia hodiny predtým, než sa tak stane. „Amen, hovorím ti, že tejto noci, skôr ako kohút zaspieva, tri razy ma zaprieš.“ (Mat 26,34) Pán pozná koniec od začiatku. Jeho znalosť budúcnosti, dokonca aj našich slobodných rozhodnutí, však nemá žiadny vplyv na slobodu voľby.

Hospodin vedel ešte predtým, než priviedol deti Izraela do zasľúbenej zeme, ako sa v nej budú správať.

`Prečítaj si text 5Moj 4,25–28. Čo Hospodin povedal o skutkoch ľudí po tom, ako dostanú zasľúbenú zem?`

V predchádzajúcich veršoch Hospodin vyslovene hovorí Izraelitom, že si nemajú robiť modly a nemajú ich uctievať (5Moj 4,15–20). Nasledujúce verše jasne hovoria, že budovanie modiel a ich uctievanie je presne to, čo urobia, aj napriek varovaniam, ktoré dostali.

Všimni si, že v 5Moj 4,25 Mojžiš jasne hovorí, že sa to nestane hneď. Po všetkom, čo prežili, neupadnú hneď do modloslužby. Ale po čase, keď prídu nové generácie, budú mať tendenciu „zabúdať“ (5Moj 4,9) na to, čo pre nich Boh urobil, a na to, pred čím ich varoval. Zabúdanie bude Izraelitov viesť k tomu, že budú robiť presne to, pre čím ich Hospodin varoval.

`Uvažuj o texte 5Moj 4,29–31. Čo Hospodin sľubuje urobiť pre Izraelitov v tejto konkrétnej situácii?`

Božia milosť je nádherná a udivujúca. Keby sa Izraeliti obrátili k Hospodinovi potom, ako začali slúžiť modlám, dokonca aj potom, ako pocítili následky svojich činov, odpustil by im a obnovil by ich. Ak by sa rozhodli oľutovať svoje činy, prijal by ich kajúcnosť.

V 5Moj 4,30 je dôležité slovo „vrátiť sa“. Vrátiť sa k Hospodinovi, vrátiť sa tam, kde mali po celý čas byť. V hebrejčine pochádza slovo „vrátiť sa“ z rovnakého slovného základu ako slovo „kajať sa“.

Pokánie môže zahŕňať rôzne aspekty, ale jeho podstatou je návrat k Bohu potom, čo nás od neho oddelili naše hriechy.

**Aplikácia**

`Kedy sa ti stáva, že sa od Boha vzďaľuješ? Čo ti pomáha vždy znovu sa vrátiť k Bohu?`