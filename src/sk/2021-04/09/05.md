---
title:  Celým svojím srdcom
date:  24/11/2021
---

> <p></p>
> <sup>3</sup>Hospodin, tvoj Boh, zmení tvoj údel, zmiluje sa nad tebou, zhromaždí ťa spomedzi všetkých národov, medzi ktoré ťa rozptýlil. <sup>4</sup>Keby si bol vypudený až na okraj neba, Hospodin, tvoj Boh, ťa odtiaľ zhromaždí a vyvedie ťa odtiaľ. <sup>5</sup>Hospodin, tvoj Boh, ťa privedie do krajiny, ktorú obsadili tvoji otcovia. Ty ju obsadíš a on ti preukáže dobrodenie; hojnejšie ťa rozmnoží než tvojich otcov. <sup>6</sup>Hospodin, tvoj Boh, obreže tvoje srdce i srdce tvojho potomstva, aby si miloval Hospodina, svojho Boha, celým srdcom, celou dušou a tak žil.  

**Osobné štúdium**

Text 5Moj 30,1–10 odhaľuje milosť a dobrotu Boha voči odpadlíkom a hriešnikom – dokonca aj k tým, ktorí predtým dostali špeciálne požehnanie. „Je niekde taký veľký národ, ktorému by boli jeho bohovia tak blízko, ako je nám Hospodin, náš Boh, kedykoľvek k nemu voláme?“ (5Moj 4,7) Aj napriek tomu všetkému, čo pre Izraelitov Boh urobil, napriek tomu, že nemali skutočnú výhovorku pre ospravedlnenie svojich hriechov –, aj napriek tomu hrešili. Vzťahuje sa to tiež na nás?

Ak áno, čo s tým?

`Znova uvažuj o veršoch 5Moj 30,1–10. Tentoraz sa zameraj na to, čoho sa malo týkať pokánie Izraelitov. Odkiaľ a prečo sa mali vrátiť k Hospodinovi? Čo sa od nich vyžadovalo a čo by nás to malo naučiť o podstate skutočného pokánia?`

Izraeliti sa napokon sami museli rozhodnúť, že sa vrátia k Bohu a celým srdcom ho budú poslúchať. Išlo o ich srdcia, pretože ak ich srdcia boli vo vzťahu s Bohom, odrážalo sa to aj v ich činoch a poslušnosti Bohu.

Preto dostali nádherné zasľúbenie, že ak sa vrátia k Hospodinovi, ak sa k nemu vrátia s úprimným srdcom, potom On bude v nich pracovať a obreže ich srdcia. Voľbu museli urobiť oni sami. Počas zajatia sa mali vrátiť k Bohu a On by ich priviedol k sebe a do zasľúbenej krajiny. A potom, v zasľúbenej krajine, by ich požehnal. Súčasťou tohto požehnania bolo aj to, že bude meniť ich srdcia, aby sa ešte viac obrátili k nemu oni aj ich deti. „Aby si miloval Hospodina, svojho Boha, celým srdcom, celou dušou a tak žil.“

Boh neustále vyzýva svoj ľud na pokánie (pozri Sk 5,31). Hoci v inom historickom kontexte Ellen G. Whiteová napísala: „Ľudia sa trápili, lebo svojimi hriech-mi si pripravili utrpenie, ale nie preto, že prestupovaním svätého Božieho zákona zneuctili Boha. Skutočné pokánie je viac než len ľútosť nad spáchaným hriechom. Je to rozhodné odvrátenie sa od zla.“ (PP 557; PP /sk/ ). Táto pravda sa nachádza aj v 5Moj 30,1–10.

**Aplikácia**

`Ako môžeme spoznať, či nám je ľúto následkov našich hriechov, ktorých sa môže dopustiť každý z nás, alebo nám je ľúto hriechov samotných? Prečo je toto poznanie dôležité?`