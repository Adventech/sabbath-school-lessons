---
title:  Podnety na zamyslenia
date:  26/11/2021
---

„Každým ďalším krokom v kresťanskom živote sa prehlbuje aj naše pokánie. Všetkým, ktorým Pán odpustil hriechy a ktorých prijal medzi svoj ľud, vraví: Rozpomeniete sa na zlé spôsoby svojho života a na svoje skutky, ktoré neboli dobré, a pocítite ošklivosť sami pred sebou pre svoje previnenia a pre svoje ohavnosti. (Ez 36,31) Pán ďalej hovorí: Ja ustanovím svoju zmluvu s tebou a poznáš, že ja som Hospodin, aby si sa rozpomenula a zahanbila, aby si už viac neotvárala ústa pre svoju potupu, keď ti odpustím všetko, čo si popáchala, znie výrok Hospodina, Pána. (Ez 16,62.63) Potom už nikdy nebudeme vychvaľovať seba, lebo pochopíme, že potrebnú povahovú úroveň môžeme dosiahnuť len v Kristovi. Vyznáme s apoštolom: Viem totiž, že vo mne, teda v mojom ľudskom tele, neprebýva dobré. (Rim 7,18) Ale ja v žiadnom prípade sa nechcem chváliť ničím, iba krížom nášho Pána Ježiša Krista, prostredníctvom ktorého je svet pre mňa ukrižovaný, a ja pre svet. (Gal 6,14)“ (COL 160.161; KP 123)

„Božia dobrota ťa vedie k pokániu. (Rim 2,4) Božie súcitné milosrdenstvo obopína všetkých zblúdilých. Boh hovorí: Miloval som ťa večnou láskou, preto som ti tak dlho zachoval milosť. (Jer 31,3)“ Ellen G. White, Christ Object Lessons, str. 202

**Námety na spoločné uvažovanie**

`Áno, máme činiť pokánie. Ako sa však môžeme vyhnúť tomu, že budeme vnímať vyznávanie hriechov ako akúsi zásluhu, vďaka ktorej nám je odpustené? Aká je jediná cesta, ktorá vedie k tomu, že nás Boh prijme?`

`„3Keď zradca Judáš videl, že Ježiša odsúdili, rozľútostený vrátil tridsať strieborných veľkňazom a starším 4so slovami: Zhrešil som, lebo som zradil nevinnú krv. Ale oni mu povedali: Čo nás do toho? To je tvoja vec! 5On odhodil strieborné peniaze do chrámu a vzdialil sa. Potom odišiel a obesil sa.“ (Mat 27,3–5) Judášovi bolo určite ľúto, čo Ježišovi urobil (veď preto spáchal samovraždu). Prečo nie je jeho čin pokladaný za skutočné pokánie?`

`Ako by nás mala realita ľudskej hriešnosti, dokonca aj našej vlastnej hriešnosti, udržiavať pokorných pred inými (tak, aby sme ich neodsudzovali) a tiež pokornými pred Bohom? V čom nám môže skutočnosť, že na našu záchranu bol potrebný kríž a smrť Božieho Syna, ukázať skutočnú závažnosť hriechu?`

Západ slnka: 15.53