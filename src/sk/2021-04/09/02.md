---
title:  Kiežby mali vždy také srdce...
date:  21/11/2021
---

> <p></p>
> <sup>26</sup>Počul azda niekto hlas živého Boha hovoriaceho zo stredu ohňa, ako ho počujeme my, a ostal nažive? <sup>27</sup>Priblíž sa k nemu ty a vypočuj všetko, čo bude hovoriť Hospodin, náš Boh. Ty nám potom vyrozprávaš všetko, čo ti povie Hospodin, náš Boh, a to si vypočujeme a splníme.‘ <sup>28</sup>Hospodin vypočul hlas vašich slov, keď ste sa zhovárali so mnou. Hospodin mi povedal: ‚Počul som slová tohto ľudu, keď sa s tebou zhovárali. Povedali to správne. <sup>29</sup>Kto im to vnukol? Kiežby mali vždy také srdce, aby sa ma báli a zachovávali všetky moje príkazy po všetky dni, aby sa navždy dobre vodilo im a ich deťom!‘  

**Osobné štúdium**

Biblická hebrejčina, podobne ako mnoho iných jazykov, je popretkávaná jazykovými zvratmi a frázami, v ktorých isté slová majú rozdielny význam než v bežnom kontexte. Jedna takáto fráza, ktoré sa nachádza v Starej zmluve, je „mi-jiten“. „Mi“ je opytovacie zámeno „kto“ a „jiten“ znamená „dá“. A tak doslovný preklad spojenia „mi-jiten“ je „Kto dá?“

V Starej zmluve však táto fráza vyjadruje myšlienku chcenia, želania, obrovskej túžby, ktorú prekladatelia vyjadrujú napríklad slovom „kiež“ alebo „kiežby“.

Po svojej záchrane z Egypta deti Izraela, ktoré čelili problémom na púšti, vyjadrili túžbu: „Radšej sme mohli pomrieť Hospodinovou rukou v Egypte.“ (2Moj 16,3) Slovo „radšej“ znie v hebrejčine „mi-jiten“.

V Žalme 14,7 Dávid hovorí: „Kiežby zo Siona prišla spása Izraela!“ V hebrejčine je na tomto mieste použité práve spojenie „mi-jiten“.

Rovnaké slovo sa nachádza v origináli aj v Jóbovej prosbe: „Kiežby sa uskutočnila moja žiadosť a Boh splnil moju nádej.“ (Jób 6,8)

`Uvažuj o texte 5Moj 5,22–29 a zameraj sa najmä na verš 29. Ako v tomto kontexte rozumieš vyjadreniu túžobného priania „kiežby“?`

Boh Stvoriteľ, ten, ktorý utvoril vesmír, čas a hmotu, ten, ktorý slovom utvoril svet, ten, ktorý vdýchol Adamovi dych života – vyslovuje slová, ktoré sa zvyčajne spájajú so slabosťou a s obmedzeniami ľudstva. Je to nádherný obraz existencie slobodnej vôle! Vidíme, že existujú obmedzenia v tom, čo Boh môže urobiť aj uprostred veľkého sporu. Použitie slova „mi-jiten“ odhaľuje, že dokonca ani Boh nemôže poprieť našu slobodnú vôľu. Keby tak urobil, už by to nebola slobodná vôľa.

Ako ľudia sa môžeme slobodne rozhodnúť pre zotrvávanie v hriechu, alebo si môžeme zvoliť Boha, môžeme sa ním nechať viesť, môžeme si vybrať, že budeme pozitívne reagovať na jeho Ducha, vyznávať svoje hriechy a nasledovať ho. Konečná voľba je v našich rukách, nikto ju nemôže urobiť za nás. Je to voľba, ktorú musíme robiť každý deň.

**Aplikácia**

`Aké rozhodnutia sú pred tebou v nasledujúcich hodinách či dňoch? Ako sa môžeš naučiť podriadiť sa Božej vôli a jeho moci? Ako sa môžeš rozhodnúť robiť správne voľby?`