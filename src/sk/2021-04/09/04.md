---
title:  Návrat k Bohu
date:  23/11/2021
---

> <p></p>
> <sup>6</sup>Hospodin, tvoj Boh, obreže tvoje srdce i srdce tvojho potomstva, aby si miloval Hospodina, svojho Boha, celým srdcom, celou dušou a tak žil. <sup>7</sup>Hospodin, tvoj Boh, dopustí všetky tieto kliatby na tvojich nepriateľov a protivníkov, ktorí ťa budú prenasledovať. <sup>8</sup>Ty sa vrátiš a budeš poslúchať Hospodina, svojho Boha, a zachovávať všetky jeho príkazy, ktoré ti dnes dávam. <sup>9</sup>Hospodin, tvoj Boh, hojne požehná každé dielo tvojich rúk, plod tvojho života, plod tvojho dobytka a plodiny tvojej pôdy pre tvoje blaho. Hospodin sa bude z teba znova radovať, ako sa radoval z tvojich otcov, <sup>10</sup>keď budeš poslúchať Hospodina, svojho Boha, zachovávať jeho príkazy a ustanovenia napísané v knihe tohto zákona, keď sa vrátiš k Hospodinovi, svojmu Bohu, celým srdcom a celou dušou.  

**Osobné štúdium**

V celom Deuteronómiu sa objavuje kľúčová téma: poslúchaj Boha a budeš požehnaný, neposlúchni ho a budeš trpieť následky svojich rozhodnutí. Ani v Novej zmluve to nie je iné. „Nemýľte sa! Boh sa nedá vysmievať, lebo čo človek rozsieva, bude aj žať. Pretože kto rozsieva pre svoje telo, z tela bude žať porušenie. Ale kto rozsieva pre Ducha, z Ducha bude žať večný život.“ (Gal 6,7.8)

Nanešťastie, po páde je pre ľudí hriech takmer taký ľahký a prirodzený ako dýchanie. Napriek všetkým varovaniam a zasľúbeniam („Tento príkaz, ktorý ti dnes dávam, nie je pre teba nepochopiteľný ani veľmi vzdialený.“ 5Moj 30,11), mnohí ľudia urobili presne to – upadli do hriechu, pred ktorým ich Boh varoval.

Dokonca aj vtedy ich Boh bol ochotný prijať späť, ak sa rozhodli na základe svojej slobodnej vôle, ak urobili slobodné rozhodnutie a oľutovali svoje hriechy a navrátili sa k nemu.

`Prečítaj si znovu 5Moj 30,1–10. Čo Boh sľubuje, že vykoná pre svoj ľud aj napriek všetkému zlému, čoho sa dopustili? Z akej podmienky vychádzajú tieto nádherné zasľúbenia?`

Myšlienka je jednoduchá a jasná: ak urobíš nesprávne rozhodnutie, ty aj tvoja rodina budete čeliť hrozným následkom vašich rozhodnutí. Takto pôsobí hriech. Aj potom však môžeš vyznať svoje hriechy a Pán ťa prijme späť a požehná.

V týchto veršoch sa mnohokrát vyskytuje koreň hebrejského slova „tešuvah“. V Deuteronómiu opakovane nachádzame tento výraz v podobnom kontexte: „Ak sa obrátiš k Hospodinovi, svojmu Bohu“ (5Moj 30,2); „Ty sa vrátiš a budeš poslúchať Hospodina, svojho Boha“ (5Moj 30,8) a napokon „Keď sa vrátiš k Hospodinovi, svojmu Bohu, celým srdcom a celou dušou.“ (30,10) V prekladoch sa často používajú slovesá „obrátiť sa“ a „vrátiť sa“ ako synonymá.

Napriek všetkému, čo sa stalo, napriek nesmiernemu násiliu Izraelitov a porušeniu zmluvy Hospodin so svojím ľudom neskončil, nezanevrel na neho. Ak ani oni nechceli, aby ich zanechal, mohli svoju túžbu vyjadriť tým, že činili pokánie.

**Aplikácia**

`Hoci sa tieto texty zameriavajú na Izraelitov a boli napísané v inom historickom kontexte, aj nám, ktorí sme sa rozhodli Boha nasledovať, pomáhajú pochopiť dôležitosť úprimného pokánia. V čom sú tieto myšlienky aktuálne pre teba práve dnes?`