---
title:  Zmeň ich srdcia
date:  20/11/2021
---

### Texty na tento týždeň
5Moj 5,26–29; 5Moj 4,29–31; 5Moj 30,3–10; Mar 1,14.15

> <p>Základný text</p>
> Z toho miesta budeš hľadať Hospodina, svojho Boha, a ak ho budeš vyhľadávať celým srdcom a celou dušou, nájdeš ho.  (5Moj 4,29)

Pre všetkých platí jednoduchá životná pravda: sme hriešni. Z času na čas sa nájde nejaký „expert“, ktorý odmieta myšlienku ľudskej hriešnosti. Stačí sa však pozrieť na správy alebo si spomenúť na dejiny ľudstva a pravdivosť tohto kresťanského učenia je očividná.

Nemusíme ísť ani tak ďaleko, stačí sa pozrieť do zrkadla. Každý, kto má odvahu pozrieť sa do hĺbok svojho srdca (na to desivé miesto), pochopí pravdivosť veršov z Rim 3,9–23, ktoré sa končia slovami „lebo všetci zhrešili a nemajú Božiu slávu“.

Samozrejme, už ďalší verš nám prináša dobrú správu o tom, že „ospravedlňovaní sú zadarmo, jeho milosťou, vykúpením v Ježišovi Kristovi“ (Rim 3,24). Dôležité pre túto dobrú správu je pokánie, vyznanie našich hriechov, pocit ľútosti, prosba Boha za odpustenie a napokon, odvrátenie sa od svojich hriechov. Pretože sme hriešni, pokánie by malo byť neoddeliteľnou súčasťou nášho života. Tento týždeň sa pozrieme na koncept pokánia z pohľadu Deuteronómia.

**Osnova lekcie**

Ďalšou významnou témou knihy Deuteronómium je pokánie hriešnikov, teda ich zastavenie sa na ceste hriechu a zásadná zmena životného nasmerovania. V tejto lekcii sa zameriame na milujúceho Boha, ktorý pozýva hriešnikov kajať sa, pretože ich chce zachrániť.

`5Moj 5,26–29: Božia túžba – premenené ľudské srdce (nedeľa)`

`5Moj 4,29–31: Božia láska – pozná našu slabosť (pondelok)`

`5Moj 30,6–10: Bože zasľúbenie – odpustenie pre tých, ktorí sa vracajú (utorok)`

`5Moj 30,3–6: Boží dar – zmenené srdce, ktoré vie milovať (streda)`

`Mar 1,14.15: Božie pozvanie – „Čiňte pokánie!“ (štvrtok)`