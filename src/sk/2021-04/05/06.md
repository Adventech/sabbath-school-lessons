---
title:  Čistá a nepoškvrnená zbožnosť
date:  28/10/2021
---

> <p></p>
> <sup>10</sup>Keď svojmu blížnemu niečo požičiaš, nechoď do jeho domu vymáhať záloh. <sup>11</sup>Zostaň vonku a muž, ktorému si niečo požičal, ti vynesie záloh von. <sup>12</sup>Ak je ten muž chudobný, nenecháš si cez noc jeho záloh. <sup>13</sup>Pri západe slnka mu jeho záloh vráť, aby si mohol ľahnúť vo svojom plášti a dobrorečil ti. To bude tvoja spravodlivosť pred Hospodinom, tvojím Bohom. <sup>14</sup>Neutláčaj chudobného a núdzneho, nádenníka, či je to brat alebo cudzinec, ktorý býva v tvojej krajine a podlieha súdu v tvojich bránach. <sup>15</sup>Mzdu mu vyplať ešte v ten deň pred západom slnka, lebo je núdzny a jeho život závisí od nej, aby nevolal proti tebe k Hospodinovi a tak neostal na tebe hriech.  

> <p></p>
> Čistá a nepoškvrnená zbožnosť pred Bohom a Otcom je: navštevovať siroty a vdovy v ich súžení a chrániť sa pred poškvrnou sveta.  

**Osobné štúdium**

`Ktoré dôležité princípy sú vyjadrené v texte 5Moj 24,10–15 v súvislosti s naším konaním voči tým, ktorí sú vo vzťahu k nám v nevýhodnom postavení?`

Aj v týchto veršoch vidíme, ako Bohu záleží na ľudskej dôstojnosti. Áno, možno nám niečo patrí, niečo sme požičali a teraz je čas vrátiť to – ale aj v takom prípade by sme sa mali správať s úctou a dôstojne. Ani vtedy, keď sme v práve, by sme sa nemali znížiť k ponižovaniu, urážkam a útokom. Namiesto toho by sme mali pokojne počkať. Zdá sa, že 5Moj 24,12.13 ukazuje, ako sa správať k niekomu, kto nám dal svoj jediný majetok – plášť chrániaci pred chladom púšte – ako zálohu. Mali by sme mu umožniť, aby sa mohol aspoň vyspať v teple. Ostatné verše sa venujú tomu, ako by sme mali pristupovať k chudobným, ktorí pre nás pracujú a ktorých je často jednoduché utláčať alebo vykorisťovať. K takémuto správaniu by sme sa nikdy nemali uchýliť, pretože v Hospodinových očiach ide o veľmi vážny, poľutovaniahodný hriech. Ak mal byť Izrael svätým národom kráčajúcim v pravde uprostred sveta naplneného zlom, modlárstvom a hriechom a ak mal byť svedkom o milosrdnom Hospodinovi, potom sa celkom určite musel vyznačovať láskavosťou k slabým a ľuďom na okraji spoločnosti. V opačnom prípade by ich svedectvo nestálo za nič.

`Uvažuj o texte Jakub 1,27–2,11. Ako tieto verše odzrkadľujú slová, ktoré Hospodin hovoril Izraelitom v Deuteronómiu? Apoštol v týchto veršoch spája zlé zaobchádzanie s chudobnými s Desatorom. Ako tomu rozumieš?`

Hoci Desatoro sa nikde priamo, výslovne nevenuje vzťahu bohatých k chudobným, platí, že prísne dodržiavanie litery zákona a súčasné týranie či zanedbávanie chudobných alebo núdznych zosmiešňuje vieru človeka. Ak má niekto vlažný alebo nepriateľský vzťah k slabým či núdznym, nemôže o sebe tvrdiť, že žije podľa Desatora. Milovať blížneho ako seba samého je najlepším, najvznesenejším vyjadrením Božieho zákona. Táto skutočnosť je prítomnou pravdou dnes, rovnako ako ňou bola v čase apoštola Jakuba alebo v čase, keď sa Mojžiš prihováral Izraelitom na hraniciach Zasľúbenej krajiny.

**Aplikácia**

`Ako adventisti siedmeho dňa berieme prikázania veľmi vážne. Prečo je dôležité brať vážne aj pokyny zaznamenané v Deuteronómiu a u Jakuba? V súvislosti s textami u Jakuba uvažuj, prečo by naše presvedčenie o dôležitosti zachovávania zákona malo posilniť aj naše predsavzatie pomáhať chudobných a núdznym medzi nami.`