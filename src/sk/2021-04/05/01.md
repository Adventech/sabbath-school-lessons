---
title:  Cudzinec v tvojich bránach
date:  23/10/2021
---

### Texty na tento týždeň
5Moj 10,1–19; 1,16.17; 24,10–15

> <p>Základný text</p>
> Preto milujte aj cudzinca, lebo aj vy ste boli cudzincami v Egypte. (5Moj 10,19)

Minulý týždeň sme okrem iného čítali aj otázku zákonníka: „Ktoré prikázanie je zo všetkých najdôležitejšie?“ (Mar 12,28). Ježiš v odpovedi potvrdil, že najdôležitejším prikázaním je viera v jedného Boha. „Milovať budeš Pána, svojho Boha, celým svojím srdcom, celou dušou, celou mysľou a celou silou.“ (Mar 12,30)

Ježiš však pokračoval a začal hovoriť o „druhom“ prikázaní, na ktoré sa zákonník nepýtal. Poznal totiž jeho dôležitosť, a preto povedal: „Druhé je toto: Milovať budeš svojho blížneho ako seba samého. Iného väčšieho prikázania ako sú tieto, niet.“ (Mar 12,31)

Žiadne prikázanie nie je väčšie než tieto dve? Ježiš spojil lásku k Bohu s láskou k blížnemu ako dve najdôležitejšie prikázania, ktoré presahujú všetky ostatné.

Ježiš týmito slovami nepovedal nič nové, čo by Židia predtým nevedeli alebo nepoznali. Výzva milovať Boha a myšlienka, že prejavom tejto lásky je aj láska k blížnemu (teda k ostatným ľuďom), pochádza zo Starej zmluvy – a okrem iného aj z knihy Deuteronómium.

**Osnova lekcie**

V tejto lekcii budeme sledovať, čo môžeme z knihy Deuteronómium pochopiť o Božej túžbe, aby sa jeho láska k nám odzrkadľovala aj v našich láskyplných vzťahoch k druhým ľuďom.

`5Moj 10,14–16: Božia túžba – premenené ľudské srdce (nedeľa)`

`5Moj 10,17–19: Božia nariadenie – milovať „cudzincov“ a núdznych (pondelok)`

`5Moj 10,19: 1. dôvod – „Aj vy ste boli v ich situácii.“ (utorok)`

`5Moj 1,16.17: 2. dôvod – „Veď Boh sám ich miluje.“ (streda)`

`5Moj 24,10–15: Praktická podoba lásky k blížnym (štvrtok)`