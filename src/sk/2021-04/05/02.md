---
title:  Obrežte si svoje srdcia
date:  24/10/2021
---

> <p></p>
> <sup>14</sup>Hospodinovi, tvojmu Bohu, patria nebesia i nebesia nebies, zem a všetko, čo je na nej. <sup>15</sup>No len k tvojim otcom sa Hospodin vinul s láskou, zamiloval si ich a vyvolil si ich potomstvo, totiž vás, spomedzi všetkých národov, ako je to dodnes. <sup>16</sup>Preto si obrežte svoje neobrezané srdce a nebuďte už takí zatvrdnutí.  

**Osobné štúdium**

Desiata kapitola Deuteronómia je pokračovaním predchádzajúcej kapitoly a ide v nej o Božie potvrdenie zmluvy, ktorú uzavrel s Izraelom. Väčšina tejto knihy je akousi obnovou zmluvy. Ani vtedy, keď si počas Mojžišovej neprítomnosti Izraeliti urobili pod horou Sinaj zlaté teľa a uchýlili sa k modloslužbe, Hospodin to s nimi nevzdal.

`Uvažuj o veršoch 5Moj 10,1–11. Ako nám tieto verše pomáhajú pochopiť odpúšťajúci postoj Hospodina k Izraelitom? Ako tieto udalosti potvrdzujú zmluvné zasľúbenia dané ich predkom?`

Mojžiš v hneve hodil tabule Desatora na zem a rozbil ich (5Moj 9,17). Dal tým najavo ničotu a prázdnotu sľubov, ktoré Izraeliti dovtedy sľubovali (5Moj 32,19). „Vo svojom roztrpčení nad počínaním zástupu pred všetkými hodil na zem kamenné dosky a rozbil ich na znamenie, že ako oni zrušili zmluvu s Bohom, tak Boh ruší svoju zmluvu s nimi.“ (PP 320; PP /sk/ 235)

Skutočnosť, že Hospodin prikázal Mojžišovi vytesať nové tabule „ako boli prvé“, aby na ne mohol napísať slová, ktoré boli na prvých tabuliach, ukazuje, že Boh svojmu ľudu odpustil a nevzdal sa ho.

`Uvažuj o texte z úvodu (5Moj 10,14–16). Aká je hlavná myšlienka obsiahnutá v týchto veršoch?`

V uvedenom texte sú použité viaceré obrazy: obriezka, srdce, šija („nezatvrdzujte viacej svojej šije“ v. 16; Roh). O čo v texte ide? Obriezka bola znamením zmluvy, ale išlo len o vonkajšie znamenie. Bohu však išlo o ich srdcia – teda o ich uvažovanie, náklonnosť a ich lásku. Obraz tvrdej šije ukazuje na tvrdohlavosť Izraelitov, ktorí neboli ochotní poslúchať Hospodina. Boh v podstate hovorí Izraelitom, aby sa mu úplne odovzdali.

**Aplikácia**

`Uvažuj o situáciách, keď si naplno prežíval istotu, že ti Boh odpustil tvoje hriechy. Čo tvoja skúsenosť vypovedá o Božej milosti?`