---
title:  Súdiť spravodlivo
date:  27/10/2021
---

> <p></p>
> <sup>16</sup>Vtedy som prikázal vašim sudcom: Vypočujte svojich bratov a súďte spravodlivo, či má niekto spor so svojím bratom alebo s cudzincom. <sup>17</sup>Pri súde neberte ohľad na osobu, vypočujte rovnako malého i veľkého, nikoho sa nebojte, lebo súd patrí Bohu! Zložitý prípad zverte mne a ja o ňom rozhodnem.  

> <p></p>
> ‚Prekliaty, kto prekrúti právo cudzinca, siroty a vdovy!‘ Všetok ľud nech povie: ‚Amen!‘  

**Osobné štúdium**

Ako veriaci sme povolaní odzrkadľovať Boží charakter. Apoštol Pavol napísal: „Deti moje, znova pre vás trpím pôrodné bolesti, kým vo vás nebude stvárnený Kristus.“ (Gal 4,19) Veď pôvodne sme aj boli stvorení „na Boží obraz“ (1Moj 1,27). Tento obraz bol však neskôr poškodený hriechom. Ako sme videli, keď Mojžiš hovoril o moci a majestáte Boha, povedal zároveň, že Hospodin neprijíma úplatky a že „neberie ohľad na osobu“ (5Moj 10,17), inými slovami, že sa zaujíma o slabých a o ľudí na okraji. Robí to Boh – a my by sme ho mali nasledovať.

**Uvažuj nad uvedenými textami. Čo majú spoločné? Ako by si zhrnul ich hlavnú myšlienku?**

`5Moj 1,16.17`

`5Moj 16,19`

`5Moj 24,17`

`5Moj 27,19`

Je takmer príslovečné, že slabým, chudobným a utláčaným sa na svetských súdoch nedostáva rovnaká spravodlivosť ako tým, čo sú bohatí, mocní a vplyvní. Bez ohľadu na krajinu, historické obdobie, kultúru, či dokonca ušľachtilé myšlienky obsiahnuté v ústave či iných zákonoch, realita zostáva rovnaká: chudobní, slabí a utláčaní takmer nikdy na spravodlivosť nedočiahnu.

Práve preto je také pozoruhodné, čo Hospodin hovorí v uvedených veršoch. Nespravodlivosť, ktorá je všade naokolo taká bežná, nemá mať svoje miesto v Izraeli, uprostred Božieho ľudu, ktorý má predstavovať Hospodina okolitému svetu. Ak by sme použili súčasný jazyk, Hospodin chcel, aby si v starovekom Izraeli boli „pred zákonom všetci rovní“.

Tento koncept však presahuje otázku zákonov. „Buďte svätí, lebo ja, Hospodin, váš Boh, som svätý.“ (3Moj 19,2) Áno, vedeli, kto je pravým Bohom, mali aj správny spôsob bohoslužby, a dokonca prinášali aj správne obete. Načo to však napokon bolo dobré, keď zle zaobchádzali so slabými a s chudobnými, ktorí žili medzi nimi? U prorokov často a opakovane Hospodin ostro kritizuje tých, čo v Izraeli utláčali chudobných a núdznych. Ako môže byť niekto „svätý“ a zároveň zle zaobchádzať s inými? Jednoducho je to neprijateľné, nech už sa akokoľvek striktne snažíte zachovávať náboženské obrady.

**Aplikácia**

`Uvažuj o textoch Amos 2,6; 4,1 a 5,11; Iz 3,14.15; 10,1.2 a Jer 2,34. Ako tieto slová prorokov odzrkadľujú Hospodinovo varovanie adresované starovekému Izraelu? Čím sú tieto slová aktuálne aj pre nás dnes?`