---
title:  Milovať cudzinca
date:  25/10/2021
---

> <p></p>
> <sup>17</sup>Veď Hospodin, váš Boh, je Boh bohov a Pán pánov, Boh veľký, mocný a hrozný, ktorý neberie ohľad na osobu a neprijíma úplatok, <sup>18</sup>ale zastáva sirotu i vdovu, miluje cudzinca a dáva mu chlieb a odev. <sup>19</sup>Preto milujte aj cudzinca, lebo aj vy ste boli cudzincami v Egypte.  

**Osobné štúdium**

Uprostred napomenutí Mojžiš vyhlásil: „Hospodinovi, tvojmu Bohu, patria nebesia i nebesia nebies, zem a všetko, čo je na nej.“ (5Moj 10,14) Ide o mocné vyjadrenie Božej zvrchovanosti. Túto myšlienku nachádzame na rôznych miestach Písma: „Hospodinovi patrí zem i to, čo ju napĺňa, svet i tí, čo ho obývajú.“ (Ž 24,1)

`Uvažuj o úvodnom texte (5Moj 10,17–19). Čo hovorí Mojžiš o Bohu v týchto veršoch? Ako sa tieto vyhlásenia premietajú do príkazov, ktoré dal Hospodin Izraelitom?`

Hospodin nie je len zvrchovaným vládcom nebies a zeme, je aj „Boh bohov a Pán pánov“ (5Moj 10,17). To samozrejme neznamená, že by existovali nejakí iní, nižší bohovia, ako napríklad domnelí bohovia, ktorých uctievali pohania. Je to viac než len vyhlásenie, že Hospodin je jediný Boh. („Pozrite teraz, že ja, len ja som a okrem mňa iného Boha niet.“ [5Moj 32,39]) Ide o potvrdenie jeho úplnej zvrchovanosti nad všetkými ostatnými mocami, skutočnými aj vymyslenými, na zemi aj na nebesiach.

Text ďalej hovorí, že Boh je „Boh veľký, mocný a hrozný, ktorý neberie ohľad na osobu a neprijíma úplatok“. To všetko je súčasťou väčšieho posolstva: Hospodin je tvoj Boh a ty, Jeho ľud, ho musíš poslúchať.

V týchto veršoch je predstavený veľký kontrast. Áno, Hospodin je Boh bohov a Pán pánov, zvrchovaný vládca a udržiavateľ stvorenstva (Kol 1,16.17). Zaujíma sa však aj o siroty, vdovy a cudzincov a túto starostlivosť vyjadruje napĺňaním ich bezprostredných potrieb. Boh, ktorý zaznamená aj pád vrabca na zem (Mat 10,29), vie o všetkých trápeniach ľudí na okraji spoločnosti. Hospodin hovorí ľuďom, že hoci sú súčasťou vyvoleného, zvláštneho a milovaného ľudu, on ako Stvoriteľ miluje aj iných, vrátane tých, čo sú núdzni a bezbranní. A tak, ako ich miluje On, majú ich milovať aj oni. Je to neoddeliteľná súčasť ich zmluvných povinností.

**Aplikácia**

`Uvažuj o texte Žalmu 146,5–10, ktorý sa týka práve nášho vzťahu k druhým. Aké je posolstvo týchto veršov? Čo by mali znamenať pre nás dnes, v prostredí, kde každý z nás žije?`