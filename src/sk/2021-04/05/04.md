---
title:  Aj vy ste boli cudzincami v Egypte
date:  26/10/2021
---

> <p></p>
> Preto milujte aj cudzinca, lebo aj vy ste boli cudzincami v Egypte. 

> <p></p>
> Všetko, čo chcete, aby ľudia robili vám, robte aj vy im. V tom je celý Zákon i Proroci.  

**Osobné štúdium**

`Aké posolstvo Izraelitom zaznieva vo verši 5Moj 10,19? Ako by si ho vedel aplikovať do svojho života a do života cirkvi?`

Niekoľko storočí predtým povedal Hospodin Abramovi: „Dobre si uvedom, že tvoji potomkovia budú prišelcami v cudzej krajine, zotročia ich a štyristo rokov budú s nimi zle zaobchádzať.“ (1Moj 15,13; pozri aj 1Moj 17,8 a Sk 13,17). Toto proroctvo sa naplnilo a pre nasledujúce generácie boli zaznamenané v prvých kapitolách knihy Exodus dramatické príbehy vykúpenia (2Moj 15,13) a záchrany (2Moj 14,13) Izraelitov z Egypta. Tieto udalosti slúžia zároveň ako predobraz, symbol vykúpenia a spasenia, ktoré sme dostali v Ježišovi Kristovi. V tomto verši Hospodin chce, aby si Izraeliti vždy dobre pamätali, kde boli a kým tam boli – cudzincami v cudzej krajine.

Inými slovami, mali pamätať na to, ako boli na okraji spoločnosti, vydedencami, dokonca otrokmi vydanými na milosť a nemilosť tých, ktorí boli silnejší a mali moc zneužívať, týrať a ponižovať. A hoci Izrael bol vyvoleným národom povolaným Bohom, „kráľovstvom kňazov“ (2Moj 19,6) aj medzi Izraelitmi a cudzincami v ich strede existovali určité rozdiely – najmä v súvislosti s náboženskými obradmi – pokiaľ išlo o „ľudské práva“–, s cudzincami, vdovami a so sirotami sa malo zaobchádzať rovnako férovo a spravodlivo, ako to Izraeliti očakávali sami pre seba.

`Uvažuj o texte Mat 7,12. Ako tento verš zhŕňa, čo Hospodin povedal starovekému Izraelu o ich správaní k slabým medzi nimi?`

Napomenutie, ktoré dal Hospodin Izraelitom o tom, ako majú zaobchádzať s tými, čo sú na okraji spoločnosti, nebolo v starovekom svete vôbec bežné. V mnohých prípadoch mali postavenie takmer až zvierat.

Naproti tomu mali byť Izraeliti iní, mali byť svetlom ostatným národom. Áno, táto odlišnosť mala svoj pôvod v Bohu, ktorého uctievali a v spôsobe, akým ho uctievali. Iný bol celý náboženský systém pravdy, ktorý dostali od Hospodina. Ale práve láskavý prístup k ľuďom na okraji spoločnosti mal byť svedectvom svetu o výnimočnosti ich Boha a viery. Jedným zo zmyslov existencie vyvoleného národa bolo vydávanie svedectva svetu o ich Bohu.

**Aplikácia**

`Kto môže byť pre teba oným „cudzincom“, ktorému by si mal prejavovať lásku a milosrdenstvo?`