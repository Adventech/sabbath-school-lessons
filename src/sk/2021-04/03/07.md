---
title:  Podnety na zamyslenie
date:  15/10/2021
---

„Duch otroctva vzniká snahou žiť v súlade s požiadavkami náboženstva tým, že sa budeme usilovať napĺňať zákon vo vlastnej sile. Nádej však máme len vtedy, keď sa staneme súčasťou abrahámovskej zmluvy, ktorá je vlastne zmluvou milosti z viery v Ježiša Krista. Evanjelium, ktoré zaznelo Abrahámovi a prostredníctvom ktorého mal nádej, bolo tým istým evanjeliom, ktoré zaznieva aj nám dnes. Práve vďaka tomu môžeme žiť nádejou. Abrahám vzhliadal k Ježišovi, ktorý je pôvodcom aj dokonávateľom našej viery.“ (6BC 1077)

„Prv ako boli položené základy zeme, Otec so Synom urobili zmluvu o vykúpení človeka v prípade, že by ho satan premohol. Slávnostne si sľúbili, že Kristus sa stane zárukou ľudského pokolenia. Kristus tento sľub splnil. Keď na kríži zvolal Dokonané je!, povedal to svojmu Otcovi. Zmluva bola náležite splnená. Teraz hovorí: Otče, dokonané je. Môj Bože, splnil som tvoju vôľu. Dielo vykúpenia som dokončil. Ak je tvojej spravodlivosti urobené zadosť, chcem, aby aj tí, ktorých si mi dal, boli so mnou tam, kde som ja (Ján 19,30; 17,24).“ (DA 834; TV 583.584)

**Námety na spoločné uvažovanie**

`Uvažujte nad tým, že ešte pred stvorením sveta boli Otec a Syn zjednotení v tom, že ľudstvo v prípade pádu zachránia. Čím môže byť táto skutočnosť pre nás povzbudením? Čo nás to učí o Božej túžbe zachrániť nás pre svoje kráľovstvo?`

`Ako sa môžeme ako cirkevné spoločenstvo vyhnúť chybám, ktorých sa dopustil staroveký Izrael? V čom sa naša úloha (ako cirkvi a ako kresťanov) podobá poslaniu Izraelitov?`

`Prečo je pre „novú zmluvu“ také dôležité evanjelium a jeho zasľúbenia? Ktoré novozmluvné texty poukazujú na to, že zákon a poslušnosť zákonu neboli „novou zmluvou“ odstránené, ako si to mnohí kresťania myslia? Prečo je podľa vás tak veľa kresťanov presvedčených, že evanjelium zrušilo povinnosť zachovávať Desatoro?`

Západ slnka: 17.57