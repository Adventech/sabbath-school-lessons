---
title:  Jeho vyvolený ľud
date:  13/10/2021
---

> <p></p>
> <sup>16</sup>Dnes ti prikazuje Hospodin, tvoj Boh, aby si plnil tieto ustanovenia a právne predpisy. Zachovávaj ich a uskutočňuj celým srdcom a celou dušou. <sup>17</sup>Dnes si o Hospodinovi vyhlásil, že ti bude Bohom, že budeš chodiť po jeho cestách a zachovávať jeho ustanovenia, príkazy a právne predpisy, a že ho budeš poslúchať. <sup>18</sup>Aj Hospodin dnes vyhlásil, že budeš jeho ľudom, zvláštnym vlastníctvom, ako ti sľúbil, no musíš zachovávať všetky jeho prikázania. <sup>19</sup>On ťa vyvýši nad všetky národy, ktoré utvoril, aby si mu bol chválou, cťou a ozdobou, aby si bol svätým ľudom Hospodinovi, svojmu Bohu, ako povedal.  

**Osobné štúdium**

Dnes si len veľmi ťažko dokážeme predstaviť, ako vyzeral svet v čase, keď staroveký Izrael putoval po púšti. Ak vtedy vznikali veľké ríše a (často) bez stopy mizli v zabudnutí, čo potom môžeme vedieť o malých pohanských národoch, ktoré obývali rovnaké oblasti ako Izraeliti?

Nie je toho veľa, ale jedno vieme určite: tieto spoločenstvá boli presiaknuté modlárstvom, polyteizmom a niektorými naozaj hanebnými praktikami, medzi ktoré patrilo aj obetovanie detí. Asi si ani poriadne nevieme predstaviť, ako asi vyzerala kultúra alebo jej náboženstvo, ktoré takto pristupovali k deťom v mene nejakého božstva!

Niet sa čo diviť, že v dejinách starovekého Izraela Hospodin opakovane varoval svoj ľud pred konaním okolitých národov. „Keď prídeš do krajiny, ktorú ti dáva Hospodin, tvoj Boh, nenapodobňuj ohavnosti miestnych národov.“ (5Moj 18,9)

Boh povolal Izraelitov, aby im zveril dôležitú úlohu. Svojím vstupom do zmluvného vzťahu s Hospodinom sa mali stať zvláštnym ľudom, svedkom svetu o Bohu, ktorý stvoril nebesia a zem – o jedinom Hospodinovi.

`Uvažuj o texte 5Moj 26,16–19. Ako je v týchto veršoch zhrnutý zmluvný vzťah medzi Bohom a Izraelom? Ako sa malo verné zachovávanie zmluvy prejaviť v tom, akým ľudom sa Izraeliti stanú? Ako to môžeš aplikovať do svojho života?`

Je pozoruhodné, ako Mojžiš v týchto veršoch opakovane zdôrazňuje, že Hospodin „dnes“ vyhlasuje a prikazuje ľudu konať. Text tak získava na naliehavosti, akoby Izraeliti mali konať podľa Božích prikázaní práve teraz, v tomto okamihu. Byť Božím verným, svätým a zvláštnym ľudom je dôvodom ich existencie ako národa zmluvy. Boli jediným národom, ktorý ako spoločenstvo poznal pravého Boha, pravdu o ňom a požiadavky, ktoré má na ich život. Takto nielen poznali „prítomnú pravdu“, ale boli aj jej stelesnením až do príchodu Ježiša Krista, ktorý sám je „pravda“ (Ján 14,6), čo mala prísť na svet.

**Aplikácia**

`Prečo je aj pre nás stále dôležité, aby sme sa „dnes“ odovzdali Bohu a plnili požiadavky jeho zmluvy?`