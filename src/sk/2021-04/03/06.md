---
title:  Obrazy vzťahu
date:  14/10/2021
---

> <p></p>
> Uznaj teda, že ako človek vychováva svojho syna, tak Hospodin, tvoj Boh, vychováva teba.  

> <p></p>
> Ste synovia Hospodina, svojho Boha. Pre mŕtveho si nerobte zárezy, ani sa nehoľte nad čelom.  

> <p></p>
> Takto sa odplácate Hospodinovi, ľud bláznivý a nemúdry?! Nie je ti azda Otcom? Patríš mu. On je tvoj Tvorca, on ťa udržuje.  

> <p></p>
> Vás však Hospodin vzal a vyviedol z taviacej pece, z Egypta, aby ste boli jeho dedičným ľudom, ako je to dnes.  

> <p></p>
> Podielom Hospodina je jeho ľud, Jákob je jeho najdrahším dedičstvom.  

**Osobné štúdium**

Teológovia už dávno objavili podobnosti medzi zmluvou, ktorú uzavrel Boh s Izraelitmi, a zmluvnými vzťahmi uzavretými medzi rôznymi kráľovstvami staroveku. Táto podobnosť by nás nemala prekvapovať. Hospodin pristupoval k svojmu ľudu takým spôsobom, ktorému mohli Izraeliti rozumieť.

Myšlienka zmluvy ako právne záväznej dohody medzi dvomi stranami, ktorá obsahuje pravidlá, podmienky a usmernenia, sa môže zdať pre vzťah Boha s ľuďmi príliš chladná a formálna. A hoci musí existovať aj táto stránka vzťahu (veď napokon, Boh je zákonodarca), takáto zmluva nedokáže vyjadriť celú hĺbku a šírku vzťahu, ktorý chce mať Boh so svojím ľudom. Aj preto sú v Deuteronómiu použité mnohé iné obrazy, ktoré pomáhajú vyjadriť rovnakú myšlienku zmluvy medzi Bohom a Izraelom, ale pridávajú do nej aj ďalšie rozmery.

**Uvažuj o textoch z úvodu. Aké obrazy sa nachádzajú v týchto veršoch? Čo chce podľa teba zdôrazniť použitie takýchto obrazov?**

`5Moj 8,5`

`5Moj 14,1`

`5Moj 32,6.8–12`

`5Moj 4,20`

`5Moj 32,9`

Vzťah Hospodina k jeho ľudu je veľmi často vyjadrený obrazmi rodiny. V ideálnom prípade je totiž rodina najbližším, najpevnejším a najláskavejším vzťahom. Boh chcel mať práve takýto vzťah so svojím ľudom. Dokonca aj po hanebnom odmietnutí Ježiša a jeho ukrižovaní povedal Ježiš po svojom vzkriesení dvom Máriám: „Nebojte sa! Choďte, oznámte mojim bratom, aby išli do Galiley. Tam ma uvidia!“ (Mat 28,10) Keď vzkriesený Mesiáš hovorí o učeníkoch ako o „mojich bratoch“, je to okrem iného prejav lásky a milosti, ktorá plynie zo záujmu o tých, ktorí si to ničím nezaslúžili. Práve takto môžeme charakterizovať aj vzťah Boha k ľudstvu: nezaslúžená milosť a láska.

**Aplikácia**

`Aký typ vzťahu máš s Bohom? Ako ho môžeš prehĺbiť a naučiť sa Boha milovať viac a zároveň lepšie pochopiť povinnosti, ktoré vyplývajú so zmluvného vzťahu s Bohom? Prečo si tieto dve myšlienky neodporujú, ale naopak, dopĺňajú sa?`