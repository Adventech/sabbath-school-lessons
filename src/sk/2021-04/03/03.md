---
title:  Zmluva a Izraeliti
date:  11/10/2021
---

> <p></p>
> Nie pre svoju spravodlivosť a úprimnosť srdca prichádzaš zaujať ich krajinu, ale pre bezbožnosť týchto národov ich pred tebou vyháňa Hospodin, tvoj Boh, aby splnil slovo, ktoré pod prísahou dal tvojim otcom, Abrahámovi, Izákovi a Jákobovi.  

**Osobné štúdium**

V úvodnom verši (5Moj 9,5) sa prejavuje realita zmluvných zasľúbení. Boh vo svojom milosrdenstve koná v prospech Izraelitov a to aj napriek ich neustálym chybám a zlyhaniam. (Presne takto funguje evanjelium aj dnes.) Všetko vychádzalo zo zmluvy a zasľúbenia patriarchom, že Božia milosť bude nad budúcimi generáciami.

Keď sa Mojžiš prihováral Izraelitom, ktorí dostali zmluvné zasľúbenia ako celok, často sa odvolával na zmluvné zasľúbenia dané práve patriarchom.

**Čo ti v nasledovných veršoch pomáha lepšie pochopiť, ako fungujú zmluvné zasľúbenia?**

`2Moj 2,24`

`2Moj 6,8`

`3Moj 26,42`

Aj vyjdenie Izraelitov z Egypta, ktoré je mocným symbolom Božej zachraňujúcej milosti, bolo založené na zmluve, ktorú Hospodin urobil s ich predkami. A teda už dávno pred narodením tých, ktorí sa mali stať prijímateľmi požehnaní uzavretej zmluvy, Hospodin vyslovil zasľúbenia v ich prospech. Bez akýchkoľvek vlastných zásluh boli zachránení presne podľa zasľúbenia. Túto záchranu im Boh priniesol prostredníctvom zázrakov a udalostí v Egypte.

Tým sa to však neskončilo. Kam vlastne Hebreji vyšli z Egypta? Áno, na Sinaj, kde s nimi Boh „oficiálne“ uzavrel zmluvu (pozri 2. Mojžišova 20). Hlavnou súčasťou zmluvy boli evanjelium a zákon (Desatoro), ktoré boli vyzvaní zachovávať. Poslušnosť mala byť vyjadrením ich spásonosného vzťahu s Hospodinom, ktorý ich už predtým zachránil (evanjelium). V Deuteronómiu tak opakovane zaznieva výzva, aby žili podľa zákona, čo bol ich podiel na zmluve, ktorú potvrdili na Sinaji.

**Aplikácia**

`Vyznávame, že sme spasení milosťou. Akú úlohu zohráva v tvojom živote zákon? Akú dôležitosť zohráva zákon v tvojej skúsenosti s Bohom?`