---
title:  Zmluva a evanjelium
date:  10/10/2021
---

> <p></p>
> <sup>1</sup>Hospodin povedal Abramovi: „Odíď zo svojej krajiny, od svojho príbuzenstva a z domu svojho otca do krajiny, ktorú ti ukážem! <sup>2</sup>Urobím z teba veľký národ, požehnám ťa, zvelebím tvoje meno. Buď požehnaním! <sup>3</sup>Požehnám tých, čo teba žehnajú a tých, čo tebe zlorečia, prekľajem. V tebe budú požehnané všetky pokolenia zeme.“  

**Osobné štúdium**

V celom Písme môžeme pozorovať veľmi úzke prepojenie medzi zmluvou a evanjeliom. Už pred vznikom izraelského národa existovala myšlienka zmluvy (napríklad zmluva s Noachom) a tiež existovali zasľúbenia zmluvy. Boh však vyjadroval koncept zmluvy výhradne v interakcii so svojím ľudom. Začiatok takéhoto zmluvného vzťahu vidíme v komunikácii Hospodina s patriarchami. A už od začiatku bolo základným konceptom zmluvy evanjelium: záchrana jedine prostredníctvom viery. To platilo o zmluve s Abrahámom, ktorá bola neskôr na Sinaji aktualizovaná pre ďalšie generácie jeho potomkov a ovplyvňovala životy tých, ktorí s Mojžišom putovali do zasľúbenej krajiny.

`Uvažuj nad textami 1Moj 12,1–3; 1Moj 15,5–18 a Rim 4,1–5. Aké zmluvné zasľúbenie dal Hospodin Abramovi (neskôr Abrahámovi)? Ako sa v tomto zmluvnom zasľúbení zjavuje evanjelium?`

Abrahám uveril Hospodinovi a zasľúbeniam, ktoré mu Boh dal, preto bol ospravedlnený pred Bohom. Takéto vyhlásenie však nebolo „lacnou“ milosťou. Abrahám sa usiloval naplniť svoj diel zmluvy poslušnosťou, ako to vidíme napríklad na vrchu Morija v 1. Mojžišovej 22. Okrem toho sa mu aj „jeho viera ráta za spravodlivosť“ (Rim 4,5). Práve preto mohol o stáročia neskôr apoštol Pavol použiť Abraháma ako príklad života vedeného zasľúbeniami, ktoré dal Boh svojmu ľudu.

Táto téma zaznieva v celom Písme. Pavol sa k nej vracia aj v Gal 3,16, kde znova cituje 1Moj 15,6. O Abrahámovi tam hovorí, že „uveril Bohu a počítalo sa mu to za spravodlivosť“. Apoštol sa tak vracia k zasľúbeniu, ktoré dostal Abram na začiatku v súvislosti s tým, že v ňom budú požehnané všetky národy (Gal 3,8.9). Zasľúbenia zmluvy sú určené všetkým, Židom aj pohanom, teda všetkým tým, „čo sú z viery“ (Gal 3,7). Tí, ktorí sú ospravedlnení vierou bez skutkov zákona, sú zmluvou zaviazaní žiť podľa Božieho zákona.

Dokonca aj keď Jeremiáš hovorí o novej zmluve, robí tak v kontexte zákona: „Toto však bude zmluva, ktorú uzavriem s domom Izraela po týchto dňoch, znie výrok Hospodina. Svoj zákon vložím do ich vnútra a vpíšem ho do ich srdca. Budem im Bohom a oni budú mojím ľudom.“ (Jer 31,33) V týchto veršoch zaznieva jazyk Tóry: „Budem chodiť medzi vami, budem vaším Bohom a vy budete mojím ľudom.“ (3Moj 26,12)

**Aplikácia**

`Uvažuj o posolstve troch anjelov zo Zjavenia 14. Ako sa v týchto veršoch spája myšlienka zmluvy, zákona a evanjelia – dobrej správy?`