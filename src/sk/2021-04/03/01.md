---
title:  Večná zmluva
date:  09/10/2021
---

### Texty na tento týždeň
1Moj 12,1–3; 5Moj 9,5; 5Moj 5,1–5; 5Moj 26,16–19; 5Moj 8,5; 14,1

> <p>Základný text</p>
> Zmluvu medzi mnou a tebou a tvojím potomstvom vo všetkých pokoleniach robím večnou zmluvou, že budem tvojím Bohom i Bohom tvojho potomstva.  (1Moj 17,7)

Ján zaznamenáva v Zjavení dôležité slová: „Potom som videl iného anjela letieť stredom neba: Mal večné evanjelium, aby ho zvestoval obyvateľom zeme, každému národu, kmeňu, jazyku a ľudu.“ (Zj 14,6) Anjel mal „večné evanjelium“. Večné, pretože tu bolo vždy. Večné, pretože nám bolo zasľúbené v Ježišovi Kristovi „pred večnými vekmi“ (Tít 1,2).

Je preto len prirodzené, že Biblia hovorí na mnohých miestach o „večnej zmluve“ (1Moj 17,7; Iz 24,5; Ezech 16,60; Heb 13,20). Základom evanjelia je predsa zmluva a podstatou zmluvy evanjelium. Boh nám vo svojej zachraňujúcej milosti a láske ponúka spasenie, ktoré si nezaslúžime a nijako si naň nemôžeme robiť nárok. My ako odpoveď na ponúkanú milosť milujeme Boha „celým svojím srdcom, celou dušou, celou mysľou a celou silou“ (Mar 12,30). Je to láska, ktorá sa prejavuje poslušnosťou jeho zákonu: „Lebo láska k Bohu je v tom, že zachovávame jeho prikázania; a jeho prikázania nie sú ťažké.“ (1Ján 5,3)

Tento týždeň sa sústredíme na tému Božej zmluvy, ako je vyjadrená v knihe Deuteronómium.

**Osnova lekcie**

V tejto lekcii sa pozrieme na to, akým spôsobom kniha Deuteronómium predstavuje Božiu zmluvu s ľuďmi – na jej pôvod, podstatu a praktické dôsledky.

`1Moj 12,1–3: Zmluva s Abrahámom ako základ zmluvy s Izraelitmi (nedeľa)`

`5Moj 9,5: Zmluva postavená na Božej milosti (pondelok)`

`5Moj 5,1–5: Zmluva ako prejav Božieho záujmu o každého (utorok)`

`5Moj 26,16–19: Zmluva a poslanie Božieho ľudu (streda)`

`5Moj 8,5; 14,1: Zmluva ako vyjadrenie láskyplného vzťahu (štvrtok)`