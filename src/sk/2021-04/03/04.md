---
title:  Kniha zmluvy
date:  12/10/2021
---

> <p></p>
> <sup>1</sup>Mojžiš zvolal všetkých Izraelitov a povedal: „Počuj, Izrael, ustanovenia a právne predpisy, ktoré vám všetkým dnes oznamujem! Naučte sa ich a starostlivo ich zachovávajte! <sup>2</sup>Hospodin, náš Boh, uzavrel s nami na Horebe zmluvu. <sup>3</sup>Túto zmluvu neuzavrel Hospodin s našimi otcami, ale so všetkými nami, ktorí tu dnes žijeme. <sup>4</sup>Z tváre do tváre sa Hospodin zhováral s vami na vrchu priamo z ohňa. <sup>5</sup>Ja som vtedy stál medzi Hospodinom a vami, aby som vám oznámil Hospodinovo slovo, lebo ste sa báli ohňa a nevystúpili ste na vrch.  

**Osobné štúdium**

Hoci koncept zmluvy (v hebrejčine berit) ako vyjadrenie Božieho vzťahu k jeho ľudu sa nachádza v celom Písme, v Deuteronómiu sa toto slovo nachádza tak často, že táto kniha sa nazýva aj „Kniha zmluvy“.

`Prečítaj si text 5Moj 5,1–21. Ako tento text poukazuje na dôležitosť myšlienky zmluvy v knihe Deuteronómium?`

Nedlho po vyslobodení Izraelitov z Egypta Boh s nimi uzavrel zmluvu na Sinaji. Bolo to tesne pred ich plánovaným vstupom do Zasľúbenej krajiny. Po štyridsaťročnej zachádzke sa opäť nachádzali pred Zasľúbenou krajinou a dúfali, že tentoraz to vyjde. Tento krok bol kľúčovou časťou zmluvného zasľúbenia (pozri 1Moj 12,7; 2Moj 12,25). Ústami Mojžiša sa Hospodin opäť prihovára ľudu a znova mu dáva Desatoro. Týmto spôsobom Hospodin ľudu pripomína, aké dôležité je, aby ľud zachovával zmluvné podmienky.

Áno, Boh bol pripravený naplniť svoje zasľúbenia vychádzajúce zo zmluvy s Izraelitmi. Teraz však mali aj oni potvrdiť svoj záväzok. Mojžiš hovorí: „Vtedy vám oznámil svoju zmluvu, ktorú vám prikázal zachovávať, desať výrokov, a napísal ich na dve kamenné tabule.“ (5Moj 4,13) Urobil to na Sinaji a teraz to zopakoval v zemi Moáb, tesne pred vstupom Izraelitov do Zasľúbenej krajiny. Išlo o naplnenie zmluvy danej ich predkom. Takto bola potvrdená „večná zmluva“, ktorá mala svoj základ už pred stvorením sveta.

„Prv ako boli položené základy zeme, Otec so Synom urobili zmluvu o vykúpení človeka v prípade, že by ho satan premohol. Slávnostne si sľúbili, že Kristus sa stane zárukou ľudského pokolenia.“ (DA 834; TV 583)

`Uvažuj o texte 5Moj 5,3. Ako tomuto veršu rozumieš? Ako mu mohli rozumieť Izraeliti pred vstupom do Zasľúbenej krajiny?`

Čo mal Mojžiš na mysli? Veľmi pravdepodobne zdôrazňoval skutočnosť, že ich predkovia už síce dávno zomreli, ale nádherné zmluvné zasľúbenia dané patriarchom Boh teraz zasľúbil im. Takýmto spôsobom sa im Mojžiš snažil zdôrazniť, aby zasľúbenie vzali vážne a nedopustili sa rovnakých chýb ako predchádzajúca generácia. Zasľúbenia (a povinnosti z nich vyplývajúce) prešli teraz na Izraelitov.

**Aplikácia**

`Pokús sa vlastnými slovami zhrnúť, o čo ide v „zmluve“, ktorá je medzi tebou a Bohom.`