---
title:  Mojžišovo podanie dejín
date:  02/10/2021
---

### Texty na tento týždeň
5. Mojžišova 1–3

> <p>Základný text</p>
> 3...všetci jedli ten istý duchovný pokrm 4a všetci pili ten istý duchovný nápoj, lebo pili z duchovnej skaly, ktorá ich sprevádzala, a tou skalou bol Kristus.  (1Kor 10,3.4)

„Toto sú slová, ktoré hovoril Mojžiš.“ (5Moj 1,1; Roh) Takto sa začína kniha Deuteronómium. A hoci Mojžiš a jeho prítomnosť dominujú celej knihe od úvodných slov až po jeho smrť v Moábsku (5Moj 34,5), Deuteronómium (rovnako ako celá Biblia) je v skutočnosti veľkým svedectvom o našom Pánovi Ježišovi. Pretože On je náš Stvoriteľ (1. Mojžišova 1–2; Ján 1,1–3), Udržiavateľ (Kol 1,15–17; Heb 1,3) a Vykupiteľ (Iz 41,14; Tít 2,14). A v širšom zmysle týchto slov, Deuteronómium zjavuje, ako Hospodin tvoril, udržiaval a vykupoval svoj ľud v onom dôležitom čase dejín spasenia.

Vo chvíli, keď Izraeliti mali konečne vstúpiť do Kanaánu, Mojžiš ich myseľ obracia do minulosti. Snaží sa im pripomenúť zásadné udalosti, ktoré ako národ s Bohom prežili. Chce, aby si uvedomili, čo všetko pre nich doteraz Hospodin urobil. Táto téma sa opakuje v celom Písme: pamätaj, čo pre teba Hospodin učinil v minulosti.

Toto upozornenie by malo byť dôležité aj pre nás. Aj my dnes totiž stojíme takmer na hraniciach zasľúbenej krajiny: „Keď som uvažovala o našej minulosti a sledovala každý krok vpred až po našu dnešnú situáciu... Keď vidím, čo Boh vykonal, som naplnená úžasom a dôverou v Krista ako nášho Vodcu. V budúcnosti sa nemusíme ničoho obávať, jedine ak by sme zabudli na cestu, po ktorej nás Pán viedol a na to, ako nás v minulosti učil.“ (LS 196)

**Osnova lekcie**

V tejto lekcii nazrieme do prvých troch kapitol knihy Deuteronómium. Na prahu „zasľúbenej krajiny“ Mojžiš obracia pozornosť svojho ľudu do minulosti. Pripomína Izraelitom niektoré udalosti, ktoré prežili za uplynulých štyridsať rokov s Bohom a z ktorých si môžu vziať dôležité poučenie aj pre svoj súčasný a budúci život.

`Úvod2Moj 32,29–32: Úvod – Mojžišov vzťah k Bohu a jeho ľudu (nedeľa)`

`Štyri pohľady do minulosti5Moj 1,1–7: Štyridsať rokov putovania púšťou (pondelok)5Moj 1,8–11: Zasľúbené požehnanie (utorok)5Moj 1,26–35: Vzbura na púšti (streda)5Moj 2,33.34: Boje proti nepriateľom (štvrtok)`