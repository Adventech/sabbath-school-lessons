---
title:  Boje proti nepriateľom
date:  07/10/2021
---

> <p></p>
> <sup>33</sup>Hospodin, náš Boh, nám ho vydal a my sme porazili jeho, jeho synov a všetok jeho ľud. <sup>34</sup>Vtedy sme dobyli všetky jeho mestá. Vykonali sme ničiacu kliatbu na každom meste, na mužoch, ženách i deťoch. Nikto nám nemohol ujsť.  

> <p></p>
> <sup>13</sup>Hospodin povedal Abramovi: „Dobre si uvedom, že tvoji potomkovia budú prišelcami v cudzej krajine, zotročia ich a štyristo rokov budú s nimi zle zaobchádzať. <sup>14</sup>No ja budem súdiť aj národ, ktorému budú otročiť. Potom vyjdú s veľkým majetkom. <sup>15</sup>Ty však odídeš v pokoji k svojim predkom a pochovajú ťa v úctyhodnej starobe. <sup>16</sup>Vo štvrtom pokolení sa sem však vrátia, lebo doteraz nie sú dovŕšené viny Amorejčanov.  

**Osobné štúdium**

V Deuteronómiu 2 a 3 pokračuje Mojžiš v rozprávaní o dejinách Izraela a o tom, ako pod Božím vedením porazili svojich nepriateľov. Keď boli verní, Boh im dával víťazstvo dokonca aj nad „obrami“ (5Moj 2,11.20; 3,13).

To nás privádza k náročnej téme zničenia nepriateľských pohanských národov, ktorej by sme sa mali aspoň krátko venovať. Áno, deti Izraela často prichádzali k národom s ponukou pokoja (5Moj 20,10.11). Keď však takúto ponuku obyvatelia Kanaánu odmietli, veľmi často sa to skončilo zničením a vyhladením všetkých mužov a nezriedka aj žien a detí.

Niektorí sa snažia tento fakt obísť jednoduchým konštatovaním, že tieto príbehy nie sú pravdivé. Ako adventisti však vnímame celé Písmo ako „Bohom vnuknuté a užitočné na učenie, karhanie, nápravu a výchovu v spravodlivosti“ (2Tim 3,16), a preto takéto tvrdenie považujeme za neschodné a s touto komplikovanou otázkou sa musíme vysporiadať.

`Uvažuj o texte 1Moj 15,1–16. Ako nám tento príbeh pomáha aspoň sčasti pochopiť Boží postoj k takej zložitej téme? Ako v tejto súvislosti rozumieš slovám Hospodina v 1Moj 15,16?`

Niet pochýb o tom, že mnohé z týchto pohanských národov boli mimoriadne kruté a neľudské. Boli preto vystavené spravodlivému Božiemu hnevu a odsúdeniu už dávno pred príchodom Izraelitov. Boh často veľmi dlho a trpezlivo čakal a dával národom príležitosť zmeniť spôsob konania. A hoci pohania tieto ponuky odmietali, nedáva nám to uspokojivú odpoveď na komplikovanú realitu týkajúcu sa vyvraždenia každého, vrátane detí.

Treba povedať, že dnes máme ešte len obmedzené poznanie celého kontextu udalostí, ktoré sa vtedy odohrali. Jednoducho nám nezostáva nič iné, len prijať túto ťažkú a smutnú realitu a dôverovať v Božiu dobrotu, ktorá sa prejavila mnohými, rozličnými spôsobmi. Viera nespočíva v tom, že budeme Boha milovať len v nádhernom počasí uprostred lesa plného krásnych zvukov, vôní a farieb. Viera znamená dôverovať Bohu aj napriek zložitým okolnostiam, ktorým úplne nerozumieme.

**Aplikácia**

`Ako sa ti darí dôverovať Bohu a jeho láske, spravodlivosti a dobrote, a to aj vtedy, ak nám celkový obraz nepasuje do našej predstavy Boha?`