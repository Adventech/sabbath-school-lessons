---
title:  Tisíckrát početnejší
date:  05/10/2021
---

> <p></p>
> <sup>9</sup>Vtedy som vám povedal: Ja sa už ďalej nevládzem o vás starať. <sup>10</sup>Hospodin, váš Boh, vás tak rozmnožil, že dnes vás je už toľko ako hviezd na nebi. <sup>11</sup>Nech Hospodin, Boh vašich otcov, ešte stisícnásobí váš počet a nech vás požehnáva, ako vám to sľúbil.  

**Osobné štúdium**

Po dlhom putovaní po púšti Mojžiš ako Boží prorok oznamuje ľudu dôležité posolstvo od Boha: „Pozrite, dávam vám túto krajinu. Vojdite do nej a obsaďte ju! Je to krajina, ktorú Hospodin pod prísahou sľúbil dať vašim otcom, Abrahámovi, Izákovi, Jákobovi a ich potomstvu.“ (5Moj 1,8) Sústreďme sa teraz na slová, ktoré nasledovali.

`Uvažuj o úvodnom texte (5Moj 1,9–11). Ako rozumieš týmto slovám? V čom spočíva ich dôležitosť v kontexte toho, že Izraeliti boli potrestaní za vzburu proti Bohu v Kádeš-Barnéi?`

Aj tieto slová sú príkladom Božieho milosrdenstva. Aj počas putovania po púšti boli požehnávaní: „Štyridsať rokov si ich opatroval na púšti, nemali nedostatok. Plášte sa im nezodrali ani nohy im neopuchli.“ (Neh 9,1)

A Mojžiš, znova preukazujúc lásku voči svojmu ľudu, prosí Boha, aby národu ešte viac požehnal a rozmnožil ho.

`Prečítaj si text 5Moj 1,12–17. Čo bolo podľa týchto veršov priamym následkom Božieho požehnania Izraelitov? Ako na túto situáciu reagoval Mojžiš?`

Napriek tomu, že Hospodin bol tak viditeľne prítomný uprostred svojho ľudu, ukázalo sa, že ľud je potrebné zorganizovať, vytvoriť vnútornú štruktúru a systém zodpovednosti. Izraeliti boli kahal, organizované zhromaždenie (pozri 5Moj 31,30). Išlo o predchodcu novozákonnej ekklésie (grécky výraz pre „cirkev“; pozri Mat 16,18). A hoci Pavol konal svoju službu v inom kontexte, nikdy sa nevzdialil od svojich židovských koreňov a v 1. liste Korinťanom 12 ho vidíme dôkladne opisovať potrebu kompetentných ľudí, ktorí by zastávali rôzne úlohy, dôležité pre správne fungovanie tela – cirkvi. Ide o podobný princíp, aký vidíme v zhromaždení (kahal) na púšti. Podobne ako kedysi zhromaždenie Izrealitov, aj cirkev dnes potrebuje byť zjednoteným spoločenstvom, v ktorom ľudia napĺňajú svoje poslanie tým, že využívajú im zverené dary.

Niekedy počujeme, ako ľudia kritizujú „organizované“ náboženstvo (chceli by mať vari radšej „dezorganizované“ náboženstvo?), Písmo uznáva len organizovanú formu náboženstva. Veľmi jasne je to vidieť najmä v Novej zmluve.

**Aplikácia**

`Ktoré svoje úlohy môže cirkev plniť lepšie vďaka tomu, že pôsobí ako zorganizované hnutie? Ktoré úlohy by nemohla plniť, keby bol každý zbor len osamoteným spoločenstvom?`