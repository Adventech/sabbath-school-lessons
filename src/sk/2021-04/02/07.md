---
title:  Podnety na zamyslenie
date:  08/10/2021
---

Nasledujúca ukážka je príkladom, ako sa teológovia usilujú odpovedať na komplikované otázky súvisiace s tým, ako Izraeliti zaobchádzali s niektorými z kanaánskych národov.

„Ako Stvoriteľ všetkých vecí a všetkých ľudských bytostí a ako zvrchovaný vládca nad všetkým, Boh môže konať čokoľvek, čo uzná za vhodné, a jeho konanie bude správne. … Božie konanie pre nás zostáva tajomstvom. Keďže Boha nikdy úplne nepochopíme, môžeme sa oslobodiť od podobných otázok. Izaiáš 55,8.9 ponúka určitú útechu. …

Biblia opisuje obyvateľov Kanaánu ako mimoriadne hriešnych a ich zničenie predstavuje Boží súd nad ich hriechmi. Zničenie Kanaánčanov nebolo prvým ani posledným razom, čo Boh niečo podobné urobil. Medzi osudom Kanaánčanov a osudom ľudí (okrem rodiny Noacha) počas potopy opísanej v 1. Mojžišovej 6–9 existuje celá škála rozdielov. …

Boh nikdy neplánoval, že Izraeliti budú vykonávať taktiku herem (úplného zničenia) ako všeobecný prístup k cudzincom. Deuteronómium 7,1 jasne označuje a presne vymedzuje, ktorých skupín ľudí sa týka ničiaca kliatba. Izraeliti takto nemali postupovať proti Aramejčanom, Edomitom, Egypťanom, ani proti nikomu inému (pozri aj Deut. 20,10–18). …

Kanaánčanov postihol osud, ktorému budú napokon vystavení všetci hriešnici – Božiemu súdu. …

Božie zničenie Kanaánčanov bol v dejinách spasenia nevyhnutným krokom. …

Hoci Kanaánčania ako celok boli predmetom Božieho súdu, minimálne štyridsať rokov vopred dostali varovanie (pozri vyznanie Ráchab v Joz 2,8–11).“ (BLOCK, Daniel I., The NIV Application Commentary: Deuteronomy. Grand Rapids, Mich.: Zondervan, 2012, str. 98, 99)

**Námety na spoločné uvažovanie**

`Uvažujte o našom chápaní obdobia milénia, počas ktorého budeme mať okrem iného tisíc rokov na to, aby sme dostali odpovede na naše otázky. Ako nám toto pochopenie môže pomôcť naučiť sa dôverovať Bohu aj napriek komplikovaným otázkam, ktoré teraz máme?`

`Ktoré z vašich minulých skúseností s Božím vedením vás naučili dôverovať mu aj v budúcnosti? Prečo je dôležité nezabúdať, ako Boh konal v našich životoch?`

`Uvažujte spoločne nad poslednou otázkou v časti na nedeľu o Mojžišovej ochote obetovať vlastný život pre záchranu celého národa. Je takýto postoj správny? Stojí niečo za to, aby sme obetovali vlastný život, zvlášť keď si uvedomíme, akú veľkú cenu stálo naše vykúpenie?`

Západ slnka: 18.11