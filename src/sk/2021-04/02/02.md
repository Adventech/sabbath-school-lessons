---
title:  Mojžiš – jeho vzťah k Bohu a Izraelitom
date:  03/10/2021
---

> <p></p>
> <sup>29</sup>Potom Mojžiš povedal: „Ujmite sa dnes služby Hospodinovi, všetci, čo ste boli proti svojmu synovi alebo bratovi, aby ste dnes dostali požehnanie.“ <sup>30</sup>Na druhý deň povedal Mojžiš ľudu: „Dopustili ste sa veľkého hriechu, ale teraz vystúpim k Hospodinovi, azda ho uzmierim za váš hriech.“ <sup>31</sup>Mojžiš sa vrátil k Hospodinovi a povedal: „Ach, tento ľud sa dopustil veľkého hriechu, urobil si zlatých bohov. <sup>32</sup>Strpíš ešte ich hriech? Ak nie, tak ma vymaž zo svojej knihy, ktorú píšeš!“  

**Osobné štúdium**

V celom Písme cítiť Mojžišovu prítomnosť. A hoci sa zmienka o ňom nachádza prvýkrát až v 2Moj 2,2, práve on je autorom knihy Genezis, základného a autoritatívneho Božieho príbehu o tom, kým sme, odkiaľ sme sa tu vzali, prečo je na svete zlo a prečo aj napriek všetkému môžeme žiť nádejou. Stvorenie, pád do hriechu, potopa, príbeh Abraháma, evanjelium – všetko má svoje základy práve v knihe Genezis, ktorej autorom je prorok Mojžiš. Je ťažké dostatočne zhodnotiť vplyv tohto jedného človeka. Hoci mal veľmi ďaleko od dokonalosti, Boh ho mohol zapojiť do svojich zámerov, pretože Mojžiš Boha miloval a chcel mu slúžiť.

`Uvažuj o texte z úvodu (2Moj 32,29–32), v ktorom je zaznamenaná konverzácia medzi Hospodinom a Mojžišom po hroznom hriechu modloslužby súvisiacej so zlatým teľaťom. Čo sa z týchto veršov môžeme naučiť o Mojžišovi a jeho vzťahu s Hospodinom? Čo bolo príčinou, že Hospodin mohol takým výrazným spôsobom spolupracovať práve s Mojžišom?`

Hoci Mojžiš nebol zodpovedný za hriech, ktorého sa Izraeliti dopustili, a ani sa na ňom nijako nepodieľal, prihováral sa za ľud tak intenzívne, že bol dokonca ochotný obetovať svoju vlastnú večnosť. Je pozoruhodné, že keď Mojžiš hovorí: „Odpustíš ich hriech...“ (2Moj 32,32; Roh.), v hebrejčine je použité sloveso s významom „niesť“. Mojžiš chápe závažnosť hriechu a čo to znamená hriech odčiniť. Práve preto prosí Hospodina, aby „niesol“ hriech ľudu. Je to totiž jediný spôsob, akým môže byť tento hriech ľudu – a vlastne akýkoľvek hriech – odpustený.

Už na tomto mieste Písma sa teda hovorí o zástupnej obeti. Sám Boh v osobe Ježiša Krista ponesie celé bremeno hriechu a trest za náš hriech. Je to Bohom určený spôsob záchrany ľudstva, ak má Boh zároveň zostať verný princípom svojej vlády a zákona.

O mnoho storočí neskôr apoštol Peter napísal o Ježišovi: „On sám na vlastnom tele vyniesol naše hriechy na drevo, aby sme odumreli hriechom a žili pre spravodlivosť. Jeho ranami ste boli uzdravení.“ (1Pet 2,24)

V príbehu o Mojžišovi a jeho reakcii na hriech ľudu vidíme Mojžiša v úlohe toho, kto sa prihovára za svoj národ, ktorý zhrešil. Mojžišovo konanie je predobrazom toho, čo Ježiš koná pre nás (pozri Heb 7,25).

**Aplikácia**

`Ochota stratiť svoj život za vlastný národ? Uvažuj o dôsledkoch takéhoto postoja. Čo sa z toho môžeš naučiť o skutočnej láske k druhým?`