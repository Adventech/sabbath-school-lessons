---
title:  Naplnené proroctvo
date:  04/10/2021
---

> <p></p>
> <sup>1</sup>Toto sú slová, ktoré povedal Mojžiš celému Izraelu za Jordánom na púšti, v Arabe naproti Súfu, medzi Paránom a Tófelom, Labánom, Chacerótom a Dí-Zahábom. <sup>2</sup>Cesta z Horebu cez seírske pohorie až po Kadéš-Barnéu trvá jedenásť dní. <sup>3</sup>V štyridsiatom roku, v prvý deň jedenásteho mesiaca, povedal Mojžiš Izraelitom všetko, čo im mal na príkaz Hospodina oznámiť. <sup>4</sup>Bolo to potom, ako porazil amorejského kráľa Sichóna, ktorý sídlil v Chešbóne, a bášanského kráľa Óga, ktorý sídlil v Aštaróte, v Edrei. <sup>5</sup>V Moábsku, za Jordánom, začal Mojžiš vysvetľovať tento zákon: <sup>6</sup>„Hospodin, náš Boh, nám na Horebe povedal: ‚Už dosť dlho bývate na tomto vrchu. <sup>7</sup>Obráťte sa a vydajte sa na cestu! Vystúpte na pohorie Amorejčanov a k všetkým obyvateľom v Arabe, na pohorí a v Nížine, v Negeve a na morskom pobreží, vojdite do Kanaánu a Libanonu až k Veľrieke, rieke Eufrat!‘  

**Osobné štúdium**

Napriek niektorým predpokladom, ktoré sa dnešná veda pokúša vyhlasovať za fakty (napríklad, že náš vesmír povstal „úplne z ničoho“ alebo že život na našej zemi vznikol z jednoduchých zlúčenín ako výsledok náhody), veda prináša aj niektoré ohromujúce pohľady na Božiu stvoriteľskú moc. Štúdium súladu, rovnováhy a presnosti rôznych stránok prírodného sveta prináša aj napriek vplyvu hriechu fascinujúce pohľady.

Ak je Boh taký dôkladný vo fyzickom svete, určite je taký aj v duchovnej oblasti. V úvodných veršoch Deuteronómia vidíme ďalšie dôkazy Božej presnosti a dôkladnosti.

`Uvažuj o úvodných veršoch knihy Deuteronómium (5Moj 1,1–7). Hneď v úvode je zdôraznené, že Mojžiš sa prihovára ľudu po štyridsiatom roku pobytu na púšti. Prečo je táto časová zmienka dôležitá?`

Čo sa stalo po neúspechu, ktorý nasledoval po návrate vyzvedačov z Kadéš-Barnéy, keď po prednesení správy ľud odmietol vstúpiť do zasľúbenej krajiny? Boh im oznámil, že do zasľúbenej krajiny nevstúpia. Ich nádeje sa rozplynuli. Ako dlho mal národ čakať na splnenie zasľúbenia? „Ako ste štyridsať dní skúmali krajinu – rok sa bude počítať za deň –, štyridsať rokov budete pykať za svoje neprávosti, aby ste spoznali môj odpor. “ (4Moj 14,34)

Deuteronómium teda nadväzuje na príbeh Božieho ľudu v štyridsiaty rok pobytu na púšti. Božie prorocké slovo je rovnako dôveryhodné ako samotný Boh a úvodné slová knihy Deuteronómium to len potvrdzujú. Boh koná podľa toho, čo svojmu ľudu oznámil, a koná presne v tom čase, ktorý dopredu určil.

Nejde samozrejme o jediné časové proroctvo, ktoré sa naplnilo presne podľa Božích slov. Keď sa spätne pozeráme na udalosti opísané v Písme, nachádzame napríklad u Daniela 9,24–27 časové proroctvo o Ježišovi, ktoré sa tiež naplnilo presne tak, ako to Hospodin zasľúbil. Vidíme, že predpoveď „čas a časy a polovica času“ (Dan 7,25; pozri aj Zj 12,6.14; 13,5) sa v dejinách naplnila rovnako ako proroctvo o dvetisíctristo večeroch a ránach z Daniela 8,14.

Okrem uvedených časových zložiek proroctiev, kapitoly Daniel 2, 7 a 8 veľmi presne a podrobne predpovedajú svetové dejiny, čo je veľmi silný dôkaz o tom, že Boh pozná budúcnosť, vládne svetu a možno mu dôverovať.

**Aplikácia**

`Na základe historických faktov vidíme, že Boh dôveryhodne naplnil udalosti, ktoré oznámil prostredníctvom prorokov. Prečo by to malo byť dôvodom, aby sme mu dôverovali aj vo všetkom ostatnom, čo povedal o budúcnosti?`