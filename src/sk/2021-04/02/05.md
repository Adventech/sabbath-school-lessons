---
title:  Kádeš-Barnéa
date:  06/10/2021
---

> <p></p>
> <sup>26</sup>Vy ste však odmietli vystúpiť a rozkazu Hospodina, svojho Boha, ste sa vzopreli. <sup>27</sup>Reptali ste vo svojich stanoch a hovorili ste: ‚Hospodin nás vyviedol z Egypta z nenávisti, aby nás vydal do rúk Amorejčanov a zahubil nás. ... <sup>29</sup>Vtedy som vám povedal: Neľakajte sa ich, nemajte pred nimi strach! <sup>30</sup>Hospodin, váš Boh, ktorý vás predchádza, bude sám bojovať za vás, ako to zjavne robil s vami v Egypte a na púšti. ... <sup>34</sup>Keď Hospodin počul, čo ste vraveli, rozhneval sa a prisahal: <sup>35</sup>‚Nikto z mužov tohto zlého pokolenia neuvidí tú dobrú krajinu, ktorú som pod prísahou sľúbil dať vašim otcom.‘  

> <p></p>
> <sup>13</sup>No Mojžiš povedal Hospodinovi: „Dozvedia sa o tom Egypťania, pretože spomedzi nich si vyviedol tento ľud svojou mocou, <sup>14</sup>a povedia o tom obyvateľom tejto krajiny. ... <sup>15</sup>Ak tento ľud vyhubíš, potom si národy, ktoré počuli správu o tebe, povedia: <sup>16</sup>‚Pretože Hospodin nemohol voviesť tento ľud do krajiny, ktorú im sľúbil pod prísahou, pozabíjal ich na púšti.‘ <sup>17</sup>Nech sa však teraz prejaví moc môjho Pána vo svojej veľkosti, ako si vyhlásil: <sup>18</sup>‚Hospodin je zhovievavý a veľmi milosrdný, odpúšťa vinu a priestupok nenecháva bez trestu, ale trestá vinu otcov na synoch do tretieho i štvrtého pokolenia.‘  

**Osobné štúdium**

V prvej časti knihy Deuteronómium sa opakovane vracia motív zlyhania v Kádeš-Barnéi. Tento nešťastný príbeh tvorí bezprostredný kontext knihy Deuteronómium. Oplatí sa preto preskúmať ho dôkladnejšie. Z tohto príbehu si môžeme vziať mnoho poučení. Jednu dôležitú lekciu, ktorá sa opätovne nachádza v knihe Deuteronómium, môžeme vidieť práve v 4. Mojžišovej 14.

`Sústreď sa na verše 4Moj 14,11–20. Hoci Mojžiš tu opäť vystupuje v úlohe príhovorcu, čo je dôležité na jeho argumentácii s Hospodinom? Prečo by podľa Mojžiša Hospodin nemal Izraelitov zničiť?`

Mojžišova argumentácia smerom k Hospodinovi je jasná. Ak urobíš toto, pozri, ako sa na to budú pozerať Egypťania a ostatné národy v oblasti. Ide o dôležitú skutočnosť, pretože v konečnom dôsledku všetko, čo Boh chcel vykonať prostredníctvom Izraelitov, nemalo slúžiť len na ich dobro, ale na prospech celého ľudstva. Izraeliti mali byť svetlom svetu. Mali byť svedkami o láske, moci a záchrane, ktoré možno nájsť jedine v pravom Bohu, nie v ničotných modlách, ktoré uctievali okolité národy.

Čo by sa stalo, keby Hospodin zničil Izraelitov? Národy by povedali: „Pretože Hospodin nemohol voviesť tento ľud do krajiny, ktorú im sľúbil pod prísahou, pozabíjal ich na púšti.“ (4Moj 14,16)

Ide o tému, ktorú nachádzame naprieč celým Písmom. Ide o myšlienku, že Boh je oslávený prostredníctvom svojho ľudu. Božia sláva, dobrota, láska a moc sa zjavujú v Jeho cirkvi a v tom, čo Boh koná prostredníctvom svojho ľudu. Samozrejme, cirkev mu to často príliš neuľahčuje. Napokon však Boh bude prostredníctvom svojho konania na zemi oslávený.

**Aplikácia**

`Uvažuj o texte Ef 3,10. Ako rozumieš Pavlovým slovám o tom, že nebesia prostredníctvom cirkvi lepšie poznajú Božiu múdrosť? V čom táto múdrosť spočíva? Ako sa prejavuje vo vesmíre? Ako sa na tomto ohlasovaní môžeš podieľať ty ako jednotlivec?`