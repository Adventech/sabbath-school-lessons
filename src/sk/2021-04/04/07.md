---
title:  Podnety na zamyslenie
date:  22/10/2021
---

„Vykúpení budú po celú večnosť premýšľať a spievať o Kristovom kríži. V oslávenom Kristovi uvidia Krista ukrižovaného. Nikdy nezabudnú, že Pán, ktorý svojou mocou stvoril a udržuje nespočetné svety v nekonečnom vesmíre, milovaný Boží Syn, vládca nebies, ktorého radostne uctievajú cherubi a serafíni, sa ponížil, aby pozdvihol človeka, ktorý padol do hriechu. Nezabudnú, že za ľudský hriech znášal trest a hanbu, ani to, že nebeský Otec skryl pred ním svoju tvár tak, že nad úbohosťou strateného sveta mu puklo srdce a jeho utrpenie sa skončilo na golgotskom kríži. Skutočnosť, že Stvoriteľ všetkých svetov a Sudca všetkých stvorených bytostí odložil svoju slávu a z lásky k človekovi sa ponížil, bude vždy vzbudzovať obdiv a úctu vesmíru. Keď budú zástupy vykúpených hľadieť na svojho Vykupiteľa a v jeho tvári uvidia odlesk večnej slávy Otca, keď zahliadnu večný Boží trón a poznajú, že jeho kráľovstvo bude bez konca, nadšene zajasajú: (651) Hoden, hoden je Baránok, ktorý bol zabitý a zmieril nás s Bohom svojou drahou krvou!“ (GC 651.652; VSV 467)

**Námety na spoločné uvažovanie**

`Uvažujte spoločne o horeuvedenom citáte z knihy Veľký spor vekov. Ako vám pomáha pochopiť, prečo má byť naša láska k Bohu tou najväčšou láskou, akú prežívame? Boh, „ktorý svojou mocou stvoril a udržuje nespočetné svety v nekonečnom vesmíre“, je tým Bohom, ktorý za nás zomrel na kríži. Prečo má byť táto pravda základom nášho vzťahu s Bohom?`

`Ako rozumiete skutočnosti, že Boha máme súčasne milovať aj báť sa ho? Ako je to možné naraz? A prečo by to malo tak byť?`

`Je pomerne ľahké Boha milovať, keď sa nám všetko darí. Ako je to však vtedy, keď do nášho života vstúpia problémy a tragédie? Prečo je práve vtedy ešte dôležitejšie milovať Boha?`

`Sústreďte sa spoločne na poslednú otázku z časti na štvrtok. Akými rôznymi spôsobmi by ste mohli vysvetliť neveriacemu človeku, čo to znamená milovať Boha? Ako môžeme milovať niekoho, koho sme nikdy nevideli na vlastné oči? Prečo v konečnom dôsledku nezáleží na tom, či sme ho osobne videli?`

Západ slnka: 17.43