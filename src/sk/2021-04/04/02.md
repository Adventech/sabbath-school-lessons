---
title:  Milovať Boha
date:  17/10/2021
---

> <p></p>
> <sup>1</sup>Toto sú prikázania, ustanovenia a právne predpisy, ktoré mi Hospodin, váš Boh, prikázal vás učiť, aby ste ich dodržiavali v krajine, do ktorej prichádzate a ktorú máte obsadiť, <sup>2</sup>aby si sa bál Hospodina, svojho Boha, a zachovával všetky ustanovenia a príkazy, ktoré ti dávam – ty, tvoj syn i vnuk –, po všetky dni svojho života, aby si dlho žil. <sup>3</sup>Počúvaj teda, Izrael, a usiluj sa tak konať, aby sa ti v krajine, ktorá oplýva mliekom a medom, dobre vodilo a aby si sa veľmi rozmnožil, ako ti to sľúbil Hospodin, Boh tvojich otcov. <sup>4</sup>Počuj, Izrael, Hospodin je náš Boh, Hospodin jediný! <sup>5</sup>Milovať budeš Hospodina, svojho Boha, celým srdcom, celou dušou a celou silou.  

**Osobné štúdium**

Keď Mojžiš zhrnul Izraelitom ich dejiny, začal im dávať pokyny, čo majú robiť, aby mohli obsadiť krajinu a aby sa im v nej darilo. Samozrejme, dalo by sa to povedať aj tak, že podstatná časť knihy Deuteronómium obsahuje príkazy Hospodina Izraelitom, čo majú robiť, aby splnili svoj podiel zmluvy, ktorú s nimi Hospodin milostivo uzavrel a On tak mohol naplniť zasľúbenia dané ich predkom.

`Uvažuj o úvodnom texte (5Moj 6,1–5). Pokús sa vlastnými slovami vyjadriť príkaz, ktorý zaznieva v piatom verši.`

Milovať Hospodina, svojho Boha, celým srdcom...? Je pozoruhodné, že uprostred textov obsahujúcich Desatoro, varovania, príkazy a rôzne ustanovenia zaznieva výzva milovať Hospodina. Ten príkaz však ide ďalej a hovorí, že Boha treba milovať „celým srdcom, celou dušou a celou silou“.

Ak má byť láska k Bohu láskou z celej duše, z celého srdca a z celej sily, naznačuje to, že má ísť o lásku nadradenú nad lásku k všetkým ostatným a k všetkému ostatnému. Boh je totiž základom celej našej existencie a všetkého, čím sme. Láska k Bohu má dať našej láske k všetkému ostatnému náležitý kontext a správnu perspektívu.

Príkaz milovať Boha je adresovaný ľudu ako celku, ale aj každému jednotlivcovi. Hoci spoločne sme súčasťou spoločenstva, ktoré má byť Bohu verné, Hospodin chce, aby mu bol verný každý z nás ako jednotlivec. A základom tejto vernosti má byť láska k nemu preto, kým je, aký je a čo pre nás urobil a robí.

**Aplikácia**

`Čo pre teba znamená Milovať Boha celým srdcom, celou dušou a celou silou?`