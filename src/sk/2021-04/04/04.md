---
title:  On prvý miloval nás
date:  19/10/2021
---

> <p></p>
> Pretože miloval tvojich otcov, vyvolil si po nich aj ich potomstvo. Šiel s tebou a svojou prítomnosťou a veľkou mocou ťa vyviedol z Egypta.  

> <p></p>
> <sup>7</sup>Hospodin si vás zamiloval a vyvolil nie preto, že by ste boli početnejší než ostatné národy; veď medzi všetkými národmi vás bolo najmenej. <sup>8</sup>Hospodin vás vyviedol mocnou rukou a vykúpil z domu otroctva, z ruky faraóna, egyptského kráľa, preto, že vás miloval a že zachováva svoju prísahu, ktorou sa zaviazal vašim otcom.  

> <p></p>
> Lenže Hospodin, tvoj Boh, nechcel vypočuť Bileáma. Hospodin, tvoj Boh, zmenil totiž kliatbu na požehnanie, lebo Hospodin, tvoj Boh, ťa miloval.  

**Osobné štúdium**

Hoci v knihe Deuteronómium zaznieva mnoho pravidiel, usmernení a napomenutí, ktoré vyzývali Izraelitov, aby poslúchali „Jeho prikázania, Jeho súdy a Jeho ustanovenia“, zo všetkého najdôležitejšie bolo, aby milovali Boha z celého srdca, z celej duše a z celej sily. Samozrejme, mali na to dostatok dôvodov.

`Čo hovoria úvodné verše (5Moj 4,37; 7,7.8; 23,6) o Božej láske k jeho ľudu?`

V Deuteronómiu Mojžiš opakovane hovorí ľuďom o Božej láske k ich predkom a aj k nim samotným. Boh zjavuje svoju lásku nielen slovami, ale predovšetkým mocnými činmi. Napriek nedokonalostiam, zlyhaniam a hriechom Izraelitov zostávala Božia láska voči nim pevná a vytrvalá. Mocne sa prejavovala v spôsobe, akým s nimi Boh zaobchádzal.

`Ako nám text z 1Jána 4,16–19 pomáha pochopiť výzvu milovať Boha?`

Boh nás miloval skôr, než sme sa tu objavili. Plán spasenia existoval už „pred stvorením sveta“ (Ef 1,4).

Ako napísala Ellen Whiteová: „Plán nášho vykúpenia nebol len nejakým dodatočným rozhodnutím formulovaným po Adamovom páde. Bol zjavením tajomstva od večných časov zamlčaného (Rim 16,25). Bol zjavením zásad, ktoré sú od večnosti základom Božieho trónu.“ (DA 22; TV 11)

Je naším veľkým šťastím, že Boh je Bohom lásky. Jeho láska je taká veľká, že išiel na kríž namiesto nás a za nás. Jeho láska je sebaobetavá. „Ponížil sa a stal sa poslušným až na smrť, a to smrť na kríži.“ (Fil 2,8) Dnes teda máme také zjavenie Božej lásky, aké si Izraeliti pravdepodobne nedokázali ani len predstaviť.

**Aplikácia**

`Čo ak by hlavnou charakteristikou Boha nebola láska, ale nenávisť alebo nezáujem? V akom svete by sme žili? Prečo je zjavenie Božej lásky k nám niečo, z čoho sa máme radovať?`