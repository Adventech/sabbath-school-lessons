---
title:  Najdôležitejšie prikázanie
date:  21/10/2021
---

> <p></p>
> <sup>28</sup>Jeden zo zákonníkov, ktorý počul, ako sa dohadujú, podišiel bližšie, lebo videl, že Ježiš im odpovedal správne. Spýtal sa ho: „Ktoré prikázanie je zo všetkých najdôležitejšie?“ <sup>29</sup>Ježiš odpovedal: „Najdôležitejšie je toto: Počuj, Izrael! Pán, náš Boh, je jediný Pán! <sup>30</sup>Milovať budeš Pána, svojho Boha, celým svojím srdcom, celou dušou, celou mysľou a celou silou.“  

**Osobné štúdium**

Niektorí kresťania sa z rôznych dôvodov usilujú oddeliť Starú zmluvu od Novej. Nie je to však možné, ak nechceme zbaviť Novú zmluvu jej skutočného zmyslu. Nová zmluva svojím zjavením Krista a teologickým vysvetlením jeho života, smrti, vzkriesenia a veľkňazskej služby, poukazuje na naplnenie mnohých starozmluvných proroctiev a predobrazov. Stará zmluva tvorí pozadie, kontext a základňu pre Novú zmluvu. Obe časti Písma zjavujú Božiu dobrotu a lásku.

Aj to je dôvod, prečo sa Nová zmluva opakovane odvoláva na texty Starej zmluvy.

`Uvažuj o úvodnom texte (Mar 12,28–30). O čo išlo v zákonníkovej otázke? Ako Ježiš odpovedal? Prečo je práve toto prikázanie „najväčšie“?`

Je zaujímavé, že zákonník, ktorý svoj život zasvätil pochopeniu zákona, vysloví práve takúto otázku. Uprostred všetkých zákonov a prikázaní, o dôležitosti ktorých boli zákonníci presvedčení (neskôr židovská tradícia ustálila ich počet na 613), nie je prekvapivé, že by z nich radi extrahovali to najdôležitejšie prikázanie.

A čo urobil Ježiš?

Upriamil pozornosť zákonníka na Deuteronómium a začal slovami: „Počuj, Izrael, Hospodin je náš Boh, Hospodin jediný!“ (5Moj 6,4; porovnaj z Mar 12,29) Potom cituje aj nasledujúci verš o milovaní Boha z celého srdca, z celej duše a z celej sily. Poukazuje na kľúčové vyhlásenie, že Hospodin je ich jediným Bohom. A v súvislosti s touto pravdou zaznieva výzva milovať Boha nadovšetko.

Čo by mohlo byť „prítomnou pravdou“ viac ako toto prikázanie? V posledných dňoch, keď sa budú odohrávať záverečné udalosti a za dramatických okolností bude každý musieť urobiť rozhodnutie, na ktorú z dvoch strán sa postaví, budú mať Božie prikázania veľmi dôležité miesto (pozri Zj 14,12).

Naše konečné rozhodnutie bude vychádzať z toho, či naozaj milujeme Boha. K rozhodnutiu milovať Boha z celého srdca, z celej duše a z celej sily môžeme dospieť len na základe vlastného poznania a skúsenosti s jeho dobrotou, láskou a milosťou. A ak bude treba, budeme ochotní za to aj zomrieť.

**Aplikácia**

`Predstav si, že by ti niekto položil otázku: „Ako môžu ľudia milovať Boha, keď ho nikdy osobne nevideli ani nestretli?“ Ako by si mu odpovedal?`