---
title:  Báť sa Boha
date:  18/10/2021
---

> <p></p>
> Izrael, čo teraz žiada od teba Hospodin, tvoj Boh? Iba to, aby si sa bál Hospodina, svojho Boha, aby si chodil po všetkých jeho cestách, aby si ho miloval, aby si slúžil Hospodinovi, svojmu Bohu, celým srdcom a celou dušou...  

> <p></p>
> <sup>1</sup>Aj vy ste boli mŕtvi vo svojich priestupkoch a hriechoch, <sup>2</sup>v ktorých ste kedysi žili podľa ducha tohto sveta, podľa kniežaťa nadzemskej mocnosti, ducha, ktorý teraz pôsobí v neposlušných synoch. <sup>3</sup>Medzi nimi sme aj my všetci kedysi konali podľa žiadostí svojho tela, keď sme žili podľa záľub tela a mysle, a boli sme od prirodzenosti deťmi hnevu, tak ako aj ostatní. <sup>4</sup>Ale Boh, bohatý na milosrdenstvo, zo svojej veľkej lásky, ktorou si nás zamiloval, <sup>5</sup>keď sme boli pre svoje priestupky mŕtvi, oživil nás s Kristom – milosťou ste spasení!  

**Osobné štúdium**

Mojžiš prikázal Izraelitom, aby milovali Boha celou svojou bytosťou. Išlo o príkaz. O niekoľko veršov skôr sa však nachádza aj iný príkaz: „Toto sú prikázania..., aby si sa bál Hospodina, svojho Boha...“ (5Moj 6,1.2)

`Uvažuj o verši z úvodu (5Moj 10,12). Ako rozumieš prepojeniu lásky a strachu v tomto verši? V čom sa podľa teba tieto dve témy dopĺňajú a v čom si protirečia?`

V niektorých veršoch zaznieva výzva báť sa Boha a v iných milovať ho. V tomto konkrétnom verši dostávajú Izraeliti oba príkazy súčasne – aby sa Boha báli a aby ho milovali. V bežnom chápaní slova „báť sa“ by to mohlo znamenať protirečenie, ale nie je to tak. Strach z Boha je kombináciou strachu, obdivu a rešpektu. Keď si totiž uvedomíme svätosť, autoritu, moc a spravodlivosť Boha, a uvidíme to všetko v protiklade s našou hriešnosťou, slabosťou a úplnou závislosťou od neho, potom prirodzenou reakciou je úžas, posvätná bázeň, strach z Boha. Sme hriešne bytosti, ktoré prestúpili Boží zákon a ktoré si – nebyť Božej milosti – zaslúžia len odsúdenie a večnú smrť.

`Uvažuj o texte Efezanom 2,1–10. Ako vyjadrujú tieto verše skutočnosť, že Boha môžeme súčasne milovať aj sa ho báť?`

Napriek skutočnosti, že sme boli „deťmi hnevu“ (čo je dôvod, prečo máme dôvod báť sa Boha), Kristus za nás zomrel, a tak nám dal nový život v ňom. Súčasťou tohto nového života je sloboda od hriechu a odsúdenia za minulosť (čo je dôvod, prečo ho máme milovať).

Tak, ako to platí dnes pre nás, môžeme tento princíp aplikovať aj na staroveký Izrael. Hebreji boli v Egypte zajatcami, odsúdenými na otrockú prácu a útlak. Len vďaka Božej láske a Jeho milosrdenstvu mohli byť vykúpení. „Pamätaj, že si bol otrokom v Egypte a že ťa Hospodin, tvoj Boh, odtiaľ vyviedol mocnou rukou a vystretým ramenom.“ (5Moj 5,15) Nečudo, že mali dôvod Boha milovať aj sa ho báť. Ak na to mali príčinu oni, o čo viac my, keď poznáme pravdu o Ježišovi, ktorý za nás zomrel na kríži?

**Aplikácia**

`Prečítaj si text Zjavenie 14,6.7. Ako rozumieš tomu, že prvým príkazom Božieho posolstva svetu pre posledné dni má byť „Bojte sa Boha“? Ako táto výzva súvisí s tým, čo sa má udiať v posledných dňoch?`