---
title:  Ak ma milujete, budete zachovávať moje prikázania
date:  20/10/2021
---

> <p></p>
> Vedz teda, že len Hospodin, tvoj Boh, je Boh, verný Boh, ktorý do tisíceho pokolenia zachováva zmluvu a priazeň tým, čo ho milujú a zachovávajú jeho prikázania. 

> <p></p>
> <sup>12</sup>Izrael, čo teraz žiada od teba Hospodin, tvoj Boh? Iba to, aby si sa bál Hospodina, svojho Boha, aby si chodil po všetkých jeho cestách, aby si ho miloval, aby si slúžil Hospodinovi, svojmu Bohu, celým srdcom a celou dušou, <sup>13</sup>aby si zachovával Hospodinove príkazy a jeho ustanovenia, ktoré ti dnes prikazujem, aby sa ti dobre vodilo.  

> <p></p>
> Milovať budeš Hospodina, svojho Boha, a po všetky dni budeš zachovávať jeho ustanovenia, nariadenia, právne predpisy a jeho prikázania. (5Moj 11,1)

**Osobné štúdium**

Izraeliti boli ako národ povolaní k tomu, aby milovali Boha. Táto láska sa však môže prejavovať len na individuálnej úrovni. Ako individuálna ľudská bytosť so slobodnou vôľou musel každý jeden Izraelita urobiť osobné rozhodnutie milovať Boha – a túto lásku prejavovať poslušnosťou.

`Aká spoločná téma spája dnešné úvodné texty?`

Posolstvo Písma vari nemôže byť jasnejšie! Boh svoju lásku neprejavil len slovom, ale zjavil ju a neustále prejavuje svojimi mocnými skutkami. Podobne má aj Boží ľud vyjadrovať svoju lásku k Bohu vlastným konaním. A v uvedených textoch vidíme, že láska k Bohu je neoddeliteľne spojená s poslušnosťou.

To je aj dôvod, prečo Ján hovorí: „Lebo láska k Bohu je v tom, že zachovávame jeho prikázania...“ (1Ján 5,3) Ježiš hovorí: „Ak ma milujete, budete zachovávať moje prikázania.“ (Ján 15,14) Všetky tieto verše vyjadrujú rovnaké učenie. Láska k Bohu sa vždy musí prejaviť poslušnosťou Bohu. Vždy to tak bolo a bude. Poslušnosť Bohu znamená zachovávanie jeho zákona, Desatora, ktoré zahŕňa aj prikázanie o sobote. Zachovávanie štvrtého prikázania nemôže byť preto o nič viac zákonníctvom než zachovávanie zvyšných deviatich.

Zachovávanie každého prikázania sa však môže stať zákonníctvom. Je to tak vtedy, keď poslušnosť nevychádza z lásky k Bohu. Ak však Boha naozaj milujeme a predovšetkým, ak je pohnútkou našej lásky to, čo Boh pre nás urobil v Ježišovi Kristovi, potom ho túžime poslúchať, pretože nás o to žiada.

Keď Mojžiš opakovane hovoril Izraelitom, aby milovali Boha a poslúchali ho, robil tak po ich vyslobodení z Egypta. Ich láska a poslušnosť mali byť teda odpoveďou na akt vykúpenia. Najprv ich Hospodin vyviedol z Egypta, teraz budú odpovedať vernou poslušnosťou jeho prikázaniam. Dnes je to veľmi podobné.

**Aplikácia**

`Aká je tvoja skúsenosť so snahou žiť podľa Božej vôle? Aká je tvoja vnútorná motivácia poslúchať Boha? Prečo musí vychádzať z lásky k Bohu? Má v tom zohrávať nejakú úlohu strach (v biblickom význame tohto slova)? Prečo?`