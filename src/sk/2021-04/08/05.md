---
title:  Požehnanie na dosah ruky
date:  17/11/2021
---

> <p></p>
> <sup>11</sup>Tento príkaz, ktorý ti dnes dávam, nie je pre teba nepochopiteľný ani veľmi vzdialený. <sup>12</sup>Nie je v nebi, aby si mohol povedať: ‚Kto vystúpi do neba, aby nám ho odtiaľ zniesol a dal ho počuť, aby sme ho mohli plniť?‘ <sup>13</sup>Nie je ani za morom, aby si mohol povedať: ‚Kto zájde za more, aby nám ho priniesol a mohli sme ho počuť a plniť?‘ <sup>14</sup>Veď to slovo je veľmi blízko, v tvojich ústach a v tvojom srdci, aby si ho mohol dodržiavať.  

**Osobné štúdium**

Deuteronómium sa začína tým, že Boh hovorí, čo sa stane, ak ľudia vyznajú svoje hriechy a odvrátia sa od svojich zlých ciest. Aké nádherné zasľúbenie im bolo ponúknuté!

`Uvažuj o texte 5Moj 30,1–10. Aké zasľúbenia dal Izraelitom Boh aj napriek tomu, že im povedal, aké budú dôsledky ich neposlušnosti? Čo nás to učí o Božej milosti?`

Bolo určite potešením počuť takéto zasľúbenie. Jeho posolstvom však nebolo, žeby nezáležalo na tom, či sa Izraeliti odvrátia od Boha alebo nie. Boh nikomu neponúka lacnú milosť. Malo im to ukázať Božiu lásku, na ktorú mali odpovedať tým, že ho tiež budú milovať a prejavovať mu svoju lásku tým, že budú poslúchať jeho nariadenia.

`Uvažuj o texte 5Moj 30,11–14. Čo Boh hovorí Izraelitom? Aký základný sľub dáva v týchto veršoch? Aký text z Novej zmluvy hovorí o rovnakom zaľúbení?`

Boh ľudí vyzýva na život s ním prostredníctvom nádherného zasľúbenia. Nežiada od nich nič ťažké. Boží príkaz nie je príliš zložitý alebo záhadný na to, aby ho pochopili. Nie je ho nemožné naplniť. Nie je vzdialený ďaleko v nebi, tak ďaleko, žeby im ho niekto musel priniesť. Nie je na druhej strane oceánu. Nikto im ho odtiaľ nemusí dopraviť. Hospodin hovorí: „Veď to slovo je veľmi blízko, v tvojich ústach a v tvojom srdci, aby si ho mohol dodržiavať.“ (5Moj 30,14) Poznáš ho veľmi dobre, takže vieš presne pomenovať, čo máš robiť. Je v tvojom srdci, takže vieš, čo musíš robiť. Neexistuje ospravedlnenie pre neposlušnosť. „Každý Boží príkaz dáva človekovi aj silu splniť ho.“ (COL 333; KP 264)

Apoštol Pavol cituje niektoré z týchto veršov v kontexte spasenia v Kristovi. Pavol ich používa ako príklad ospravedlnenia z viery. (Pozri Rim 10,6–10.)

Po týchto veršoch v Deuteronómiu sú deti Izraela vyzvané, aby si vybrali život alebo smrť, požehnanie alebo prekliatie. Dar života majú, z Božej milosti, na dosah ruky. Ak si milosťou a vierou zvolia život, dostanú ho.

**Aplikácia**

`Aj dnes platí rovnaká ponuka. Čo si zvolíš?`