---
title:  Otázka bohoslužby
date:  18/11/2021
---

> <p></p>
> No ak napriek tomu zabudneš na Hospodina, svojho Boha, a budeš chodiť za inými bohmi, slúžiť im a klaňať sa im, dnes vám dosvedčujem, že určite zahyniete.  

> <p></p>
> Dávajte si pozor, aby sa vaše srdce nedalo zviesť, aby ste neodbočili a neslúžili iným bohom a neklaňali sa im.  

**Osobné štúdium**

Stredobodom zmluvného vzťahu medzi Bohom a Izraelom bola bohoslužba. To, čo odlišovalo Izraelitov od sveta okolo nich bolo, že oni jediní ako národ slúžili pravému Bohu, a nie falošným pohanským bohom a bohyniam, ktorí v skutočnosti bohmi neboli. „Pozrite teraz, že ja, len ja som a okrem mňa iného Boha niet.“ (5Moj 32,39)

**Uvažuj o nasledovných textoch. Aké spoločné varovanie sa nachádza vo všetkých týchto veršoch? Prečo bolo toto varovanie pre izraelský národ také dôležité?**

`5Moj 4,19`

`5Moj 8,19`

`5Moj 11,16`

`5Moj 30,17`

Pred tisíckami rokov, podobne ako dnes, Boží ľud existoval uprostred kultúry a v prostredí, kde vyznávali štandardy, tradície a koncepty v príkrom rozpore s vierou Izraelitov. Boží ľud musí byť preto stále obozretný. Veľmi ľahko totiž môže prijať svetské spôsoby, modly a cudzích bohov.

Náš Boh je „žiarlivý Boh“ (5Moj 4,24; 5Moj 5,9; 5Moj 6,15). Iba on sám ako náš Stvoriteľ a Vykupiteľ je hodný toho, aby sme ho uctievali. Ani tu neexistuje zlatá stredná cesta. Buď slúžime Bohu, ktorý prináša život, dobro a požehnanie, alebo slúžime iným bohom, ktorí prinášajú zlo, prekliatie a smrť.

`Prečítaj si Zjavenie 13,1–15 a zameraj sa na spôsob, akým je tu opísané uctievanie. Potom tieto verše porovnaj so Zjavením 14,6–12. Ako text zo Zjavenia odzrkadľuje varovania, ktoré Izraeliti dostali v knihe Deuteronómium v súvislosti s falošnou bohoslužbou?`

Hoci sú okolnosti rozdielne, otázka zostáva rovnaká. Budú ľudia uctievať pravého Boha a získajú život, alebo podľahnú tlaku, či už viditeľnému alebo skrytému, porušia svoju lojálnosť Bohu a budú čeliť smrti? Odpoveď sa skrýva v srdci každého jednotlivca. Boh nenútil starovekých Izraelitov, aby ho nasledovali a takisto nenúti ani nás. Ako vidíme v Zjavení 13, šelma a jej obraz používajú násilie. Boh používa lásku.

**Aplikácia**

`Ako si môžeme byť istí, že pomaly, možno nenápadne sa neodvraciame od vernosti Bohu a nenahrádzame ho inými bohmi?`