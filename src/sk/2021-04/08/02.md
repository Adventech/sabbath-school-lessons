---
title:  Strom života
date:  14/11/2021
---

> <p></p>
> <sup>22</sup>Potom Hospodin, Boh, povedal: „Hľa, človek sa stal ako jeden z nás: Pozná dobro i zlo. Len aby teraz nesiahol rukou na strom života, nejedol z neho a nežil naveky!“ <sup>23</sup>Hospodin, Boh, ho vyhnal zo záhrady Eden, aby obrábal pôdu, z ktorej bol vzatý.  

**Osobné štúdium**

Nikto sa nás nepýtal, či sa chceme narodiť. Nerozhodli sme sa existovať, podobne ako sme si nezvolili, kde a kedy sa narodíme a kto budú naši rodičia.

Rovnako to bolo aj s Adamom a Evou. Nerozhodli sa, že ich Boh stvorí, podobne ako sa o tom nemohol rozhodnúť list, skala či hory. Ľudské bytosti nedostali iba existenciu (aj skala existuje) a život (aj meňavka žije), ale dostali aj život ako racionálne slobodné bytosti, ktoré sú stvorené na Boží obraz.

Vedome sme však neurobili ani rozhodnutie, že budeme existovať ako racio-nálne slobodné bytosti stvorené na Boží obraz. To, čo nám Boh ponúka, je voľba naďalej existovať. Môžeme si zvoliť život, večný život v Ňom. Môžeme ho dostať vďaka Ježišovi a jeho smrti na kríži.

`Uvažuj o textoch 1Moj 2,8.9.15–17 a 1Moj 3,22.23. Aké dve možnosti predstavil Boh človeku v súvislosti s jeho existenciou?`

„Uprostred rajskej záhrady rástol strom života, ktorého plody mali schopnosť udržiavať človeka pri živote. (532) Keby Adam nebol Bohu odmietol poslušnosť, mohol mať ďalej voľný prístup k tomuto stromu a mohol žiť večne. Hriechom sa vzdialil od stromu života a dostal sa do pazúrov smrti. Boží rozsudok: ,kým sa nevrátiš do zeme, z ktorej si bol vzatý,‘ hovorí o úplnom zániku života.“ (GC 532.533; VSV 384)

Už od samého začiatku nám Biblia ponúka iba jednu z dvoch možností: večný život, ktorý bol Božím originálnym plánom pre nás, a večnú smrť, čo je vlastne iba návrat do prázdnoty, z ktorej sme vyšli.

Je zaujímavé, že „strom života“, o ktorom Biblia hovorí ako o zdroji nesmrteľnosti a o ktorom sa prvýkrát zmieňuje hneď v prvej knihe, sa znovu objavuje aj v poslednej knihe Biblie. (Pozri Zj 2,7 a 22,2.14.) Posolstvom tejto správy je možno aj to, že hoci sme mali mať prístup k stromu života, pre hriech sme ho stratili. Potom, na konci, keď sa problém hriechu úplne a definitívne vyrieši, vďaka Ježišovi a jeho plánu spasenia budú mať vykúpení, tí, čo si zvolili život, prístup k stromu života. Bude to tak, ako to malo byť už od začiatku.

**Aplikácia**

`Keď robíš každodenné rozhodnutia, ako si volíš život a kedy ide o rozhodnutia pre smrť?`