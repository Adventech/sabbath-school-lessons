---
title:  Podnety na zamyslenia
date:  19/11/2021
---

Aj my dnes, podobne ako Izraeliti v minulosti, máme možnosť voľby. Dôležité je tu slovo voľba. Niektorí kresťania veria, že Boh ešte pred narodením predurčil niektorých na zatratenie a dokonca na večné muky v pekle. Písmo nás učí, že naša slobodná voľba života a smrti, požehnania alebo prekliatia, dobra alebo zla, rozhodne o tom, aký osud nás čaká (život, dobro a požehnanie, alebo smrť, zlo, prekliatie). Je dobré vedieť, že aj keď niekto urobí nesprávne rozhodnutia, výsledkom je smrť, večná smrť, a nie večné mučenie v ohnivom jazere.

„Mzdou hriechu je smrť, avšak milostivým darom Božím je večný život v Kristu Ježišovi, našom Pánovi. (Rim 6,23) Život je dedičstvo spravodlivých, smrť je údel bezbožných. Mojžiš povedal ľudu: Dnes som ti predložil život a dobro, smrť a zlo. (5Moj 30,15) Smrť, o ktorej sa tieto texty Písma zmieňujú, nie je prirodzená smrť, ktorou pre svoju hriešnosť zomierajú všetci ľudia od Adama. Je to ,druhá smrť‘, opak večného života.“ (GC 544; VSV 301)

**Námety na spoločné uvažovanie**

`Uvažujte viac o myšlienkach z utorka. Zamyslite sa nad tým, či je to Boh, kto priamo trestá ľudí tu a teraz za ich neposlušnosť, alebo to, čo sa im stane, je len prirodzeným následkom porušenia zákona. Je možné, že sú správne obe možnosti? Alebo sú prípady, v ktorých je to jedno alebo druhé? Ako rozumiete tejto téme?`

`Čo nám hovoria verše uvedené v dnešnom citáte od Ellen G. Whiteovej o Božej moci, ktorá dokáže prekonať hriech?`

`Prečítaj si Rim 10,1–10, kde Pavol cituje z 5Moj 30,11–14. Vysvetľuje spasenie z viery v Ježiša a ukazuje, v čom je to odlišné od toho, keď sa snažíme získať spasenie a spravodlivosť prostredníctvom zákona. Prečo podľa vás Pavol použil tieto verše z Deuteronómia? Všimnite si najmä verš Rim 10,10. „Lebo srdcom veríme v spravodlivosť, ale ústami vyznávame spásu.“ Čo chcel Pavol týmito slovami povedať?`

`Ak si nedáš pozor, akými spôsobmi ťa môže tvoja kultúra, spoločnosť a skupina, v ktorej žiješ, zviesť k uctievaniu falošných bohov?`

Západ slnka: 16.00