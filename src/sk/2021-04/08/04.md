---
title:  Život a dobro, smrť a zlo, požehnanie a prekliatie
date:  16/11/2021
---

> <p></p>
> <sup>15</sup>Pozri, dnes som ti predložil život a dobro, smrť a zlo. <sup>16</sup>Keď ti dnes prikazujem, aby si miloval Hospodina, svojho Boha, aby si chodil po jeho cestách a zachovával jeho príkazy, ustanovenia a právne predpisy, potom budeš žiť a rozmnožíš sa. Hospodin, tvoj Boh, ťa bude požehnávať v krajine, ktorú ideš obsadiť. <sup>17</sup>Ak sa ti však srdce odvráti a nebudeš poslúchať, ak sa dáš zviesť, ak sa budeš klaňať iným bohom a budeš im slúžiť, <sup>18</sup>dnes vám oznamujem, že určite zahyniete, nebudete dlho žiť v krajine, do ktorej sa uberáš a ktorú ideš po prechode cez Jordán obsadiť. <sup>19</sup>Dnes volám za svedkov proti vám nebesia i zem. Predložil som vám život i smrť, požehnanie i kliatbu. Vyvoľ si teda život, aby si zostal nažive aj so svojím potomstvom. <sup>20</sup>Miluj Hospodina, svojho Boha, poslúchaj jeho hlas a pridŕžaj sa ho, pretože od toho závisí tvoj život a dĺžka tvojich dní, aby si mohol bývať v krajine, ktorú Hospodin pod prísahou sľúbil dať tvojim otcom, Abrahámovi, Izákovi a Jákobovi.  

**Osobné štúdium**

Ku koncu knihy Deuteronómium, po opise toho, čo sa stane ľuďom, ktorí nebudú poslúchať Boha a porušia jeho zmluvu, prichádza 30. kapitola, ktorá prináša sľub, že aj keby ľudia neposlúchali a boli potrestaní vyhnanstvom, Boh ich aj napriek tomu napokon navráti do zasľúbenej zeme.

Samozrejme, stane sa to pod podmienkou, že vyznajú svoje hriechy a odvrátia sa od svojich zlých ciest.

`Aké možnosti predkladá Hospodin Izraelitom v 5Moj 30,15–20? Ako tento koncept odzrkadľuje myšlienky Písma? Aká motivácia pre voľbu života zaznieva v tomto texte?`

Boh jasne hovorí, že on, Hospodin, predostrel Izraelitom dve možnosti, rovnaké, aké dal aj Adamovi a Eve v záhrade Eden. Hebrejské slovo pre dobro (tov) a zlo (ra) v Deuteronómiu, sú tie isté hebrejské slová, ktoré sú použité v knihe Genezis na opísanie stromu poznanie dobrého (tov) a zlého (ra). Ani na tomto mieste, tak ako nikde inde v Biblii, nie je ponuka zlatej strednej cesty. Neexistuje neutrálne miesto. Buď mohli Izraeliti slúžiť Bohu a mať život, alebo si mohli zvoliť smrť. Rovnaké možnosti máme aj my dnes.

Na jednej strane je život, dobro, požehnanie. Na druhej strane smrť, zlo, prekliatie. Dá sa argumentovať, že Boh ponúka v skutočnosti len jednu možnosť, iba život a požehnanie. Ak sa od Boha odvrátime, prirodzeným následkom budú zlé veci, pretože už nebudeme pod Jeho špeciálnou ochranou.

Ľudia majú dve možnosti. Je tiež jasné, že majú slobodnú voľbu, môžu robiť vlastné rozhodnutia. Tieto verše by, podobne ako celá Biblia, Stará aj Nová zmluva, nedávali zmysel bez posvätného daru slobodnej voľby, slobodných rozhodnutí.

Boh Izraelitom hovorí: Použite slobodnú vôľu, ktorú som vám dal a zvoľte si život, zvoľte si požehnanie, zvoľte si dobro, nevoľte si smrť, zlo a prekliatie.

Zdá sa úplne očividné, aká by mala byť naša voľba. A napriek tomu vieme, ako sa ľudia rozhodujú. Veľký spor vekov bol a je prítomný v životoch ľudí aj v súčasnosti. Mali by sme sa poučiť z príkladu Izraelitov a uvedomiť si, čo sa môže stať, ak sa úplne neodovzdáme Pánovi a nezvolíme si život a všetko, čo táto voľba so sebou prináša.

**Aplikácia**

`Uvažuj znova o texte 5Moj 30,20. Všimni si spojenie medzi láskou a poslušnosťou. Čo museli Izraeliti urobiť, aby boli Pánovi verní? Ako sa vťahuje podobný princíp na nás?`