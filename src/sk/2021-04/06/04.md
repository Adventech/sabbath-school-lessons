---
title:  Pridŕžajte sa Hospodina, svojho Boha
date:  02/11/2021
---

> <p></p>
> <sup>3</sup>Na vlastné oči ste videli, čo urobil Hospodin pre Baal-Peóra, ako každého, kto chodil za Baal-Peórom, Hospodin, tvoj Boh, vyhubil spomedzi vás. <sup>4</sup>Vy však, ktorí sa pridŕžate Hospodina, svojho Boha, ste dodnes všetci nažive.  

**Osobné štúdium**

Pre hriech súvisiaci s Baal-Peórom zomreli tisíce ľudí. „Každého, kto chodil za Baal-Peórom, Hospodin, tvoj Boh, vyhubil spomedzi vás.“ (5Moj 4,3) Nie všetci však mali podiel na tomto odpadnutí. O koho išlo?

`Ako verš 5Moj 4,4 vysvetľuje rozdiel medzi tými, čo padli do hriechu a tými, ktorým sa to nestalo? Ako rozumieš výrazu „pridŕžate sa Hospodina“? Ako sa to prakticky prejaví v živote človeka?`

Medzi veršami 3 a 4 je veľký kontrast. Hospodin vyhubil „každého“, kto sa uchýlil k modloslužbe, a zároveň zostali nažive „všetci“, čo sa Hospodina pridŕžali. Neexistoval žiadny priestor medzi. Bolo to tak vtedy a je to tak aj teraz. Stojíme buď na Ježišovej strane, alebo sa staviame proti nemu (Mat 12,30).

Hebrejský výraz preložený ako „pridŕžať sa“ (inde „priľnúť“) často poukazuje na silný záväzok a úzke prepojenie na niečo alebo niekoho. Slovo s rovnakým základom je použité v 1Moj 2,24: „Preto opustí muž svojho otca i matku a priľne k svojej žene a budú jedno telo.“ (Pozri aj Rút 1,14.) V rovnakom kontexte sa nachádza v Deuteronómiu ešte na ďalších štyroch miestach: 10,20; 11,22; 13,4 a 30,20. Vo všetkých prípadoch ide o rovnakú myšlienku: ľud sa mal pridŕžať svojho Boha, mal k nemu lipnúť. Mali sa mu úplne odovzdať a on sa mal stať zdrojom ich sily.

Dôležité je všimnúť si v tejto vete, podmet, čiže kto sa má pridŕžať. Izraeliti sa ho mali pridŕžať. Oni sa mali rozhodnúť priľnúť k Hospodinovi, a potom sa v jeho moci vyhýbať hriechu.

`Uvažuj o textoch Júda 1,24 a 1Kor 10,13. Aká spoločná myšlienka viaže tieto verše s 5Moj 13,4? Pokús sa ju sformulovať vlastnými slovami. Ako jej rozumieš?`

Boh je verný a má moc uchrániť nás od pádov. Musíme sa však vedome rozhodnúť stáť pri ňom, podobne ako sa verní z nášho príbehu rozhodli pridŕžať sa Hospodina. Ak takto konáme, môžeme si byť istí, že aj napriek pokušeniu môžeme zostať verní.

**Aplikácia**

`Ako môže človeku pomôcť v snahe pridŕžať sa Hospodina pravidelný čas vyhradený na modlitbu, štúdium Biblie a prežívanie spoločenstva s inými veriacimi? Čo ďalšie pomáha tebe pridŕžať sa Boha?`