---
title:  Veľký, múdry a rozumný národ
date:  04/11/2021
---

> <p></p>
> Zachovávajte ich a plňte, lebo v tom bude vaša múdrosť a rozumnosť v očiach národov, ktoré, keď sa dopočujú o všetkých týchto ustanoveniach, povedia: ‚Tento veľký národ je naozaj múdry a rozumný.‘  

**Osobné štúdium**

Ako sme videli, Deuteronómium 4,1–9 je intenzívnym vyjadrením dvoch skutočností: Izrael je mimoriadny národ a bol poverený veľkou misijnou úlohou. Na pozadí týchto veršov sa nachádza myšlienka, že potrebujú poslúchať Hospodinove príkazy a nasledovať ho.

`Znova sa sústreď na verš 5Moj 4,6. Ako mali Izraelitov vnímať okolité národy? Na základe čoho? Ako by sa tento princíp dal uviesť do života cirkvi a jednotlivcov dnes?`

Na prvý pohľad by sa mohlo zdať, akoby to boli práve „spravodlivé ustanovenia a právne predpisy“, ktoré obsahujú múdrosť a rozumnosť. Text však hovorí niečo iné. Hospodin učil svoj ľud tieto ustanovenia a predpisy, ale múdrosť národa nespočíva v znalosti týchto zákonov, ale v tom, že ich zachováva a žije podľa nich. Práve v poslušnosti Izraelitov mala spočívať ich múdrosť a rozumnosť.

Izraeliti mohli mať ten najlepší systém zákonov, pravidiel a usmernení na svete (a vlastne aj mali), ale aký by mali z toho prospech, keby sa nimi neriadili? Ich múdrosť a rozumnosť mali pochádzať z toho, ako sa Božie zákony prejavovali v ich životoch. Mali žiť podľa právd, ktoré im Hospodin zveril. A to sa mohlo stať len tým, že ich budú poslúchať. Ani všetky najkrajšie pravdy celého vesmíru by Izraelitom ani okolitým národom neboli nanič, keby podľa týchto právd Izraeliti nežili. A preto Hospodin neustále vyzýva Izraelitov na poslušnosť. Veď práve život podľa prikázaní, ustanovení a predpisov, nie prikázania, ustanovenia a predpisy samotné, bolo to, na čom naozaj záležalo, ak sa mali stať svedkami svetu.

„Poslušnosť Božiemu zákonu im mala priniesť prospech, ktorý by ostatné národy sveta pokladali za zázrak. Boh ich mohol obdariť múdrosťou a zručnosťou potrebnou pri každej umeleckej práci a chcel aj ďalej zostať ich učiteľom. Poslušnosť podľa zásad Božieho zákona ich mala zušľachtiť, povzniesť, Boh by ich bol chránil pred chorobami ostatných národov a obdaril by ich mimoriadnou duševnou silou. Mali byť v každom ohľade na patričnej výške. To malo svedčiť o sláve, majestáte a moci ich Boha. Mali sa stať kráľovstvom kňazov a svätým ľudom. Boh ich obdaril všetkým potrebným, aby mohli byť najslávnejším národom na zemi.“ (COL 288; KP 228)

**Aplikácia**

`Uvažuj o texte Mat 5,13–16. Ako sa v Ježišových slovách adresovaných jeho nasledovníkom odzrkadľujú rovnaké princípy, aké boli komunikované Izraelitom? Ako by sa mali prejaviť v našich životoch?`