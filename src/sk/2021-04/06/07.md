---
title:  Podnety na zamyslenie
date:  05/11/2021
---

„Satan sa od samého začiatku veľkého sporu v nebi snažil odstrániť Boží zákon. Preto sa vlastne vzbúril proti Stvoriteľovi a odvtedy, čo bol vyhnaný z neba, pokračuje vo svojom odboji na zemi. Úporne sleduje rovnaký zámer: Oklamať ľudí a zviesť ich k prestupovaniu Božieho zákona. Nakoniec je jedno, či svoj cieľ dosiahne tak, že ľudia odmietnu celý zákon alebo zavrhnú len jedno prikázanie. Kto prestupuje jedno prikázanie, prestupuje vlastne všetky, pretože svojím vplyvom a príkladom sa postavil na stranu hriechu, a teda previnil by sa proti všetkým (Jak 2,10).“ (GC 582; VSV 419)

V súvislosti s Baal Peórom v knihe Patriarchovia a proroci čítame: „Vstupom na zakázanú pôdu sa ocitli v satanových osídlach. Omámení hudbou a tancom, očarení krásou pohanských kňažiek celkom zabudli na svoju oddanosť Hospodinovi. Ich účasť na veselici a hodovaní, spojená s hojným pitím vína, im natoľko zatemnila zmysly a uvoľnila zábrany, že sa prestali ovládať a oddali sa bujarému hýreniu. Keď poškvrnili svoje svedomie oplzlými činmi, dali sa naviesť na uctievanie modiel. Na pohanských oltároch prinášali obete a zúčastňovali sa na najzvrhlejších obradoch.“ (PP 454; PP /sk/ 339)

**Námety na spoločné uvažovanie**

`Uvažujte o podobnosti situácie, postavenia a poverenia medzi starovekým Izraelom a adventistami siedmeho dňa. Čo všetko nám bolo zverené v porovnaní s ostatným svetom a inými cirkvami? Aj pred nami vyvstáva otázka: Čo urobíme s tým všetkým, čo sme dostali od Boha? Ako okolitému svetu predstavujeme „múdrosť a rozumnosť“ od Hospodina?`

`„Vy však, ktorí sa pridŕžate Hospodina, svojho Boha, ste dodnes všetci nažive.“ (5Moj 4,4) Podmetom slovesa „pridŕžate“ sú ľudia. Hospodin sa nás nepridŕža tak, žeby sme my sami boli donútení pridŕžať sa jeho. Namiesto toho nám dáva dar slobodnej vôle, aby sme sa mohli sami rozhodnúť, či sa budeme Boha pridŕžať. Keď sa tak rozhodneme, ako ho potom máme nasledovať a držať sa ho?`

`Uvažujte spoločne o záverečnej otázke v časti na nedeľu. Čo to znamená pridať niečo k Božím prikázaniam, alebo z nich uberať? Okrem zrejmých príkladov, medzi ktoré patrí aj sobota, ako sa niečo také môže stať v prípadoch, keď si ani nemusíme uvedomiť, že sa niečo také deje?`

Západ slnka: 16.19