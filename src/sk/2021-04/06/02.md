---
title:  Nepridávaj ani neuberaj
date:  31/10/2021
---

> <p></p>
> <sup>1</sup>Teraz, Izrael, počúvaj ustanovenia a právne predpisy, ktoré vás učím zachovávať, aby ste žili a mohli ste vojsť a obsadiť krajinu, ktorú vám dáva Hospodin, Boh vašich otcov. <sup>2</sup>K tomu, čo vám prikazujem, nesmiete nič pridať ani z toho ubrať, ale budete zachovávať príkazy Hospodina, vášho Boha, ktoré vám predkladám!  

**Osobné štúdium**

`Uvažuj o úvodnom texte. Prečo Hospodin varoval Izraelitov hneď na začiatku pred tým, aby niečo pridávali k jeho zákonu alebo niečo z neho uberali? (Pozri aj 5Moj 12,32.)`

Hospodin Izraelitom prikazuje zachovávať „ustanovenia a právne predpisy“. Prečo ich varuje pred pridávaním a uberaním? Kto by mal záujem a odvahu meniť Božie zákony?

Dnes už samozrejme odpoveď poznáme.

„Satan neúnavne pokračoval vo svojich snahách dokončiť dielo, ktoré začal v nebesiach – totiž zmeniť Boží zákon. Podarilo sa mu presvedčiť svet o pravdivosti učenia, ktoré predkladal v nebesiach pred pádom do hriechu, že Boží zákon je nedokonalý a potrebuje zmeny. Veľká časť vyznávačov kresťanstva ukazuje svojím postojom aj svojimi slovami, že prijali tento blud.“ (2SM 107)

Keď uvažujeme o dejinách starovekého Izraela, vidíme, že do mnohých problémov sa dostali z dvoch zásadných príčin. Prvou bola skutočnosť, že sa z praktických dôvodov rozhodli niektoré predpisy a pravidlá ignorovať. Druhou bolo, že k zákonu pridávali také nariadenia a požiadavky, ktoré zákon pôvodne neobsahoval, čo v konečnom dôsledku niekedy viedlo až k prestupovaniu zákona.

`Uvažuj o texte Mat 15,1–9 v súvislosti s predchádzajúcim varovaním obsiahnutým v Mojžišových slovách. Ako sa tu prejavuje konanie, pred ktorým Hospodin vystríhal svoj ľud?`

Keď Izraeliti napokon vstúpili do krajiny, ktorú im Hospodin zasľúbil, veľmi často nedbali na priame varovania, ktoré dostali – napríklad v súvislosti s modlárstvom. Výsledkom bolo, že sa uchyľovali k rôznym pohanským praktikám, ktoré sa stávali aj súčasťou toho, čo považovali za uctievanie Hospodina. V prvom storočí bolo súčasťou ich náboženstva už množstvo ľudských tradícií. Ježiš to komentuje slovami: „Takto ste zbavili platnosti Božie slovo pre svoju tradíciu.“ (Mat 15,6)

Nech už teda išlo o pridávanie alebo odnímanie, viedlo to k zmenám, za ktoré niesol národ nepríjemné následky.

**Aplikácia**

`V čom by ste si mali vy ako spoločenstvo veriacich dávať pozor, aby ste k Božím príkazom nepridávali svoje ľudské, alebo aby ste si ich nezľahčovali podľa vlastnej úvahy?`