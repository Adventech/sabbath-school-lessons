---
title:  Baal-Peór
date:  01/11/2021
---

> <p></p>
> <sup>3</sup>Na vlastné oči ste videli, čo urobil Hospodin pre Baal-Peóra, ako každého, kto chodil za Baal-Peórom, Hospodin, tvoj Boh, vyhubil spomedzi vás. <sup>4</sup>Vy však, ktorí sa pridŕžate Hospodina, svojho Boha, ste dodnes všetci nažive.  

> <p></p>
> <sup>1</sup>Keď Izrael býval v Šittíme, ľud začal smilniť s Moábčankami, <sup>2</sup>ktoré ho pozývali na obetné hostiny na počesť svojich božstiev. Ľud sa zúčastňoval na ich obetných hodoch a klaňal sa ich bohom. <sup>3</sup>Keď sa Izraeliti dostali do služby Baal-Peóra, Hospodinov hnev vzplanul proti nim. <sup>4</sup>Hospodin povedal Mojžišovi: „Vezmi všetkých predstaviteľov ľudu a pre Hospodina im dolám kosti a vystav ich na slnku, aby sa prudký hnev Hospodina odvrátil od Izraela.“ <sup>5</sup>Mojžiš teda rozkázal izraelským sudcom: „Nech každý spomedzi svojich mužov zabije tých, čo sa oddali Baal-Peórovi!“ 

**Osobné štúdium**

V 5Moj 4,3.4 sa Mojžiš vracia k tragickej udalosti, ktorá sa odohrala v Baal-Peóre. Tento odkaz na minulé udalosti mal Izraelitom slúžiť ako pripomenutie dôležitých duchovných a praktických právd, z ktorých si mali vziať ponaučenie.

`Uvažuj o texte 4Moj 25,1–15. Čo sa udialo v Baal-Peóre? Ako to ovplyvnilo život Izraelitov? Aké ponaučenie si zo svojho obrovského zlyhania mali vziať?`

Príbehy o tom, ako Izraeliti vyhladzujú niektoré pohanské národy, sú pre nás aj dnes veľmi znepokojivé. Uvedený príbeh nám však pomáha aspoň čiastočne pochopiť, o čo išlo. Izraeliti mali byť pre pohanské národy svedkami o jedinom pravom Bohu. Mali byť príkladom ukazujúcim, čo je podstatou uctievania pravého Boha. Namiesto toho sa však pridržiavali pohanských „bohov“ okolitých národov a často sa stavali do otvorenej vzbury voči samotnému Hospodinovi, ktorého mali predstavovať svetu.

O „smilstve“ sa často hovorí v duchovnom zmysle a charakterizuje konanie Izraela v praktikách s pohanskými bohmi (pozri Oz 4,12–14). V texte 4Moj 25 je však ukázané, že Izraeliti, aspoň zo začiatku, hrešili priamo v sexuálnej oblasti. Satan tu opäť staval na skazenej ľudskej prirodzenosti. Podľa príbehu pohanské ženy zvádzali mužov, ktorí radi pokušeniu podľahli.

Niet pochýb o tom, že telesné smilstvo postupne prerástlo do smilstva duchovného. Izraeliti, ktorí sa podieľali na smilstve s pohankami, sa postupne začali zúčastňovať aj na uctievaní pohanských bohov. V 5Moj 25,3 čítame, že „Izraeliti [sa] dostali do služby Baal-Peóra“. Znamená to, že tomuto falošnému božstvu obetovali a klaňali sa mu. Rozhodli sa všetky pokyny a ponaučenia, ktoré od Hospodina dostali, hodiť za hlavu a vymeniť za naplnenie svojich vášní a žiadostivostí.

Ako sa to mohlo stať? Jednoducho. Najprv zatvrdili svoje svedomie telesným smilstvom, a to ich priviedlo k pádu do duchovného smilstva, čo bolo v konečnom dôsledku satanovým cieľom. Podľa textu bola ich skazenosť taká veľká, že jeden z nich dokonca pred očami Mojžiša a celého zhromaždenia priviedol Midjánčanku do stredu tábora, medzi ľudí, ktorí nariekali vo svätostánku.

**Aplikácia**

`Naše mysle a telá sú neoddeliteľne spojené. To, čo ovplyvňuje jednu časť, má vplyv aj na tú druhú. Čo sa z tohto príbehu môžeme naučiť o tom, aké je nebezpečné pre náš duchovný život, keď dávame voľný priechod svojim vášňam?`