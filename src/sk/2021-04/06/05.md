---
title:  Veľký a výnimočný národ
date:  03/11/2021
---

> <p></p>
> <sup>5</sup>Pozri, učil som vás ustanovenia a právne predpisy, ako mi prikázal Hospodin, môj Boh, aby ste ich zachovávali aj v krajine, ktorú prichádzate obsadiť. <sup>6</sup>Zachovávajte ich a plňte, lebo v tom bude vaša múdrosť a rozumnosť v očiach národov, ktoré, keď sa dopočujú o všetkých týchto ustanoveniach, povedia: ‚Tento veľký národ je naozaj múdry a rozumný.‘ <sup>7</sup>Je niekde taký veľký národ, ktorému by boli jeho bohovia tak blízko, ako je nám Hospodin, náš Boh, kedykoľvek k nemu voláme? <sup>8</sup>Má nejaký veľký národ také spravodlivé ustanovenia a právne predpisy, ako celý tento zákon, ktorý vám dnes predkladám? <sup>9</sup>Len sa maj na pozore a poriadne sa chráň, aby si nezabudol na to, čo si na vlastné oči videl a aby to nevymizlo z tvojho srdca, kým žiješ! Pouč o tom svojich synov a vnukov! 

**Osobné štúdium**

V textoch nasledujúcich po verši 5Moj 4,4 sa nachádzajú niektoré z najhlbších a najkrajších myšlienok v celom Písme. Podľa niektorých teológov sa podstata posolstva knihy Deuteronómium nachádza práve tu a všetko ostatné je len komentár, výklad.

`Uvažuj o úvodných veršoch (5Moj 4,5–9). Prečo Hospodin prostredníctvom Mojžiša hovorí, čo všetko urobil pre Izrael? Ako sa dá hlavná myšlienka týchto veršov aplikovať do našich životov?`

Hospodin chcel, aby si Izraeliti neustále uvedomovali, že boli vybratí a povolaní pre mimoriadne zámery. Boli „veľkým“ národom, podobne ako Boh povedal Abramovi hneď pri jeho prvom povolaní: „Urobím z teba veľký národ, požehnám ťa, zvelebím tvoje meno. Buď požehnaním!“ (1Moj 12,2; pozri aj 18,18)

Dôvodom, prečo ich Hospodin urobil veľkým národom bolo, aby sa stali „požehnaním“ (1Moj 12,2) pre „všetky pokolenia zeme“ (1Moj 12,3). A hoci tým najväčším požehnaním malo byť, že Ježiš, Mesiáš, vyjde z ich pokrvnej línie, dovtedy mali byť svetlom celému svetu. „To je málo, že si mojím služobníkom, aby si povzniesol Jákobove kmene a priviedol späť zachránených Izraela. Ustanovujem ťa za svetlo národov, aby si bol mojou spásou až do končínzeme.“ (Iz 49,6) Neznamená to, že by Izraeliti boli pôvodcami spásy, ale že pro-stredníctvom nich sa mal zjaviť pravý Boh, ktorý jediný môže priniesť skutočnú záchranu.

Kým Izraeliti uctievali Boha, ktorý stvoril celý vesmír, Hospodina nebies a zeme, pohanské národy uctievali kamene, skaly, drevo, zvieratá a démonov (5Moj 32,17; Ž 106,37). Aký obrovský rozdiel!

Mojžiš v týchto veršoch poukazuje na dve skutočnosti, ktoré robili z Izraelitov výnimočný národ. Po prvé, Hospodin bol blízko nich, ako bol napríklad prostredníctvom svätyne. Druhým dôvodom boli „spravodlivé ustanovenia a právne predpisy, ako celý tento zákon“ (5Moj 4,8).

`Uvažuj o veršoch 5Moj 4,32–35. Aké ďalšie argumenty Hospodin prináša, aby Izraelitom zdôraznil mimoriadnosť povolania, ktoré dostali?`

**Aplikácia**

`Je nepochybné, že Izraeliti dostali obrovský dar a nesmiernu zodpovednosť. Ako sa k tomu postavili? Čo sa z toho môžeš naučiť pre seba?`