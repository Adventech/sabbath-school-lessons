---
title:  Veľký národ vďaka Hospodinovi
date:  30/10/2021
---

### Texty na tento týždeň
5Moj 4,1–9

> <p>Základný text</p>
> Má nejaký veľký národ také spravodlivé ustanovenia a právne predpisy, ako celý tento zákon, ktorý vám dnes predkladám?  (5Moj 4,8)

Prvé tri kapitoly Deuteronómia sú v podstate ponaučením z dejín. Pripomínali ľudom, čo až doteraz prežili ako národ. Od štvrtej kapitoly tieto príbehy z dejín dostávajú postupne čoraz viac formu kázania. Pripomenutie uplynulých dejov nie je určené len pre nadšencov dejepisu. Ich hlavným zmyslom je ukázať Božiu moc a milosť, ktoré sa prejavili v ich životoch. A hoci ako národ mnohokrát zlyhali, Hospodin stojí za zmluvou, ktorú s nimi uzavrel.

Štvrtá kapitola sa začína hebrejským výrazom ve-ata, ktorý sa prekladá ako „a teraz“. Doteraz počúvali o udalostiach, ktoré sa odohrali v minulosti a ktoré im mali pripomenúť, že Boh ich priviedol až do tohto bodu. „A teraz“ mali začať konať podľa toho, čo im Hospodin povedal (pozri aj 5Moj 10,12). Ich konanie malo byť odpoveďou na Božie skutky.

To je aj dôvod, prečo prvé sloveso nasledujúce po „a teraz“ je práve „počúvaj“. V hebrejčine je to presne to isté sloveso (aj v rovnakom tvare), aké zaznieva na začiatku modlitby Šema. Ono „počúvaj“ znamená nielen vnímať ušami, ale aj „venovať pozornosť“ a „poslúchať“. Toto sloveso nachádzame v Deuteronómiu často (v uvedenom tvare šesťdesiatpäť ráz).

Úvod štvrtej kapitoly by sme teda mohli zhrnúť nasledovne: A teraz, Izrael, pre všetko, čo som pre teba urobil, musíš poslúchať nasledovné...

**Osnova lekcie**

V tejto lekcii budeme spoločne uvažovať nad štvrtou kapitolou knihy Deuteronómium. Mojžiš najprv pripomenul Izraelitom, čo už pre nich Boh v minulosti urobil (5. Mojžišova 1–3). Teraz bude hovoriť o tom, čo od nich (a všeobecne od všetkých svojich detí) očakáva v prostredí, kde majú byť „svetlom“.

`5Moj 4,1.2: Dôsledne rešpektovať, čo Hospodin nariadil (nedeľa)`

`5Moj 4,3.4: Dávať si pozor na negatívny vplyv pohanského okolia (pondelok)`

`5Moj 4,3.4: Primknúť sa k Hospodinovi (utorok)`

`5Moj 4,5–9: Byť dobrým príkladom a požehnaním pre svoje okolie (streda a štvrtok)`