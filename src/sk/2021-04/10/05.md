---
title:  Najedený a sýty
date:  01/12/2021
---

> <p></p>
> <sup>11</sup>Dávaj si pozor, aby si nezabudol na Hospodina, svojho Boha, aby si nezanedbával jeho príkazy, právne predpisy a ustanovenia, ktoré ti dnes nariaďujem. <sup>12</sup>Keď sa dosýta naješ a postavíš si pekné domy, v ktorých budeš bývať, <sup>13</sup> keď sa ti rozmnoží dobytok a ovce, rozhojní sa ti striebro, zlato a všetko, čo máš, <sup>14</sup>potom nech nespyšnie tvoje srdce. Nezabudni na Hospodina, svojho Boha, ktorý ťa vyviedol z Egypta, z domu otroctva, <sup>15</sup>viedol ťa veľkou a hroznou púšťou, kde sú ohnivé hady a škorpióny, vyprahnutým krajom bez vody. Vyviedol ti vodu z najtvrdšej skaly, <sup>16</sup>na púšti ťa kŕmil mannou, ktorú nepoznali tvoji otcovia, aby ťa pokoril a vyskúšal, aby ti nakoniec preukázal dobrodenie. <sup>17</sup>Nehovor si v srdci: ‚Toto bohatstvo mi získala moja moc a sila mojej ruky.‘ <sup>18</sup>Pamätaj na Hospodina, svojho Boha, lebo on ti dáva schopnosť získavať bohatstvo, aby potvrdil svoju zmluvu, ktorú pod prísahou uzavrel s tvojimi otcami, ako je to dnes.  

**Osobné štúdium**

Jeden kazateľ rozprával príbeh o tom, ako pred mnohými rokmi pristál spolu so svojou ženou na letisku a stratil batožinu. Povedal, že hneď tam, vedľa pásu s batožinou, na verejnom priestranstve si spolu s manželkou kľakli a modlili sa. Prosili Boha, aby im navrátil stratenú batožinu. Povedal, že to isté sa im stalo aj o mnoho rokov neskôr. Vystúpili na letisku, ale ich batožina tam nedorazila. Vtedy manželke povedal: „Neboj sa, poisťovňa to preplatí.“

`Uvažuj o texte 5Moj 8,7–18 v kontexte predchádzajúceho príbehu. Aké varovanie dáva Boh svojmu ľudu? Ako by sa tento princíp mal prejaviť v našich životoch dnes?`

Aký prospech mali mať Izraeliti z vernosti Bohu? Nestanú sa len vlastníkmi nádhernej a bohatej „krajiny, v ktorej budeš jesť chlieb dosýta, kde nebudeš trpieť nijakou núdzou“ (5Moj 8,9), ale budú tiež v tejto zemi požehnaní. Budú mať veľké stáda, zlato a striebro a nádherné domy. Dostanú všetok materiálny komfort, ktorý tento život ponúka.

Ale čo potom? Budú čeliť nebezpečenstvu, ktoré vždy prichádza s bohatstvom a fyzickou prosperitou. Zabudnú na to, že je to Hospodin, kto „dáva schopnosť získavať bohatstvo“ (5Moj 8,18).

Možno nie hneď, ale po čase, keď mali všetko materiálne pohodlie, ktoré potrebovali, zabudnú na minulosť, zabudnú na to, ako ich Boh viedol „po veľkej a strašnej púšti“ (5Moj 1,19) a budú si pamätať iba svoju vlastnú múdrosť a schopnosti, ktoré im zaručili úspech.

Presne pred týmto ich Boh varoval. Nanešťastie, presne to sa im stalo, ako sa dozvedáme pri čítaní neskorých prorokov.

V čase, keď majú všetko a prosperujú, Mojžiš im pripomína, aby si pamätali a aby nezabúdali, že to bol Boh, kto to pre nich urobil, a aby sa nedali oklamať materiálnymi požehnaniami, ktoré im dal. O niekoľko storočí neskôr samotný Ježiš varoval ľudí v podobenstve o rozsievačovi pred „mámením bohatstva“ (Mar 4,19).

**Aplikácia**

`Nezáleží na tom, koľko peňazí alebo materiálnych vecí máme, sme telo a krv, na ktoré čaká čierna jama v zemi. Čo nám to pripomína o nebezpečenstve bohatstva, ak pre bohatstvo zabudneme na Boha? Ako nám môže bohatstvo pripomenúť, že iba Boh nás môže vyslobodiť zo smrti?`