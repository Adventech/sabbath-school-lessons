---
title:  Dávaj pozor, aby si nezabudol
date:  30/11/2021
---

> <p></p>
> <sup>9</sup>Len sa maj na pozore a poriadne sa chráň, aby si nezabudol na to, čo si na vlastné oči videl a aby to nevymizlo z tvojho srdca, kým žiješ! Pouč o tom svojich synov a vnukov!  

> <p></p>
> <sup>23</sup>Dávajte si pozor, aby ste nezabudli na zmluvu Hospodina, vášho Boha, ktorú uzavrel s vami, aby ste si neurobili nijakú podobu modly, čo ti zakázal Hospodin, tvoj Boh, <sup>24</sup>lebo Hospodin, tvoj Boh, je stravujúci oheň, žiarlivý Boh.  

**Osobné štúdium**

`Uvažuj o veršoch 5Moj 4,9.23.24. Aké pokyny dáva Hospodin Izraelitom? Prečo je jeho pokarhanie také dôležité pre celý národ?`

Na začiatku oboch textov vystupujú do popredia dva výrazy – „dávať pozor“ a „nezabudnúť“. Boh Izraelitom hovorí, aby sa mali na pozore pred tým, že zabudnú. Nezabudni na to, čo pre teba urobil Boh a nezabudni ani na zmluvu, ktorú s tebou uzavrel.

Výraz „maj sa na pozore“, ktorý je použitý v 5Moj 4,9, sa nachádza v celej Starej zmluve a znamená „dodržať“, „dávať si pozor“, „zachovať“ alebo „strážiť“. Je zaujímavé, že prvýkrát sa v Písme vyskytuje ešte pred pádom do hriechu, keď Hospodin povedal Adamovi, aby „strážil“ záhradu Eden, ktorú mu zveril (1Moj 2,15).

Teraz Boh prikazuje ľuďom, každému jednotlivo (sloveso je tu v jednotnom čísle), aby sa chránili. V opačnom prípade môžu „zabudnúť“. Nejde tu o „zabudnutie“ v zmysle straty pamäti (hoci po čase sa to ďalším generáciám môže stať). Ide o zabúdanie v tom zmysle, že by nebrali vážne povinnosti, ktoré vyplývali zo zmluvy s Bohom. Mali si pamätať, kým sú a ako majú žiť svoj život pred Bohom, pred inými Izraelitmi, pred neznámymi, ktorí sú medzi nimi a pred národmi, ktoré sú okolo nich.

`Prečítaj si znovu 5Moj 4,9 (pozri tiež 5Moj 6,7 a 5Moj 11,19). Zameraj sa na poslednú časť o tom, že mali učiť o týchto veciach aj svoje deti a vnúčatá. Aký súvis to má s tým, že nemáme zabúdať?`

Nie je náhoda, že hneď po tom, ako im Mojžiš povedal, aby nezabudli a aby nedovolili, aby tieto veci „vymizli z ich sŕdc“, im pripomína, že ich majú odovzdať aj nasledujúcim generáciám. Ich deti potrebovali tieto veci počuť, ale ešte možno dôležitejšie je, že rozprávaním a prerozprávaním príbehov o tom, čo pre nich Boh vykonal, ľudia nezabudnú na veci, ktoré sa stali. Je to možno najlepší spôsob, ako si v pamäti zachovať, čo Boh vykonal pre svoj ľud.

**Aplikácia**

`Keď rozprávaš druhým o svojich skúsenostiach s Bohom, ako to pomôže tebe samému a tiež im? Akým spôsobom Izraelitom pomáhalo nezabúdať na Hospodina to, že iným rozprávali o Božom vedení?`