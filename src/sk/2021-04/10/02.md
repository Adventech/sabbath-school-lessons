---
title:  Dúha – pripomienka večnej zmluvy
date:  28/11/2021
---

> <p></p>
> <sup>8</sup>Boh povedal Noachovi a jeho synom, čo boli s ním: <sup>9</sup>„Uzatváram svoju zmluvu s vami i s vaším potomstvom <sup>10</sup>a so všetkými živými bytosťami, čo sú s vami, s vtáctvom, s dobytkom a so všetkou divou zverou, čo je s vami, so všetkým, čo vyšlo z korábu, so všetkou zverou zeme. <sup>11</sup>Uzatváram s vami svoju zmluvu, že voda potopy už nezničí nijakého živého tvora a nebude už potopy, ktorá by zničila zem.“ <sup>12</sup>Boh povedal: „Toto je znamením zmluvy, ktorú uzatváram medzi mnou a vami a všetkými živými tvormi, čo sú s vami, pre všetky budúce pokolenia: <sup>13</sup>Svoju dúhu som položil na oblak, aby bola znamením zmluvy medzi mnou a zemou. <sup>14</sup>Kedykoľvek nahromadím mračná nad zemou a na oblaku sa ukáže dúha, <sup>15</sup>rozpomeniem sa na svoju zmluvu medzi mnou a vami a všetkými živými tvormi; voda už nebude potopou na zničenie všetkých živých tvorov. <sup>16</sup>Keď sa na oblaku ukáže dúha, pozriem na ňu a rozpomeniem sa na večnú zmluvu medzi Bohom a každým živým tvorom na zemi.“ <sup>17</sup>Boh povedal Noachovi: „Toto je znamenie zmluvy, ktorú som ustanovil medzi mnou a každým živým tvorom na zemi.“  

**Osobné štúdium**

Prvýkrát sa slovo „pamätaj“ vyskytuje v 1. Mojžišovej 9 po celosvetovej potope. Boh povedal Noachovi, že dá na oblohu dúhu ako symbol a pripomienku svojej zmluvy s celou zemou a že nikdy viac nezničí zem potopou.

`Uvažuj o veršoch 1Moj 9,8–17. Ako rozumieš tomu, že sa Boh na niečo „rozpomenie“ (Roh: „rozpamätá sa“)? Vari zabúda? Alebo zabúdame skôr my?`

Boh nepotrebuje dúhu, aby si pamätal na svoj sľub a na zmluvu, ktorú s ľuďmi uzatvoril. Prehovoril jazykom, ktorý ľudia dokážu pochopiť. Dúha je symbolom pre nás, aby sme si pamätali na Boží sľub sformulovaný do zmluvy, že Boh už nikdy nezničí celú zem vodou. Dúha mala byť pripomenutím tejto špeciálnej zmluvy. Vždy, keď sa ukáže dúha, Boží ľud si bude pamätať nielen Boží súd nad svetom, ale aj Božiu lásku k svetu a zasľúbenie, že potopa viac nepríde.

Tento príbeh nám ukazuje, aké je dôležité pamätať si Božie zasľúbenia, jeho varovania a jeho skutky vo svete.

Dúha na oblohe je pre nás ešte dôležitejšia dnes, keď mnoho vedcov, odvolávajúcich sa na zákony prírody, odmieta myšlienku, že celosvetová potopa vôbec bola. Aj ľudia, ktorí žili pred potopou, boli presvedčení, že na základe zákonov prírody nie je možné, aby nastala celosvetová potopa. „Prírodu povyšovali nad jej Tvorcu a prírodné zákony pokladali za také stále, že ich nemôže zmeniť ani sám Boh.“ (PP 97; PP /sk/ 65) Pred potopou ľudia tvrdili, že na základe zákonov prírody nie je možné, aby prišla potopa. Po potope ľudia dokazujú, že na základe zákonov prírody nie je možné, že sa potopa vôbec stala. Ak si budeme pamätať, čo znamená dúha, môžeme v dúhe vidieť istotu napísanú nádhernými farbami, že Božie slovo je isté. Ak môžeme dôverovať tomu, že dodrží tento sľub, prečo potom nedôverovať všetkému ostatnému, čo nám hovorí?

**Aplikácia**

`Keď najbližšie uvidíš dúhu, spomeň si na Boží sľub. Ako sa môžeme naučiť dôverovať všetkým jeho zasľúbeniam?`