---
title:  Spomienka na Božie činy
date:  29/11/2021
---

> <p></p>
> <sup>36</sup>Z neba si smel počuť jeho hlas, aby ťa poučil, a na zemi ti dal vidieť svoj veľký oheň a jeho slová si počul zo stredu ohňa. <sup>37</sup>Pretože miloval tvojich otcov, vyvolil si po nich aj ich potomstvo. Šiel s tebou a svojou prítomnosťou a veľkou mocou ťa vyviedol z Egypta, <sup>38</sup>aby ňou pred tebou vyhnal väčšie a mocnejšie národy ako si ty, a doviedol ťa do ich krajiny a dal ti ju do vlastníctva, ako je to dnes. <sup>39</sup>Dnes si uvedom, a vezmi si k srdcu, že len Hospodin je Boh hore na nebi a dolu na zemi. Iného niet. <sup>40</sup>Zachovávaj jeho ustanovenia a príkazy, ktoré ti dnes dávam, aby sa dobre vodilo tebe i tvojmu potomstvu, aby si dlho žil v krajine, ktorú ti navždy dáva Hospodin, tvoj Boh.  

**Osobné štúdium**

V štvrtej kapitole Deuteronómia sme čítali Mojžišove slová adresované Izraelitom o nádherných výsadách, ktoré ako Bohom vyvolený ľud dostali. Hospodin ich vyslobodil z Egypta. „Pokúsil sa už nejaký boh prísť a vyviesť ľud spomedzi iného národa skúškami a znameniami, zázrakmi a bojom, mocnou rukou a vystretým ramenom, veľkými, hroznými skutkami, ako to všetko urobil s vami v Egypte Hospodin, váš Boh, pred vašimi očami?!“ (5Moj 4,34) Boh pre svojich vyvolených vykonal obrovské veci. A urobil to spôsobom, ktorý im mal pomôcť pamätať si a nikdy nezabudnúť, čo všetko pre nich Boh vykonal.

`Uvažuj o texte 5Moj 4,32–39. Čo si mali pamätať a prečo bolo dôležité, aby si to pamätali?`

Mojžiš pripomína Izraelitom históriu, vracia ich k samotnému stvoreniu a kladie im otázku, či v histórii ľudstva bol nejaký čin, ktorý by sa vyrovnal tomu, čo pre nich urobil Boh. Hovorí im, aby kládli otázky, aby sami študovali a videli, či sa stalo niečo také, ako zažili. Prostredníctvom otázok sa Mojžiš snažil, aby si Izraeliti uvedomili, čo pre nich Boh vykonal, a aby si uvedomili, akí vďační mu majú byť za jeho mocné skutky v ich životoch.

Stredobodom týchto Božích činov bolo vyslobodenie Izraelitov z Egypta. Ďalším mimoriadnym, a v niečom možno ešte úžasnejším činom bolo, že k nim zo Sinaja prehovoril samotný Hospodin, takže jeho slová počuli „zo stredu ohňa“.

`Uvažuj o texte 5Moj 4,40. K akému záveru viedol Mojžiš ľudí? Čo chcel, aby si uvedomili o Božom konaní v ich prospech?`

Hospodin nevykonal všetky tie veci len tak bezdôvodne. Vyslobodil svoj ľud, dodržal svoju časť zmluvy, ktorú s nimi uzavrel. Boli vyslobodení z Egypta a stáli pred bránami zasľúbenej zeme. Boh urobil svoju časť. Teraz bolo na nich, aby urobili aj oni to, čo mali – poslúchali.

**Aplikácia**

`Ako tento obraz predstavuje plán spasenia tak, ako je vyjadrený v Novej zmluve? Čo pre teba Ježiš urobil? Aká by mala byť tvoja odpoveď na Božie skutky?`