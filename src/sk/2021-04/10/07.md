---
title:  Podnety na zamyslenia
date:  03/12/2021
---

„Veľká Božia blahosklonnosť a Boží súcit s blúdiacimi tvormi sa teda prejavili tým, že Boh na mračnách utvoril nádhernú dúhu ako znamenie svojej zmluvy s ľuďmi. Dúha mu teda vždy pripomenie jeho zmluvu. To neznamená, že by na zmluvu mohol zabudnúť. Povedal to tak kvôli nám, aby sme mu lepšie rozumeli. Boh dal tým vlastne rodičom príležitosť, aby pri otázke detí, čo dúha na oblohe znamená, mohli im vyrozprávať dejiny sveta a pritom povedať, že dúhu dal ľuďom Najvyšší na znak istoty, že potopa už zem nikdy nezničí. Dúha mala byť z pokolenia na pokolenie svedectvom o Božej láske k ľuďom a mala posilňovať ich vieru v Boha.“ (PP 106.107; PP /sk/ )

Od začiatku kresťanstva neexistovala cirkev, ktorá by mala také bohatstvo a pohodlie, aké má cirkev v súčasnosti v niektorých krajinách. Otázkou však je, za akú cenu? Veľké bohatstvo určite ovplyvní našu duchovnosť – a často nie k dobrému. Bohatstvo a hojnosť materiálnych vecí nikdy nepodporovali kresťanské cnosti sebazaprenia a sebaobetovania. Zvyčajne je to naopak. Čím viac ľudia majú, tým viac sa spoliehajú na seba a tým menej závisia od Boha. Bohatstvo a prosperita, hoci sú lákavé, prichádzajú s mnohými duchovnými pascami.

**Námety na spoločné uvažovanie**

`Uvažujte o tom, aké dôsledky má bohatstvo (ktoré môže byť relatívne, pretože niekto, kto sa nepokladá za bohatého v jednej krajine, môže byť pokladaný za extrémne bohatého v inej krajine) na našu duchovnosť. Akými spôsobmi sa môžu tí, ktorí majú peniaze, chrániť pred duchovným nebezpečenstvom, ktoré bohatstvo prináša?`

`V triede sa zamyslite nad záverečnými udalosťami Kristovho života a nad tým, čo nám to hovorí o Božej láske k nám a o tom, prečo nikdy nesmieme zabudnúť na realitu tejto lásky. Aké ďalšie veci zjavujú Božiu dobrotu a prečo by sme mali na túto realitu pamätať?`

`Niektorí vedci hovoria, že celosvetová potopa neexistovala, hoci Biblia hovorí o tom, že potopa sa udiala (a napokon sa ukázala aj dúha). Ďalší zasa hovoria, že neexistovalo šesťdňové stvorenie aj napriek tomu, že Biblia hovorí, že existovalo (a dokonca aj siedmy deň sobota, ktorá je pamätníkom stvorenia). Čo nám to hovorí o tom, aký mocný a negatívny vplyv má kultúra na našu vieru?`

Západ slnka: 15.48