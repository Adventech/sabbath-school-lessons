---
title:  Pamätaj na to, že si bol otrok
date:  02/12/2021
---

> <p></p>
> <sup>18</sup>Pamätaj, že si bol otrokom v Egypte a že ťa odtiaľ vykúpil Hospodin, tvoj Boh. Preto ti prikazujem, aby si to dodržiaval. <sup>19</sup>Keď budeš žať obilie na svojom poli a zabudneš tam snop, nevracaj sa poň. Nech zostane cudzincovi, sirote alebo vdove, aby ťa požehnal Hospodin, tvoj Boh, pri každom diele tvojich rúk. <sup>20</sup>Pri zbere olív nestriasaj po sebe konáre, nech niečo zostane cudzincovi, sirote a vdove. <sup>21</sup>Pri oberačke hrozna vo svojej vinici nepaberkuj za sebou, nech zostane niečo cudzincovi, sirote a vdove. <sup>22</sup>Pamätaj, že si bol otrokom v Egypte. Preto ti prikazujem, aby si to dodržiaval.  

**Osobné štúdium**

**Uvažuj o nasledujúcich textoch. Na čo nemali Izraeliti zabudnúť?**

`5Moj 5,15`

`5Moj 6,12`

`5Moj 15,15`

`5Moj 16,3.12`

`5Moj 24,18.22`

Ako sme videli, Boh všade v Starej zmluve privádza ľudí späť k tomu, aby si pripomínali zázračné vyslobodenie z Egypta. Do dnešného dňa, mnoho tisícročí po tejto udalosti, si praktizujúci Židia pripomínajú túto udalosť slávením Paschy, pamätníka toho, čo pre nich Boh urobil. „26Keď prídete do krajiny, ktorú vám podľa svojho sľubu dá Hospodin, zachovávajte tento obrad. 26Keď sa vás budú pýtať vaši synovia, čo znamená tento obrad, 27poviete im: ‚Je to obeta Paschy na počesť Hospodina, ktorý prešiel popri domoch Izraelitov v Egypte, keď bil Egypťanov a naše domy zachránil.‘ Ľud padol na kolená a klaňal sa.“ (2Moj 12,25–27)

Pascha je pre dnešnú cirkev symbolom vyslobodenia, ktoré sme dostali v Kristovi, „veď Kristus, náš veľkonočný Baránok, bol obetovaný“ (1Kor 5,7).

`Prečítaj si Efezanom 2,8–13. Čo si majú títo pohania pamätať? Ako to súvisí s tým, čo si mali pamätať Židia v Deuteronómiu?`

Apoštol Pavol chcel, aby si ľudia pamätali, čo pre nich Boh v Kristovi vykonal, pred čím ich zachránil a čo majú, pretože im Boh prejavuje milosť. Podobne ako s deťmi Izraela, nebolo to nič, čo mali v sebe a zo seba, čo by ich robilo hodnými v Božích očiach. Bola to Božia milosť, ktorú dostali, hoci boli „bez účasti na zmluvách Božieho prísľubu“. Milosť z nich spravila tých, kým boli v Kristovi.

Či už sú to Izraeliti na púšti, kresťania v Efeze, alebo adventisti siedmeho dňa, je dôležité, aby sme pamätali a nezabudli na to, čo pre nás Boh v Kristovi urobil. „Bolo by dobre, keby sme každodenne aspoň hodinu uvažovali o Ježišovom živote. Sústredene by sme mali rozjímať o podrobnostiach každej udalosti, hlavne však o udalostiach posledných. Ak budeme takto uvažovať o jeho veľkej obeti za nás, naša dôvera v neho bude stálejšia, láska vrúcnejšia a dôkladnejšie budeme preniknutí jeho Duchom.“ (DA 83; TV 49)