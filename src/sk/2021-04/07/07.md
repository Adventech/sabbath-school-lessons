---
title:  Podnety na zamyslenie
date:  12/11/2021
---

„Nepriateľ Krista, ktorý sa vzbúril proti Božiemu zákonu v nebi, použil, ako zručný, vycvičený generál všetky svoje schopnosti, prinášal jeden prostriedok za druhým, bol plný klamstva, aby zmaril výsledky zachovávania Božieho zákona, jediného detektora hriechu a štandardu spravodlivosti.“ (Ellen G. White, Review and Herald, 18. novembra 1890)

V pozorovateľnom vesmíre žiari približne dvesto miliárd galaxií. Každú galaxiu tvorí okolo sto miliárd hviezd. To je spolu nepredstaviteľných 200 000 000 000 000 000 000 000 hviezd.

Princíp existencie je, že čokoľvek alebo ktokoľvek niečo tvorí, musí byť väčší než stvorenie, musí presahovať to, čo stvoril. Picasso je viac než každé Picassovo dielo, presahuje ich ako tvorca. Boh, ktorý stvoril vesmír, musí byť väčší než vesmír, musí ho presahovať.

V tejto súvislosti premýšľajte o nasledovnom texte: „1Na počiatku bolo Slovo, to Slovo bolo u Boha a to Slovo bolo Boh. 2Ono bolo na počiatku u Boha. 3Ním vzniklo všetko a bez neho nevzniklo nič z toho, čo jestvuje.“ (Ján 1,1–3) Čo urobil Boh, ktorý všetko stvoril, ktorý stvoril 200 000 000 000 000 000 000 000 hviezd? Ponížil sa, stal sa ľudským dieťaťom, žil bezhriešny život, potom zomrel na kríži nesúc odplatu za naše hriechy a zlo, aby sme mohli mať zasľúbenie večného života.

Pred nami leží veľká pravda: milosť, ktorú sme dostali v Ježišovi Kristovi na kríži. Čo za to od nás Boh žiada? „Slovo na záver všetkého, čo si počul: Boha sa boj a jeho prikázania zachovávaj, lebo toto je povinnosť každého človeka!“ (Kaz 12,13)

**Námety na spoločné uvažovanie**

`Spoločne premýšľajte o otázke na konci pondelkového štúdia. Zamyslite sa nad tým, ako sa môžu ľudia, ktorí veria v zachovávanie Božieho Desatora (vrátane štvrtého prikázania), vyhnúť nenápadnej pasci zákonníctva. Ako sa poslušnosť, dokonca aj prísna a neohrozená poslušnosť, rozlišuje od zákonníctva? V čom spočíva rozdiel medzi nimi?`

`Spomeňte si na príbehy (ktoré ste počuli alebo zažili) ukazujúce na to, ako vedie porušovanie Desatora k hrozným následkom. Čo by sme sa z nich mali naučiť o tom, ako zákon odráža realitu Božej lásky pre nás?`

`Prečo by nám mal kríž ukázať, že je zbytočné pokúšať sa dostať do neba vlastnými silami?`

Západ slnka: 16.08