---
title:  Sobota ako symbol vyslobodenia z otroctva
date:  10/11/2021
---

> <p></p>
> <sup>12</sup>Zachovávaj sobotný deň, aby si ho svätil, ako ti prikázal Hospodin, tvoj Boh! <sup>13</sup>Šesť dní budeš pracovať a konať všetku svoju prácu. <sup>14</sup>Siedmy deň je sobota pre Hospodina, tvojho Boha. Nebudeš konať nijakú prácu ani ty, ani tvoj syn, ani tvoja dcéra, ani tvoj sluha, ani tvoja slúžka, ani tvoj vôl, ani tvoj osol, ani tvoj ostatný dobytok, ani cudzinec, ktorý je v tvojich bránach, aby si tvoj sluha i tvoja slúžka odpočinuli ako ty. <sup>15</sup>Pamätaj, že si bol otrokom v Egypte a že ťa Hospodin, tvoj Boh, odtiaľ vyviedol mocnou rukou a vystretým ramenom. Preto ti Hospodin, tvoj Boh, prikázal zachovávať sobotný deň. 

**Osobné štúdium**

V Deuteronómiu sa opakovane objavuje téma Boha, ktorý vykupuje svoj ľud Izrael z egyptskej krajiny. Text Izraelitom neustále pripomína, čo pre nich Boh urobil. „Hospodin nás vyviedol z Egypta mocnou rukou a vystretým ramenom, veľkou hrôzou, znameniami a zázrakmi.“ (5Moj 26,8; pozri aj 5Moj 16,1–6)

V celej Starej zmluve je príbeh vyslobodenia z Egypta uvádzaný ako príklad Božieho mocného vyslobodenia Izraelitov z otroctva a útlaku na základe jeho milosti. „Veď som ťa vyviedol z Egypta, vykúpil som ťa z domu otrokov; poslal som pred tebou Mojžiša, Árona a Miriam.“ (Mich 6,4)

Dokonca aj v Novej zmluve sa objavuje obraz vyslobodenia z Egypta Božou veľkou mocou. Je symbolom spasenia vierou v Krista. „Vo viere prešli Červeným morom ako po suchej zemi, kým Egypťania, len čo sa o to pokúsili, boli pohltení vlnami.“ (Heb 11,29; pozri aj 1Kor 10,1–4)

`Prečítaj si text 5Moj 5,6–22, kde Mojžiš opakuje Desatoro, základnú dohodu zmluvy Izraelitov s Jahvem. Všimni si štvrté prikázanie a dôvod, pre ktorý sa tu nachádza. Čo sa z neho dozvedáme o realite zákona a milosti?`

Mojžiš opakuje sobotné prikázanie, aby ľudia v siedmy deň oddychovali, a pridáva mu ďalší zmysel. Hoci bolo napísané do kameňa (2. Mojžišovej), Mojžiš pridáva ďalší dôvod svätenia soboty. Zachovávajte sobotu nie iba ako spomienku na stvorenie, ale aj ako pripomienku vykúpenia z egyptského otroctva. Božia milosť vyviedla Izraelitov z Egypta a ponúkla im odpočinok od každodennej práce (Heb 4,1–5). Teraz, ako odpoveď na milosť, ktorú im Boh preukázal, potrebujú odovzdať túto milosť aj druhým.

Siedmy deň, sobota, sa nestáva iba mocným symbolom stvorenia, ale tiež symbolom vykúpenia a milosti. Každý v domácnosti, nie iba deti, ale aj služobníci, zvieratá, a dokonca aj cudzinci, môžu oddychovať. Sobota poskytuje milosť, ktorú dostali Židia, aj iným, dokonca aj tým, ktorí nie sú ľuďmi zmluvy. Táto správa sa nachádza v samotnom srdci Božieho zákona. To, čo Boh vo svojej milosti urobil pre Izraelitov, mali oni robiť pre ostatných.

**Aplikácia**

`Prečítaj si text Matúš 18,21–35. Akým spôsobom sa princíp z tohto podobenstva prejavuje v prikázaní o sobote, najmä v opise vyjadrenom v Deuteronómiu?`