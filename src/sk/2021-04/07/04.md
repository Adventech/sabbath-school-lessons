---
title:  Aby sa ti dobre vodilo
date:  09/11/2021
---

> <p></p>
> <sup>12</sup>Izrael, čo teraz žiada od teba Hospodin, tvoj Boh? Iba to, aby si sa bál Hospodina, svojho Boha, aby si chodil po všetkých jeho cestách, aby si ho miloval, aby si slúžil Hospodinovi, svojmu Bohu, celým srdcom a celou dušou, <sup>13</sup>aby si zachovával Hospodinove príkazy a jeho ustanovenia, ktoré ti dnes prikazujem, aby sa ti dobre vodilo. <sup>14</sup>Hospodinovi, tvojmu Bohu, patria nebesia i nebesia nebies, zem a všetko, čo je na nej. <sup>15</sup>No len k tvojim otcom sa Hospodin vinul s láskou, zamiloval si ich a vyvolil si ich potomstvo, totiž vás, spomedzi všetkých národov, ako je to dodnes.  

**Osobné štúdium**

Skeptici, ktorí hľadajú dôvody na odmietnutie Biblie, často poukazujú na tvrdé slová, ktoré Boh používa v Starej zmluve. Poukazujú na to, že starozmluvný Boh bol neľútostný, pomstychtivý a zlomyseľný, a to najmä v porovnaní s Ježišom. Nie je to nový argument, ale aj keď sa objavil už pred stáročiami, zostáva chybný.

Stará zmluva poukazuje na Boha ako toho, kto miluje svoj ľud Izrael a chce pre neho iba to najlepšie. Táto láska je opísaná aj v Deuteronómiu.

`Uvažuj o texte 5Moj 10,1–15. V akom kontexte sa tieto verše nachádzajú a čo hovoria o pocitoch Boha voči svojmu ľudu, dokonca aj vtedy, keď Izraeliti zhrešili? Čo ťa tento text učí o milosti?`

Z uvedených textov vyžaruje Božia láska a milosť. Všimni si najmä verše 12 a 13. Je to v skutočnosti jedna dlhá veta, otázka, ktorá je jednoduchá: O čo iné ťa ja, tvoj Boh, žiadam, než aby si ma nasledoval... aby si kráčal po mojich cestách, miloval ma, slúžil mi a dodržiaval moje zákony, aby sa ti dobre vodilo?

Uvedené verše sú v druhej osobe jednotného čísla. Boh sa prihovára celému národu a zároveň ku každému jednotlivcovi osobitne. Tento koncept sa v Písme vyskytuje veľmi často.

Nemôžeme zabudnúť ani na koniec 13. verša. Zachovávaj tieto veci „aby sa ti dobre vodilo“. Inými slovami, Boh prikazuje ľuďom zachovávať prikázania, pretože to je v ich vlastnom záujme, je to na ich vlastné dobro. Boh ich stvoril, udržuje ich, Boh vie, čo je pre nich najlepšie a chce, aby to mohli prežívať. Poslušnosť jeho zákonom, Desatoru, bude pre ich dobro.

Zákon sa často prirovnáva k plotu, k ochrannému múru. Ak zostaneme uprostred hradieb, budeme ochránení pred množstvom zla, ktoré by nás ľahko ovládlo a zničilo. Boh ustanovil zákon z lásky k svojmu ľudu. Poslušnosť jeho zákonu slúži na naše vlastné dobro.

**Aplikácia**

`Akú skúsenosť máš s tým, že nasledovanie Božieho zákona ťa chránilo a že sa ti vďaka tomu „dobre vodilo“?`