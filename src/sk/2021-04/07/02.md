---
title:  Zákon, Božia láska a sloboda
date:  07/11/2021
---

> <p></p>
> <sup>15</sup>Bezchybne si si počínal odo dňa svojho stvorenia až dovtedy, kým sa nezistila zvrátenosť pri tebe. <sup>16</sup>Pri mnohorakom obchodovaní si sa naplnil násilím a zhrešil si. Vtedy som ťa v nemilosti vyhnal z Božieho vrchu a cherub – strážca ťa odstránil spomedzi ohnivých kameňov.  

> <p></p>
> Čo teda povieme? Je Zákon hriechom? Určite nie. Ale hriech som nepoznal; poznal som ho len pomocou Zákona. Lebo žiadostivosť by som nebol poznal, keby Zákon nebol povedal: Nepožiadaš!  

**Osobné štúdium**

Boh je Bohom lásky a láska je základný princíp Božieho charakteru a podstata jeho vlády. Boh chce, aby sme ho milovali, a preto nás stvoril ako morálne bytosti s morálnou slobodou, založenou na láske.

Stredobodom myšlienky morálnej slobody je morálny zákon. Elementárne častice, morské vlny, klokany podliehajú v nejakej miere prirodzeným zákonom, nespadajú však pod morálny zákon a ani ho nepotrebujú. Dôležitý je len pre bytosti obdarené schopnosťou rozlišovať medzi dobrom a zlom. Preto Boží morálny zákon platí aj pre anjelov v nebi.

`Uvažuj o úvodnom texte (Ezech 28,15.16). U Lucifera sa našla „neprávosť“ a „zhrešil“. Ako rozumieš významu týchto slov v súvislosti s nebom? Čo sa z toho môžeme dozvedieť o existencii morálneho zákona v nebesiach?`

Slová zvrátenosť (neprávosť) a hriech sa používajú aj v súvislosti s ľuďmi. Písmo však týmito slovami opisuje to, čo sa odohralo v nebesiach, teda v inej časti stvorenia. Dozvedáme sa z toho niečo o tom, čo existuje v nebi a tiež na zemi.

`Uvažuj o texte Rim 7,7. Ako môže rovnaký princíp existovať aj v nebesiach, kde tiež žijú morálne bytosti – anjeli?`

Ako vysvetľuje Ellen G. Whiteová: „Božia vôľa je vyjadrená v prikázaniach svätého Božieho zákona a jeho zásady sú zásadami neba. Vrcholné poznanie, aké môžu anjeli dosiahnuť, je poznanie Božej vôle a spĺňať ju je ich najvyššou službou, ktorej venujú svoje sily.“ (TMB 109; MVB 113)

Nezáleží na tom, či ide o nebesia alebo o zem. Všade, kde sa nachádzajú bytosti schopné morálnych rozhodnutí, Boh utvoril aj morálny zákon, ktorý majú dodržiavať. Porušenie tohto zákona, ako v nebi tak aj na zemi, je hriech.

**Aplikácia**

`Prečo je myšlienka morálneho zákona neoddeliteľná od myšlienky morálnych bytostí? Čo by bez zákona definovalo, čo je morálne a čo nie?`