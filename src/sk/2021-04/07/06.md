---
title:  Nie pre tvoju spravodlivosť
date:  11/11/2021
---

> <p></p>
> <sup>1</sup>Počuj, Izrael, dnes prejdeš cez Jordán, aby si si podrobil väčšie a mocnejšie národy než si ty, veľké a po nebo opevnené mestá, <sup>2</sup>veľký a urastený ľud Anákov, o ktorých vieš, lebo si počul vravieť: ‚Kto obstojí pred Anákmi?‘ <sup>3</sup>Preto poznáš, že Hospodin, tvoj Boh, pôjde pred tebou ako stravujúci oheň. On ich vyhubí, on ich pred tebou pokorí; ty si ich podrobíš a rýchlo zničíš, ako ti povedal Hospodin. <sup>4</sup>Keď ich však Hospodin, tvoj Boh, pred tebou vyženie, potom si nemysli: ‚Pre moju spravodlivosť ma Hospodin priviedol, aby som zaujal túto krajinu.‘ Hospodin ich však vyženie pred tebou pre ich bezbožnosť. <sup>5</sup>Nie pre svoju spravodlivosť a úprimnosť srdca prichádzaš zaujať ich krajinu, ale pre bezbožnosť týchto národov ich pred tebou vyháňa Hospodin, tvoj Boh, aby splnil slovo, ktoré pod prísahou dal tvojim otcom, Abrahámovi, Izákovi a Jákobovi. <sup>6</sup>Vedz teda, že nie pre tvoju spravodlivosť ti Hospodin, tvoj Boh, dáva túto dobrú krajinu, aby si ju zaujal. Si totiž tvrdošijný ľud.  

**Osobné štúdium**

Stredobodom kresťanstva aj židovstva je téma ospravedlnenia z viery. „Lebo čo hovorí Písmo? Abrahám však uveril Bohu a započítalo sa mu to za spravodlivosť.“ (Rim 4,3)

Ellen G. Whiteová to vyjadrila takto: „Čo je ospravedlnenie z viery? Je to dielo Boha, ktorý dáva slávu ľudí do prachu a robí pre nich to, čo oni sami pre seba nemôžu urobiť. Keď ľudia uvidia vlastnú ničotu, sú pripravení odiať sa do Kristovej spravodlivosti.“ (The Faith I Live By, str. 111)

Keď vezmeme do úvahy, kto je Boh a aký je svätý, v kontraste s tým, kto sme my a akí znečistení sme v porovnaní s Ním, potom je očividné, že je potrebný nesmierne veľký čin milosti, aby sme mohli byť zachránení. Ten čin sa stal. Čin milosti sa odohral na kríži, kde Kristus, nevinný, zomrel za hriechy vinných.

`S týmto obrazom v mysli uvažuj o texte 5Moj 9,1–6. Čo hovorí Mojžiš ľuďom? Akým dramatickým spôsobom poukazuje na realitu Božej milosti voči nehodným? Ako to, čo sa tu stalo, odzrkadľuje princíp ospravedlnenia z viery?`

Keby sme chceli zhrnúť Pavlovo učenie o evanjeliu, možno by sme tak mohli urobiť slovami 5Moj 9,5: „nie pre svoju spravodlivosť a úprimnosť srdca“ ťa Boh zachráni. Urobí to kvôli zasľúbeniu „večného evanjelia“ (Zj 14,6). Urobí to pre zasľúbenie, ktoré nám dal „nie podľa našich skutkov, ale podľa svojho vlastného rozhodnutia a milosti, ktorú nám dal v Ježišovi Kristovi pred večnými vekmi“ (2Tim 1,9; pozri aj Tít 1,2). Ak nám bolo toto zasľúbenie dané pred „večnými vekmi“, určite sme ho nedostali na základe našich skutkov, pretože pred „večnými vekmi“ sme ešte neexistovali, a teda sme nemohli robiť žiadne dobré skutky.

Aj napriek našim chybám, zlyhaniam a tvrdohlavosti koná Boh pre nás a v nás svoju nádhernú prácu. Boh ti prikazuje, aby si ho poslúchal a plnil jeho prikázania. Zasľúbenie už bolo dané a doručené: tvoje skutky a poslušnosť, dokonca aj keby boli akékoľvek dobré, nie sú cestou k tvojmu spaseniu. Tvoje dobré skutky sú len ovocím, výsledkom Božieho konania v tebe.Pán nás spasil svojou milosťou. Jeho zákon je napísaný v tvojom srdci a jeho Duch ti dáva silu ísť a poslúchať jeho zákon.