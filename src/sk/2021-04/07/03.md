---
title:  Zákon v Deuteronómiu
date:  08/11/2021
---

> <p></p>
> <sup>18</sup>Keď zasadne [panovník] na kráľovský trón, nech si odpíše do knihy tento zákon, ktorý opatrujú léviovskí kňazi. <sup>19</sup>Nech je uňho a nech si ho číta po všetky dni života, aby sa naučil báť sa Hospodina, svojho Boha, a zachovávať všetky slová tohto zákona a tieto ustanovenia.  

> <p></p>
> Keď budeš poslúchať Hospodina, svojho Boha, zachovávať jeho príkazy a ustanovenia napísané v knihe tohto zákona, keď sa vrátiš k Hospodinovi, svojmu Bohu, celým srdcom a celou dušou.  

**Osobné štúdium**

Izraelský národ stojí na hranici s Kanaánom. Boží vyvolený ľud má konečne zdediť zem, ktorú mu Boh zasľúbil. Deuteronómium prináša Mojžišove posledné ponaučenia pre Izraelitov predtým, než sa ujmú svojej zeme. Medzi týmito nariadeniami boli aj príkazy, aby Izraeliti poslúchali.

**Prečítaj si nasledovné texty. Na čo tieto texty opakovane poukazujú a prečo je to pre ľudí také dôležité?**

`5Moj 4,44`

`5Moj 17,19`

`5Moj 28,58`

`5Moj 30,10`

`5Moj 31,12`

`5Moj 32,46`

`5Moj 33,2`

Aj zbežné prečítanie knihy Deuteronómium ukazuje, aké dôležité malo byť pre Izraelitov poslúchať Boží zákon. V skutočnosti to bol zmluvný príkaz. Boh pre nich tak veľa urobil a bude pre nich veľa robiť. Nič z toho nemohli pre seba urobiť oni sami a nič z toho si nijako nezaslúžili. (Milosť predsa znamená, že nám Boh dáva to, čo si nezaslúžime.) Hospodin žiadal Izraelitov len o jediné – aby poslúchali jeho zákon.

Ani dnes to nie je iné. Božia milosť nás zachraňuje bez skutkov zákona. „Sme totiž presvedčení, že človek je ospravedlnený vierou bez skutkov Zákona.“ (Rim 3,28) Našou odpoveďou je zachovávanie zákona. Naše zachovávanie zákona nemá byť snahou, aby sme si nejako zaslúžili záchranu. Bola by to úplne zbytočná snaha. „Pretože zo skutkov Zákona nebude pred ním ospravedlnený nijaký človek.“ (Rim 3,20) Zákon zachovávame preto, lebo sme z milosti dostali spasenie. „Ak ma milujete, budete zachovávať moje prikázania.“ (Ján 14,15)

Deuteronómium je lekciou o milosti a zákone. Boh nás milosťou spasil. Urobil pre nás to, čo sme sami pre seba nemohli urobiť, podobne ako sa Izraeliti nemohli dostať z Egypta vlastnými silami. Našou odpoveďou na Božiu milosť je, že vierou žijeme život poslušnosti Bohu a jeho zákonom. Od pádu Adama do hriechu až do času skúšok, keď sa prejaví znamenie šelmy, existujú ľudia, ktorí sú opísaní ako tí, čo „zachovávajú Božie prikázania a vieru Ježiša“ (Zj 14,12). Boží vzťah s jeho zasľúbeným ľudom je vzťah zákona a milosti. Božia milosť nám odpúšťa, že sme porušili zákon. Božia milosť nám umožňuje, aby sme poslúchali jeho zákon. Je to poslušnosť, ktorá sa rodí zo zmluvného vzťahu s Bohom.

**Aplikácia**

`Ako sa môžeš vyhnúť tomu, aby si sa stal zákonníkom a tvoje zachovávanie zákona bolo formálne a bez viery v Božiu milosť?`