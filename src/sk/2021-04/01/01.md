---
title:  Úvod do knihy Deuteronómium
date:  25/09/2021
---

### Texty na tento týždeň
1Moj 1,1.31; 2,8.9; 3,1–7; 12,1–3; 2Moj 19,4–8; 4Moj 14,28–35

> <p>Základný text</p>
> Milovať budeš Hospodina, svojho Boha, celým srdcom, celou dušou a celou silou. (5Moj 6,5)

Kniha Deuteronómium nevznikla vo vzduchoprázdne. Podobne ako všetko ostatné, aj táto kniha má svoj kontext, ktorý zohráva dôležitú úlohu pri chápaní významu a obsahu knihy.

Pred vznikom knihy sa toho na svete a vo vesmíre udialo veľmi veľa. Všetky predchádzajúce udalosti ukazujú stav sveta a prostredia tvoriaceho kontext knihy a opisujú okolnosti vzniku knihy. Podobne ako by bolo ťažké pochopiť zmysel a funkciu stierača bez spojenia s autom, bolo by náročné pochopiť zmysel posolstva knihy Deuteronómium bez kontextu, v akom kniha vznikla.

Keby sme sa pokúsili iba za dva dni prečítať knihu L. N. Tolstého Vojna a mier – približne tisíc päťsto strán – a niekto by sa nás potom opýtal, o čom kniha bola, asi by sme neboli schopní dať žiadnu hlbokú odpoveď. Možno by sme len povedali, že bola o Rusku a o živote v ňom.

Podobne by sme dopadli, keby sme chceli za jeden týždeň, v rámci jedinej krátkej lekcie vyjadriť, čo sa odohralo v priebehu tisícov rokov, ktoré predchádzali vzniku knihy Deuteronómium. Pokúsime sa preto zamerať len na najdôležitejšie body, aby sme získali aspoň hrubé obrysy potrebné na pochopenie tejto knihy.

**Osnova lekcie**

Táto lekcia nám ponúka pozadie a kontext, v ktorom vznikla kniha Deuteronómium. Pozrieme sa na päť silných momentov, ktoré formovali beh dejín sveta od jeho počiatku až po Mojžišovu dobu. Vďaka nim lepšie pochopíme udalosti opísané v Piatej Mojžišovej knihe.

`1Moj 1,1.31; 2,8.9: Stvorenie a dar lásky a slobody (nedeľa)`

`1Moj 3,1–7: Pád do hriechu (pondelok)`

`1Moj 12,1–3: Povolanie Abrama (utorok)`

`2Moj 19,4–8: Zmluva na Sinaji (streda)`

`4Moj 14,28–35: Vzbura „vyvoleného ľudu“ (štvrtok)`