---
title:  "Stvorenie: akt lásky a slobody"
date:  26/09/2021
---

> <p></p>
> <sup>1</sup>Na počiatku stvoril Boh nebo a zem. ... <sup>31</sup>Boh videl, že všetko, čo utvoril, bolo veľmi dobré. Bol večer a bolo ráno, šiesty deň. ... <sup>8</sup>Hospodin, Boh, vysadil záhradu v Edene na východe a postavil do nej človeka, ktorého stvárnil. <sup>9</sup>Hospodin, Boh, dal vyrásť zo zeme stromom všetkých druhov, na pohľad lákavým a na jedenie chutným. Uprostred záhrady dal vyrásť stromu života a stromu poznania dobra a zla. 

**Osobné štúdium**

`Prečo dal Boh ľuďom priestor a slobodu, aby sa hneď na počiatku svojej existencie mohli rozhodnúť, či chcú alebo nechcú stáť na jeho strane? (2Moj 2,8.9) Čo nám to hovorí o jeho charaktere?`

Apoštol Ján píše: „Boh je láska.“ (1Ján 4,8) Nech to znie akokoľvek jednoducho, skutočnosť vyjadrená týmito slovami je taká hlboká a intenzívna, že len ťažko dokážeme vystihnúť jej dôsledky. V texte sa nehovorí, že Boh miluje alebo že zjavuje lásku, alebo že je zjavením lásky, ale to, že Boh je láska. Boh je láska, akoby láska bola podstatou Božej identity, podstatou toho, kým Boh je. Akokoľvek sa usilujeme, naša hriechom poznačená existencia a obmedzenosť nášho uvažovania nedokážu naplno vystihnúť a pochopiť, čo znamená, že „Boh je láska“.

Vieme však celkom určite pochopiť dosť nato, aby sme si uvedomili, že ide o dobrú správu. Keby sa v texte namiesto „Boh je láska“ nachádzalo „Boh je nenávisť“, alebo „Boh je pomstychtivý“, alebo „Boh je ľahostajný“, mali by sme dôvod robiť si vážne starosti.

Poznanie, že „Boh je láska“, nám pomáha lepšie pochopiť, že spôsob Božej vlády nad stvorenstvom odzrkadľuje jeho lásku. Láska napĺňa celý vesmír, a to možno ešte viac než gravitácia. Boh nás miluje. Našou odpoveďou na Božiu lásku má byť to, že aj my budeme milovať Boha (pozri Deut 6,5 a Mar 12,30).

Aby však láska bola naozaj láskou, musí byť slobodným rozhodnutím. Boh nás nemôže nútiť, aby sme ho milovali. V momente, keby sa to stalo, by už nešlo o lásku. Keď teda Boh stvoril v nebesiach aj na zemi rozumné bytosti so schopnosťou milovať, vždy existovalo riziko, že Boha milovať nebudú. Niektoré z bytostí sa tak aj rozhodli, čo vyústilo do toho, čo nazývame veľký spor. Je zrejmé, že výrazné biblické pasáže týkajúce sa tohto sporu medzi dobrom a zlom (Iz 14,12–14; Ezech 28,12–17 a Zj 12,7) dávajú zmysel len v kontexte lásky, ktorá dáva druhým slobodu.

Predovšetkým verš Ezech 28,15 prináša dôležité poznanie o tom, že hoci anjel známy ako Lucifer bol dokonalou bytosťou stvorenou dokonalým Bohom, objavila sa u neho zvrátenosť (Roh: „neprávosť“). Príčinou nebolo, že by bol s touto zvrátenosťou stvorený už od začiatku. Lucifer bol stvorený so schopnosťou milovať, a preto mal morálnu slobodu. Ale napriek všetkému, čo dostal („Bol si odetý rozličnými drahokamami...“), tento anjel chcel viac. Jeho žiadostivosť sa zväčšovala a postupným sledom okolností to vyvrcholilo až k „vojne v nebesiach“.

**Aplikácia**

`Na trhu sa dajú kúpiť robotické psy, ktoré poslúchajú príkazy majiteľa, nič neznečistia, neurobia neporiadok a nezničia nábytok ani obuv. Mohli by ste však mať srdečný, priateľský vzťah s takýmto „psom“? Ako ti tvoja odpoveď pomáha pochopiť, prečo chcel mať Boh také bytosti, ktoré by ho mohli skutočne milovať?`