---
title:  Pád do hriechu
date:  27/09/2021
---

> <p></p>
> <sup>1</sup>Had bol najľstivejší zo všetkých poľných zvierat, ktoré utvoril Hospodin, Boh. Povedal žene: „Naozaj vám Boh zakázal jesť zo všetkých stromov záhrady?“ <sup>2</sup>Žena mu odpovedala: „Ovocie zo stromov v záhrade jesť smieme, <sup>3</sup>ale o ovocí stromu, ktorý je uprostred záhrady, Boh povedal: ‚Nejedzte z neho, nedotknite sa ho, aby ste nezomreli!‘“ <sup>4</sup>No had žene povedal: „Nie, určite nezomriete! <sup>5</sup>Boh totiž vie, že v deň, keď budete z neho jesť, otvoria sa vám oči a budete ako Boh, budete poznať dobro i zlo.“ <sup>6</sup>Žena videla, že by bolo dobré jesť zo stromu, lebo strom je na pohľad lákavý a na získanie múdrosti vábivý. Vzala z jeho ovocia, jedla, potom dala aj svojmu mužovi, ktorý bol s ňou, a jedol aj on. <sup>7</sup>Obom sa otvorili oči a spoznali, že sú nahí. Splietli figové listy a urobili si zástery.  

**Osobné štúdium**

Takmer každý žiak počul príbeh o tom, ako sirovi Isaacovi Newtonovi padlo na hlavu jablko a ajhľa! Newton objavil gravitáciu. Nie je podstatné, či mu jablko skutočne na hlavu padlo alebo nie. Ide o to, že Newton svojimi prácami priniesol obrovské poznanie. Ani gravitáciu neobjavil, s tou má skúsenosť každý, kto niekedy spadol. Opísal však pohybové zákony (zákon zotrvačnosti, sily a akcie a reakcie). Tie ukazujú, že rovnaká sila, vďaka ktorej spadne jablko (gravitačná sila), drží Mesiac na obežnej dráhe okolo Zeme a Zem na obežnej dráhe okolo Slnka.

Išlo o dôležitý objav, pretože dovtedy boli ľudia presvedčení, že nebeské zákony sa líšili od tých pozemských. Newton ukázal, že takýto pohľad na vesmír je nesprávny.

A aj keď Newtonov prínos vnímame najmä v oblasti prírodných zákonov, rovnaký princíp platí aj v morálnej oblasti. Rovnaká sloboda, ktorá je neoddeliteľnou súčasťou lásky a ktorá priviedla Lucifera k pádu v nebesiach, viedla ľudí k pádu na Zemi.

`Uvažuj o textoch z úvodu (1Moj 2,16.17 a 1Moj 3,1–17). V čom bol hlavný problém prvého ľudského „pádu“? Čo spôsobilo onú hroznú katastrofu zla, ktorej čelíme dodnes? V čom sa Adamovi a Eve podobáme my dnes?`

Po páde do hriechu išlo všetko dolu vodou. Zašlo to dokonca tak ďaleko, že v Písme čítame konštatovanie: „Hospodin videl, že ľudská zloba na zemi je veľká a všetko zmýšľanie ľudského srdca je ustavične naklonené len k zlu.“ (1Moj 6,5) A ak bolo zlé ich zmýšľanie, celkom určite bolo také aj ich konanie. Napokon sa celá situácia stala natoľko neúnosnou, že Hospodin sa rozhodol zničiť celý svet potopou. Cieľom bolo dať ľudstvu šancu na nový začiatok, akési druhé stvorenie. Ako však ukazuje príbeh o babylonskej veži (1Moj 11,1–9), ľudstvo aj naďalej zostávalo vo vzbure proti Bohu. „Keď bola veža čiastočne hotová, stavitelia použili niektoré miestnosti za svoje príbytky. Iné priestory nádherne zariadili a vyzdobili pre svoje modly. Všetci sa tešili zo svojho úspechu, velebili strieborných a zlatých bohov a vyzývavo sa stavali proti Vládcovi neba a zeme.“ (PP 119; PP /sk/ 83) Boh za trest nielen zmiatol ich jazyk, ale spôsobil, že sa ľudia rozptýlili po celej Zemi.

**Aplikácia**

`Pokús sa zaznamenať si, o čom všetkom premýšľaš v priebehu dňa. Čo sa z toho môžeš naučiť o stave svojho srdca?`