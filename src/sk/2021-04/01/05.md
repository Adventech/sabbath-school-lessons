---
title:  Zmluva na Sinaji
date:  29/09/2021
---

> <p></p>
> <sup>4</sup>‚Sami ste videli, čo som urobil Egypťanom, ako som vás niesol na orlích krídlach a priviedol k sebe. <sup>5</sup>Ak teda budete pozorne počúvať môj hlas a budete zachovávať moju zmluvu, budete mojím osobným vlastníctvom medzi všetkými národmi, lebo celá zem je moja. <sup>6</sup>Budete mi kráľovstvom kňazov, svätým národom.‘ Toto povieš Izraelitom.“ <sup>7</sup>Mojžiš šiel, zvolal starších ľudu a predniesol im všetko, čo mu Hospodin prikázal. <sup>8</sup>Všetok ľud spoločne odpovedal: „Splníme všetko, čo povedal Hospodin.“ Potom Mojžiš predniesol Hospodinovi odpoveď ľudu.  

**Osobné štúdium**

Exodus a všetko, čo s ním súviselo – od krvi na verajach dverí v Egypte až po dramatický prechod cez Červené more –, bolo obrovskou skúsenosťou. Na všetkých, čo exodus prežili, zanechal mimoriadny vplyv. (A všetkých, čo počas exodu zahynuli – od prvorodených detí Egypta až po vojakov vo vodách Červeného mora –, bude Boh spravodlivo súdiť.) Ako povedal Hospodin: „Sami ste videli, čo som urobil Egypťanom, ako som vás niesol na orlích krídlach a priviedol k sebe.“ (2Moj 19,4)

Prečo Hospodin uskutočnil takúto ohromujúcu a dramatickú záchranu? Jeden národ vyviedol z područia druhého národa. Ako povedal Mojžiš: „Pokúsil sa už nejaký boh prísť a vyviesť ľud spomedzi iného národa skúškami a znameniami, zázrakmi a bojom, mocnou rukou a vystretým ramenom, veľkými, hroznými skutkami, ako to všetko urobil s vami v Egypte Hospodin, váš Boh, pred vašimi očami?!“ (5Moj 4,34)

`Uvažuj o úvodnom texte (2Moj 19,4–8). Prečo Hospodin povolal z Egypta svoj ľud?`

Bolo to také jednoduché. Boh povolal z Egypta potomkov Abraháma, Izáka a Jákoba. A s týmito potomkami Hospodin uzavrel zmluvu, aby sa stali jeho „osobným vlastníctvom medzi všetkými národmi, lebo celá zem je moja“ (2Moj 19,5). Tento vzťah tvoril základ celej zmluvy.

Myšlienku „zvláštneho vlastníctva“ (Roh., hebr.: „segullah“) je však možné ľahko zneužiť alebo zle pochopiť (a aj sa tak stalo). Ich „zvláštnosť“ alebo „mimoriadnosť“ nespočívala v tom, že by boli spravodliví alebo mali v sebe nejakú svätosť. Ich mimoriadnosť spočívala v tom, že Boh ich obdaril svojou milosťou a zveril im nádherné pravdy – pravdy, podľa ktorých mali žiť a ktoré mali ako „kráľovské kňazstvo“ šíriť do celého sveta.

Súčasťou zmluvy boli aj zmluvné podmienky, medzi ktoré patrilo Desatoro (2. Mojžišova 20). Po ratifikácii zmluvy postriekali nový oltár krvou obete a Mojžiš „vzal knihu zmluvy a nahlas z nej čítal ľudu, ktorý vyhlásil: Poslušne splníme všetko, čo povedal Hospodin.“ (2Moj 24,7) Všetok ľud sa pridal k sľubu zachovávať poslušnosť zmluve a Hospodinovi.

**Aplikácia**

`„19Lebo keď Mojžiš oznámil celému ľudu všetky prikázania, podľa Zákona vzal krv... a pokropil samu knihu i všetok ľud, 20hovoriac: Toto je krv zmluvy, ktorú nariadil pre vás Boh.“ (Heb 9,19.20) Čoho symbolom bola táto krv a prečo je dôležitá aj pre nás dnes?`