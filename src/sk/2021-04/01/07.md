---
title:  Podnety na zamyslenie
date:  01/10/2021
---

„Otázka správneho pochopenia Božej lásky je centrom kozmického sporu. Boží záväzok milovať prináša morálne dostatočný dôvod na to, aby bol Boh zhovievavý k zlu, so závažným dôsledkom pre pochopenie božej prozreteľnosti, ktorá pôsobí v tom, čo nazývam zmluvné pravidlá záväzku.“ (Peckham, John C., Theodicy of Love: Cosmic Conflict and the Problem of Evil. Grand Rapids, MI: Baker Academic, 2018, p. 4.)

„Rozhodnutie, že Izrael v nasledujúcich štyridsiatich rokoch nesmie vojsť do Kanaánu, bolo pre Mojžiša a Árona, Káleba a Józuu trpkým sklamaním. Oni však Božie rozhodnutie prijali bez reptania. Tí však, čo predtým na Božie zaobchádzanie s ľudom reptali a vraveli, že sa vrátia do Egypta, začali teraz vzdychať a nariekať nad požehnaním, ktorým pohrdli. Predtým nemali príčinu reptať, no teraz im Boh dal skutočný dôvod na bedákanie. Keby sa boli kajúcne trápili nad svojím hriechom, keď si ho jasne uvedomili, taký rozsudok nemusel byť vynesený. Oni však žialili nad rozsudkom. Ich žiaľ nebol kajúcny, a preto nemohli očakávať zmenu rozsudku.“ (PP 392; PP /sk/ 290)

**Námety na spoločné uvažovanie**

`Uvažujte o láske v súvislosti so slobodnou vôľou. Aby láska bola láskou, musí byť dávaná slobodne. Prečo? Keď si predstavíme toľké utrpenie na svete, dalo by sa argumentovať, že náš svet si Božiu lásku nezaslúži. Ako by ste na to odpovedali?`

`V Biblii sa veľa hovorí o poslušnosti. Kde je potom hranica medzi Bohom požadovanou poslušnosťou a zákonníctvom, ktoré Boh odmieta? Čo môže spôsobiť, že v snahe byť verný Bohu, Jeho slovu a prikázaniam, človek skĺzne do pasce zákonníctva?`

`Uvažujte spoločne o otázke, ktorá zaznela v časti na utorok. Akú súvislosť môžete vidieť medzi starovekým Izraelom a Cirkvou adventistov siedmeho dňa? V čom spočíva podobnosť a prečo by sme si jej mali byť vedomí?`

Západ slnka: 18.26