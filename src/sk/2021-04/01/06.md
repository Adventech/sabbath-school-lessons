---
title:  Vzbura a trest
date:  30/09/2021
---

> <p></p>
> <sup>28</sup>„Povedz im: Ako žijem,“ znie výrok Hospodina, „naložím s vami tak, ako ste o tom predo mnou hovorili. <sup>29</sup>Na tejto púšti popadajú mŕtvoly vás všetkých spočítaných, starších ako dvadsať rokov, čo ste reptali proti mne. <sup>30</sup>Ani jeden z vás nevojde do krajiny, o ktorej som so zdvihnutou rukou prisahal, že v nej budete bývať, okrem Kaléba, Jefunneho syna, a Jozuu, Núnovho syna. <sup>31</sup>No vaše deti, o ktorých ste vraveli, že sa stanú korisťou, tie do nej uvediem a spoznajú krajinu, ktorou ste vy pohrdli. <sup>32</sup>Vaše mŕtvoly však padnú na tejto púšti. <sup>33</sup>Vaši synovia budú štyridsať rokov pastiermi na púšti. Budú pykať za vašu smilnú nevernosť, kým vaše mŕtvoly zostanú na púšti. <sup>34</sup>Ako ste štyridsať dní skúmali krajinu – rok sa bude počítať za deň –, štyridsať rokov budete pykať za svoje neprávosti, aby ste spoznali môj odpor. <sup>35</sup>Ja, Hospodin, som to povedal a tak urobím celej tejto skazenej pospolitosti, ktorá sa vzbúrila proti mne! Na tejto púšti zahynú!“  

**Osobné štúdium**

„Všetok ľud spoločne odpovedal: Splníme všetko, čo povedal Hospodin.“ (2Moj 19,8; pozri aj 2Moj 24,3 a 24,7) Hoci nemáme dôvod pochybovať, že ľud myslel zakaždým svoje slová vážne, dejiny nám ukazujú, že konanie ľudu bolo vždy znova v rozpore s týmito sľubmi. Hoci išlo o vyvolený ľud a hoci do zmluvného vzťahu s Hospodinom Izraeliti vstúpili dobrovoľne, nedodržali svoju stranu zmluvy.

`Uvažuj o texte 2Moj 19,4.5. Čo bolo dôležitou súčasťou zmluvy, ktorú Hospodin uzavrel s Izraelitmi?`

Výzva poslúchať Boha a dodržiavať jeho zákon nebola zákonníctvom ani vtedy a nie je ani teraz (pozri Mat 7,24–27; Ján 14,15; Jak 2,20; Rim 6,11.12). Napriek tomu deti Izraela znova a znova zlyhávali a nedodržiavali svoj sľub a svoju stranu zmluvy.

Veľmi skoro, dokonca ešte pod horou Sinaj klesli veľmi hlboko a dopustili sa toho najhoršieho odpadlíctva (pozri 2Moj 32,1–6). Nanešťastie, nevera sa stala skôr normou než výnimkou. A tak namiesto rýchleho vstupu do zasľúbenej krajiny museli putovať po púšti nekonečných štyridsať rokov.

`Uvažuj o texte 4Moj 14,28–35. Aký trest bol vymeraný národu pre ich odmietnutie dôverovať tomu, čo im Hospodin zasľúbil?`

Vtedy, rovnako ako dnes, je podstatou neposlušnosti nielen otvorená vzbura, ale aj neochota dôverovať tomu, čo nám Boh hovorí. Tento hriech sa javí ešte ohavnejším v súvislosti s tým, že Hospodin sám o Izraelitoch povedal: „Videli moju slávu a moje znamenia, ktoré som konal v Egypte i na púšti, a predsa ma už desaťkrát pokúšali a neposlúchli ma.“ (4Moj 14,22) Napriek všetkému, čo prežili a napriek zázrakom, ktorých boli svedkami, odmietali poslúchnuť Hospodina a zaujať krajinu, hoci mali jasný prísľub, že budú úspešní (4. Mojžišova 13–14).

**Aplikácia**

`Uvažuj o tom, že neposlušnosť veľmi často vychádza z nedostatku dôvery v Božie slovo. Prečo je to tak? Čo nám môže pomôcť viac Bohu dôverovať?`