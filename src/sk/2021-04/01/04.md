---
title:  Povolanie Abrama
date:  28/09/2021
---

> <p></p>
> <sup>1</sup>Hospodin povedal Abramovi: „Odíď zo svojej krajiny, od svojho príbuzenstva a z domu svojho otca do krajiny, ktorú ti ukážem! <sup>2</sup>Urobím z teba veľký národ, požehnám ťa, zvelebím tvoje meno. Buď požehnaním! <sup>3</sup>Požehnám tých, čo teba žehnajú a tých, čo tebe zlorečia, prekľajem. V tebe budú požehnané všetky pokolenia zeme.“  

**Osobné štúdium**

Abram (neskôr nazvaný Abrahám) sa prvýkrát objavuje v rodokmeni uvedenom v 1. Mojžišovej 11, ktorý nasleduje hneď po rozptýlení z Bábela.

`Uvažuj o texte 1Moj 12,1–3. Ako a k čomu Boh povoláva Abrama? Ako rozumieš zasľúbeniu danému Abramovi? Ako tento zmysel vnímaš vo svetle Ježišovej smrti a šírenia evanjelia?`

O mnoho storočí neskôr pri riešení bludných vplyvov v Galácii apoštol Pavol poukázal na povolanie Abrama a zdôraznil, že išlo o vyjadrenie odvekého Božieho zámeru – evanjelia pre celý svet. „7Vedzte teda, že tí, čo sú z viery, sú Abrahámovými synmi. 8Keďže Písmo predvídalo, že Boh z viery ospravedlňuje pohanov, už vopred ohlásilo Abrahámovi radostnú zvesť: V tebe budú požehnané všetky národy. 9Teda tí, čo sú z viery, dostávajú požehnanie s veriacim Abrahámom.“ (Gal 3,7–9)

Abrahámovo povolanie sa prvý raz objavuje v 1. Mojžišovej 12. Väčšina ďalšieho rozprávania v 1. Mojžišovej sa sústreďuje na jeho pokrvné potomstvo, ktoré môžeme charakterizovať ako hriešnikov s dysfunkčnými vzťahmi. Práve prostredníctvom nich sa však napokon naplnili Božie zasľúbenia. Dôležitým bodom dejín bolo následné povolanie Mojžiša, ktorého prostredníctvom mohol celý národ urobiť ďalší krok k tomu, aby sa mohli uskutočniť Božie zasľúbenia.

Vo svete presiaknutom nezáujmom, hriechom, zlom a všeobecným nedostatkom poznania pravdy (situácia sa za uplynulých tritisíc rokov vôbec nezmenila, však?), si Hospodin povolal z Egypta svoj ľud, Abrahámovo posolstvo. Prostredníctvom tohto ľudu chcel nielen zachovať poznanie pravdy, teda poznanie jeho, Hospodina, a plánu spasenia, ale aj rozniesť toto posolstvo do celého sveta.

**Aplikácia**

`Ako dnes vnímame ako adventisti svoj vzťah k zvyšku sveta? Akú podobnosť vidíš medzi nami a starovekým Izraelom? Akú zodpovednosť stavia táto podobnosť pred každého z nás?`