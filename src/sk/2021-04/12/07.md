---
title:  Podnety na zamyslenia
date:  17/12/2021
---

Stará zmluva sa často odvoláva sama na seba (niektorí proroci poukazujú napríklad na texty z piatich kníh Mojžišových, alebo ich priamo citujú). Nová zmluva je tiež naplnená priamymi citátmi, referenciami a odvolávkami na Starú zmluvu. Medzi najcitovanejšie knihy patrili Žalmy, Izaiáš a Deuteronómium. Novozmluvní pisatelia často citovali aj zo Septuaginty (LXX), ktorá je niekedy nazývaná „grécka Stará zmluva“. Je to najstarší známy grécky preklad hebrejských Písem. Prvých päť kníh Biblie, ktoré sa nazývajú aj Tóra alebo Pentateuch, bolo preložených v treťom storočí pred naším letopočtom a zvyšok Starej zmluvy približne v druhom storočí pred naším letopočtom.

Poznanie, ako inšpirovaní novozmluvní pisatelia Biblie používajú Starú zmluvu, nás učí veľa o tom, ako Bibliu interpretovať. Jedna z prvých lekcií, ktoré sa môžeme naučiť je, že na rozdiel od tvrdení väčšiny súčasných biblických vzdelancov, novozmluvní pisatelia nikdy nespochybňovali autentickosť a autoritu starozmluvných príbehov, ako napríklad existenciu Adama a Evy, pád do hriechu, potopu, povolanie Abraháma a tak ďalej.

**Námety na spoločné uvažovanie**

`Uvažujte o svetle, ktoré sme ako adventisti siedmeho dňa dostali. Čo by nás to malo naučiť o veľkej zodpovednosti, ktorá na nás bola vložená, aby sme boli verní zverenej pravde?`

`Znova si prečítajte text 5Moj 18,9–14. Aké moderné prejavy týchto „ohavností“ existujú aj dnes a ako sa im môžeme vyhnúť?`

`Prečo by kresťania, ktorí chápu univerzálne dôsledky Kristovej smrti na kríži, nemali nikdy „pozdvihnúť svoju tvár“? (Pozrite si časť na pondelok.) Ako môžeme v sebe rozpoznať tendenciu pozdvihovať svoju tvár (a nezapierajme, že nemáme vôbec žiadne sklony urobiť to)? Ako nás môže kríž a to, že si ho budeme stále udržiavať pred očami, vyliečiť z tohto postoja?`

Západ slnka: 15.46