---
title:  Prekliaty na kríži
date:  14/12/2021
---

> <p></p>
> ‚Prekliaty, kto nebude zachovávať slová tohto zákona a neuskutoční ich!‘ Všetok ľud nech povie: ‚Amen!‘  

> <p></p>
> <sup>22</sup> Keby sa niekto dopustil takého hriechu, za ktorý sa vynáša rozsudok smrti, a bol by obesený na drevo,<sup>23</sup> nenecháš jeho mŕtvolu na dreve cez noc, ale musíš ho pochovať ešte v ten deň, lebo obesenec je Bohom prekliaty. Preto si nepoškvrň pôdu, ktorú ti dáva Hospodin, tvoj Boh, do dedičného vlastníctva.  

> <p></p>
> <sup>9</sup>Teda tí, čo sú z viery, dostávajú požehnanie s veriacim Abrahámom. <sup>10</sup>Ale všetci, čo sú zo skutkov podľa Zákona, sú pod kliatbou, lebo je napísané: Prekliaty je každý, kto nezotrváva vo všetkom, čo je napísané v knihe Zákona, a neplní to. <sup>11</sup>Je zrejmé, že pred Bohom nikto nie je ospravedlnený zo Zákona, pretože spravodlivý z viery bude žiť. <sup>12</sup>Zákon však nie je z viery, ale kto plní prikázania, bude žiť z nich. <sup>13</sup>Kristus nás vykúpil spod kliatby Zákona tým, že sám sa stal kliatbou za nás, lebo je napísané: Prekliaty je každý, kto visí na dreve, <sup>14</sup>aby v Kristovi Ježišovi prišlo Abrahámovo požehnanie na pohanov, aby sme skrze vieru dostali prisľúbenie Ducha.  

**Osobné štúdium**

`Uvažuj o texte Galaťanom 3,1–14. Ktoré z myšlienok apoštola Pavla obsiahnutých v týchto veršoch sú dôležité aj pre nás dnes? Ako na zdôraznenie svojej myšlienky používa texty 5Moj 27,26 a 21,22.23?`

V kresťanstve sa, nanešťastie, tento list často využíva na to, aby si ľudia ospravedlnili nedodržiavanie Desatora a ostatných zákonov. Samozrejme, tento argument sa využíva najmä ako dôvod na nedodržiavanie štvrtého prikázania, ako keby dodržiavanie tohto jedného prikázania, na rozdiel od ostatných deviatich, bolo vyjadrením zákonníctva, o ktorom tu Pavol hovorí.

Pavol však nehovoril proti zákonu a určite nič z tohto textu nemôže ospravedlniť porušovanie prikázania o sobote. Kľúč sa nachádza v Gal 3,10, kde píše, že „všetci, čo sú zo skutkov podľa Zákona, sú pod kliatbou“, a potom cituje 5Moj 27,26. Nejde tu o poslušnosť zákona, ale o „spoľahnutie sa na zákon“, čo je pre hriešne bytosti ako sme my veľmi ťažké, ak nie nemožné.

Apoštol Pavol ukazuje, že nie sme spasení skutkami zákona, ale Kristovou smrťou za nás, ktorá je nám pripočítaná vierou. Dôraz je položený na to, čo pre nás urobil Kristus na kríži. Aby Pavol lepšie zdôraznil tento fakt, poukazuje späť na 5Moj 21,23. Podobne ako Ježiš, aj Pavol hovorí, že „je napísané“, a ukazuje na autoritu Starej zmluvy. Potom hovorí o niekom, kto vykonal závažný zločin a bol zaň odsúdený a obesený na strome pravdepodobne na výstrahu.

Pavol tento príklad používa ako opis Ježišovej zástupnej smrti na kríži za naše hriechy. Kristus sa stal „kliatbou za nás“ tým, že na seba zobral kliatbu zákona, smrť, ktorej by čelili všetci ľudia, pretože porušili zákon. Dobrá správa evanjelia je, že táto kliatba, ktorá mala byť našou, sa na kríži stala Kristovou, „aby sme skrze vieru dostali prisľúbenie Ducha“ (Gal 3,14).

Alebo, ako napísala Ellen G. Whiteová, „Len Boží Syn, Kristus, mohol vyslobodiť padlého človeka zo zlorečenstva zákona a znova ho uviesť do súladu s nebom. On vezme na seba vinu a hanbu hriechu, ktorý je Bohu taký odporný, že odlúči Otca od Syna.“ (PP 63; PP /sk/ 40)

**Aplikácia**

`Čomu by si musel čeliť, keby si dostal spravodlivý trest za všetko, čo si spáchal? Kristus zobral na seba trest za tvoje hriechy, aby si ho nemusel niesť ty. Aká je tvoja reakcia na jeho obeť?`