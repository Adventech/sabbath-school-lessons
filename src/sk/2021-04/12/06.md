---
title:  Boh ako spravodlivý sudca
date:  16/12/2021
---

> <p></p>
> Nech sú usmrtení na základe svedectva dvoch alebo troch svedkov. Na zá-klade svedectva len jedného svedka ich nesmieš usmrtiť.  

> <p></p>
> Moja pomsta a odplata sa prejaví vtedy, keď sa im podlomí noha. Deň ich záhuby je blízko, náhle prichádza, čo má na nich prísť.  

> <p></p>
> <sup>28</sup>Ak niekto poruší Mojžišov zákon, zomrie bez milosrdenstva na základe svedectva dvoch alebo troch svedkov. <sup>29</sup>Uvážte, o čo horší trest si zaslúži ten, čo pošliape Božieho Syna, zneváži krv zmluvy, ktorou bol posvätený, a potupí Ducha milosti. <sup>30</sup>Veď poznáme toho, kto povedal: Mne patrí pomsta, ja sa odplatím. A ďalej: Pán bude súdiť svoj ľud. <sup>31</sup>Hrozné je padnúť do rúk živého Boha.  

**Osobné štúdium**

List Hebrejom bol svojou hĺbkou a krásou v mnohých ohľadoch výzvou adresovanou Izraelitom, ktorí verili v Ježiša. O akú výzvu išlo? Aby zostali verní Pánovi!

Táto vernosť mala pochádzať z lásky k Bohu, k tomu, kým je a aký je jeho charakter a aká je jeho dobrota, čo sa najvýraznejšie prejavilo na kríži. Niekedy však ľudia potrebujú pripomenutie, aké hrozné následky má odpadnutie od Boha. Potrebujeme si pamätať, že ak napokon neprijmeme to, čo pre nás Kristus urobil tým, že zaplatil trest za naše prestúpenia, budeme musieť zaplatiť tento trest sami a to znamená „plač a škrípanie zubami“ (Mat 22,13), po ktorých bude nasledovať večná smrť.

`Uvažuj o texte Heb 10,28–31. Čo tu Pavol hovorí a ako sa to vzťahuje aj na nás?`

Je zaujímavé, že keď chcel Pavol vyzvať židovských veriacich, aby zostali Bohu verní, cituje Deuteronómium, v ktorom sú Židia z dávnych dôb vyzvaní na to, aby zostali Bohu verní! Apoštol Pavol cituje 5Moj 17,6, kde sa hovorí o tom, že niekto, kto si zaslúži smrť, bude jej čeliť iba vtedy, keď proti nemu budú svedčiť aspoň dvaja ľudia.

Pavol to urobil, aby ukázal, že ak nevera môže viesť k smrti podľa Starej zmluvy, o čo „horší trest si zaslúži ten, čo pošliape Božieho Syna, zneváži krv zmluvy, ktorou bol posvätený, a potupí Ducha milosti“ (Heb 10,29). Inými slovami, máte viac svetla a viac pravdy, ako mali oni, viete o obeti Syna Božieho za vaše hriechy, a preto, ak sa odkloníte od pravdy, vaše odsúdenie bude väčšie ako ich odsúdenie.

Pavol sa vracia späť k 5Moj 32,35, aby zvýraznil tento argument. Keď premýšľame nad tým, čo v Kristovi dostali a čo vedeli o diele, ktoré pre nich Boh vykonal, potom Hospodin, ktorý povedal „mne patrí pomsta“, bude súdiť svoj ľud a odplatí sa im (Heb 10,30) za ich neveru. Boh súdil ich predkov, ktorí nemali toľko poznania ako títo novozmluvní Židia. Plné zjavenie Božej lásky sa prejavilo na kríži. Pavol preto hovorí: Majte sa na pozore.

**Aplikácia**

`„Lebo Hospodin bude súdiť svoj ľud.“ (5Moj 32,36; Roh) Aká je tvoja jediná nádej tvárou v tvár tomuto odsúdeniu? (Rim 8,1)`