---
title:  Prorok spomedzi vás
date:  15/12/2021
---

> <p></p>
> <sup>15</sup>Spomedzi vás, z tvojich bratov, ti Hospodin, tvoj Boh, vzbudí proroka, ako som ja. Toho poslúchajte! <sup>16</sup>Bude to tak, ako si žiadal od Hospodina, svojho Boha, na Horebe v deň zhromaždenia, keď si vravel: ‚Kiež už nepočujem hlas Hospodina, svojho Boha, a nevidím už ten veľký oheň, aby som nezomrel.‘ <sup>17</sup>Hospodin mi povedal: ‚Dobre to vraveli. <sup>18</sup>Vzbudím im proroka ako si ty spomedzi ich bratov. Do úst mu vložím svoje slová a on im povie všetko, čo mu prikážem. <sup>19</sup>Kto neposlúchne moje slová, ktoré bude hovoriť v mojom mene, toho vezmem na zodpovednosť.‘  

> <p></p>
> Už Mojžiš povedal: Pán, váš Boh, vám vzbudí spomedzi vašich bratov proroka ako mňa. Budete ho počúvať vo všetkom, čo vám povie.  

> <p></p>
> Je to ten Mojžiš, ktorý povedal synom Izraela: ‚Boh vám spomedzi vašich bratov vzbudí proroka, ako som ja.‘  

**Osobné štúdium**

Hospodin neprestajne varoval Izraelitov, aby neprevzali praktiky okolitých národov. Naopak, mali byť svedkami pre tieto národy (5Moj 4,6–8). V 5Moj 18,9–14 ich Mojžiš znova varuje pred praktikami, ktoré boli „Hospodinovi ohavné“ (5Moj 18,12). V tomto kontexte im hovorí, že musia byť „bezúhonní pred Hospodinom, svojím Bohom“ (5Moj 18,13).

`Uvažuj o texte 5Moj 18,15–19. Čo Mojžiš hovorí Izraelitom? Porovnaj to so Sk 3,22 a 7,37. Ako Peter a Štefan aplikovali text 5Moj 18,18?`

V súvislosti so zmluvou na Sinaji hovorí Mojžiš o tom, ako deti Izraela pri zjavení Božieho zákona (2Moj 20,18–21) chceli, aby Mojžiš konal ako mediátor, prostredník medi nimi a Bohom. Vtedy im Mojžiš dvakrát sľúbil (5Moj 18,15.18), že Boh vzbudí spomedzi nich proroka podobného Mojžišovi. Sľub sa týkal okrem iného aj toho, že tento Prorok bude podobne ako Mojžiš pro-stredníkom medzi Bohom a ľuďmi.

O mnoho storočí neskôr Peter aj Štefan citujú uvedený text a tvrdia, že ukazoval na Ježiša. Pre Petra bol Ježiš naplnením všetkého „o čom odpradávna hovoril Boh ústami svojich svätých prorokov“ (Sk 3,21). Peter vyzýva, aby vodcovia počúvali Ježiša a všetky jeho slová. Peter použil tento pre Židov známy text a aplikoval ho priamo na Ježiša s tým, že musia vyznať všetko, čoho sa proti nemu dopustili (Sk 3,19).

Neskôr v Skutkoch 7,37, keď Štefan, hoci v inej situácii ako Peter, vyznáva Ježiša, rovnako ako on sa odvoláva na tento známy sľub a aj on tvrdí, že ukazoval na Ježiša. Hovorí, že Mojžiš vo svojej úlohe vodcu Izraelitov bol obrazom, ktorý poukazoval na Ježiša. Štefan sa podobne ako Peter snažil ľuďom ukázať, že Ježiš bol naplnením proroctiev a že ľud má Ježiša počúvať. Hoci ho obvinili z toho, že ho počuli „rozprávať rúhavé reči proti Mojžišovi a proti Bohu“, Štefan vyznával Ježiša ako Mesiáša a priame naplnenie toho, čo Boh sľúbil prostredníctvom Mojžiša.

**Aplikácia**

`Ako nám tieto verše ukazujú na dôležitosť Ježiša v celej Biblii? Prečo musí naše porozumenie Biblie vychádzať z toho, že Kristus je hlavnou témou Písma?`