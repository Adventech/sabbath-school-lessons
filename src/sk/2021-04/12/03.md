---
title:  Boh neberie ohľad na osobu
date:  13/12/2021
---

> <p></p>
> <sup>17</sup>Veď Hospodin, váš Boh, je Boh bohov a Pán pánov, Boh veľký, mocný a hrozný, ktorý neberie ohľad na osobu a neprijíma úplatok, <sup>18</sup>ale zastáva sirotu i vdovu, miluje cudzinca a dáva mu chlieb a odev. <sup>19</sup>Preto milujte aj cudzinca, lebo aj vy ste boli cudzincami v Egypte.  

> <p></p>
> Peter sa teda ujal slova a povedal: „Naozaj poznávam, že Boh nikoho neuprednostňuje.“  

> <p></p>
> A vy, páni, zaobchádzajte s nimi tak isto. Prestaňte sa vyhrážať; veď viete, že aj ich, aj váš Pán je v nebesiach a ten nikoho neuprednostňuje.  

> <p></p>
> Lebo každý, kto pácha neprávosť, prijme odplatu za neprávosť. Boh nikoho neuprednostňuje.  

**Osobné štúdium**

V Deuteronómiu 10 Mojžiš znova spomína dejiny Izraela a znova používa tento opis na to, aby vyzval ľud na vernosť. Uprostred tohto napomínania povedal aj niečo iné.

`Uvažuj o texte 5Moj 10,17–19. Akú dôležitú správu dáva Boh ľuďom a prečo je táto správa dôležitá pre Božiu cirkev v súčasnosti?`

Slovné spojenie „neberie ohľad na osobu“ ani „nikoho neuprednostňuje“, je preložené zo židovskej obraznej reči a doslovne znamená „nepozdvihne tvár“. Táto fráza pravdepodobne pochádza zo súdneho prostredia, v ktorom sa sudca alebo kráľ pozrie do tváre odsúdeného, a na základe postavenia tohto človeka (či ide o dôležitého človeka, alebo o niekoho bezvýznamného) sa sudca alebo kráľ rozhodne pre rozsudok. Hospodin sa nespráva k ľuďom takto aj napriek svojej moci a majestátnosti. Je spravodlivý ku každému rovnako, bez ohľadu na postavenie človeka. Táto pravda sa prejavila aj v živote Ježiša a v tom, ako sa správal k tým najopovrhovanejším v spoločnosti.

**Uvažuj o nasledovných textoch. Ako v nich autori pracujú s textom?**

`5Moj 10,17`

`Sk 10,34`

`Rim 2,11`

`Ef 6,9`

`Kol 3,25`

`1Pet 1,17`

Tieto verše opisujú rôzne udalosti. Pavol v Liste Efezanom hovorí pánom, aby si dali pozor, ako sa správajú k svojim otrokom. V Liste Rimanom apoštol hovorí, že v otázke spasenia a odsúdenia nie je rozdiel medzi Židom a pohanom. Napriek týmto rozdielom všetky texty poukazujú na myšlienku z Deuteronómia, že Boh „nepozdvihne tvár“. A ak to neurobí „Boh bohov a Pán pánov, Boh veľký, mocný a hrozný, ktorý neberie ohľad na osobu a neprijíma úplatok“ (5Moj 10,17), tak potom by sme to nemali robiť ani my.

V spôsobe, akým Pavol používa tento text v Rimanom môžeme vidieť posolstvo evanjelia: všetci sme na tom rovnako, bez ohľadu na naše postavenie. Všetci sme bytosti, ktoré padli a potrebujú Božiu záchrannú milosť. Dobrá správa je, že všetci, bez ohľadu na naše postavenie, dostávame spasenie v Ježišovi Kristovi.

**Aplikácia**

`Ako často „pozdvihuješ tvár“ a prečo nám kríž ukazuje na to, aký hriešny je tento postoj?`