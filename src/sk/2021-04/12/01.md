---
title:  Ozveny knihy Deuteronómium v Novej zmluve
date:  11/12/2021
---

### Texty na tento týždeň
Mat 4,1-11; 5Moj 8,3; Skutky 10,34; Gal 3,1–14; Sk 7,37; Heb 10,28–31

> <p>Základný text</p>
> Je napísané: Človek bude žiť nielen z chleba, ale z každého slova, ktoré vychádza z Božích úst.  (Mat 4,4)

Nová zmluva je popretkávaná textami Starej zmluvy. Inšpirovaní pisatelia Novej zmluvy citovali inšpirovaných pisateľov Starej zmluvy ako zdroj svojej autority. Samotný Ježiš opakovane uvádzal texty Starej zmluvy slovami „je napísané“ (Mat 4,4), v zmysle „v Starej zmluve sa píše“. Pri inej príležitosti povedal: „Musí sa splniť Písmo.“ (Mar 14,49) Mal na mysli Starú zmluvu. Keď Ježiš stretol dvoch učeníkov na ceste do Emauz, namiesto toho, aby odhalil svoju totožnosť vykonaním nejakého zázraku, „počnúc od Mojžiša a od všetkých prorokov, vykladal im, čo sa naňho vzťahovalo vo všetkých Písmach“ (Luk 24,27).

Novozmluvní pisatelia opakovane používali texty Starej zmluvy – odkazy na ňu alebo aj priame citáty –, aby podporili alebo odôvodnili svoje tvrdenia.

Medzi knihami, ktoré citovali najčastejšie alebo sa na ne odvolávali, je práve Deuteronómium (spolu so Žalmami a Izaiášom). Knihy Matúš, Marek, Lukáš, Ján, Skutky, Rimanom, Galaťanom, 1. a 2. Korinťanom, Hebrejom, pastoračné epištoly a Zjavenie sa spoločne vracajú späť k Deuteronómiu.

Tento týždeň sa pozrieme na niekoľko takýchto prípadov, aby sme objavili, akú pravdu pre súčasnosť z nich môžeme vyvodiť.

**Osnova lekcie**

V rámci tejto lekcie sa pozrieme, akým spôsobom sa posolstvo (alebo jedinečné výrazy a koncepty) knihy Deuteronómium odzrkadľujú na stránkach Novej zmluvy.

`Mat 4,1–11: Ježišove pokušenia na púšti (nedeľa)`

`Ef 6,9: Boh nikoho neuprednostňuje (pondelok)`

`Gal 3,9–14: Prekliaty, kto visí na dreve (utorok)`

`Sk 3,22; 7,37: Zasľúbený „prorok“ (streda)`

`Heb 10,28–31: Boh ako spravodlivý sudca (štvrtok)`