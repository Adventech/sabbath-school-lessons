---
title:  Pokušenie na púšti
date:  12/12/2021
---

> <p></p>
> Pokoroval ťa [Boh], dal ti hladovať, potom ťa sýtil mannou, ktorú si nepoznal a nepoznali ju ani tvoji otcovia, aby ťa poučil, že človek nežije len samým chlebom, ale všetkým, čo vychádza z Hospodinových úst.  

> <p></p>
> Nepokúšajte Hospodina, svojho Boha, ako ste ho pokúšali v Masse!  

> <p></p>
> Hospodina, svojho Boha sa boj, jemu slúž a na jeho meno prisahaj!  

> <p></p>
> <sup>1</sup>Nato Duch viedol Ježiša na púšť, aby ho tam diabol pokúšal. <sup>2</sup>Ježiš sa postil štyridsať dní a štyridsať nocí, až napokon celkom vyhladol. <sup>3</sup>Prišiel k nemu pokušiteľ a povedal: „Ak si Boží Syn, rozkáž, aby sa z týchto kameňov stali chleby.“ <sup>4</sup>On mu však odpovedal: „Je napísané: Človek bude žiť nielen z chleba, ale z každého slova, ktoré vychádza z Božích úst.“ <sup>5</sup>Diabol ho potom vzal do svätého mesta, postavil ho na chrámové cimburie <sup>6</sup>a povedal mu: „Ak si Boží Syn, vrhni sa dolu. Veď je napísané: Svojim anjelom prikáže o tebe, a vezmú ťa na ruky, aby si si neudrel nohu o kameň.“ <sup>7</sup>Ježiš mu odpovedal: „Napísané je však aj: Nebudeš pokúšať Pána, svojho Boha.“ <sup>8</sup>Nato ho diabol vzal na veľmi vysoký vrch, ukázal mu všetky kráľovstvá sveta a ich slávu <sup>9</sup>a povedal mu: „Toto všetko ti dám, ak padneš predo mnou a budeš sa mi klaňať.“ <sup>10</sup>Vtedy mu Ježiš odpovedal: „Odíď, satan! Lebo je napísané: Pánovi, svojmu Bohu sa budeš klaňať a jedine jemu budeš slúžiť.“ <sup>11</sup>Tu ho diabol opustil a vtom prišli anjeli, ktorí mu slúžili.  

**Osobné štúdium**

`Uvažuj o texte Matúš 4,1–11. Ako Ježiš reagoval na satanovo pokúšanie v púšti? Akú dôležitú lekciu sa z toho môžeme naučiť my dnes?`

Ježiš sa so satanom nehádal ani s ním neargumentoval. Jednoducho citoval Písmo, ktoré „je živé a účinné, ostrejšie ako akýkoľvek dvojsečný meč“ (Heb 4,12). V každom prípade, ktorý citoval, sa nachádza odkaz na Deuteronómium. Je zaujímavé, že Ježiš sa na púšti rozhodol citovať texty, ktoré Izraeliti dostali tiež na púšti.

Počas prvého pokušenia sa Ježiš odvolával na 5Moj 8,3. Mojžiš pripomínal starovekým Izraelitom, ako ich Hospodin sýtil mannou počas dlhých rokov, ktoré strávili na púšti. Všetko to bolo súčasťou procesu očistenia, ktorým ich chcel Boh poučiť. Jedným z týchto ponaučení bolo uvedomiť si, že „človek nežije len samým chlebom, ale všetkým, čo vychádza z Hospodinových úst“. Boh nám nielen dáva fyzické jedlo, ale aj duchovnú výživu. Nemôžeme si vziať iba to prvé bez toho, aby sme prijali aj druhé. Ježiš použil obraz chleba ako návrat k Deuteronómiu, napomenul satana a odmietol pochybnosti, ktoré sa v ňom satan snažil vyvolať.

Počas druhého pokušenia sa Ježiš odvoláva na 5Moj 6,16, kde Mojžiš hovorí ľuďom, aby si spomenuli na svoju vzburu v Masse (pozri 2Moj 17,1–7). „Nepokúšajte Hospodina, svojho Boha, ako ste ho pokúšali v Masse!“ Slovo „pokúšať“ znamená skúšať alebo testovať. Hospodin im už mnohokrát ukázal svoju moc a ochotu postarať sa o nich. Keď však prišli problémy, kričali: „Je medzi nami Hospodin alebo nie?“ (2Moj 17,7) Toto bol príbeh, ktorý si Ježiš vybral z Božieho slova, aby napomenul satana.

V treťom pokušení sa satan snažil ovplyvniť Ježiša, aby sa mu poklonil a oslavoval ho. Ako priamo tu satan ukázal, kým v skutočnosti je a o čo mu ide! Namiesto toho, aby začal diskutovať, Ježiš napomenul satana a znovu mu poukázal na Božie slovo, na Deuteronómium, v ktorom Hospodin varoval svoj ľud pred tým, čo sa stane, ak od neho odpadnú a budú slúžiť iným bohom. „Hospodina, svojho Boha sa boj, jemu slúž a na jeho meno prisahaj!“ (5Moj 6,13) Tým myslel seba a nikoho iného.

**Aplikácia**

`Ako sa môžeš naučiť získavať viac sily zo štúdia Božieho slova, aby si jasnejšie odzrkadľoval Ježišov charakter a podobne ako on odolával satanovým pokušeniam?`