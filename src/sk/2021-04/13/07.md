---
title:  Podnety na zamyslenie
date:  24/12/2021
---

„Otázkou: Či z tejto skaly mám vyviesť vodu? sa Mojžiš i jeho brat Áron postavili na Božie miesto, ako keby zdroj moci bol v nich, hoci boli len úbohí, krehkí a nedokonalí smrteľníci. Mojžiš, vyčerpaný ustavičným reptaním a vzburami ľudu, pozabudol na svojho všemohúceho Pomocníka a bez Božej moci a pomoci prejavil len svoju ľudskú slabosť, čím poškvrnil svoju povesť. Muž, ktorý mohol zavŕšiť svoje dielo, a pritom zostať čistý, neochvejný a nezištný, nakoniec zlyhal. Pred celým Izraelom zneuctil Boha, namiesto toho, aby ho zvelebil a oslávil.“ (PP 418; PP /sk/ 310)

„Na vrchu premenenia bol Mojžiš s Eliášom, ktorý bol už tiež premenený. Nebeský Otec ich poslal svojmu Synovi ako nositeľov svetla a slávy. Tak sa konečne splnilo to, o čo pred stáročiami Mojžiš prosil. Stál na vrchu Pizgy, uprostred dedičstva svojho ľudu a svedčil o Kristovi, v ktorom sa sústreďovali všetky zasľúbenia Izraelitom. Bol to posledný výjav odhalený smrteľnej mysli muža, ktorého si nebo tak vysoko vážilo.“ (PP 479; PP /sk/ 358)

**Námety na spoločné uvažovanie**

`V istom zmysle bol Mojžiš vzkriesený a vzatý do neba krátko po svojej smrti. Ale v tom istom čase bol úbohý Mojžiš (domnievame sa) svedkom hrozných vecí, ktoré sa na zemi udiali. Ako dobre, že väčšina z nás bude vzkriesená pri druhom príchode Ježiša, keď sa skončia všetky trápenia, ktoré máme na zemi. V akom zmysle je potom toto väčším požehnaním než to, čo prežil Mojžiš?`

`Ako nám príbeh Mojžišovej smrti a vzkriesenia ukazuje na to, že Nová zmluva, hoci je založená na Starej zmluve, nás nesie ďalej než Stará zmluva a môže nám priniesť väčšie pochopenie?`

`V čom je príbeh Mojžišovho života, vrátane toho, keď v hneve udrel palicou na skalu, príkladom toho, čo znamená žiť vierou a byť spasený z viery, bez skutkov zákona?`

`Uvažujte o zasľúbení vzkriesenia na konci času. Prečo je také dôležité pre našu nádej? Ak v tomto môžeme dôverovať Bohu a ak mu môžeme veriť, že nás vzkriesi zo smrti, nemali by sme mu potom veriť aj vo všetkom ostatnom? Veď ak má moc nás vzkriesiť, potom musí mať moc vykonať aj všetky ostatné zasľúbenia.`

Západ slnka: 15.49