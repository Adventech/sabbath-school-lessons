---
title:  Mojžišova smrť
date:  21/12/2021
---

> <p></p>
> <sup>1</sup>Z moábskych stepí vystúpil Mojžiš na vrch Nebó, vrchol Pisgy, naproti Jerichu, a Hospodin mu ukázal celú krajinu: Gileád až po Dán, <sup>2</sup>celý kraj Naftaliho i kraj Efrajima a Menaššeho i celý kraj Júdov až po Západné more, <sup>3</sup>Negev a oblasť údolia Jericha, mesta paliem, až po Coar. <sup>4</sup>Hospodin mu povedal: „Toto je krajina, ktorú som pod prísahou sľúbil Abrahámovi, Izákovi a Jákobovi, keď som povedal: ‚Dám ju tvojmu potomstvu!‘ Dovolil som ti ju uvidieť na vlastné oči, do nej však nevojdeš!“  

**Osobné štúdium**

Úbohý Mojžiš! Prišiel tak ďaleko, zažil tak veľa, ale napokon nemohol mať podiel na naplnení zasľúbenia, ktoré dal pre mnohými storočiami Boh Abrámovi: „Túto krajinu dám tvojmu potomstvu.“ (1Moj 12,7)

`Uvažuj o texte 5Moj 34,1–12. Čo sa stalo s Mojžišom? Čo o ňom povedal Hospodin? V akom svetle je Mojžiš predstavený v týchto veršoch?`

„Mojžiš sa tu osamote zamýšľal nad vlastným životom. Život plný zvratov a ťažkostí sa mu začal vtedy, keď sa zriekol kniežacích pôct v bohatom egyptskom kráľovstve a pripojil sa k utláčanému ľudu, ktorý si vyvolil Boh za svoj národ. Spomínal na dlhé roky prežité na osamelých pastviskách s Jetrovými stádami i na to, ako ho z horiaceho kra oslovil Boží hlas a povolal ho za vysloboditeľa Izraelitov. V mysli sa mu znova živo vynárali prejavy Božej moci, ktorá spásonosne zasahovala do života Izraelitov. Myslel na Božiu trpezlivosť a milosrdenstvo počas ich putovania pri vzburách. Mojžiš sa zamýšľal nad tým, že napriek všetkému, čo Boh pre Izrael vykonal, napriek modlitbám k Bohu i napriek všetkému vynaloženému úsiliu, z celého mohutného zástupu Izraelitov, ktorý vyšiel z Egypta, smeli do zasľúbenej krajiny vojsť len dvaja verní muži. Pri zvažovaní výsledkov svojej práce sa Mojžišovi zdalo, že jeho pohnutý život, plný skúšok a obetí bol takmer márny.“ (PP 471.472; PP /sk/ 353)

Text 5Moj 34,4 prináša zaujímavú myšlienku: „Toto je krajina, ktorú som pod prísahou sľúbil Abrahámovi, Izákovi a Jákobovi, keď som povedal: ‚Dám ju tvojmu potomstvu!‘“ Hospodin takmer doslovne použil slová, ktoré už predtým povedal patriarchom a ich deťom, keď im hovoril, že im dáva túto zem. Teraz tie isté slová opakoval Mojžišovi.

Hospodin tiež povedal: „Dovolil som ti ju uvidieť na vlastné oči, do nej však nevojdeš!“ (5Moj 34,4) Nie je možné, aby Mojžiš z miesta, na ktorom stál, videl ľudskými očami všetko, čo mu Hospodin ukazoval – od Moábu k Dánovi cez Naftaliho a tak ďalej. V tomto prípade išlo veľmi pravdepodobne o nadprirodzené zjavenie a nie iba zjavenie zeme, ale aj toho, ako bude vyzerať po tom, ako ju Izraeliti obsadia.

V určitom zmysle sa takmer zdá, akoby si Hospodin z Mojžiša uťahoval, akoby ho chcel provokovať: Aj ty si tam mohol byť, keby si ma bol poslúchal tak, ako si mal. Namiesto toho Hospodin ukázal Mojžišovi, že napriek všetkému, dokonca aj napriek Mojžišovým chybám, Boh naplní svoje zasľúbenia, ktoré dal patriarchom a samotným Izraelitom. Uvidíme, že Hospodin mal pre svojho verného, ale chybujúceho služobníka niečo oveľa lepšie.

**Aplikácia**

`Ako vnímaš ty sám svoje zlyhania? Ako sa s nimi vyrovnávaš? Čím sú pre teba Božie zasľúbenia o odpustení a novom začiatku?`