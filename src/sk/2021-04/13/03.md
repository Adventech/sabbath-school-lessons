---
title:  Mojžišove hriechy, 2. časť
date:  20/12/2021
---

> <p></p>
> <sup>8</sup>„Vezmi si palicu a so svojím bratom Áronom zvolaj pospolitosť, pred ňou sa prihovorte skale a bude z nej tiecť voda. Tak im vyvedieš vodu zo skaly a napojíš ľud i dobytok. <sup>9</sup>Mojžiš vzal teda palicu, ktorá bola pred Hospodinom, ako mu prikázal Hospodin.“ <sup>10</sup>Nato zvolal Mojžiš s Áronom zhromaždenie pred skalu a povedal: „Počujte, vzbúrenci! Máme vám z tejto skaly vyviesť vodu?“ <sup>11</sup>Mojžiš zodvihol ruku a palicou dvakrát udrel skalu. Vyrazil z nej silný prúd vody, takže sa napila celá pospolitosť i dobytok. <sup>12</sup>Hospodin povedal Mojžišovi a Áronovi: „Pretože ste neuverili, keď ste mali pred očami Izraelitov dosvedčiť moju svätosť, neuvediete toto zhromaždenie do krajiny, ktorú mu dám.“ <sup>13</sup>Sú to vody Meriby, kde sa Izraeliti protivili Hospodinovi a kde im on prejavil svoju svätosť.  

**Osobné štúdium**

`Znova uvažuj o texte 4Moj 20,12.13. Ako Hospodin zdôvodnil Mojžišovi, prečo nemôže prekročiť hranicu púšte a vojsť do zasľúbenej krajiny? Pozri si tiež 5Moj 31,2 a 5Moj 34,4.`

Podľa tohto textu išlo o viac než len o to, že sa Mojžiš snažil prevziať Božie miesto, čo bolo samo osebe veľmi zlé. Preukázal totiž aj nedostatok viery, čo bolo pre niekoho takého ako Mojžiš neospravedlniteľné. Bol to predsa muž, ktorý mal od udalosti pri horiacom kre (2Moj 3,2–16) takú skúsenosť s Bohom, ako málokto z ľudí. Napriek tomu však podľa Hospodina Mojžiš s Áronom „neuverili“. Mojžiš preukázal nedostatok viery v to, čo Boh povedal. Výsledkom bolo, slovami Hospodina, že zlyhali, keď mali „dosvedčiť moju svätosť“ pred očami detí Izraela. Inými slovami, ak by si Mojžiš zachoval chladnú hlavu a urobil správnu vec tým, že by preukázal svoju vieru a dôveru v Boha v čase, keď sa Izrael od Boha odklonil, oslávil by Hospodina pred všetkými ľuďmi a znova by bol príkladom toho, čo je pravá viera a poslušnosť.

`Uvažuj o texte 4Moj 20,8. O čo Hospodin požiadal Mojžiša a čo Mojžiš urobil namiesto toho? (Pozri aj 4Moj 20,9.10.)`

V deviatom verši si Mojžiš zobral palicu tak, ako mu to Hospodin prikázal. Zatiaľ bolo všetko v poriadku. Ale v desiatom verši namiesto toho, aby prehovoril ku skale, z ktorej mala potom vystreknúť voda ako neuveriteľný prejav Božej moci, Mojžiš do skaly udrel a to hneď dvakrát. Áno, aj to, že zo skaly vystrekla voda po tom, čo do nej Mojžiš udrel, bol zázrak. Ale určite nie taký, ako keby k nej len prehovoril, ako mu to prikázal Hospodin.

Na prvý pohľad sa môže zdať, že Boží trest pre Mojžiša bol extrémny. Po tom všetkom, čo Mojžiš vykonal, mu nemalo byť dovolené, aby vkročil do zasľúbenej krajiny. Ľudia po stáročia premýšľajú nad tým, prečo jedno neuvážené rozhodnutie spôsobilo, že mu bolo odopreté to, na čom sa tak dlho podieľal a o čo sa usiloval.

**Aplikácia**

`Čo sa podľa teba mali naučiť Izraeliti z toho, čo sa stalo Mojžišovi?`