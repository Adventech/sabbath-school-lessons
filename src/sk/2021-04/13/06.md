---
title:  Uistenie pre všetkých
date:  23/12/2021
---

> <p></p>
> <sup>13</sup>Veď ak niet zmŕtvychvstania, ani Kristus nebol vzkriesený. <sup>14</sup>Ak však Kristus nebol vzkriesený, potom je márne naše kázanie a márna je aj vaša viera. <sup>15</sup>Tak by sa zistilo, že sme falošní Boží svedkovia, lebo sme svedčili proti Bohu, že vzkriesil Krista, ktorého nevzkriesil, ak mŕtvi naozaj nevstávajú z mŕtvych. <sup>16</sup>Ak však mŕtvi nevstávajú, ani Kristus nebol vzkriesený. <sup>17</sup>Ak však Kristus nebol vzkriesený, márna je vaša viera – ešte vždy ste vo svojich hriechoch. <sup>18</sup>A tak by zahynuli aj tí, čo zosnuli v Kristovi. <sup>19</sup>Ak iba v tomto živote máme nádej v Kristovi, sme najbiednejší zo všetkých ľudí. <sup>20</sup>Kristus však bol vzkriesený z mŕtvych ako prvotina tých, čo zomreli. <sup>21</sup>Lebo ako skrze človeka prišla smrť, tak prišlo skrze človeka aj zmŕtvychvstanie. <sup>22</sup>Lebo ako v Adamovi všetci zomierajú, tak aj v Kristovi budú všetci oživení;  

**Osobné štúdium**

Nová zmluva nám objasňuje, že odmietnutie vstupu do zasľúbenej krajiny nebolo pre Mojžiša v konečnom dôsledku až takým veľkým trestom. Jeho domovom sa síce nestal pozemský Kanaán a dokonca ani pozemský Jeruzalem, ktorý bol počas známej histórie veľmi často miestom vojen, dobýjania a utrpenia. Namiesto toho sa Mojžišovým domovom stal „nebeský Jeruzalem“ (Heb 12,22). To bol určite omnoho lepší príbytok!

Mojžiš bol prvým známym biblickým príkladom vzkriesenia z mŕtvych. Henoch bol vzatý do neba bez toho, aby zomrel (1Moj 5,24) a s Elijášom to bolo podobne (2Kráľ 2,11). Ale podľa zachovaných záznamov bol Mojžiš prvým človekom, ktorý bol vzkriesený a dostal večný život.

Nevieme, ako dlho spal Mojžiš v zemi, ale na tom vlastne nezáleží. Zavrel oči, aby zomrel a či ich mal zavreté tri hodiny alebo tristo rokov, pre neho to bolo rovnaké. Také isté je to pre všetkých mŕtvych v dejinách. Ich skúsenosť, aspoň čo sa týka smrti, bude rovnaká ako skúsenosť Mojžiša. Zavrieme oči a to, čo najbližšie uvidíme, bude buď druhý príchod Krista, alebo, nanešťastie, posledný súd (Zj 20,7–15).

`Uvažuj o texte 1Kor 15,13–22. Aké zasľúbenie sa tu nachádza? Prečo dávajú Pavlove slová zmysel iba vtedy, ak chápeme, že mŕtvi spia v Kristovi až do vzkriesenia?`

Bez nádeje na vzkriesenie nemáme žiadnu nádej. Kristovo vzkriesenie je zárukou nášho vzkriesenia. Kristus na kríži „vykonal očistenie od hriechov“ (Heb 1,3), kde ako obetný baránok zomrel a vstal z mŕtvych a kvôli jeho vzkrieseniu máme aj my istotu. Mojžiš je prvý príklad padlej ľudskej bytosti, ktorá bola vzkriesená z mŕtvych. Pre to, čo mal Kristus vykonať, mohol byť Mojžiš vzkriesený. A preto, čo Ježiš urobil, môžeme byť vzkriesení aj my.

Mojžiš je pre nás príkladom spasenia vierou, ktorá sa prejavuje v živote vernosti a dôvery v Boha. A to aj vtedy, keď v živote padáme a dopúšťame sa chýb. V celom Deuteronómiu vidíme Mojžiša, ktorý vyzýva Izraelitov, aby boli verní a prijali ponuku milosti, ktorá im bola daná rovnako, ako bola daná nám. Aj my sa nachádzame na hraniciach zasľúbenej krajiny.

**Aplikácia**

`Náš Boh nás volá k rovnakej vernosti ako Izraelitov. Aké rozhodnutia a kroky musíš vykonať, aby si neurobil rovnakú chybu, pred akou nás varoval Mojžiš v Deuteronómiu?`