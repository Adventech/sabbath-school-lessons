---
title:  Mojžišov hriech
date:  19/12/2021
---

> <p></p>
> <sup>7</sup>Hospodin povedal Mojžišovi: <sup>8</sup>„Vezmi si palicu a so svojím bratom Áronom zvolaj pospolitosť, pred ňou sa prihovorte skale a bude z nej tiecť voda. Tak im vyvedieš vodu zo skaly a napojíš ľud i dobytok. <sup>9</sup>Mojžiš vzal teda palicu, ktorá bola pred Hospodinom, ako mu prikázal Hospodin.“ <sup>10</sup>Nato zvolal Mojžiš s Áronom zhromaždenie pred skalu a povedal: „Počujte, vzbúrenci! Máme vám z tejto skaly vyviesť vodu?“ <sup>11</sup>Mojžiš zodvihol ruku a palicou dvakrát udrel skalu. Vyrazil z nej silný prúd vody, takže sa napila celá pospolitosť i dobytok. <sup>12</sup>Hospodin povedal Mojžišovi a Áronovi: „Pretože ste neuverili, keď ste mali pred očami Izraelitov dosvedčiť moju svätosť, neuvediete toto zhromaždenie do krajiny, ktorú mu dám.“ <sup>13</sup>Sú to vody Meriby, kde sa Izraeliti protivili Hospodinovi a kde im on prejavil svoju svätosť.  

**Osobné štúdium**

Boh sa neprestajne staral o deti Izraela aj napriek ich odpadnutiam, zlyhaniam a hriechom. Napriek tomu, akí boli nehodní (a často takí aj zostali), Boh im neustále prejavoval milosť. Aj my dnes prijímame jeho milosť, hoci si ju nezaslúžime. Keby sme si ju zaslúžili, už by to nebola milosť.

Okrem dostatku potravy, ktorú im Hospodin na púšti štyridsať rokov zázračne zabezpečoval, ďalším prejavom jeho milosti bola voda, bez ktorej by na suchej, rozpálenej a opustenej púšti rýchlo zomreli. Keď apoštol Pavol hovoril o tejto skúsenosti, napísal: „A všetci pili ten istý duchovný nápoj, lebo pili z duchovnej skaly, ktorá ich sprevádzala, a tou skalou bol Kristus.“ (1Kor 10,4)

„Božia milosť sa im celou cestou zázračne starala o vodu, kedykoľvek ju potrebovali. Aj keď neskôr voda z Chórebu tiecť prestala, podľa potreby začala vždy prúdiť zo skalných puklín tam, kde sa utáborili.“ (PP 411; PP /sk/ 306)

`Uvažuj o texte 4Moj 20,1–13. Čo sa tu odohralo a ako rozumieš trestu, ktorý Hospodin udelil Mojžišovi za jeho konanie?`

Keď nad tým uvažujeme, nie je ťažké vnímať a chápať Mojžišovu frustráciu. Po všetkom, čo pre nich Pán urobil, po znameniach a zázračných vyslobodeniach boli napokon tu, na hraniciach zasľúbenej zeme. Čo sa stalo? Zrazu nemali vodu, a tak sa začali spolčovať proti Áronovi a Mojžišovi. Bolo to tým, že im Hospodin teraz nemohol zabezpečiť vodu, ako to urobil predtým? Samozrejme, že takto to nebolo. Hospodin to mohol urobiť a aj to išiel urobiť.

Pozrite sa však na Mojžišove slová po tom, ako udrel na skalu, dokonca dvakrát. „Počujte, vzbúrenci! Máme vám z tejto skaly vyviesť vodu?“ (4Moj 20,10) Z jeho slov počuť hnev, pretože ich volá „vzbúrenci“.

Problém nebol v tom, že sa hneval, čo samo osebe bolo síce nesprávne, ale pochopiteľné. Problém spočíval v tom, že si prisvojil moc vyviesť vodu zo skaly, akoby to dokázal vo vlastnej sile: „Máme vám z tejto skaly vyviesť vodu?“ Zdá sa, že vo svojom hneve na chvíľu zabudol, že takýto zázrak môže medzi ľuďmi vykonať len Boh. Mojžiš to mal vedieť najlepšie zo všetkých.

**Aplikácia**

`Ako často hovoríš alebo robíš veci v hneve, o ktorom si často myslíš, že je oprávnený? Ako sa môžeš naučiť prestať a namiesto toho sa modliť a hľadať moc Božiu, aby si vedel povedať a urobiť správne veci predtým, než povieš alebo urobíš niečo zlé?`