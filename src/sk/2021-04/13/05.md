---
title:  Mojžišovo vzkriesenie
date:  22/12/2021
---

> <p></p>
> <sup>5</sup>Potom tam, v Moábsku, zomrel Hospodinov služobník Mojžiš, ako povedal Hospodin. <sup>6</sup>Pochoval ho v údolí naproti Bét-Peóru v Moábsku. Dodnes však nikto nevie o jeho hrobe.  

> <p></p>
> Veď archanjel Michal, keď sa prel v hádke s diablom o Mojžišovo telo, neodvážil sa vyniesť nad ním rúhavý súd, iba čo povedal: „Nech ťa Pán potrestá!“  

**Osobné štúdium**

Vo veršoch 5Moj 34,5.6 je opísaná smrť Mojžiša, ktorý bol taký dôležitý pre život Izraelitov. Bol to muž, ktorého spisy žijú aj naďalej a to nielen v Izraeli, ale aj v dnešnom kresťanstve a židovstve.

Mojžiš zomrel a bol pochovaný, ľudia ho oplakali, a tým sa to skončilo. Princíp z knihy Zjavenia možno aplikovať aj tu: „Potom som počul hlas z neba, ktorý hovoril: Napíš: Blahoslavení sú mŕtvi, ktorí odteraz umierajú v Pánovi. Áno, hovorí Duch, nech si odpočinú od svojich námah, lebo ich skutky idú s nimi.“ (Zj 14,13)

Mojžišova smrť však nebola konečnou kapitolou jeho života.

`Uvažuj o texte Júda 1,9. Ako tomuto textu rozumieš? O čom hovorí? Ako vysvetľuje objavenie sa Mojžiša v čase Novej zmluvy?`

Biblia nám dovolila iba nahliadnuť, aká neuveriteľná scéna je tu vykreslená. Michael, samotný Kristus, viedol so satanom spor o Mojžišovo telo. Čoho sa tento spor týkal? Mojžiš bol nepochybne hriešnik. Jeho posledný známy hriech, keď si privlastnil Božiu slávu, je podobný tomu, čo urobil satan. „Vystúpim do výšin oblakov, prirovnám sa k Najvyššiemu.“ (Iz 14,14) Práve to spôsobilo, že Lucifer bol vyhodený z neba. Spor o Mojžišovo telo sa musel odohrávať preto, lebo Kristus si teraz pre Mojžiša vyžadoval zasľúbené vzkriesenie.

Ako to mohol Kristus urobiť pre hriešnika, akým bol Mojžiš? Pre niekoho, kto porušil Boží zákon? Odpoveďou mohol byť samozrejme iba kríž. Všetky obete zvierat ukazovali na Kristovu smrť, a tak Pán teraz jasne poukazoval na kríž a vyžadoval, aby bol Mojžiš vzkriesený. „Mojžiš sa pre svoj hriech stal korisťou satana. Podľa zákona sa svojím previnením stal síce väzňom smrti, no v mene Vykupiteľa bol prebudený k večnému životu. Vyšiel z hrobu oslávený a vstúpil so svojím Osloboditeľom do Božieho mesta.“ (PP 479; PP /sk/ 358)

**Aplikácia**

`Ako ti tento Mojžišov opis pomáha pochopiť hĺbku plánu spasenia a to, že dokonca aj pred ukrižovaním Ježiša bol Mojžiš vzkriesený a mal večný život?`