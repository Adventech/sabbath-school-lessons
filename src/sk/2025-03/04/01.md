---
title:  Egyptské rany
date:  19/07/2025
---

### Texty na tento týždeň
2Moj 7,8–10,29; 4Moj 33,4; Rim 1,24–32; Ž 104,27.28; Iz 28,2.12–17; Iz 44,9.10.12–17

**Úvodný text**
> Faraónovo srdce zostávalo naďalej zatvrdnuté a Izraelitov neprepustil, ako to predpovedal Hospodin prostredníctvom Mojžiša. (2Moj 9,35)

Farmár sa snažil prinútiť svojho osla, aby sa pohol. Zviera však zanovito stálo. Farmár teda vzal palicu a tresol ho. Znova sa prihovoril oslíkovi, ktorý sa potom dal do pohybu.

Keď sa farmára spýtali, ako to funguje, odpovedal: „Nuž, najprv musíte upútať oslíkovu pozornosť.“

Skúsme chvíľu nemyslieť na kruté zaobchádzanie so zvieratami. Zdôraznime v tejto súvislosti niečo, čo sa odohralo v kontexte vyjdenia Hebrejov z Egypta. Mojžiš dostal pokyn vyviesť ľud. Ide preto k faraónovi so známymi Božími slovami: šalach et ami, teda: „Prepusť môj ľud!“

Faraón však odmietal Boží ľud prepustiť. Písmo nikde výslovne nevysvetľuje, prečo sa faraón tak zdráhal aj napriek obavám, ktoré Egypťania z Hebrejov mali v prípade vojenského konfliktu (pozri 2Moj 1,10). Ako to býva v súvislosti s otroctvom najčastejšie, išlo najmä o ekonomické hľadisko. Hebreji predstavovali lacnú pracovnú silu, o ktorú faraón nechcel prísť. Dá sa teda predpokladať, že aj faraón bude potrebovať niečo, čo „upúta jeho pozornosť“, aby napokon zmenil názor.

**Osnova lekcie**

V tejto lekcii sa zameriame na prvú sériu egyptských rán, ktoré Boh poslal na Egypt ako odpoveď na faraónovo odmietnutie prepustiť Izrael. Uvidíme tiež, ako tieto rany konfrontovali egyptské božstvá a zjavovali Hospodinovu zvrchovanosť.

- 2Moj 7,8–15: Prvá konfrontácia: Áronova palica a palice čarodejníkov (nedeľa)
- 2Moj 7,3.13.14.22: Kto zatvrdil faraónovo srdce? (pondelok)
- 2Moj 7,19–8,19: Prvé tri rany a ich vplyv na egyptských bohov (utorok)
- 2Moj 8,17–9,12: Ďalšie pohromy a sloboda odmietnuť Boha (streda)
- 2Moj 9,22–10,29: Krupobitie, kobylky, tma a faraónov vzdor (štvrtok)