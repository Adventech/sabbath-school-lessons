---
title:  Muchy, mor dobytka a vredy
date:  23/07/2025
---

> <p></p>
> Ak môj ľud neprepustíš, pošlem na teba, na tvojich služobníkov, na tvoj ľud i na tvoje domy muchy. Domy Egypťanov, ako aj pôda, na ktorej stoja, budú plné múch. (2Moj 8,17)

> <p></p>
> <sup>2</sup>Ak sa budeš zdráhať prepustiť ho a budeš ho neustále zdržiavať, <sup>3</sup>potom Hospodinova ruka veľmi ťažko v podobe moru doľahne na tvoj dobytok, čo je na poli, na kone, osly, ťavy, býky i na ovce. (2Moj 9,2.3)

> <p></p>
> <sup>8</sup>Hospodin povedal Mojžišovi a Áronovi: „Naberte si plné priehrštia sadzí z pece a nech ich Mojžiš pred očami faraóna rozhodí smerom k nebu. <sup>9</sup>Po celom Egypte sa sadze rozletia ako jemný prášok a v celom Egypte sa na ľuďoch i na dobytku vyhodia pľuzgierovité vredy.“ (2Moj 9,8.9)

**Osobné štúdium**

`Prečítaj si text 2Moj 8,16–9,12. Čo učí táto biblická správa o tom, že nech sú prejavy Božej moci a slávy akokoľvek veľké, ľudstvo má stále slobodu odmietnuť Ho?`

Už spomínaná bohyňa Wadžet (známa aj ako Uatchit) bola okrem iného bohyňou múch a vládkyňou močiarov. Boh Cheprer (patril medzi slnečné božstvá) bol zobrazený s hlavou hmyzu (lajniaka). Aj tieto božstvá Hospodin ovládol a porazil. V texte (2Moj 8,16–20) sa dozvedáme, že kým Egypťania trpeli, Hebreji boli pred touto ranou ochránení. A nielen to, nepostihli ich ani žiadne ďalšie rany.

Aj v tomto prípade išlo o Božiu snahu sprostredkovať faraónovi jasnú informáciu: „Ja, Hospodin, som uprostred krajiny.“ (2Moj 8,18)

Faraón musel začať vyjednávať. Tlak sa nepochybne stupňoval. Bol síce ochotný dovoliť, aby Izrael uctieval svojho Boha a obetoval Mu, ale mohlo sa tak stať iba v Egypte (2Moj 8,25). Jeho podmienky nebolo možné splniť, pretože zvieratá boli v Egypte považované za posvätné a ich obetovanie by malo za následok rozpútanie ďalšej nenávisti voči Hebrejom. A navyše, Boh mal s Izraelom iný plán.

Potom dopadla ďalšia rana, tentokrát na dobytok (2Moj 9,1–7). Hathor, egyptská bohyňa lásky a ochrany, bola zobrazovaná s hlavou kravy či ženy s kravskými rohmi. V starovekom Egypte bol veľmi obľúbený aj býčí boh Hapi (známy aj ako Apis, odlišný od už spomínaného boha Nílu). Keď teda Egypťanom pri piatej rane uhynul dobytok, znamenalo to porážku ďalších hlavných božstiev.

Šiesta rana (2Moj 9,8–12) spôsobila úplnú porážku Isis, bohyne lekárstva, mágie a múdrosti. Vidíme tiež porážku božstiev ako Sachmet (bohyňa vojny a epidémií) a Imhotep (boh lekárstva a liečenia). Ukázalo sa, že tieto božstvá nemali žiadnu moc ochrániť svojich vyznávačov. Je iróniou, že pri tejto rane sú zasiahnutí dokonca aj veštci a zaklínači, takže nemali silu postaviť sa pred Mojžiša (symbol súdu). V porovnaní so Stvoriteľom neba a zeme boli úplne bezmocní.

Práve tu sa prvýkrát v súvislosti s desiatimi ranami objavuje výrok o tom, že „Hospodin... zatvrdil faraónovo srdce“. (2Moj 9,12) Tieto slová sa nám môžu zdať nejasné alebo dokonca mätúce. Keď však tento text vnímame v celom kontexte, potvrdzuje sa, že Hospodin nás nechá žať následky nášho neustáleho odmietania Jeho volania.

**Aplikácia**

`Faraónov problém nebol rozumový. Mal dostatok racionálnych dôkazov, aby urobil správne rozhodnutie. Problémom bolo jeho srdce. Čo sa z faraónovho zatvrdenia môžeš naučiť o dôležitosti chrániť svoje srdce (pozri aj Prísl 4,23)?`