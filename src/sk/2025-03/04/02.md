---
title:  Boh verzus bohovia
date:  20/07/2025
---

> <p></p>
> <sup>8</sup>Hospodin povedal Mojžišovi a Áronovi: <sup>9</sup>„Keď vás faraón vyzve: ‚Preukážte sa nejakým zázrakom!‘ – povieš Áronovi: ‚Vezmi si palicu a hoď ju pred faraóna!‘ A ona sa premení na veľkého hada.“ <sup>10</sup>Mojžiš a Áron predstúpili pred faraóna a urobili tak, ako im prikázal Hospodin. Áron hodil palicu pred faraóna a pred jeho služobníkov a tá sa premenila na veľkého hada. <sup>11</sup>Faraón zavolal mudrcov a čarodejníkov a egyptskí veštci urobili svojimi čarami to isté. <sup>12</sup>Každý z nich hodil svoju palicu a tie sa premenili na veľké hady; no Áronova palica pohltila ich palice. <sup>13</sup>Faraónovo srdce sa zatvrdilo a neposlúchol ich, ako predpovedal Hospodin. (2Moj 7,8–13)

**Osobné štúdium**

`Prečítaj si 2Moj 7,8–15. Aké ponaučenie sa nachádza v prvej konfrontácii medzi Bohom Hebrejov a bohmi Egypta?`

Nadchádzajúce strety sa mali odohrať medzi živým Bohom a egyptskými „bohmi“. V tejto súvislosti je dôležité spomenúť, že samotný faraón sa považoval za jedného z týchto bohov. Hospodin nebojoval proti Egypťanom, dokonca ani proti Egyptu ako takému, ale proti božstvám Egypta. Egypťania uctievali viac ako tisícpäťsto rôznych božstiev. Biblický text je v tomto kontexte jednoznačný: „Nad všetkými egyptskými bohmi vykonám súd. Ja som Hospodin.“ (2Moj 12,12) Táto myšlienka sa opakuje v súvislosti so správou o ceste Izraela z Egypta: „Hospodin tým vykonal súd nad ich bohmi.“ (4Moj 33,4)

Tento súd nad egyptskými bohmi môžeme dobre vidieť pri zázraku, keď sa palica premenila na hada (2Moj 7,9–12). V Egypte existovala bohyňa Vadžet, ktorá bola najčastejšie zobrazovaná ako kobra. Táto bohyňa mala zvrchovanú moc na Dolným Egyptom. V podobe kobry sa nachádza na všetkých vyobrazeniach faraónov (je osadená v ich čelenkách a korunách) a v mnohých vyobrazeniach rôznych bohov (často napríklad na hlave najvýznamnejšieho boha Re). V prípade faraónov išlo o znamenie moci, božstva, kráľovskej hodnosti a božskej autority. Vadžet symbolicky chrlila jed na nepriateľov faraóna. Egypťania tiež verili, že posvätný had vovedie faraóna do posmrtného života.

Keď sa z Áronovej palice stal had, ktorý napokon „pohltil“ všetky ostatné hady, išlo o prejav nadradenosti živého Boha nielen nad egyptským čarodejníctvom, ale aj nad egyptským božstvom. Znak faraónovej moci bol nielen podrobený, ale Áron a Mojžiš ho držali vo svojich rukách (2Moj 7,12.15). Táto prvá konfrontácia vyjadrovala Božiu moc a vládu nad Egyptom. Mojžiš ako Boží zástupca mal väčšiu autoritu a moc ako samotný „boh“ faraón.

Starovekí Egypťania zbožňovali a uctievali hadieho boha Nehebkaua („ten, kto spútava duchov“), ktorého považovali za posvätného. Podľa egyptskej mytológie mal tento hadí boh veľkú moc, pretože pohltil sedem kobier. Hospodin Egypťanom ukázal, že On, nie nejaký hadí boh, má zvrchovanú moc a autoritu. Po takej silnej konfrontácii určite okamžite pochopili posolstvo tejto udalosti.

**Aplikácia**

`Ako môžeš dovoliť Hospodinovi, aby mal moc nad všetkými „bohmi“, ktorí sa snažia o nadvládu nad tvojím životom?`