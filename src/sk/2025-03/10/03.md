---
title:  Stretnutie s Bohom
date:  01/09/2025
---

> <p></p>
> <sup>15</sup>Keď Mojžiš vystúpil na vrch, oblak zahalil vrch. <sup>16</sup>Hospodinova sláva zostúpila na vrch Sinaj a šesť dní ho zakrývala oblakom. Na siedmy deň Hospodin zavolal Mojžiša zo stredu oblaku. <sup>17</sup>Hospodinova sláva sa Izraelitom javila ako spaľujúci oheň na končiari vrchu. <sup>18</sup>Mojžiš vkročil do oblaku, vystúpil na vrch a bol tam štyridsať dní a štyridsať nocí. (2Moj 24,15–18)

**Osobné štúdium**

`Prečítaj si text 2Moj 24,9–18. Ako vyzeralo blízke stretnutie Izraela s Hospodinom?`

Po rozhodnom obnovení zmluvy s Bohom Mojžiš opäť vystúpil na Sinaj. Na začiatku svojej cesty Mojžiš nebol sám. Sprevádzalo ho sedemdesiattri izraelských vodcov. Pre vodcov to bol vrcholný zážitok. Text dvakrát podčiarkuje úžasnú realitu Božieho zjavenia (teofánia). Vodcovia Izraela spečatili zmluvu s Bohom aj tým, že spoločne stolovali. Bola to hostina a Boh Izraela bol ich hostiteľom. Boh týmto vodcom prejavil mimoriadnu priazeň a vážnosť.

Na Blízkom východe v staroveku bolo (a sčasti je aj dnes) spoločné stolovanie mimoriadne dôležité. Išlo o veľký zážitok spojený s prejavom cti a vážnosti. Bolo vyjadrením odpustenia a pomáhalo vytvoriť priateľské puto. Spoločné stolovanie malo aj presah do budúcnosti. Bolo zasľúbením vzájomnosti a spoločenstva aj v čase krízy a problémov. Bez slov si takto sľúbili, že ak sa jednej strane niečo stane, druhá bude povinná prísť pomôcť. Pozvanie na jedlo bolo špeciálnou výsadou, ktorá sa nevzťahovala na každého.

Naopak, odmietnutie pozvania sa pokladalo za jednu z najvyšších foriem urážky. Tento pohľad nám pomáha pochopiť príbehy v Novej zmluve, keď bol Ježiš Kristus vystavený odmietavej kritike za to, že jedol s hriešnikmi (Luk 5,30). Keď veriaci slávia Večeru Pánovu, vytvárajú si úzke puto s ostatnými veriacimi, ktorí sú rovnakými hriešnikmi. Počas Večere Pánovej slávime odpustenie a spasenie, ktoré máme v Ježišovi (pozri Mat 26,26–30; Mar 14,22–25; 1Kor 11,23–29).

Je tragické, že niektorí z tých, čo boli s Mojžišom na vrchu, upadli neskôr do hriechu a prišli o život (pozri 3Moj 10,1.2.9). Hoci prežili hlbokú skúsenosť s Bohom, táto skúsenosť ich nezmenila, ani nespôsobila ich obrátenie. Prežitá skúsenosť mala týmto mužom pomôcť, aby sa nedopustili takého tragického a poľutovaniahodného konania. Ich zlyhanie je silným svedectvom o tom, že „vlastníctvo“ pravdy a posvätných výsad automaticky neznamená obrátenie.

**Aplikácia**

`Uvažuj o zlyhaní týchto mužov, ktorým sa dostalo takej prednosti. Išlo dokonca o Áronových synov! V čom môže ich skúsenosť slúžiť ako varovanie pre nás, keď sme ako adventisti prijali také úžasné svetlo a prednosti.`