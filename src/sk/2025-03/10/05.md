---
title:  Uprostred svojho ľudu
date:  03/09/2025
---

> <p></p>
> <sup>8</sup>Nech mi urobia svätostánok, aby som mohol bývať medzi vami. <sup>9</sup>Všetko urobte presne podľa toho, čo ti ukazujem ako vzor príbytku a celého jeho zariadenia. (2Moj 25,8.9)

**Osobné štúdium**

Boh využíval na vyučovanie svojho ľudu rôzne prostriedky. Jedným z najdôležitejších bola svätyňa. Všetky služby spojené so svätyňou poukazovali na Ježiša. Išlo o podobenstvá na plán spasenia, ktorý mal vyvrcholiť prostredníctvom Ježiša o mnoho storočí neskôr.

`Prečítaj si text 2Moj 25,1–9. Aké kľúčové, praktické a teologické pravdy nachádzame v týchto veršoch?`

Boh zázračným spôsobom vyviedol Izraelitov z Egypta a v tejto skúsenosti im stál nablízku. Teraz Mojžišovi prikazuje, aby Mu Izraeliti postavili svätyňu. Dôvodom je, aby mohol bývať medzi nimi (2Moj 25,8). Boh im chcel hmatateľne ukázať, že je skutočne s nimi. Napriek tomu, že sa mnohokrát previnili, neopustil ich a „znova ich prijal na milosť“ (PP 343; NÚD 162). Teraz dostali príkaz od Boha a začal sa proces výstavby svätyne.

Biblia nás uisťuje, že Boh nebýva v chrámoch a budovách postavených ľuďmi (Sk 7,47–50), pretože je väčší ako nebesia a nebo Ho nemôže obsiahnuť. Pavol na Areopágu v Aténach hovorí: „Boh, ktorý stvoril svet a všetko, čo je v ňom, tento Boh, keďže je Pánom neba i zeme, nebýva v chrámoch zhotovených rukami.“ (Sk 17,24) Kráľ Šalamún pripomína: „Môže vôbec Boh prebývať na zemi? Veď samotné nebesia, ba ani najvyššie nebo ťa nemôžu obsiahnuť! Tým menej tento dom, ktorý som postavil.“ (1Kráľ 8,27) Svätyňa mala byť miestom, kde Boh prejaví ľuďom svoju prítomnosť.

Izraeliti mali priniesť dobrovoľný dar na stavbu svätyne. Mali dávať vzácne a drahé dary vrátane zlata, striebra, bronzu, akáciového dreva, rôznych druhov jemných látok, olivového oleja a korenín.

V 2Moj 25,10–27,21 sa dozvedáme veľa podrobností o svätostánku a službe s ním spojenej. Boh dal Mojžišovi plán, ktorý obsahoval konkrétne pokyny, ako postaviť a zariadiť svätostánok vrátane archy zmluvy, stola na predkladanie chlebov, svietnika, oltárov, závesov, farieb a rozmerov.

Mojžiš mal postaviť svätostánok podľa vzoru, ktorý mu Boh ukázal (2Moj 25,9.40; 2Moj 26,30). Tento vzor bol odrazom nebeskej svätyne (Heb 8,1.2; 9,11). Pozemská svätyňa plnila kľúčovú funkciu až do Ježišovej smrti a začatia Jeho služby v nebeskej svätyni. Vtedy sa skončila služba v pozemskej svätyni, čo sa prejavilo symbolickým roztrhnutím opony pred svätyňou svätých pri Kristovej smrti (Mat 27,51; Mar 15,38).

**Aplikácia**

`Dnes už nemáme fyzickú svätyňu ako Izraeliti, ale Boh aj dnes túži prebývať s nami – v našich životoch aj v našich srdciach (1Kor 3,16). Ako môžeš urobiť miesto pre Božiu prítomnosť vo svojom každodennom živote? Aké konkrétne zmeny alebo záväzky potrebuješ urobiť, aby tvoj život mohol zrkadliť Jeho charakter?`