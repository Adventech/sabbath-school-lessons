---
title:  Dokončenie svätyne
date:  23/09/2025
---

> <p></p>
> <sup>1</sup>Becaleel urobil archu z akáciového dreva dva a pol lakťa dlhú, jeden a pol lakťa širokú a jeden a pol lakťa vysokú. <sup>2</sup>Zvnútra i zvonka ju pokryl rýdzim zlatom a na jej vrch dal zlatú obrubu. ... <sup>6</sup>Zhotovil aj vrchnák z rýdzeho zlata dva a pol lakťa dlhý a jeden a pol lakťa široký. <sup>7</sup>Na oboch koncoch vrchnáka urobil dvoch cherubov z tepaného zlata: <sup>8</sup>jedného cheruba na jednom konci a druhého na druhom. Cherubov urobil na oboch koncoch vrchnáka. <sup>9</sup>Cherubi mali hore vystreté krídla tak, že nimi zakrývali vrchnák. Tvárami boli obrátení k sebe a hľadeli na vrchnák. (2Moj 37,1.2.6–9)

**Osobné štúdium**

`Zoznám sa s textom 2Moj 36,8–39,31. Prečo dal Boh ľuďom v súvislosti so svätyňou také jasné pokyny? Čo sa z toho môžeme naučiť o tom, ako Bohu záleží aj na drobnostiach?`

Mojžiš sa postaral o to, aby bol svätostánok postavený starostlivo a aby sa všetci pri jeho stavbe dôsledne riadili pokynmi, ktoré Boh vydal na vrchu Sinaj. Biblický text hovorí v súvislosti so svätyňou o nasledovných častiach: (1) svätostánok s rôznymi tkaninami, závesmi a súčasťami (2Moj 36,8–38); (2) archa (2Moj 37,1–9); (3) stôl na predkladané chleby (2Moj 37,10–16); (4) svietnik (2Moj 37,17–24); (5) kadidlový oltár (2Moj 37,25–29); (6) oltár na zápaly (2Moj 38,1–7); (7) umývadlo na umývanie (2Moj 38,8); (8) nádvorie (2Moj 38,9–20) a (9) materiál použitý na svätostánok (2Moj 38,21–31). Text 2. Mojžišovej 39 pokračuje opismi efódu, náprsníka a ďalších častí kňazského odevu.

Svätyňová služba a všetky použité predmety boli podobenstvom evanjelia. Predstavovali celý Boží plán vykúpenia. Rôzne obrady zobrazovali: (1) Boží odpor k hriechu a spôsob, ako s hriechom zaobchádza, (2) spôsob, akým Boh zachraňuje kajúcich ľudí, (3) osud bezbožných a (4) ako Boh zabezpečí slávnu budúcnosť, ktorá bude bez zla a hriechu.

Počas roka sa vo svätyni vykonávali dve rôzne, ale úzko súvisiace služby, denná a ročná. Táto dvojfázová služba ilustrovala, ako Boh zaobchádza s hriechom a zachraňuje hriešnikov. Prostredníctvom dennej služby (hebr. tamid; „neustála“, „každodenná“) vo svätyni Boh ubezpečil tých, ktorí činili pokánie, že im odpustil hriechy a milostivo im ponúkol záchranu. Na prijatie tohto daru spásy bolo potrebné priniesť obeť a tieto obete poukazovali na smrť Mesiáša, ktorého krv „nás očisťuje od každého hriechu“ (1Ján 1,7). Stredobodom tohto daru bolo vyznanie hriechu a prijatie rúcha Kristovej spravodlivosti (Ž 32,1.2). Týmto spôsobom mal kajúci hriešnik zaistené odpustenie a mohol sa radovať zo spasenia.

Výročná služba (hebr.: jamim noraim; „hrozné dni“, „dni bázne“), ktorá sa konala v Deň zmierenia, ukazovala, ako Boh odstraňuje hriech, rieši problém s hriechom a zabezpečuje budúcnosť bez hriechu (3. Mojžišova 16; Ján 1,29).

V súčasnosti vnímame Kristovu dvojfázovú službu v nebeskej svätyni ako ďalšie vyjadrenie Božieho diela pre nás. Kristus koná nepretržitú príhovornú službu (Heb 7,25) a napokon sa uskutoční záverečný súd, ktorý prinesie konečné riešenie problému zla (Dan 7,13.14.22.27; Dan 8,14; Zj 21,4).

Svätyňa bola miestom, kde ľudia Boha uctievali, chválili a vyjadrovali Mu svoju vďačnosť. Uctievanie súvisí s udržiavaním vzťahu s Bohom, ktorý pozýva veriacich do spoločenstva s Ním.

**Aplikácia**

`Podrobné pokyny na stavbu svätostánku odhaľujú, ako veľmi Bohu záleží na každom aspekte Jeho príbytku a na spôsobe, akým chce byť uctievaný. Ako ťa toto poznanie povzbudzuje v tvojom osobnom kráčaní s Bohom? Ako môžeš uplatniť túto pozornosť na detaily a poslušnosť vo svojom vlastnom duchovnom živote, v uctievaní a každodennej službe Bohu?`