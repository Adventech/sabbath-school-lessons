---
title:  Sobota Hospodinova
date:  21/09/2025
---

> <p></p>
> <sup>1</sup>Mojžiš zhromaždil celú pospolitosť Izraelitov a povedal im: „Hospodin prikázal, aby ste dodržiavali toto: <sup>2</sup>‚Šesť dní budete vykonávať svoje práce a v siedmy deň budete mať svätú sobotu sviatočného odpočinku pre Hospodina. Každý, kto by vtedy konal nejakú prácu, musí zomrieť. <sup>3</sup>V sobotný deň nebude nikto zakladať oheň v nijakom príbytku.‘“ (2Moj 35,1–3)

**Osobné štúdium**

Odporcovia soboty ako siedmeho dňa tvrdia, že sobota bola určená len pre Židov alebo že Židia o sobote prvýkrát počuli až na Sinaji. Takéto argumenty sú, samozrejme, nepravdivé. Veď siedmy deň bol oddelený a posvätený už v Edene (pozri 1Moj 2,1–3) a Židia svätili sobotu už pred Sinajom (pozri 2Moj 16,22–29). Nech sú argumenty odporcov akékoľvek, niet pochýb, že sobota bola od začiatku významnou súčasťou života hebrejského ľudu.

`Akú pravdu pripomína ľuďom úvodný text (2Moj 35,1–3) v súvislosti s výstavbou svätyne?`

Sobota vydávala v minulosti, vydáva v súčasnosti a bude vydávať aj v budúcnosti posolstvo o Bohu – kto je a aké mocné diela koná. Sobota nám pripomína Jeho stvoriteľské a spasiteľné skutky a zameriava našu pozornosť na Boha, ktorý chce prebývať so svojím ľudom. Týmto spôsobom sobota aj svätyňa poukazujú na to isté: na Božiu prítomnosť v našom živote.

Sobota starozmluvnej cirkvi prináša mnohoraké posolstvo. Jeho podstatu možno zhrnúť do piatich kľúčových bodov:

(1)	Boh je Stvoriteľ. Biblia sa začína práve týmto ohromujúcim a mimoriadne dôležitým vyhlásením (1Moj 1,1). Sobota je živou pamiatkou Božieho stvorenia (1Moj 2,2.3; 2Moj 20,8–11). Z pravdy, že Boh je náš Stvoriteľ, plynú všetky ostatné biblické pravdy.

(2)	Mesiáš príde. Nádej na Jeho príchod vychádza z Božieho zasľúbenia o Potomstve, ktoré premôže hada (satana) a prinesie víťazstvo nad zlom.

(3)	Boh ustanoví svoje kráľovstvo a sobota je predchuťou tohto kráľovstva.

(4)	Spása prichádza od Hospodina. Boží ľud vydáva svedectvo, že Boh je ich Spasiteľ a Vykupiteľ a že spása prichádza ako výsledok Jeho milosti – a jedine Jeho milosti.

(5)	Boh je najvyšším Sudcom všetkých ľudí. Pre tých, ktorí Mu vytrvalo vzdorujú a popierajú Ho, nie je pripravená žiadna budúcnosť. On však slobodne dáva večný život tým, ktorí Ho nasledujú.

**Aplikácia**

`Hebrejský novinár a esejista Achad ha-Am napísal: „Viac než Židia zachovávali sobotu, sobota zachovávala Židov.“ Hoci by sme to ako adventisti asi takto nevyjadrili, akú dôležitú úlohu má sobota v živote našej cirkevnej rodiny?`