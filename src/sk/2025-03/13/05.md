---
title:  Božia prítomnosť vo svätostánku
date:  24/09/2025
---

> <p></p>
> <sup>34</sup>Vtedy oblak zakryl stan stretávania a Hospodinova sláva naplnila príbytok. <sup>35</sup>Mojžiš sa nemohol priblížiť k stanu stretávania, lebo nad ním sa vznášal oblak a Hospodinova sláva napĺňala príbytok. <sup>36</sup>Kedykoľvek sa sponad príbytku oblak zdvihol, Izraeliti sa vydali na pochod zo všetkých svojich zastávok. <sup>37</sup>Keď sa však oblak nedvíhal, nepohli sa dotiaľ, kým sa nezdvihol. <sup>38</sup>Hospodinov oblak býval nad príbytkom cez deň, ale v noci bol v ňom oheň, takže ho videli všetci Izraeliti počas celého svojho putovania. (2Moj 40,34–38)

**Osobné štúdium**

`Prečítaj si text 2Moj 40,1–38. Ako Izraeliti rozpoznali Božiu prítomnosť?`

Záverečná kapitola knihy Exodus opisuje posvätenie svätostánku a umiestnenie „Svedectva“ (Desatora) v arche svedectva. Zasvätenie svätostánku bolo vrcholnou udalosťou Izraela na Sinaji.

Božou slávou je Jeho svätosť, Jeho charakter a Jeho milujúca prítomnosť, ktorá spočíva v Jeho dobrote (2Moj 3,5; 2Moj 33,18.19). Hospodinova prítomnosť naplnila svätostánok a bola viditeľná ako oblak, sláva, šekina. Kniha Exodus sa končí dôrazom na Božiu prítomnosť, ktorá viedla Izraelitov – v oblaku Hospodinovom cez deň a v ohnivom oblaku v noci. Hebrejský ľud mal veľmi silným spôsobom zažiť nielen realitu Boha, ale aj Jeho blízku a trvalú prítomnosť, keď ich viedol.

Mojžiš postavil príbytok v prvý deň prvého mesiaca v druhom roku od vyjdenia z Egypta (2Moj 40,2.17). Potom všetko zasvätil Bohu prostredníctvom oleja na pomazanie – vrátane Árona a jeho synov (2Moj 40,9.13–15). Prešiel cez svätyňu svätých, svätyňu a nádvorie a všetko to zasvätil Hospodinovi. Prostredníctvom tohto procesu slávnostne uviedol bohoslužby pre celú svätyňu (pozri tiež 4Moj 7,1). Až počas pomazania a posvätenia svätostánku mohol Mojžiš vstúpiť do svätyne svätých. Až potom tam mohol veľkňaz konať službu každý rok v Deň zmierenia (3Moj 16,2.17).

Pri troch príležitostiach biblický text uvádza, že bolo dokončené určité dielo: (1) na konci týždňa stvorenia Boh podčiarkuje dokončenie svojho stvoriteľského diela (1Moj 2,1–3); (2) po dokončení svätostánku biblický text vyhlasuje: „Tak dokončil Mojžiš toto dielo.“ (2Moj 40,33) a (3) je to vyjadrené aj vtedy, keď Šalamún dokončil prácu na chráme (1Kráľ 7,51).

Toto spojenie medzi Božím dielom stvorenia a svätyňou Izraela poukazuje na vesmírny rozmer plánu spasenia. Odkazuje na čas, keď bude Hospodin prebývať s vykúpenými na novej zemi v Novom Jeruzaleme, ktorý je „Božím príbytkom“ (Zj 21,2.3; porovnaj s Zj 22,1–4).

To, že Boh naplnil svätostánok svojou slávou (2Moj 40,34), bolo veľkým vyvrcholením udalostí, ktoré sa začali narodením Mojžiša a pokračovali porážkou egyptských bohov počas desiatich rán, útekom z Egypta, porážkou egyptskej armády a napokon Božím zjavením na vrchu Sinaj.

**Aplikácia**

`Akým spôsobom môžeš dnes prežívať Božiu prítomnosť? Prečo je dôležité, aby bolo stretávanie s Bohom tvojou každodennou skúsenosťou?`