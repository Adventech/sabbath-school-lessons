---
title:  Obety a Duch
date:  22/09/2025
---

> <p></p>
> <sup>30</sup>Mojžiš povedal Izraelitom: „Pozrite, Hospodin povolal po mene Becaleela, Uriho syna, Chúrovho syna z Júdovho kmeňa. <sup>31</sup>Naplnil ho Božím duchom, dal mu múdrosť, chápavosť, zručnosť pre každú prácu, <sup>32</sup>aby mohol zhotovovať návrhy a uskutočňovať ich v zlate, striebre a bronze, <sup>33</sup>okresávať kamene na osádzanie, opracúvať drevo, aby mohol zhotovovať všetky umelecké práce. <sup>34</sup>Dal mu aj schopnosť poúčať iných, jemu aj Oholiábovi, Achisamáchovmu synovi z Dánovho kmeňa. (2Moj 35,30–34)

**Osobné štúdium**

`Prečítajte si 2Moj 35,4–36,7. Aké dôležité poučenia môžeme nájsť v týchto textoch pre nás dnes?`

Na stavbu svätostánku bolo potrebné množstvo rôzneho vzácneho materiálu. Všetko sa podarilo zhromaždiť vďaka štedrými darom Božieho ľudu, ktorý dával zo srdca, ochotne a s radosťou. Darovali zlato, striebro, bronz, jemné plátno, drahé kamene, jedinečné látky, akáciové drevo, olivový olej, korenie a mnoho ďalších potrebných vecí. Ľudia tiež darovali svoj čas a svoju silu. Vďaka usilovnej práci na svätostánku a jeho zariadení sa podarilo vyrobiť všetko potrebné. Krajčíri museli utkať odevy pre kňazov, ktorí slúžili vo svätostánku. Bohato zdobený odev veľkňaza navyše zahŕňal náprsník a turban.

Boh mimoriadne požehnal Izraelitov prostredníctvom darov, ktoré im Egypťania dali pri ich odchode z Egypta. Teraz nadišla príležitosť priniesť tieto dary ako obeť vďačnosti za milosrdné a mocné Božie vedenie. Boh viedol svoj ľud tak, aby z vďačnosti vykonali dielo na Jeho slávu.

Ľud dával s takou radosťou a hojnosťou, že Mojžišovi povedali: „Ľud prináša oveľa viac, než treba na dokončenie diela, ktoré Hospodin prikázal vykonať.“ (2Moj 36,5) Takže Mojžiš musel napokon zastaviť prinášanie darov, „lebo toho, čo doniesli, bolo dosť na vykonanie všetkých prác, ba aj zvýšilo“ (2Moj 36,7).

Prostredníctvom vedenia Svätého Ducha Boh vystrojil a zmocnil ľudí, aby postavili svätostánok podľa presných pravidiel. Becaleela, Oholiába a ďalších Hospodin „naplnil Božím duchom“ (2Moj 35,31), čo znamená, že boli obdarení zručnosťami, múdrosťou a umeleckými znalosťami, aby dokonale zvládli všetku prácu. Bol to obrovský projekt a musel byť vytvorený presne podľa vzoru, ktorý Boh ukázal Mojžišovi.

Je príznačné, že dar Svätého Ducha súvisel s rôznymi schopnosťami a zručnosťami ľudí, ktoré boli dôležité pri stavbe svätostánku. Byť naplnený Duchom nie je magický proces. Neznamená to ani, že človek v sebe objaví nejaké špeciálne duchovné sily. Boh dáva svojim nasledovníkom moc, aby napredovalo Jeho dielo a Jeho ciele.

**Aplikácia**

`Aké duchovné dary si dostal, keď ťa naplnil Svätý Duch? Pamätaj, že duchovné dary môžu prekvitať iba vtedy, keď vo svojom živote pestuješ ovocie Ducha (Gal 5,22.23).`