---
title:  Ďalšie zákony
date:  25/08/2025
---

> <p></p>
> <sup>6</sup>Neprekrúcaj právo chudobného v jeho spore. <sup>7</sup>Nedovoľ, aby bol nevinný a spravodlivý človek zabitý, lebo vinníka neospravedlním. <sup>8</sup>Neprijmi úplatok, lebo úplatok zaslepuje aj tých, čo majú otvorené oči, a prekrúca slová spravodlivých. <sup>9</sup>Neutláčaj cudzinca. Dobre viete, čo v sebe cíti cudzinec, lebo sami ste boli cudzincami v Egypte. (2Moj 23,6–9)

**Osobné štúdium**

Boh vo svojom milosrdenstve inštruoval sudcov, ako majú pristupovať k ľuďom v rôznych situáciách súvisiacich s majetkom a vlastníckymi právami. V tejto súvislosti sa spomínajú konkrétne príklady, ktoré naznačujú, čo treba robiť, ak napríklad: býk napadne susedovho býka, ak ľudia ukradnú domáce zviera a predajú ho, ak sa zvieratá pasú na poli alebo vinici iného majiteľa, ak bola niekomu odcudzená požičaná vec alebo ak sa zranilo alebo uhynulo prenajaté zviera (2Moj 21,33–22,14).

`Prečítaj si text 2Moj 22,15–23,9. Ktorých problémov sa týkajú uvedené zákony? Ako mali byť vyriešené?`

Božie zákony sa týkajú rôznych oblastí života človeka. Zahŕňajú napríklad osobitné predpisy proti ponižovaniu ľudí. Boh odmietal všetky formy vykorisťovania. Vo svojom milosrdenstve napráva hriešne sklony ľudského srdca a obmedzuje prirodzené sklony ľudí k zlu. Zákon mal v spoločnosti udržiavať bezpečie, odstraňovať zlo a pestovať dobré medziľudské vzťahy. Spravodlivosť a láska musia riadiť všetky činy.

`Prečítaj si text 2Moj 23,10–19. Aké dôležité otázky sa riešia v týchto veršoch?`

Sobota a sviatky súviseli s uctievaním a pripomínali kľúčové udalosti v dejinách spásy. Zákon veľmi starostlivo usmerňoval spôsob a formy uctievania, pretože to bol teologický základ pre všetky ostatné aktivity. Sobota bola ustanovená pri stvorení (1Moj 2,2.3; 2Moj 20,8–11), bola spojená s vyslobodením a vykúpením Izraela (5Moj 5,12–15) a mocným spôsobom poukazuje na uctievanie Boha ako nášho Stvoriteľa, Vykupiteľa a Pána (Mar 2,27.28).

Okrem soboty ako siedmeho dňa sa v zákone hovorí o troch kľúčových sviatkoch, takzvaných výročných (pútnických) slávnostiach: (1) na jar sa slávil pesach prepojený so slávnosťou Nekvasených chlebov (väčšinou v čase od polovice marca do polovice apríla); (2) päťdesiat dní po pesachu sa slávil sviatok šavuot (sviatok týždňov, známy aj ako Turíce, Letnice, či sviatok žatvy alebo prvotiny) a napokon (3) v čase od polovice septembra do polovice októbra sviatok sukot („sviatok stánkov“). (Pozri tiež 2Moj 34,18–26; 3Moj 23,4–44; 4Moj 28,16–29,40; 5Moj 16,1–16.)

**Aplikácia**

`Boh vydal svoje zákony nielen na zabezpečenie spravodlivosti, ale aj na pestovanie lásky, milosrdenstva a spravodlivosti v medziľudských vzťahoch. Ako môžeš tieto zásady uplatniť vo svojom každodennom živote? Zamysli sa nad tým, ako komunikuješ s ostatnými – či už v podnikaní, v práci, vo vašej komunite alebo dokonca vo vašich osobných vzťahoch. V ktorých oblastiach by si mohol prejaviť viac láskavosti a spravodlivosti?`