---
title:  Kniha zmluvy
date:  24/08/2025
---

> <p></p>
> <sup>1</sup>Toto sú právne predpisy, ktoré im predložíš: <sup>2</sup>Ak kúpiš hebrejského otroka, bude ti slúžiť šesť rokov, ale v siedmom roku ho prepustíš na slobodu bez výkupného. <sup>3</sup>Ak prišiel sám, sám aj odíde. Ak bol ženatý, jeho žena odíde s ním. <sup>4</sup>Ak mu však ženu dal pán a tá porodila synov a dcéry, žena a deti patria pánovi a on odíde sám. <sup>5</sup>Keď však otrok výslovne vyhlási: ‚Obľúbil som si svojho pána, svoju manželku a svoje deti, nechcem odísť na slobodu,‘ <sup>6</sup>vtedy ho jeho pán predvedie pred Boha, totiž privedie ho k dverám alebo k verajam, jeho pán mu prepichne ucho šidlom a on mu zostane navždy otrokom. (2Moj 21,1–6)

**Osobné štúdium**

Keď Boh na Sinaji vydal svoj zákon, položil tým základ pre vyučovanie svojho ľudu. Izraeliti sa mali prostredníctvom zákona naučiť, ako v spojení s Hospodinom môžu žiť svätý život. Zásady zákona však bolo potrebné uplatňovať v každodennom živote, a tak im Boh dal ďalšie zákony, takzvanú „Knihu zmluvy“. Úlohou sudcov bolo dohliadať na dodržiavanie týchto zákonov a ich správne uplatňovanie.

„Ľud zaslepený otroctvom a pohanstvom nebol pripravený, aby úprimne ocenil ďalekosiahle zásady desiatich Božích prikázaní. Preto boli vydané aj ďalšie predpisy, ktoré objasňovali a uplatňovali princípy Desatora v praxi. Tieto zákony boli označené ako „súdy“, pretože podľa nich mali rozhodovať sudcovia. Na rozdiel od Desatora dostal tieto zákony len Mojžiš, ktorý ich potom oznámil ľudu.“ (PP 310; NÚD 147)

`Prečítaj si text 2Moj 21,1–32. Aké konkrétne nariadenia boli dané v súvislosti s hebrejskými otrokmi, vraždami a telesnými zraneniami?`

„Kniha zmluvy“ (niekedy označovaná aj ako „zmluvný kódex“) je opísaná v niekoľkých kapitolách (2Moj 21,1–23,19). Všetky tieto nariadenia a zákony boli vydané s cieľom zastaviť lavínu zla a vybudovať usporiadanú spoločnosť.

Zákony o otroctve boli veľmi osobité a nesmieme ich zamieňať s krutými praktikami moderného alebo stredovekého otroctva. Hebrejskí otroci boli v skutočnosti chránení a cenení. V moderných a stredovekých spoločnostiach boli sluhovia a otroci majetkom ich vlastníka, ktorý si s nimi mohol robiť, čo chcel. Naproti tomu biblické zákony upravovali otázku otrokov inak. Otroctvo bolo obmedzené na šesť rokov (2Moj 21,1.2; Jer 34,8–22) a v siedmom roku museli byť všetci otroci oslobodení, pokiaľ nechceli zostať so svojím pánom. Páni im tiež museli dopriať sobotný odpočinok (2Moj 20,9.10) a postarať sa o ich základné potreby.

**Aplikácia**

`Hoci vo väčšine sveta bola zlá prax inštitucionalizovaného otroctva z väčšej časti zrušená, niektoré princípy stále existujú. Čo môžeme urobiť v našej vlastnej obmedzenej oblasti, aby sme proti nim bojovali?`