---
title:  Život podľa Zákona
date:  23/08/2025
---

### Texty na tento týždeň
2Moj 21,1–32; 2Moj 22,16–23,33; 2Kráľ 19,35; Mat 5,38–48; Rim 12,19; Mat 16,27

**Úvodný text**
> 22Hospodin povedal Mojžišovi: „Toto povedz Izraelitom: ‚Videli ste, že som sa s vami rozprával z neba. 23Toto mi nerobte: nerobte si pre seba strieborných ani zlatých bohov.‘“ (2Moj 20,22.23)

Boh chcel, aby sa Jeho ľud líšil od okolitých národov. Túžil, aby existoval ako oddané spoločenstvo viery, ktoré bude žiť pod Jeho vedením a autoritou. Každý mal byť podriadený Jeho zákonu. Sudcovia sa mali starať o dodržiavanie ustanovení zákona a kňazi mali zákon vyučovať. Rozhodujúcu zodpovednosť za výchovu detí mali mať rodičia.

V každej kultúre sú zákony vyjadrením ideálov, cieľov, zámerov a charakteru zákonodarcu. Keď napríklad faraón nariadil zabiť každého hebrejského chlapca, tento zákon odhalil jeho skazenosť. Naproti tomu, ak by kráľ vydal zákon, že každý osemnásťročný obyvateľ kráľovstva získa bezplatné vyššie vzdelanie, mnohí by to považovali za dôkaz kráľovskej štedrosti a túžby, aby jeho krajina prosperovala.

Boží zákon je zjavením Hospodina. Odhaľuje Jeho dobrotu, lásku, hodnoty, spravodlivosť a Jeho snahu zabrániť konaniu zla. Ako je zákon svätý a spravodlivý, taký je aj Boh. Zákon vytvára priestor pre život v plnosti. Zároveň nás chráni pred nebezpečenstvom a pohromami. Úcta k Bohu, k sebe navzájom a k životným hodnotám – to všetko tvorí základ Božieho systému zákonov.

**Osnova lekcie**

V tejto lekcii sa pozrieme na ďalšie zákony, ktoré dal Boh Izraelitom po Desatore, označované ako „Kniha zmluvy“, ktoré sa týkali aplikácie princípu lásky (a teda Desatora) v rôznych praktických oblastiach každodenného života. Aby sme lepšie pochopili Boží zámer v pozadí týchto „pravidiel“, pozrieme sa aj na to, ako niektoré z nich neskôr interpretoval Ježiš.

- 2Moj 21,1–32: Právne predpisy o otrokoch a úcte k životu (nedeľa)
- 2Moj 22,15–23,19: Zákony týkajúce sa sociálnej spravodlivosti a náboženských sviatkov (pondelok)
- 2Moj 23,20–33: Pôvodný Boží plán pre život v zasľúbenej zemi (utorok)
- 2Moj 21,23–27; Mat 5,38–48: Zákon odplaty „oko za oko“ a Ježišovo vysvetlenie (streda)
- Rim 12,19; Mat 16,27: Princíp Božej spravodlivej odplaty (štvrtok)