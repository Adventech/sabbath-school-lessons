---
title:  Pôvodný Boží plán
date:  26/08/2025
---

> <p></p>
> <sup>20</sup>Posielam pred tebou anjela, aby ťa chránil na ceste a doviedol na miesto, ktoré som pripravil. <sup>21</sup>Maj sa pred ním na pozore a poslúchaj ho, neodporuj mu, lebo vám neodpustí priestupky, pretože je nositeľom môjho mena. <sup>22</sup>Ak ho však budeš ochotne poslúchať a urobíš všetko, čo hovorím, potom budem nepriateľom tvojich nepriateľov a odporcom tvojich odporcov. (2Moj 23,20–22)

**Osobné štúdium**

`Prečítaj si 2Moj 23,20–33. Aké metódy chcel Boh použiť na dobytie zasľúbenej zeme?`

Nebolo Božím zámerom, aby Izraeliti bojovali o svoje nové územie. Mali ho prijať ako dar, ako zvláštny Boží dar pre Izrael. Išlo o zasľúbenie dané Abrahámovi, Izákovi a Jákobovi.

Vzor dobytia zasľúbenej zeme sa ukázal už pri prechode Izraelitov cez Červené more. Boh bojoval za svoj ľud a dal mu úplné víťazstvo nad tými, ktorí ho plánovali zabiť (2Moj 14,13.14). Egypťania boli porazení, pretože Hospodin zázračne zasiahol. Podobne v čase asýrskeho kráľa Sancheríba Boh porazil aj obrovskú, silne vyzbrojenú a dobre vycvičenú asýrsku armádu – a to bez toho, aby Izraeliti museli bojovať. Boh im dal víťazstvo, pretože kráľ Chizkija uveril Božiemu slovu, ktoré dostal prostredníctvom proroka Izaiáša (2Kráľ 19,35; Iz 37,36).

Boh oznámil Abrahámovi, že zasľúbenú zem nedostanú jeho potomkovia hneď, ale až o štyristo rokov (1Moj 15,13–16). Prečo? Dôvod súvisel s bezbožnosťou obyvateľov krajiny Kanaán. Boh sa týmito ľuďom vo svojom milosrdenstve venoval a dal im ďalšie obdobie milosti na pokánie. Pokračovali však vo svojej vzbure proti Bohu a Jeho hodnotám, takže keď sa neprávosť týchto národov naplnila, Boh bol pripravený dať ich územie Hebrejom ako novú vlasť.

Okrem toho Boh zasľúbil, že vyženie obyvateľov Kanaánu pred Izraelcami dvomi nezvyčajnými, ale veľmi účinnými metódami: (1) zoslaním hrôzy a strachu na skazené národy a (2) sršňami, ktoré vyženú ľudí preč (2Moj 23,28). Predtým, ako Izraeliti dorazili na nové územie, ich nepriatelia toto miesto opustili, ako to zasľúbil Hospodin: „Vyľakám ich pred tebou a uvrhnem do zmätku všetky národy, ku ktorým prídeš, a všetkých tvojich nepriateľov zaženiem pred tebou na útek.“ (2Moj 23,27)

Rozhodujúcu úlohu pri dobývaní zasľúbenej zeme zohrával Boží anjel. Týmto poslom bol Kristus, ktorý viedol Izrael, chránil ho a dobýval pred ním zasľúbené územia. Bol oblakovým stĺpom, ktorý ich viedol cez deň, a ohnivým stĺpom v noci. Izrael sa mal na Neho sústrediť a počúvať Ho, pretože mal božskú autoritu (2Moj 23,21). Vzopretie sa Božej vôli a neviera v Jeho vedenie však napokon skomplikovali napredovanie celého ľudu.

**Aplikácia**

`Boh dal pohanským národom mnoho rokov, aby zmenili svoje spôsoby. Čo nás to učí nielen o Božej milosti, ale aj o hraniciach tejto milosti pre tých, ktorí ju odmietajú prijať?`