---
title:  Misijný príbeh
date:   01/08/2025
---

#### Vymeniť futbal za Boha

_Andrew McChesney_

Silva Langa, stredoškolák z Mozambiku, miloval futbal. Tento šport bol jeho bohom a  hral ho vždy, keď sa dalo. Bol šikovným hráčom a sníval o profesionálnej kariére vo veľkej lige. Potom ho jeden priateľ prekvapil a povedal mu na rovinu: „Máš veľa dobrých vlastností, ale chýba ti Boh.“ A ešte viac ho prekvapilo, keď ho priateľ Hodes pozval v sobotu do kostola.

Silva nikdy predtým nepočul o cirkvi, ktorá by sa schádzala na bohoslužby v sobotu. Okrem toho, sobota nebola pre neho dobrým dňom na chodenie do kostola. Bol to deň, keď najčastejšie hrával zápasy. Ale Hodes bol dobrý kamarát, a tak Silva išiel s ním do kostola najbližšiu sobotu, keď mal voľno. A znova ho čakalo prekvapenie. Členovia zboru ho zahrnuli láskou a srdečnosťou. Duchovné piesne sa dotkli jeho srdca. Začal študovať Bibliu  a nakoniec odovzdal svoje srdce Ježišovi pri krste.

Mnohí Silvovi príbuzní a priatelia nerozumeli, prečo prestal hrávať futbal v sobotu. „To tvoje náboženstvo je šialené,“ povedal mu jeden. „Prečo by niekto išiel do kostola namiesto futbalového zápasu?“ povedal ďalší. Silva im vysvetlil svoju vieru ako najlepšie vedel.

Keď Silva vynechal v sobotu prijímacie skúšky na univerzitu, jeho rodičia sa začali vážne obávať o jeho duševné zdravie. Pýtali sa ho, prečo je ochotnýriskovať svoju budúcnosť kvôli sobote.

Pre Silvu to bola ťažká skúška, no rozhodol sa prijať odvahu apoštola Petra a ostatných apoštolov a povedať ako oni: „Boha treba viac poslúchať ako ľudí“ (Sk 5,29)

Zdesenie jeho rodičov ešte vzrástlo, keď škola zavolala domov a pýtala sa, prečo Silva nechodí na vyučovanie v piatky večer. Viacerí príbuzní prosili miestnych adventistických vedúcich, aby Silvu presvedčili, že má chodiť na vyučovanie v piatky večer. Tí mu však miesto štúdia neposkytli biblické poučovanie, ale uistenie, že Boh ho neopustí a on zmaturuje.

Onedlho mohol Silva prestúpiť na adventistickú strednú školu, kde už nemusel riešiť konflikty so sobotou a školu úspešne dokončil.

Dnes je Silva podnikateľom  a vôbec neľutuje, že sa vzdal svojho boha futbalu kvôli Bohu neba. Jeho verný život priviedol jeho dve sestry a  ďalších ľudí ku krstu.

„Boh požehnal môj život,“ hovorí Silva. „Ďakujem Bohu, že dnes moja rodina rešpektuje moje presvedčenie“.