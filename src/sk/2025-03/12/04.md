---
title:  „Ukáž mi svoju slávu!“
date:  16/09/2025
---

> <p></p>
> <sup>18</sup>On [Mojžiš] však povedal: „Ukáž mi svoju slávu!“ <sup>19</sup>Hospodin mu povedal: „Ukážem ti všetku svoju dobrotu a vyslovím pred tebou svoje meno Hospodin. Zmilujem sa, nad kým sa chcem zmilovať, a zľutujem sa, nad kým sa chcem zľutovať.“ <sup>20</sup>A ešte mu povedal: „Mňa nemôžeš vidieť, lebo mňa nikto nemôže vidieť a zostať pritom nažive.“ <sup>21</sup>Hospodin povedal: „Tu pri mne je miesto, vystúp na skalu! <sup>22</sup>Keď tadiaľ pôjde moja sláva, položím ťa do skalnej trhliny, a kým prejdem, zakryjem ťa svojou dlaňou. <sup>23</sup>Keď odtiahnem svoju dlaň, uvidíš ma iba od chrbta. Moja tvár sa nedá vidieť.“ (2Moj 33,18–23)

**Osobné štúdium**

Potom, ako Izraelský ľud zlyhal a klaňal sa zlatému teľaťu, Mojžiš sa za nich prihováral u Boha. Chcel mať istotu, že ich Hospodin bude aj naďalej viesť do zasľúbenej zeme. A navyše, hlboko vo svojom vnútri túžil lepšie spoznať Hospodina.

`Čo sa z úvodného textu (2Moj 33,18–23) dozvedáme o Božej odpovedi na Mojžišovu žiadosť vidieť Jeho slávu?`

„Ukáž mi svoju slávu!“ požiadal Mojžiš Hospodina. Hospodin mu vo svojom milosrdenstve svoju slávu naozaj zjavil. Z reakcie na Mojžišovu prosbu však vidíme, že Hospodin Mojžišovi sľubuje, že mu ukáže „všetku svoju dobrotu“. Z tohto rozhovoru veľmi jasne vyplýva, že Božou slávou je Jeho dobrota, teda Jeho charakter (pozri tiež AA 576; COL 414, 415; PK 313).

„Prejavom Božej slávy je to, že svojim deťom dáva svoje cnosti. Boh chce, aby ľudia rástli a rozvíjali sa.“ (AA 530; PN 305) Hospodinovou slávou je objatie kajúcnych hriešnikov (pozri PK 668) a poskytnutie všetkého, čo môže priniesť ich zmenu. Zároveň môžeme povedať, že naša „sláva“ sa prejaví pri zjavovaní Jeho charakteru v našich vlastných životoch. Týmto spôsobom môžeme ostatným ľuďom umožniť, aby tiež mali možnosť spoznať Boží charakter.

V našom konaní sa musí zjavovať odraz Božieho charakteru, Jeho dobroty, láskavosti a nežnej lásky. Takto máme šancu byť nielen požehnaním pre svet, ale aj žiarivým svetlom pre prizerajúci sa vesmír. Ako hovorí apoštol Pavol: „Lebo tak sa mi zdá, že nám, apoštolom, určil Boh posledné miesto ako odsúdeným na smrť, veď sme sa stali divadlom svetu, anjelom i ľuďom.“ (1Kor 4,9) Tento vesmírny rozmer dáva nášmu životu a našej službe zmysel a cieľ, ktorý si sotva dokážeme predstaviť.

V texte Rim 2,4 apoštol Pavol pripomína, že „Božia dobrota ťa vedie k pokániu“. To znamená, že ľudí o hriešnosti a potrebe spásy presviedča Božia dobrota a Jeho charakter, na ktoré poukazuje Svätý Duch. A naozaj, keď sa pozrieme na kríž a uvedomíme si, kto na ňom visel (samotný Pán) a prečo tam bol – pretože nás miloval a bol to jediný spôsob, ako nás zachrániť – dostávame najväčšie možné zjavenie o dobrote a charaktere Boha.

**Aplikácia**

`Koľko času tráviš sústredením sa na kríž? Čo sa z Kristovej obete dozvedáš o Božom charaktere?`