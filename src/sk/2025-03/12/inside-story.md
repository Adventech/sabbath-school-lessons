---
title:  Misijný príbeh
date:   19/09/2025
---

#### Baatkov večný najlepší priateľ

_Andrew McChesney_

Baatka sa v Mongolsku cítil veľmi osamelo. Často stál pri okne svojho domu a hľadel von, túžiac po skutočnom priateľovi, ktorý by bol s ním navždy. Hanblivý a uzavretý 14-ročný chlapec bol jediným synom v rodine. Otec bol neustále v práci. Mama mala psychické problémy a každý rok trávila mesiac v nemocnici. Baatka sa cítil opustený. Dokonca premýšľal o smrti. Potom ho jeho sesternica Doogii pozvala do Cirkvi adventistov siedmeho dňa v hlavnom meste Mongolska, v Ulanbátare. „Poď do kostola,“ povedala mu. „Stane sa tam niečo zaujímavé.“ Baatka išiel, pretože sa cítil osamelo. Z kázne však nepočul ani slovo. Mikrofón nefungoval pre problémy s elektrinou a navyše mal poruchu sluchu, čo mu sťažovalo porozumieť kazateľovi. No páčili sa mu členovia zboru. Usmievali sa naňho, prijali ho medzi seba a správali sa k nemu ako k priateľovi. Páčilo sa mu aj spoločné spevanie. V kostole mal zimomriavky – a práve preto sa nasledujúcu sobotu vrátil, aby to znova zažil. Členovia zboru hovorili o Bohu ako o svojom najlepšom priateľovi. „Boh môže byť aj tvojím večným priateľom,“ povedal jeden z nich. „Nikdy už nebudeš sám,“ dodal ďalší.

Baatka premýšľal, či je Boh skutočný. Nevidím Ho. Môže byť mojím priateľom? uvažoval. Odvtedy chodil do zboru každú sobotu. Kostol sa stal jediným pozitívnym miestom v jeho živote a členovia zboru jeho druhou rodinou. Jeho život začal dostávať zmysel a Baatka opäť pocítil túžbu žiť. Postupne začal veriť, že Boh je skutočný. Jeho uši Boží hlas nepočuli, ale jeho srdce áno. Boh sa stal jeho večným najlepším priateľom – premenil jeho myseľ a zmenil jeho život.

Dnes má Baatka Orgil 31 rokov a je novým človekom v Bohu. Z kedysi tichého a nesmelého chlapca sa stal priekopník globálnej misie, ktorý zakladá zbory v oblastiach Mongolska, kde ešte nie sú. „Rád rozprávam o tom, ako sa môj život zmenil,“ hovorí. „Chcem pomáhať ľuďom, ako som bol ja. Preto som sa stal misionárom.“ Baatka, dnes už ženatý a otec dvoch detí, si kedysi myslel, že Boh si za misionárov vyberá len talentovaných ľudí. „Teraz však chápem, že si vyberá tých, ktorí sú na to pripravení.“ „Aj keď som neveril sám v seba, Boh vo mňa veril,“ povedal. „A keď On veril vo mňa, chcem aj ja veriť v Neho.“