---
title:  „Aby som ťa poznával“
date:  15/09/2025
---

> <p></p>
> <sup>12</sup>Mojžiš povedal Hospodinovi: „Pozri, ty mi hovoríš: ‚Vyveď tento ľud,‘ ale neoznámil si mi, koho chceš so mnou poslať, hoci si mi povedal: ‚Poznám ťa po mene, ba aj moju priazeň si si získal.‘ <sup>13</sup>Ak som teda u teba našiel priazeň, daj mi poznať svoju cestu, aby som ťa poznával a neustále mal tvoju priazeň. Pozri, veď tento národ je tvoj ľud!“ <sup>14</sup>On odpovedal: „Ja sám pôjdem s vami a privediem vás k odpočinku.“ <sup>15</sup>Mojžiš mu odpovedal: „Ak nepôjdeš s nami, ani nás odtiaľto nevyvádzaj! <sup>16</sup>Ako inak poznám, že som spolu s tvojím ľudom získal tvoju priazeň, ak nie podľa toho, že pôjdeš s nami? Tým sa budem spolu s tvojím ľudom líšiť od ostatných národov na zemi.“ <sup>17</sup>Hospodin povedal Mojžišovi: „Aj to, o čo si prosil, urobím, lebo si získal moju priazeň a poznám ťa podľa mena.“ (2Moj 33,12–17)

**Osobné štúdium**

`O čo žiadal Mojžiš Hospodina podľa úvodného textu (2Moj 33,12–17)? Prečo sa tak veľmi dožadoval, aby ich viedol Boh osobne?`

Mojžišov rast v Hospodinovi bol postupný a stály. Čoraz viac sa približoval k Hospodinovi a nechával sa premieňať podľa Božieho vzoru. Jedného dňa, keď sa Mojžiš zhováral s Bohom v stane stretávania, uvedomil si zrazu, že Hospodina vlastne nepozná. Vyslovil teda konkrétnu modlitbu: „Daj mi poznať svoju cestu, aby som ťa poznával a neustále mal tvoju priazeň.“ (2Moj 33,13) Mojžiš pochopil, že potrebuje spoznať o Bohu viac. Uvedomil si totiž dôležitý paradox, že čím viac Hospodina pozná, tým viac Ho nepozná, respektíve že čím viac o Hospodinovi vie, tým viac o Ňom nevie. Mojžiš z celého srdca túžil poznať Hospodina viac a lepšie. A Boh ochotne splnil Mojžišovo prianie.

Keď sa pozrieme na dovtedajšie Mojžišove skúsenosti s Hospodinom, pochopíme, ako sa postupne prehlboval jeho vzťah s Bohom a ako Mojžiš duchovne rástol.

Najprv čítame, že Mojžiš „vystúpil k Bohu“ (2Moj 19,3). Keď Hospodin zostúpil na vrch Sinaj, zavolal Mojžiša „na samý vrchol“ (2Moj 19,20) a Mojžiš tam vystúpil. A napokon sa Mojžiš „priblížil k oblaku, v ktorom bol Boh“ (2Moj 20,21).

Pri inej príležitosti „Mojžiš vkročil do oblaku, vystúpil na vrch“ a zostal s Bohom štyridsať dní a štyridsať nocí (2Moj 24,18). Počas tohto obdobia dal Boh Mojžišovi dva vzácne dary: (1) Desatoro napísané samotným Bohom na dve kamenné tabule (2Moj 24,12) a (2) pokyny, ako postaviť a zariadiť svätostánok (pozri 2. Mojžišova 25–31).

Potom strávil ďalších štyridsať dní a nocí s Hospodinom a prihováral sa za hriešnikov (2Moj 32,30–32, 5Moj 9,18).

Napriek týmto úžasným skúsenostiam Mojžiš zatúžil poznať Boží charakter ešte konkrétnejšie. A Boh mu čoskoro dal zvláštne poznanie, aby o Ňom pochopil viac. Poznanie, po ktorom Mojžiš túžil, nebolo len rozumovým chápaním Boha, ale skúsenostným poznaním Jeho osoby.

Niet divu, že o stáročia neskôr Ježiš povedal: „A večný život je v tom, aby poznali teba, jediného, pravého Boha i toho, ktorého si poslal, Ježiša Krista.“ (Ján 17,3) Neexistuje vari lepší spôsob, ako sa môže Boh dať poznať ľuďom, než ten, že sa sám stane človekom.

**Aplikácia**

`Aký je rozdiel v tom, keď niekto vie o Bohu a keď Ho pozná? Ako je to v tvojom živote?`