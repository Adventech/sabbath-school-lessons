---
title:  Hebrejské pôrodné asistentky
date:  01/07/2025
---

> <p></p>
> <sup>18</sup>Egyptský kráľ si dal predvolať pôrodné babice a povedal im: „Prečo to robíte, že nechávate chlapcov nažive?“ <sup>19</sup>Pôrodné babice faraónovi odpovedali: „Hebrejky nie sú ako egyptské ženy. Sú plné života a porodia skôr, ako k nim príde babica.“ <sup>20</sup>Boh preukazoval babiciam dobrodenie, ľud sa ďalej množil a veľmi mohutnel. <sup>21</sup>Pretože sa pôrodné babice báli Boha, dal im potomstvo. (2Moj 1,18–21)

**Osobné štúdium**

Človek nemôže pochopiť knihu Exodus bez toho, aby poznal učenie knihy Genezis. Židia sa presťahovali do Egypta a po čase veľkého blahobytu a mieru sa z nich stali otroci.

Boh však svoj ľud nenechal napospas problémom, aj keď sa to tak mohlo zdať. Niet pochýb o tom, že mnohí Hebreji boli zo svojej situácie zúfalí. Boh však v čase núdze prichádza, aby zasiahol svojou mocnou rukou. Náš Pán povzbudzuje svojich nasledovníkov: „Vzývaj ma v deň súženia, ja ťa zachránim a ty mi vzdáš úctu.“ (Ž 50,15)

`Prečítaj si 2Moj 1,9–21. Akú kľúčovú úlohu zohrali verné pôrodné asistentky? V čom spočíva ich dôležité miesto?`

Žiadny faraón nemá v knihe Exodus meno. Spomína sa iba titul „faraón“, čo znamená „kráľ“. Egypťania verili, že faraón bol bohom na zemi, synom boha Ra (alebo Osirisa alebo Hora). Ra bol považovaný za najvyššie egyptské božstvo – bol samotným bohom slnka.

Napriek všetkej svojej moci však tento „boh“ nedokázal prinútiť pôrodné asistentky, aby konali v rozpore s ich presvedčením. A navyše, na rozdiel od bezmenného faraóna, majú tieto dve pôrodné asistentky konkrétne mená: Šifra a Púa (2Moj 1,15). Ich konaniu Písmo prikladá veľkú vážnosť, pretože sa „báli Boha“. Faraónov odporný príkaz na ne nemal žiadny vplyv. Boha totiž poslúchali viac ako príkazy nejakého pozemského vládcu (pozri tiež Sk 5,29). Boh im teda požehnal početné potomstvo. Ide o mocné svedectvo o vernosti. Tieto ženy zrejme nevedeli veľa o správnej vierouke. Vedeli však, čo je správne a rozhodli sa podľa toho aj konať.

Keď faraón videl, že jeho plán zlyhal, dal Egypťanom príkaz zabiť všetky deti mužského pohlavia, ktoré sa narodili Hebrejom. Mali ich hodiť do rieky Níl, pravdepodobne ako obeť Hapimu, bohovi Nílu a plodnosti. (Prvý raz sa tu stretávame s tým, že Židia majú byť zabíjaní len preto, že sú Židia.) Cieľom faraónovho príkazu bolo podmaniť si Hebrejov, vyhladiť všetkých mužských potomkov a asimilovať ženy do egyptského národa. Tým by sa faraón zbavil potenciálnej hrozby, ktorú podľa neho Hebreji predstavovali pre jeho krajinu.

**Aplikácia**

`Pôrodné asistentky nielenže vedeli, čo je správne, ale podľa toho aj konali. V čom je ich počínanie pre nás príkladom?`