---
title:  Podnety na zamyslenie
date:  04/07/2025
---

V knihe Na úsvite dejín si prečítajte kapitolu „Mojžiš“ (PP 241–251; NÚD 116–120). Tento text nám prináša rozširujúci pohľad na časť biblického textu z 2. Mojžišovej, ktorej sme sa venovali tento týždeň.

Biblický text uvádza, že „pôrodné babice sa... báli Boha, nerobili, ako im rozkázal egyptský kráľ, a nechávali chlapcov nažive“ (2Moj 1,17). Ellen Whiteová výstižne komentuje vernosť pôrodných asistentiek a mesiášsku nádej: „Prikázali pôrodným babám, aby židovských novorodených chlapcov utrácali hneď pri narodení. Pôvodcom tohto nápadu bol satan. Vedel, že z Izraelcov má vyjsť Vysloboditeľ, preto naviedol kráľa, aby ich deti dal pozabíjať v nádeji, že tým prekazí Boží zámer. Baby sa však báli Boha a neodvažovali sa tento krutý rozkaz splniť.“ (PP 242; NÚD 116.117)

Dobrou správou v tom všetkom je, že napriek satanovým plánom Boh zvíťazil a použil verných ľudí, aby prekazil snahy nepriateľa. Aj my žijeme na území „nepriateľa“, ktorého Ježiš nazval „kniežaťom“ alebo „vládcom tohto sveta“ (Ef 2,2; Ján 14,30). Satan si toto postavenie uzurpoval už od Adama, ale Ježiš Kristus ho porazil svojím životom a svojou smrťou na kríži (Mat 4,1–11; Ján 19,30; Heb 2,14). Hoci satan sa neustále snaží vstupovať do dejín (ako sa ukázalo aj pri jeho pokuse zabiť hebrejské deti v Egypte), jeho vlastný koniec je istý (Ján 12,31; Ján 16,11; Zj 20,9.10.14). Dobrou správou je, že ťažkosti života možno prekonať Božou milosťou (Fil 4,13). Táto milosť je našou jedinou nádejou.

**Námety na spoločné uvažovanie**

`Prečo Boh dopustil, aby Hebreji žili v Egypte a boli vystavení útlaku? Prečo trvalo tak dlho, kým Boh zasiahol v ich prospech? Pamätajme na to, že každý človek trpí len dovtedy, kým žije. To znamená, že čas utrpenia pre národ bol dlhý, ale každý človek trpel len počas svojho života. Prečo je dôležité vnímať tento rozdiel?`

`Uvažujte nad otázkami o tom, ako Boh využil Mojžišov násilný čin. Čo ak by sa toho Mojžiš nedopustil? Znamenalo by to, že by sa Hebrejom napokon nepodarilo z Egypta uniknúť? Vysvetlite svoje zdôvodnenie.`

Západ slnka: 20.51