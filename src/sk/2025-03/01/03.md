---
title:  Historické pozadie
date:  30/06/2025
---

> <p></p>
> <sup>26</sup>Júda povedal bratom: „Čo budeme mať z toho, keď brata zabijeme a zatajíme jeho krv? <sup>27</sup>Poďme, predajme ho Izmaelitom, ale nevzťahujme naňho ruky, veď je to náš rodný brat!“ Bratia ho poslúchli. <sup>28</sup>Keď tadiaľ prechádzali midjánski kupci, bratia vytiahli Jozefa z cisterny a predali ho za dvadsať strieborných Izmaelitom, ktorí ho odviedli do Egypta. (1Moj 37,26–28)

> <p></p>
> <sup>2</sup>Hospodin bol však s Jozefom, takže sa mu darilo a zostal v dome egyptského pána. ... <sup>21</sup>Hospodin bol však s Jozefom, zľutoval sa nad ním a u správcu žalára vzbudil k nemu náklonnosť. (1Moj 39,2.21)

**Osobné štúdium**

Keď na Kanaán doľahol hlad a Jákobova rodina sa presídlila do Egypta (1. Mojžišova 46), egyptský panovník bol k Hebrejom priateľský. Dôvodom bol Jozef a všetko dobré, čo pre Egypťanov vykonal (1Moj 41,39–43).

`Jozefove prvé roky v Egypte boli ťažké a bolestné. Čo bolo kľúčom k jeho veľkolepému úspechu v neskoršom období (pozri úvodné texty 1Moj 37,26–28 a 1Moj 39,2.21)?`

Najpravdepodobnejšie historické pozadie Jozefovho príbehu je nasledovné: novým vládcom, „ktorý Jozefa nepoznal“ (2Moj 1,8), je Ahmose I. (1570 – 1546 pred Kr.), zakladateľ 18. dynastie a prvý vládca tzv. Novej ríše. Po ňom vládol Amenhotep I. (1553 – 1526 pred Kr.), panovník, ktorý sa bál Izraelitov a utláčal ich. Neskôr Thutmose I. (1525 – 1512 pred Kr.) vydal výnos o usmrtení všetkých hebrejských detí mužského pohlavia. Jeho dcéra Hatšepsut (1503 – 1482 pred Kr.) bola onou princeznou, ktorá prijala Mojžiša za syna. Faraón Thutmose III. (1504 – 1450 pred Kr.), ktorý bol nejaký čas spoluvládcom Hatšepsut, bol faraónom v čase Exodu.

Podľa najlepších výpočtov predpokladáme, že k vyjdeniu z Egypta došlo v marci 1450 pred Kr. (pozri SHEA William H., „Exodus, Date of the“, The International Standard Bible Encyclopedia, edited Geoffrey W. Bromiley et al., vol. 2[Grand Rapids, MI, William B. Eerdmans, 1982], s. 230–238). Pre lepšie pochopenie časových súvislostí odporúčame preštudovať si nasledovné texty: 1Moj 15,13–16; 2Moj 12,40.41; Sud 11,26 a 1Kráľ 6,1 (pozri tiež Sk 7,6 a Gal 3,16.17).

Prvá kapitola knihy Exodus zahŕňa dlhé obdobie – od čias Jozefa, keď jeho otec Jákob s celou rodinou vstúpil do Egypta, až po faraónov rozsudok o smrti novorodencov. Hoci o presnom počte rokov existuje určitá diskusia, dôležité je, že aj keď sa v cudzej krajine dostal Hospodinov ľud do otroctva, Boh na svoj národ nezabudol.

To znamená, že aj keď mnohé podrobnosti o Hebrejoch v Egypte v tom čase zostávajú aspoň nateraz skryté a nejasné (pozri 1Kor 13,12), zjavenie Božieho charakteru neustále žiari zo stránok knihy Exodus, podobne ako z ostatných kníh Písma. To nás môže napĺňať poznaním, že aj keď sa ocitáme v nepríjemných okolnostiach, Boh je tu vždy a my Mu môžeme dôverovať bez ohľadu na to, čo sa okolo nás odohráva.

**Aplikácia**

`Ako nás môže Jozefov príklad povzbudiť k dôvere v Boží plán, aj keď sa naša súčasná situácia zdá byť ťažká alebo neistá? Aké kroky môžeš urobiť už dnes, aby si zostal verný Bohu aj v náročných časoch?`