---
title:  Misijný príbeh
date:   04/07/2025
---

#### Už žiadne potkany na obed

_Andrew McChesney_

Peter Siamikobo mal rád hľadanie potkanov v horskej dedine v Zambii. On a jeho rodina jedávali hlodavce spolu s kukuričnou kašou. Tiež si radi pochutnávali na prasatách a bublinkových rybách. Bravčovina bola na stole vždy počas Vianoc. Bublinkové ryby boli obľúbené pre svoje mäso bez kostí. Preto bolo pre Petra veľkým prekvapením, keď zistil, že Biblia zakazuje jeho obľúbené mäso. O nečistých jedlách počul po prvýkrát, keď cestoval asi 30 kilometrov z rodného mesta, aby navštívil brata, ktorý pracoval na farme, ktorú prevádzkovali misionári Cirkvi adventistov siedmeho dňa z USA. Zostal tam na sobotných bohoslužbách, kde kazateľ hovoril o čistých a nečistých zvieratách podľa 11. kapitoly knihy Levitikus. Peter si uvedomil, že on a jeho rodina sa stravujú spôsobom, ktorý nie je v súlade s biblickým učením.

Po čase začali misionári v sobotu popoludní organizovať sobotné bohoslužby v Petrovej základnej škole. Peter sa ich zúčastňoval, hoci musel prejsť dva kilometre, aby sa tam dostal. Jeho rodičia ho však odrádzali od toho, aby tam chodil a pripomínali mu, že bol pokrstený ako dieťa. Otec mu dokonca prikázal, aby v sobotu pracoval na rodinnej farme. Peter ešte nevedel nič o zachovávaní soboty, a tak si prácu rýchlo urobil ráno, aby stihol popoludňajšie stretnutie.

Na strednej škole si Peter našiel nových priateľov z adventistických rodín. Spolu s nimi študoval Bibliu a nakoniec odovzdal srdce Ježišovi prostredníctvom krstu ponorením. Prestal jesť potkany, bravčové mäso aj bublinkové ryby. Časom aj jeho rodičia začali chápať význam soboty a prijali jeho rozhodnutie nejesť nečisté mäso. Vždy, keď bol Peter doma cez sobotu, povzbudzovali ho, aby neprišiel neskoro na sobotnú školu.

Dnes je v Petrovom meste zbor adventistov. Vďaka vplyvu adventistov mnohí obyvatelia prestali jesť nečisté potraviny. Peter je vďačný, že už ako chlapec spoznal dôležitosť zdravého životného štýlu a oslavovania Boha prostredníctvom svojej stravy. Ako totiž hovorí 1. Korinťanom 10,31: „A tak teda, či jete, či pijete, či čokoľvek robíte, všetko robte na Božiu slávu“ (SEB). „Ďakujem Ti Ježišu, že si ma zachránil pred nečistým jedlom,“ povedal Peter, dnes starší zboru a vedúci Katedry spoločenských vied na strednej škole Rusangu, adventistickej strednej škole v Zambii.
