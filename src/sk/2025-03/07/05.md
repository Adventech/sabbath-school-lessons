---
title:  Jitro
date:  13/08/2025
---

> <p></p>
> <sup>21</sup>„Spomedzi všetkých ľudí si vyhliadni schopných, bohabojných a dôveryhodných mužov, ktorí nenávidia úplatok. Ustanov ich nad nimi za tisícnikov, stotníkov, päťdesiatnikov a desiatnikov. <sup>22</sup>Oni nech súdia ľud v každom čase. Keď bude niečo zložitejšie, nech to prednesú tebe. Oni budú rozhodovať len o jednoduchších veciach. Uľahči si bremeno, nech ho nesú s tebou. <sup>23</sup>Ak to urobíš, obstojíš aj vtedy, keď ti Boh dá ďalšie príkazy. Tak aj všetok tento ľud príde na svoje miesto v pokoji.“ <sup>24</sup>Keď Mojžiš vypočul svojho tesťa, urobil všetko, čo mu radil. (2Moj 18,21–24)

**Osobné štúdium**

Mojžiša navštívil jeho svokor Jitro, ktorý sa tiež nazýva Reuel (2Moj 2,18). Jitro priviedol so sebou Mojžišovu manželku Ciporu a dvoch synov, Geršóma a Eliezera. Keď Mojžiš počul, že prichádzajú, vyšiel ich privítať.

`Prečítaj si text 2Moj 18,1–27. Aké zásadné kroky v dejinách národa sú opísané v týchto veršoch?`

Jitro prišiel, pretože počul o úžasnom vyslobodení, ktoré Boh urobil pre Izrael. Mojžiš podrobne vyrozprával Jitrovi „všetko, čo Hospodin urobil faraónovi a Egypťanom pre Izrael, ako aj o všetkých strastiach, s ktorými sa stretli na ceste, a ako ich Hospodin vyslobodil“ (2Moj 18,8).

Jitro chválil Božiu láskavosť a mimoriadne zásahy v prospech ľudu a vyhlásil: „Nech je zvelebený Hospodin, ktorý vás vyslobodil z rúk Egypťanov a faraóna, že vyslobodil ľud z područia Egypta. Teraz som poznal, že Hospodin je väčší než všetci bohovia. Stalo sa to, lebo sa povyšovali nad vás.“ (2Moj 18,10.11)

Biblický text nám ukazuje, ako sa Božie dielo pre Izraelitov stalo svedectvom nielen o Hospodinovej moci a starostlivosti, ale aj o tom, čo dokáže vykonať pre svoj ľud.

V čase, keď sa Jitro dozvedel o pravom Bohu, mal aj on sám čo ponúknuť Božiemu ľudu: múdre a prospešné rady. Mojžiš potreboval usporiadať súdny systém tak, aby bol spravodlivý a efektívny. Na to potreboval oddaných, verných a čestných sudcov. Jitro múdro pomenoval, že má ísť o ľudí, ktorí (1) sa boja Boha, (2) sú dôveryhodní (spoľahliví) a (3) nenávidia nečestný zisk. Schopným ľuďom s dobrým charakterom bola zverená zodpovednosť nad rôzne veľkými skupinami (tisíc, sto, päťdesiat a desať). Mojžišovi sa tak znížila administratívna záťaž a mohol sa sústrediť len na závažné problémy. Tak sa každý mohol domôcť spravodlivosti rýchlo a efektívne.

Mojžiš prijal Jitrovu múdru radu (2Moj 18,24) a vymenoval vodcov do rôznych administratívnych úloh (pozri tiež 5Moj 1,9–18).

**Aplikácia**

`Mojžiš mohol starého muža odbiť s tým, aby sa staral o svoje záležitosti. On sa však rozhodol Jitrovu radu prijať. Čo sa môžeme naučiť z Mojžišovej ochoty počúvať človeka, ktorý dokonca ani nebol Hebrejom?`