---
title:  Misijný príbeh
date:   15/08/2025
---

#### Špeciálna misia: Rehabilitácia

_Andrew McChesney_

Po operácii troch nezhubných nádorov bol Dmitrij Bagal, ruský misionár žijúci v Nemecku, poslaný na rehabilitáciu do rekreačného strediska v Dolnom Bavorsku.  Tam objavil nové misijné pole, kde Boh pôsobil na srdcia sekulárnych ľudí a aj bývalých kresťanov. Jedného popoludnia Dmitrij prechádzal ku skupine ľudí pred gréckou reštauráciou. Zavolali na neho, že reštaurácia je zatvorená. Dmitrij im odpovedal otázkou: „Máte radi knihy?“ Odpovedal mu len jeden muž. So silným talianskym prízvukom povedal, že uprednostňuje filmy a v živote prečítal len jednu knihu – Bibliu. Dmitrij mu daroval knihu „Veľký spor vekov“ a vysvetlil, že ponúka jedinečný pohľad na dejiny, najmä na boj medzi dobrom a zlom. Muž si prečítal zadnú obálku knihy. „Chcem si túto knihu prečítať!“ zvolal. Ale nechcel ju zadarmo. Dal Dmitrijovi finančný dar. 

Iný deň sa Dmitrij počas prechádzky posadil na lavičku vedľa neznámeho muža. Dali sa do reči. Muž bol farmár a tvrdil, že nemá žiaden voľný čas, ale jeho mláťačka sa pokazila, a tak čaká, kým mu ju opravia. Dmitrij sa opýtal: „Máte rád knihy?“ Farmár priznal, že on nie, ale jeho manželka áno. Dmitrij mu teda dal knihu Veľký spor vekov pre jeho manželku. Muž si prečítal obálku a vzápätí vyhlásil, že si to rozmyslel a že si tú knihu prečíta aj on. Keď Dmitrij pokračoval v prechádzke, prešiel okolo auta s nálepkou na nárazníku: „Boh robí zázraky v Nemecku.“ 

Chcel sa stretnúť s majiteľom auta, tak zazvonil na zvonček pri dome, pred ktorým auto stálo. Na dverách si všimol nápis: „Med z našich vlastných úľov“. Keď žena otvorila, Dmitrij sa opýtal na med. Pár minút sa rozprávali o mede a potom aj o viere. Žena svedčila, že ju Ježiš zázračne uzdravil z choroby. Dmitrij si kúpil pohár medu a ponúkol jej na výber jednu knihu ako dar – „Túžbu vekov“ alebo „Veľký spor vekov“. Vybrala si Túžbu vekov. Poďakovala sa a na oplátku mu podala ešte jeden pohár medu ako dar. Dmitrij jej za to daroval aj druhú knihu. Oboch stretnutie nesmierne potešilo. Počas jedného mesiaca rehabilitácie rozdal Dmitrij takmer 50 výtlačkov knihy Veľký spor vekov a zmenil zameranie svojej misijnej práce v Nemecku.

„Keďže mám takú veľkú radosť z  rozdávania kníh, chcem sa stať knižným evanjelistom,“ povedal.