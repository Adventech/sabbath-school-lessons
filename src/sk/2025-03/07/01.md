---
title:  Chlieb a voda života
date:  09/08/2025
---

### Texty na tento týždeň
2Moj 15,22–16,36; 1Moj 3,1–6; 2Moj 17,1–7; 1Kor 10,4; 2Moj 18,1–27; 1Kor 10,11

**Úvodný text**
> 28Vtedy Hospodin povedal Mojžišovi: „Dokedy mi budete odporovať a nebudete zachovávať moje príkazy a zákony? 29Pozrite, Hospodin vám dal sobotu. Preto vám v šiesty deň dáva chlieb na dva dni. Každý nech zostane tam, kde je. V siedmy deň nech nikto nevychádza zo svojho miesta!“ 30Ľud teda v siedmy deň odpočíval. (2Moj 16,28–30)

Po odchode z Egypta sa Izrael nachádzal na neznámej ceste do zasľúbenej zeme. Ľudí čakala náročná a dlhá cesta, počas ktorej sa potrebovali naučiť mnoho nových lekcií. Hospodin bude svoj ľud viesť a starať sa o neho. Zároveň chcel Izraelitom pomôcť rásť v poslušnosti a v poznaní Jeho samotného. To sa bude dať len tak, že sa naučia disciplíne, sebaovládaniu, obetavosti a nesebeckosti.

Mojžiš bol viditeľným vodcom. Ak ľudia chceli zvíťaziť, museli nasledovať Mojžiša a jeho vedenie. Kľúčové bolo, aby zostávali spolu, spolupracovali ako spoločenstvo a navzájom si pomáhali. Stálo pred nimi veľa prekážok a výziev. Veľa z ich duchovného rastu bude závisieť od toho, ako sa s týmito výzvami vysporiadajú a ako zareagujú na Mojžiša, najmä keď začne problémov pribúdať.

Známe čínske príslovie hovorí, že cesta dlhá tisíce míľ sa začína jediným krokom. Úplne ho môžeme vztiahnuť na situáciu Izraelitov. Pri každom ďalšom kroku potrebovali dôverovať Hospodinovým pokynom. Pri našom ďalšom štúdiu uvidíme, aké tragicky ťažké bolo pre nich naučiť sa tejto dôvere.

Ale ruku na srdce, pre koho z nás to bolo ľahké?

**Osnova lekcie**

Siedma lekcia upriami našu pozornosť na prvé výzvy a problémy, ktorým Izrael čelil po odchode z Egypta. V situácii nedostatku pitnej vody a jedla mohli znovu zažiť Hospodinovu moc a učiť sa Mu dôverovať a žiť v Jeho závislosti.

- 2Moj 15,22–27: Trpká voda v Mare a jej premena (nedeľa)
- 2Moj 16,1–36: Reptanie o nedostatku jedla a dare manny a prepelíc (pondelok)
- 2Moj 17,1–7: Nedostatok vody v Refidime a voda zo skaly (utorok)
- 2Moj 18,1–27: Jitrova návšteva a rady týkajúce sa správy ľudu (streda)
- 1Kor 10,1–11: Pavlove poučenia z putovania Izraela po púšti (štvrtok)