---
title:  Voda zo skaly
date:  12/08/2025
---

> <p></p>
> <sup>1</sup>Celá pospolitosť Izraelitov sa podľa príkazu Hospodina uberala z púšte Sín z jedného stanovišťa na druhé. Utáborili sa v Refidime, ale ľud nemal pitnú vodu. <sup>2</sup>Ľud sa dostal do sporu s Mojžišom. Naliehal naňho: „Daj nám vodu, chceme piť!“ Mojžiš im povedal: „Prečo ma obviňujete; prečo pokúšate Hospodina?“ <sup>3</sup>Ľud, ktorý trpel smädom, reptal proti Mojžišovi a hovoril: „Prečo si nás vyviedol z Egypta? Preto, aby si nás, našich synov i stáda umoril smädom?“ <sup>4</sup>Mojžiš volal k Hospodinovi o pomoc: „Čo mám robiť s týmto ľudom? Veď ma ukameňujú!“ <sup>5</sup>Hospodin povedal Mojžišovi: „Vyjdi pred ľud, vezmi so sebou niektorých starších z Izraela, do ruky si vezmi palicu, ktorou si udrel Níl, a choď! <sup>6</sup>Tam budem stáť pred tebou na skale na Horebe. Keď udrieš skalu, vyjde z nej voda a ľud sa napije.“ Mojžiš to urobil pred očami starších Izraela. <sup>7</sup>To miesto nazval Massa a Meriba, lebo Izraeliti sa tam vadili a pokúšali Hospodina, keď pochybovačne hovorili: „Je medzi nami Hospodin alebo nie?“ (2Moj 17,1–7)

**Osobné štúdium**

Na púšti človek potrebuje veľa vody. Boh sa o túto prirodzenú ľudskú potrebu postaral, aj keď sa ľudia hádali, neverili Mu a dokonca pokúšali Jeho schopnosť a ochotu dať im vodu. Vo svojej nevere sa opäť pozerali s nostalgiou späť do Egypta.

`Prečítaj si text 2Moj 17,1–7. Aké ponaučenie si ľudia mali vziať z opísanej udalosti?`

Mojžiš nazval ono miesto Massa („skúška“ alebo „pokúšanie“) a Meriba („zvada“). Hospodin dal Izraelitom vodu napriek ich neviere. Tieto dve mená mali Izraelitom pripomínať, aby Boha nepokúšali a nehádali sa s Ním (Heb 3,7.8.15). Je pozoruhodné, že napriek množstvu hmatateľných dôkazov o Hospodinovej prítomnosti, moci a autorite, ľudia opakovane spochybňovali Božiu prítomnosť vo svojom strede.

„Mojžiš poslúchol a zo skaly vyrazil taký prúd vody, že stačila pre celý tábor. Hospodin vo svojom veľkom milosrdenstve urobil z palice nástroj vyslobodenia. Bol to Boží Syn, kto stál zahalený v oblačnom stĺpe pred Mojžišom a dal vytrysknúť životodarnej vode. Božiu slávu videl nielen Mojžiš, ale aj všetci ostatní. Keby oblak zmizol, usmrtil by ich obrovský jas Toho, ktorý sa v ňom skrýval.“ (PP 298; NÚD 141)

Voda je symbolom života, pretože bez nej života niet. Každá bunka v našom tele potrebuje vodu. Sami sme zo šesťdesiatich percent vodou. Dokonca aj naše kosti sú približne z jednej štvrtiny zložené z vody. Poskytovanie vody na púšti bolo pre Izraelitov znamením, že Boh sa stará o ich potreby a že Mu môžu dôverovať. Ich úlohou bolo na túto starostlivosť odpovedať poslušnosťou.

O mnoho storočí neskôr apoštol Pavol v 1Kor 10,4 veriacim pripomína, že skúsenosť Izraelitov na púšti bola jedinečná. Sám Kristus ich nielen viedol, ale poskytoval im aj vodu (Ž 78,15.16) a uspokojoval ďalšie duchovné a fyzické potreby putujúceho ľudu. Pavol vyhlásil, že „tou skalou bol Kristus“. Kristus bol už vtedy pre týchto ľudí Zdrojom života a Darcom večného života. Ako je skala pevná, tak Boh pevne viedol svoj ľud. Dá sa na Neho spoľahnúť, pretože zodpovedne napĺňa svoje zasľúbenia.

**Aplikácia**

`V ktorých oblastiach sa potrebuješ práve teraz s dôverou spoľahnúť na Boha? Ako sa môžeš naučiť podriadiť sa Jeho vôli a trpezlivo čakať, kým príde ten správny čas, keď Boh bude konať? Prečo to nie je vždy jednoduché?`