---
title:  Prepelice a manna
date:  11/08/2025
---

> <p></p>
> <sup>6</sup>Mojžiš a Áron povedali všetkým Izraelitom: „Večer poznáte, že to bol Hospodin, kto vás vyviedol z Egypta, <sup>7</sup>a ráno uzriete Hospodinovu slávu. Počul totiž vaše reptanie proti Hospodinovi. Veď čo sme my, že repcete proti nám?“ <sup>8</sup>Mojžiš dodal: „Poznáte to podľa toho, že Hospodin vám dá večer jesť mäso a ráno chlieb, aby ste sa nasýtili, a to napriek tomu, že počul, ako ste proti nemu reptali. Čo sme my? Nie proti nám repcete, ale proti Hospodinovi.“ (2Moj 16,6–8)

**Osobné štúdium**

Žiaľ, v príbehoch putujúcich Židov nachádzame opakujúci sa model vzbury. Ľudia priam škandalózne zabúdali na to, ako im v minulosti pomohla mocná Božia ruka a ako im Hospodin priniesol riešenia ich ťažkostí. Dovolili, aby sa pre súčasné problémy zaslepili a nevideli konečný cieľ a zasľúbenú úžasnú budúcnosť. Takýto postoj nachádzame u Božieho ľudu často aj dnes.

`Prečítaj si text 2Moj 16,1–36. Čo bolo príčinou reptania Izraelitov? Ako reagoval Boh?`

Je dôležité si všimnúť, že pokušenia v Biblii často súvisia práve s jedlom. V rajskej záhrade bol pád spojený s jedením ovocia zo zakázaného stromu poznania dobra a zla (1Moj 2,16.17; 1Moj 3,1–6). V Ježišových pokušeniach na púšti sa satanov prvý útok sústredil na jedlo (Mat 4,3). Ezáv prišiel o svoje práva prvorodeného pre neovládnutú chuť do jedla (1Moj 25,29–34). Aj neposlušnosť Izraela sa často spájala práve s jedlom a pitím. Niet divu, že Mojžiš pripomenul neskorším generáciám, že „človek nežije len samým chlebom, ale všetkým, čo vychádza z Hospodinových úst“ (5Moj 8,3).

Manna bola nebeským chlebom, ktorým Boh zásoboval Izraelitov počas ich štyridsaťročného pobytu na púšti. Prostredníctvom tohto daru ich naučil, že On je Stvoriteľ a Poskytovateľ všetkého. Boh využil nadprirodzené poskytovanie manny aj na to, aby ľuďom ukázal, ako zachovávať sobotu ako siedmy deň.

Každý týždeň sa udiali štyri zázraky: (1) počas piatich dní dával Boh ľuďom ich každodenný prídel manny; (2) v piatok Izraeliti dostali dvojitú dávku manny; (3) manna sa nepokazila od piatku do soboty a (4) v sobotu žiadna manna nepadala. Boh robil tieto zázraky opakovane, aby ľudia pamätali na deň soboty a oslavovali v tento deň Božiu dobrotu. Boh povedal: „Pozrite, Hospodin vám dal sobotu.“ (2Moj 16,29)

**Aplikácia**

`Ľudia radi jedia. Boli sme stvorení, aby sme si vedeli vychutnať dobré jedlo. Pestrá hojnosť jedla vyrastajúca zo zeme (naša pôvodná strava) odhaľuje nielen Božiu starostlivosť o náš pokrm, ale aj to, aby sme sa z jedla tešili. Prečo sa dá tento dobrý dar tak ľahko zneužiť?`