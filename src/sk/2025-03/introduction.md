### Úvod

#### Exodus: Cesta do zasľúbenej zeme

Boh zjavený v knihe Exodus je milujúci Hospodin, ktorý v určenom čase – a prostredníctvom mocných činov – priniesol svojmu ľudu spasenie a vyslobodenie (1Moj 15,12–16). Vyjdenie z Egypta a prechod cez Červené more boli kľúčové a jedinečné udalosti. Išlo o veľkolepé a úžasné Božie činy. Pred udalosťami na kríži sa v histórii starovekého Izraela neodohrala žiadna väčšia alebo slávnejšia udalosť. Exodus môžeme nazvať aj Evanjelium podľa Mojžiša.

Boh zázračne a opakovane povstal, aby Hebrejom preukázal svoju starostlivosť a ochranu, a to aj napriek ich neustálym pádom a hriechom. Jeho milosrdenstvo prevyšovalo všetky ich predstavy. Svojím vystretým ramenom Hospodin viedol ľud k slobode. Jeho konanie nemalo obdobu. Táto nečakaná séria Božích zásahov bola začiatkom obnovenej cesty s Bohom, cesty z Egypta do Kanaánu.

Hoci Mojžiš zohráva v knihe Exodus dôležitú rolu, táto kniha nie je o Mojžišovi. Hlavným Hrdinom knihy je Hospodin – Boh lásky, pravdy, spravodlivosti, slobody a odpustenia. Je to Boh, ktorý za nás nakoniec išiel na kríž. Štúdiom 2. knihy Mojžišovej získame jedinečný pohľad na to, aký je v skutočnosti náš Boh.

A aký teda je? Je to Boh, ktorý bol verný svojmu ľudu napriek nevernosti ľudí. Neustále stál pri nich, aj keď oni sa opakovane stavali proti Nemu. Znova a znova im preukazoval svoje milosrdenstvo a prinášal im povzbudenie, nápravu a božské poučenie. Viedol ich tým najlepším možným spôsobom. Túžil, aby Ho dobrovoľne, z lásky  k Nemu a Jeho charakteru, uctievali a poslúchali. A to všetko pre ich vlastné dobro.

Boh Mojžiša je Bohom vzťahov. To najdôležitejšie nespočívalo v naplnení nejakej agendy alebo v uskutočnení nejakého hmatateľného plánu. Najdôležitejším Božím cieľom bolo vytvoriť zmysluplný vzťah s Jeho vyvoleným ľudom – Izraelom. Viedol Izraelitov na Sinaj, aby s nimi vytvoril dokonalé spoločenstvo.

Apoštol Pavol ukazuje, že to, čo prežil Boží ľud v minulosti, je pre nás názornou lekciou. Máme sa poučiť z ich chýb a dnes verne nasledovať Hospodina: „Toto sa im stalo výstrahou a nám, ktorých zastihol koniec vekov, to bolo napísané ako napomenutie.“ (1Kor 10,11) Tieto minulé udalosti by pre nás mali byť varovaním a zdrojom dôležitého poučenia. Mali by sme o týchto udalostiach čítať, študovať a učiť sa z nich, pretože bez ohľadu na to, že žijeme v odlišnej dobe, duchovné princípy, ktoré predstavujú, zostávajú rovnaké.

Náš plán štúdia knihy Exodus počas tohto štvrťroka je rozdelený na trinásť kapitol. Počas každého týždňa sa budeme venovať biblickému textu rôznej dĺžky. Pre prehľadnosť sme naše štúdium rozdelili tematicky: (1) Otroctvo v Egypte, narodenie Mojžiša a jeho prvých štyridsať rokov (2. Mojžišova 1–2). (2) Povolanie Mojžiša (2. Mojžišova 3–4). (3) Komplikácie: keď sa situácia zhorší (2. Mojžišova 5–6). (4) Prvých deväť rán (2. Mojžišova 7–10). (5) Desiata rana a slávenie Paschy (2. Mojžišova 11–12). (6) Oslobodenie z Egypta a skúsenosť pri Červenom mori (2. Mojžišova 13–15). (7) Cesta na horu Sinaj (2. Mojžišova 16–18). (8) Dar Božej zmluvy a Desatora (2. Mojžišova 19–20). (9) Aplikácia Božieho zákona (2. Mojžišova 21–23). (10) Potvrdenie zmluvy a plán svätostánku (2. Mojžišova 24–31). (11) Odpadlíctvo, modloslužba a Mojžišov príhovor (2. Mojžišova 32). (12) Božie sebazjavenie a Mojžišova žiariaca tvár (2. Mojžišova 33–34). (13) Postavenie a zasvätenie svätostánku (2. Mojžišova 35–40). Každý týždeň sa zameriavame na kľúčové pasáže a udalosti z uvedených kapitol.

Nech nás náš milostivý Hospodin požehná pri štúdiu tejto kľúčovej knihy, ktorá nám pripomína, ako chce Boh viesť svoj ľud z otroctva k slobode, zo smrti do života a z púšte do Nového Jeruzalema (Heb 12,22).

_Jiří Moskala je profesorom výkladu a teológie Starej zmluvy a dekanom Teologického seminára Cirkvi adventistov siedmeho dňa na Andrews University._