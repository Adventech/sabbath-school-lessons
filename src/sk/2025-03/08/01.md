---
title:  Zmluva na Sinaji
date:  16/08/2025
---

### Texty na tento týždeň
2Moj 19,1–20,17; Zj 21,3; 5Moj 5,6–21; Jak 1,23–25; Rim 3,20–24; Rim 10,4

**Úvodný text**
> 4„‚Sami ste videli, čo som urobil Egypťanom, ako som vás niesol na orlích krídlach a priviedol k sebe. 5Ak teda budete pozorne počúvať môj hlas a budete zachovávať moju zmluvu, budete mojím osobným vlastníctvom medzi všetkými národmi, lebo celá zem je moja. 6Budete mi kráľovstvom kňazov, svätým národom.‘ Toto povieš Izraelitom.“ (2Moj 19,4–6)

Kam viedol Hospodin svoj ľud potom, čo ich oslobodil z Egypta? Samozrejme, do zasľúbenej zeme. Kam inam? Hoci je takáto odpoveď geograficky presná, teologicky je nesprávna. Odpoveď dáva samotný Boh: „Sami ste videli, čo som urobil Egypťanom, ako som vás niesol na orlích krídlach a priviedol k sebe.“ (2Moj 19,4) Biblicko-teologická odpoveď na danú otázku teda odhaľuje Božiu prioritu a Jeho cieľ: Hospodin viedol svoj ľud k sebe.

Keď ľudia odchádzajú od Boha, On ich hľadá a volá späť k sebe. Najlepším modelom tejto hlbokej pravdy je rajská záhrada. Keď Adam a Eva zhrešili proti Bohu, neposlúchli Jeho príkaz a skryli sa pred Ním, On prevzal iniciatívu a prichádza s otázkou: „Kde si?“ (1Moj 3,9) Boh vždy robí prvý krok. Ježiš to hovorí veľmi zreteľne: „Poďte ku mne všetci, ktorí sa namáhate a ste preťažení; ja vám dám odpočinúť. Vezmite na seba moje jarmo a učte sa odo mňa, lebo som tichý a pokorný srdcom, a nájdete odpočinutie pre svoje duše.“ (Mat 11,28.29)

Boh nás všetkých volá k sebe. Náš večný osud závisí od našej reakcie.

**Osnova lekcie**

V ôsmej lekcii tejto série, v ktorej študujeme knihu Exodus, sa zameriame na cestu Izraelitov na vrch Sinaj a na Božiu iniciatívu uzavrieť s nimi zmluvu. Budeme sledovať prípravu ľudu na prijatie Desatora a sústredíme sa aj na samotný dar tohto zákona a zámer, ktorý s ním mal Boh.

- 2Moj 19,1–8: Božie zasľúbenie Izraelu na úpätí vrchu Sinaj (nedeľa)
- 2Moj 19,9–25: Príprava Izraela na prijatie Desatora (pondelok)
- 2Moj 20,1–17: Desať prikázaní ako Boží dar (utorok)
- Jak 1,22–25: Rôzne úlohy a dôležitosť Božieho zákona (streda)
- Rim 3,20–24; 10,4: Zákon ako Božie zasľúbenie a Kristus ako jeho cieľ (štvrtok)