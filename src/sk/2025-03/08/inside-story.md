---
title:  Misijný príbeh
date:   22/08/2025
---

#### Splnený sen

_Andrew McChesney_

Eniah Ngulube vyrastala v neadventistickej rodine, ktorá ale zachovávala sobotný deň odpočinku v Zambii. Cirkev jej rodičov však okrem soboty učila, že chorí ľudia by mali odmietnuť lieky a namiesto toho hľadať uzdravenie prostredníctvom modlitby vedúcich zboru. Ak chorý zomrel, členovia cirkvi to považovali za Božiu vôľu. Mnohí zomreli na maláriu a iné liečiteľné choroby.

Eniah mala svojich rodičov aj ich vieru rada. No keď dospievala, začala spolu so sestrou navštevovať cirkev, ktorá sa schádzala v nedeľu. Päť jej ďalších súrodencov sa medzitým pripojilo k Cirkvi adventistov siedmeho dňa a naďalej chodili na bohoslužby v sobotu. Ich rodičom nevadilo do ktorého kostola deti chodia.

Ako tínedžerka sa Eniah tiež  chcela stať zdravotnou sestrou. Aj keď bola vychovaná tak, aby odmietala lieky, chcela sa starať o chorých. Snívala o štúdiu na adventistickej ošetrovateľskej škole Mwami Adventist School of Nursing v meste Chipata, asi 30 kilometrov od ich domova.

Po skončení strednej školy sa zverila so svojou túžbou bratovi Kensonovi, ktorý bol starším zboru Cirkvi adventistov. Kensonovi sa páčil nápad, že by jeho sestra študovala na adventistickej škole a skontaktoval predsedu Združenia východnej Zambie, aby zistil, kedy sa bude konať zápis na ďalší školský rok. Keď sa dozvedel, že zápis sa už skončil, poprosil, či by sa predsa nenašlo miesto pre jeho sestru.

Predseda Združenia východnej Zambie, Moses Banda zavolal do školy a zistil, že triedy sú plné a miesto pre ňu pravdepodobne nebude. Ale o deň alebo dva neskôr, škola pre ňu našla voľné miesto. Eniah tomu nemohla uveriť, najmä preto, že nebola ani členkou Cirkvi adventistov. Jej sen sa splnil! Už týždeň po jej príchode sa na škole konal duchovný týždeň. Bola dojatá, keď počúvala prednášajúceho, policajného kaplána Godfrey Sianga, hovoriť o krste. Nebola ešte pokrstená ponorením. Pomyslela si: Nechám sa pokrstiť ako Ježiš. On čoskoro príde. Na konci duchovného týždňa sa nechala pokrstiť a stala sa členkou Cirkvi adventistov siedmeho dňa.

Eniah je jednou z mnohých študentov, ktorí spoznali Ježiša na škole Mwami, povedal Emmanuel Mwale, koordinátor misie pri Združení východnej Zambie. „Podobne ako Eniah, aj mnohí neadventistickí študenti prichádzajú na školu Mwami a prijímajú Ježiša,“ povedal. „Mwami Adventist School of Nursing“ každoročne aktívne zdieľa Kristovu lásku s novými študentmi.“