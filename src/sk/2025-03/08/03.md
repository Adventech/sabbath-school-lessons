---
title:  Príprava na prijatie daru
date:  18/08/2025
---

> <p></p>
> <sup>9</sup>Hospodin povedal Mojžišovi: „Ja prídem k tebe v hustom oblaku, aby ľud počul, keď sa budem s tebou rozprávať, a mohol aj tebe vždy dôverovať.“ Mojžiš oznámil Hospodinovi slová ľudu. <sup>10</sup>Hospodin povedal Mojžišovi: „Choď k ľudu a dnes i zajtra ich posväť a nech si vyperú odevy. <sup>11</sup>Nech sa pripravia na tretí deň, lebo na tretí deň zostúpi Hospodin pred očami všetkého ľudu na vrch Sinaj. <sup>12</sup>Vyznač ľudu hranicu okolo vrchu a povedz: ‚Neopovážte sa vystúpiť na vrch alebo prekročiť jeho hranicu.‘ Ktokoľvek sa vrchu dotkne, postihne ho smrť.“ (2Moj 19,9–12)

**Osobné štúdium**

`Prečítaj si 2Moj 19,9–25. Ako Boh pripravil Izrael na prijatie Desatora?`

Boh dal konkrétne pokyny, čo majú Izraeliti robiť, aby sa pripravili na vydanie zákona na Sinaji. Ich vonkajšia čistota mala odzrkadľovať ich úplnú oddanosť Bohu. Ich úlohou bolo pripraviť sa na nádherný prejav Hospodinovej slávy, ktorá sa mala zjaviť. „Na úsvite tretieho dňa začalo hrmieť a blýskať sa, vrch zahalil hustý oblak, znel silný zvuk rohu a všetok ľud v tábore sa chvel strachom.“ (2Moj 19,16)

Desatoro je centrom Hospodinovho zjavenia a biblickej etiky. Tvorí podstatu a základ Božích noriem pre celé ľudstvo. Jeho princípy sú večné a univerzálne.

Podľa biblickej správy oznámil Desatoro Boh (2Moj 19,19; 2Moj 20,1; 5Moj 5,4; 5,24) a On sám ho napísal (2Moj 24,12; 2Moj 31,18; 5Moj 5,22). Mojžiš ho prijal dokonca dvakrát ako zvláštny dar (2Moj 32,19; 2Moj 34,1; 5Moj 10,1.2).

V 2. Mojžišovej sa Desatoro označuje ako „svedectvo“ (hebr. ‘edut; 2Moj 31,18). Nazýva sa tiež „slová zmluvy“ (hebr. dibre habit; 2Moj 34,28). Podľa 5. Mojžišovej je Desatoro napísané na „tabuliach zmluvy“ (5Moj 9,9.11.15; Roh.: „dosky zmluvy“). Žiadna kniha v hebrejčine nepoužíva výraz „desať prikázaní“ (hebr. micvot, „prikázania“). Namiesto toho sa Desatoro trikrát nazýva ako „desať slov“. Hebrejské znenie aseret haddebarim vychádza zo slova dabar, ktoré znamená „slovo, veta, vec, reč, príbeh, sľub, výrok“. (Pozri 2Moj 34,28; 5Moj 4,13 a 10,4.)

V Písme nachádzame dve verzie Desatora. Medzi obomi je len veľmi malý rozdiel. Prvá je zaznamenaná v 2Moj 20,1–17 a druhá v 5Moj 5,6–21. Druhá verzia, ktorú Mojžiš ústne predložil Izraelu, sa objavila takmer štyridsať rokov po Sinaji, tesne predtým, ako ľud vstúpil do zasľúbenej zeme (5Moj 1,3.4; 5Moj 4,44–47). Tieto okolnosti vysvetľujú drobné rozdiely medzi nimi.

Keď apoštol Pavol zhrnul podstatu zákona v princípe lásky, citoval z Desatora (Rim 13,8–10). Láska je skutočne súhrnom Božieho zákona, pretože Hospodin je Bohom lásky (1Ján 4,16).

**Aplikácia**

`Ako rozumieš myšlienke, že Desatoro je vyjadrením Božej lásky? Čo to znamená? Ako sa v Desatore prejavuje Božia láska?`