---
title:  Podnety na zamyslenie
date:  22/08/2025
---

V knihe Na úsvite dejín si prečítajte prvú časť kapitoly „Sinaj“ (PP 303–310; NÚD 144–149) a kapitolu „Veľký spor“ (PP 331–342; NÚD 157–161).

„Boh sa rozhodol, že svoj zákon oznámi za majestátnych a úžasných okolností. Jeho ľud si mal zapamätať, že ku všetkému, čo súvisí so službou Bohu, treba pristupovať s bázňou a úctou.“ (PP 303; NÚD 144)

Tento princíp úcty a bázne platí aj dnes. Pramení z pochopenia Božej veľkosti a Jeho majestátu. Pohľad na Božiu slávu vytvára v našich srdciach vďačnosť a pokoruje našu pýchu. Čím zreteľnejšie vidíme Božiu svätosť, tým viac nedokonalostí vo svojom živote rozoznáme. To nás vedie k ešte väčšiemu smädu po Jeho premieňajúcej Prítomnosti a k túžbe viac sa Mu podobať.

Poznanie, že náš život je v protiklade k Bohu a k Jeho svätému zákonu, nás robí úplne závislými od Kristovej smrti za nás.

Ježiš dal jasne najavo, že ak pokorne prijmeme Boha ako svojho Pána a Kráľa, nie je ťažké poslúchať Jeho príkazy (Mat 11,28–30). Kristus ukázal, že Boží zákon má trvalú platnosť (Mat 5,17–20). Ak zachovávame Božie zákony z lásky a vďačnosti za spásu, ktorou nás Boh vo svojej milosti obdaril, môžeme zažiť plnosť spásneho vzťahu s Ním. Život podľa zákona nám prináša mnoho výhod a požehnaní (napokon, pozrime sa na bolesť a ťažkosti, ktoré so sebou prináša jeho porušovanie). Zároveň sa môžeme tešiť aj z istoty a poznania, že naše spasenie spočíva v Ježišovi, nie v našom dodržiavaní zákona.

**Námety na spoločné uvažovanie**

`Príprava na prijatie zákona pomohla ľuďom pochopiť dôležitosť a podstatu zbožnosti a úcty. Kde dnes prežívame ako cirkev a ako zborové spoločenstvo podobné vedomie úcty a bázne pred Bohom? A prežívame to vôbec, alebo sme o takýto pocit už prišli?`

`Zamyslite sa viac nad zmluvnou formulou: „Budem ich Bohom a oni budú mojím ľudom.“ Čo to pre vás dnes znamená? Ako by sa to malo prejaviť v živote jednotlivca a ako v spoločenstve veriacich?`

`Boh nám dáva schopnosť konať to, čo nám prikazuje. Ellen Whiteová uvádza, že „Každý Boží príkaz dáva človekovi aj silu splniť ho.“ (COL 333; KP 264) Ako sa dá toto zasľúbenie (dabar) uviesť do praxe?`

`Ako máme reagovať na bežný argument, že zákon bol zrušený na kríži? O odstránení čoho hovorí tento argument?`

Západ slnka: 19.49