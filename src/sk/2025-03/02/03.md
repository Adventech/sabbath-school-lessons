---
title:  Hospodinov anjel
date:  07/07/2025
---

> <p></p>
> <sup>7</sup>Hospodin mu povedal: „Dobre som si všimol útrapy svojho ľudu v Egypte. Počul som jeho volanie o pomoc pod údermi poháňačov a viem o jeho bolestiach. <sup>8</sup>Preto som zostúpil, aby som ho vyslobodil z moci Egypta a vyviedol z tej krajiny do krajiny dobrej a rozľahlej, oplývajúcej mliekom a medom, kde bývajú Kanaánčania, Chetiti, Amorejčania, Perizzejci, Chivviji a Jebúseji. <sup>9</sup>Kvílenie Izraelitov došlo ku mne a videl som aj ich utrpenie, i to, ako ich Egypťania utláčajú. <sup>10</sup>Teraz choď, posielam ťa k faraónovi. Vyveď môj ľud, Izraelitov, z Egypta!“ <sup>11</sup>Mojžiš však povedal Bohu: „Ktože som ja, aby som šiel k faraónovi a vyviedol Izraelitov z Egypta?“ <sup>12</sup>Boh ho uistil: „Budem s tebou. Toto ti bude znamením, že som ťa ja poslal: Keď vyvedieš ľud z Egypta, budete slúžiť Bohu na tomto vrchu.“ (2Moj 3,7–12)

**Osobné štúdium**

„Hospodinov anjel“ sa zjavil Mojžišovi v „plameni horiaceho kra“ (2Moj 3,2). Bol to samotný Pán Ježiš, ktorý sa Mojžišovi prihovoril „z kra“ (2Moj 3,4).

Môže titul „Hospodinov anjel“ odkazovať na Ježiša Krista? Nenechajme sa tým zmiasť. Samotný výraz „anjel“ jednoducho znamená „posol“ (hebrejsky mal’ach) a vždy závisí od kontextu, či sa má tento anjel interpretovať ako ľudský alebo božský (pozri Mal 3,1). V Biblii je veľa prípadov, keď „Hospodinov anjel“ (v Novej zmluve tiež „anjel Pána“) označuje božskú osobu (preštuduj si napríklad 1Moj 22,11.15–18; 1Moj 31,3.11.13; Sud 6,11–22 a Zach 3,1.2). Tento „Hospodinov anjel“ nehovorí len v mene Hospodina, ale On je sám Hospodinom. Ježiš je Boží posol, ktorý nám oznamuje Otcovo slovo.

`Preštuduj si znova úvodný text (2Moj 3,7–12). Ako Boh vysvetlil Mojžišovi, prečo chce zasiahnuť v prospech Izraelitov zotročených v Egypte?`

Utrpenie Božieho ľudu v Egypte je farbisto opísané ako stonanie a zúfalý krik o pomoc. Boh počul „stenanie“, „krik“, „volanie“ a „nárek“ Izraelitov a ich situácia sa Ho dotýkala (2Moj 2,23–25). Nazval ich „môj ľud“ (2Moj 3,7). To znamená, že ešte pred Sinajom a potvrdením zmluvy boli Jeho ľudom. A bol to On, kto chcel, aby prebývali a prosperovali (ak budú poslúchať) v krajine Kanaán, ako sľúbil ich otcom.

Boh Mojžišovi oznámil, že ho posiela k faraónovi na vykonanie konkrétnej úlohy (2Moj 3,10). Opäť označuje Izraelitov ako „môj ľud“.

Boh poveril svojho služobníka ohromujúcou úlohou! Mojžiš preto odpovedal protiotázkou: „Ktože som ja?“ Mojžiš si uvedomoval význam toho, čo sa má stať, a aká bude jeho úloha v tom všetkom. Pýta sa však, prečo by mal byť vybraný niekto ako on. Hneď na začiatku sa tak dozvedáme niečo o Mojžišovom charaktere, o jeho pokore a o presvedčení, že nie je hodný takéhoto povolania.

**Aplikácia**

`Prečo sú pokora a pocit vlastnej „nehodnotnosti“ dôležitou charakteristikou každého, kto chce nasledovať Hospodina a kto chce konať Jeho dielo?`