---
title:  Podnety na zamyslenie
date:  11/07/2025
---

V knihe Na úsvite dejín si prečítajte kapitolu „Mojžiš“ (PP 251–256; NÚD 120–122).

Dramatické povolanie pri horiacom kríku bolo pravdepodobne zážitkom, ktorý mal na Mojžišov život najväčší vplyv. Všetky ostatné vrcholy v jeho živote záviseli od Mojžišovej poslušnej reakcie na Božie poverenie vyviesť Hebrejov z Egypta do zasľúbenej zeme.

My dnes už vieme, ako to celé dopadlo. Ale vžime sa do Mojžišovej situácie v čase, keď spozoroval na púšti horiaci krík. Utiekol z Egypta, aby si zachránil život. Za štyridsať rokov prišla na scénu nová generácia Hebrejov, z ktorých mnohí o ňom buď nepočuli nič, alebo len veľmi málo – a aj to, čo o ňom vedeli, bolo skreslené, filtrované cez príbehy, ktoré sa časom čoraz viac odchyľujú od reality. A aj napriek tomu ho teraz Boh povoláva, aby vyviedol týchto ľudí preč z mocnej krajiny? Niet divu, že spočiatku otáľal a bránil sa!

Áno, bola to mimoriadne náročná úloha. Predstavme si však, o čo všetko by prišiel, keby dal Bohu konečné „nie“. Možno by sa práve ocitol v prepadlisku dejín. Ale takto, prostredníctvom Božej sily, ktorá v ňom pôsobila, doslova tvoril dejiny a stal sa jedným z najväčších a najvplyvnejších ľudí nielen v Biblii, ale aj na celom svete.

**Námety na spoločné uvažovanie**

`V relatívne pokojných rokoch strávených na púšti robil Mojžiš to, na čo ho Boh povolal: mal svoju rodinu, staral sa o ovce, a skôr, ako ho Hospodin povolal za veľkého vodcu Božieho ľudu, napísal pod Jeho vnuknutím dve biblické knihy. Čo nás Mojžišova skúsenosť učí o našom povolaní a životných úlohách?`

`Mojžišove výhovorky sa javia ako celkom rozumné. Prečo by mi ľudia mali veriť? Kto som ja? Neviem dobre rozprávať. Čo sa môžeme naučiť z tohto príbehu o dôvere, že Boh nás môže uschopniť robiť to, na čo nás povoláva?`

`Zamyslite sa viac nad časťou na nedeľu, kde sa hovorilo o Mojžišovom autorstve knihy Genezis a o tom, aké dôležité je toto dielo pre pochopenie posvätných dejín a plánu spasenia. Prečo je nebezpečné oslabovať autoritu tejto knihy, najmä popieraním historickosti prvých jedenástich kapitol?`

Západ slnka: 20.48