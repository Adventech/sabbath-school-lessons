---
title:  Prechod cez Červené more
date:  05/08/2025
---

> <p></p>
> <sup>17</sup>Keď faraón prepustil ľud, Boh ho neviedol cestou, ktorá vedie územím Filištíncov, hoci bola kratšia. Boh totiž povedal: „Keby ľud videl vojnu, mohol by svoj odchod oľutovať a vrátiť sa do Egypta.“ <sup>18</sup>Preto ho Boh viedol okľukou cez púšť popri Trstinovom mori. Izraeliti odišli z Egypta v usporiadaných zástupoch. ... <sup>20</sup>Keď odišli zo Sukkótu, utáborili sa v Etáme, na okraji púšte. <sup>21</sup>Hospodin ich však predchádzal a ukazoval im cestu vo dne oblačným stĺpom a v noci stĺpom ohnivým, aby im svietil, takže mohli putovať dňom i nocou. <sup>22</sup>Oblačný stĺp sa nevzdialil od ľudu vo dne ani ohnivý stĺp v noci. (2Moj 13,17.18.20–22)

**Osobné štúdium**

`Prečítaj si text 2Moj 13,17–14,12. Ako Boh viedol Izraelitov, keď opustili Egypt? Aké udalosti nasledovali?`

Podľa Božích pokynov Mojžišovi Izraeliti opustili Egypt ako dobre organizovaná armáda. V hebrejčine sú v tomto kontexte použité slová caba – „zástupy“ („vojská“ Roh.; 2Moj 6,26; 2Moj 12,17.41), „oddiely“ (2Moj 7,4) a machaneh – „tábor“ (2Moj 14,19.20). Izraeliti boli rozdelení do oddielov a pochodovali ako armáda. Neskôr Bileám videl z moábskych vrchov, že „Izrael táborí podľa svojich kmeňov“ (4Moj 24,2).

Medzitým „Mojžiš vzal so sebou Jozefove kosti“ (2Moj 13,19). V celom príbehu ide o veľmi dôležitý detail, pretože odhaľuje naplnenie Jozefovej viery v Božie zasľúbenia. Jozef nikdy nestratil zo zreteľa zasľúbenú zem, aj keď žil v nádhere a výsadách Egypta. Žiadal, aby jeho kosti odviezli do krajiny Kanaán (1Moj 50,24.25). Veril, že Hospodin určite navštívi Izrael v Egypte a privedie ich do zeme, ako prisahal (Heb 11,22). Po príchode Izraela do Kanaánu Jozefove kosti „pochovali v Sícheme“ (Joz 24,32).

Oblačný stĺp a ohnivý stĺp boli viditeľnými znakmi Božej prítomnosti uprostred Jeho ľudu. Hospodin v tomto oblaku prebýval a hovoril z neho (2Moj 14,24; 4Moj 12,5.6).

Medzitým faraón odhalil skutočné motívy svojho srdca. Neobrátil sa a nikdy nerobil skutočné pokánie. Jeho prosba o požehnanie bola len divadielkom, podvodom, ktorému možno na chvíľu aj sám uveril. Teraz však zhromaždil svoju armádu, ktorá sa vydala prenasledovať unikajúcich otrokov. Tento vládca bol úplne zaslepený hriechom.

Keď ľudia videli prichádzať faraónovu armádu, zmocnila sa ich beznádej: „Nebolo v Egypte dosť hrobov? Doviedol si nás sem, aby sme pomreli na púšti! Čo si nám to urobil? Prečo si nás vyviedol z Egypta?“ (2Moj 14,11)

Napriek tomu, že boli v Egypte svedkami Hospodinovej moci a Jeho zázrakov, medzi ktoré patrilo aj uchránenie ich prvorodených, neustále prejavovali ohromujúci nedostatok viery.

**Aplikácia**

`Kedy si bol naposledy vystavený ťažkej situácii? Aká bola tvoja prvá reakcia: viera v Boha alebo nedostatok viery? Čo sa môžeš naučiť zo skúsenosti Izraelitov? Ako by ti to mohlo pomôcť pri nasledujúcej skúške?`