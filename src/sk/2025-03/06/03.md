---
title:  Zasvätenie prvorodených
date:  04/08/2025
---

> <p></p>
> <sup>1</sup>Hospodin povedal Mojžišovi: <sup>2</sup>„Zasväť mi všetko prvorodené, čo u Izraelitov otvára materské lono, či z ľudí, alebo z dobytka. Je to moje!“ ... <sup>14</sup>Keď sa ťa v budúcnosti tvoj syn spýta, čo to znamená, odpovieš mu: ‚Hospodin nás vyviedol mocnou rukou z Egypta, z domu otroctva. <sup>15</sup>Keď nás faraón tvrdohlavo odmietal prepustiť, Hospodin usmrtil všetko prvorodené v Egypte: od prvorodeného z ľudí až po prvorodené z dobytka. Preto teraz obetujem Hospodinovi všetko mužského rodu, čo otvára materské lono, všetkých prvorodených synov vykupujem.‘ <sup>16</sup>To bude ako znamenie na tvojej ruke a ako pamätný znak medzi očami, lebo Hospodin nás mocnou rukou vyviedol z Egypta.“ (2Moj 13,1.2.14–16)

**Osobné štúdium**

Blížil sa príchod zasľúbeného času vykúpenia, vyslobodenia. Ľudia sa museli pripraviť. Potrebovali nielen veriť, ale podľa svojej viery aj konať. Boh im povedal, čo majú spraviť. Teraz to potrebovali vierou urobiť. Hoci v úplne inom kontexte, apoštol Jakub opísal túto zásadu aj o mnoho storočí neskôr: „Ale či chceš zvedieť, ó, prázdny človeče, že viera bez skutkov je mŕtva?“ (Jak 2,17–20; Roh.)

`Prečítaj si text 2Moj 13,1–16. Počas poslednej rany Hospodin ušetril prvorodených Izraelitov. V čom spočíva význam príkazu o zasvätení prvorodených?`

Boh milosrdne ochránil izraelské rodiny, pretože vierou označili veraje svojich dvier. Od Hospodina prišiel prostredníctvom Mojžiša aj ďalší príkaz: „Zasväť mi všetko prvorodené.“ (2Moj 13,2) Táto legislatíva platila pre ľudí aj pre zvieratá.

Tento príkaz je vyjadrením princípu, že všetko patrí Hospodinovi. On je totiž Stvoriteľom a Vlastníkom všetkého: „Hospodinovi patrí zem i to, čo ju napĺňa, svet i tí, čo ho obývajú.“ (Ž 24,1) „‚Moje je striebro, moje je zlato,‘ znie výrok Hospodina zástupov.“ (Ag 2,8) Prvorodení synovia Izraelitov boli prvým ovocím Božích požehnaní, ktoré im udelil. Boli tiež znamením ich úplného zasvätenia sa Hospodinovi. Išlo o vyjadrenie viery, že všetko, čo vlastnia, pochádza len od Boha.

V tomto obraze vidíme aj myšlienku vykúpenia, spasenia. Prvorodení synovia boli ušetrení od smrti, pretože ich chránila krv na vstupe do príbytkov. Boli vykúpení zo smrti, podobne ako všetci, ktorých chráni Kristova krv. Tak to píše apoštol Pavol o Ježišovi, „v ktorom máme vykúpenie a odpustenie hriechov“ (Kol 1,14).

Hospodin prostredníctvom Mojžiša nariadil, ako sa má takéto zasvätenie uskutočniť. Malo ísť o oslavu vyslobodenia z egyptského otroctva. Izraeliti mali obetovať zvieratá, ale ich synovia mali byť vykúpení (2Moj 13,12.13.15).

**Aplikácia**

`Text 2Moj 13,16 hovorí o tom, že udalosti spojené so zasvätením prvorodených majú byť pre ľud znamením na ruke a pamätným znakom medzi očami. V čom je tento symbol vyjadrením duchovnej pravdy, že podľa svojej viery máme aj konať?`