---
title:  Boží spravodlivý hnev
date:  10/09/2025
---

> <p></p>
> <sup>9</sup>Potom Hospodin povedal Mojžišovi: „Videl som tento ľud; je to tvrdošijný ľud. <sup>10</sup>Teraz ma už nechaj, nech proti nim vzplanie môj hnev a vyhubím ich. Z teba však urobím veľký národ.“ (2Moj 32,9.10)

**Osobné štúdium**

`Prečítaj si text 2Moj 32,9–29. Aká bola Mojžišova reakcia na Božiu hrozbu zničiť Izrael?`

Keď bol Mojžiš ešte na vrchu Sinaj, Boh povedal, že zničí vzbúrencov a z Mojžišovho potomstva urobí veľký národ. Mojžiš však niečo také odmietal. Veľmi úpenlivo prosil Hospodina a snažil sa Ho obmäkčiť. Poukazoval na to, že to bol On, Hospodin, kto svojou mocnou rukou vyviedol ľud z Egypta. Svoju prosbu opieral aj o skutočnosť, že Hospodin zasľúbil Izákovi a Izraelovi veľké potomstvo. Mojžiš v tejto situácii konal ako skutočný sprostredkovateľ medzi Bohom a ľudstvom.

„Hospodin sa zľutoval a upustil od zla, ktoré ohlásil svojmu ľudu.“ (2Moj 32,14) Mojžiš sa teda vrátil k svojmu ľudu. Neexistuje žiadny záznam – na rozdiel od toho, čo sa stalo v 2Moj 34,29.30 – že by jeho tvár v tejto chvíli žiarila z prítomnosti Hospodina. Mojžišova tvár pravdepodobne zrkadlila jeho ľudský hnev.

„A stalo sa, keď sa priblížil k táboru a keď uvidel teľa a kolotance, že sa rozpálil hnev Mojžišov a hodil dosky zo svojich rúk a rozbil ich pod vrchom.“ (2Moj 32,19; Roh.) Rozbitie dosiek obsahujúcich Desatoro bolo vonkajším znakom rozbitia jeho obsahu. Boh za to Mojžiša pokarhal a neskôr mu prikázal, aby zhotovil dve dosky, ktoré mali nahradiť prvé tabule, „ktoré si rozbil“ (5Moj 10,2). Sám Boh prepísal Desatoro na nové dosky.

Mojžiš ostro pokarhal Árona, že sa tak hanebne podriadil požiadavkám ľudu: „Čo ti urobil tento ľud, že si ho uviedol do takého veľkého hriechu?“ (2Moj 32,21) Áron sa pokúsil ospravedlniť svoj priestupok tým, že (1) obviňoval iných a (2) vyhováral sa na mágiu: „Hodil som to do ohňa a vyšlo z neho toto teľa.“ (2Moj 32,24) Horšie však bolo, že samotný Áron dostal v minulosti prednostné postavenie. Boh ho poctil napríklad tým, že spolu s Mojžišom a sedemdesiatimi staršími mohol ísť na vrch stretnutia s Hospodinom (2Moj 24,1).

Aká ponurá irónia! Tvrdením, že sa stal zázrak, chcel Áron oklamať svojho brata (všimnime si, ako jeden hriech vedie k druhému; v tomto prípade modlo-služba ku klamstvu). Mojžiš sa však nenechal oklamať. Videl konanie ľudí a bol si vedomý toho, že vzburu musí okamžite ukončiť.

**Aplikácia**

`Čo sa z tohto príbehu môžeme naučiť o moci príhovornej modlitby? Za koho by si sa mal práve teraz modliť?`