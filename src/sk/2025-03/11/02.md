---
title:  Zlyhanie pod Áronovým vedením
date:  07/09/2025
---

> <p></p>
> <sup>1</sup>Keď ľud videl, že Mojžiš dlho nezostupuje z vrchu, zhromaždil sa k Áronovi a povedal mu: „Vstaň, urob nám bohov, ktorí pôjdu pred nami! Veď nevieme, čo je s Mojžišom, s mužom, ktorý nás vyviedol z Egypta.“ <sup>2</sup>Áron im odpovedal: „Postrhávajte zlaté náušnice, čo majú na ušiach vaše ženy, vaši synovia i vaše dcéry a prineste mi ich!“ <sup>3</sup>Všetok ľud si postŕhal z uší zlaté náušnice a priniesli ich Áronovi. <sup>4</sup>On to od nich vzal, zhotovil formu a ulial podobu teľaťa. Oni povedali: „To sú tvoji bohovia, Izrael, ktorí ťa vyviedli z Egypta.“ <sup>5</sup>Keď to Áron videl, postavil pred ním oltár a oznámil: „Zajtra bude Hospodinova slávnosť.“ <sup>6</sup>Na druhý deň včasráno vstali, priniesli spaľované obety i obety spoločenstva. Ľud sa posadil, jedol a pil; potom vstali a zabávali sa. (2Moj 32,1–6)

**Osobné štúdium**

Boh povolal Mojžiša, aby s Ním trávil čas. Je možné, že Mojžišovi tých štyridsať dní a nocí v Hospodinovej blízkosti ubehlo rýchlo. Izraelitom sa však toto obdobie zdalo až príliš dlhé (2Moj 32,1). Ich viditeľný vodca sa nevracal a jeho vplyv chýbal. Začali pociťovať neistotu, zmätok, netrpezlivosť a strach. Zatúžili po viditeľnom bohu, ktorý by ich viedol. Chceli aspoň jedného z „bohov“, ktorých videli celý svoj život v modlárskom Egypte.

`Ako je možné, že Áronovo vedenie tak neslýchane zlyhalo? Čo o tom hovorí úvodný text (2Moj 32,1–6)?`

Áron vzniknutú situáciu nezvládol. Nedokázal zasiahnuť a urobiť to, čo bolo správne. Namiesto toho, aby dôveroval Hospodinovi, zľakol sa a ustúpil väčšine. Ľudia žiadali nemysliteľné: „Vstaň, urob nám bohov, ktorí pôjdu pred nami!“ (2Moj 32,1) A Áron súhlasil.

Ľudia začali ochotne prinášať zlato na výrobu modly. Áron ich nielenže nezastavil, ale v skutočnosti ich vyzval, aby priniesli zlato, ktoré nosili ako náušnice. Potom sa sám podieľal na sformovaní tohto falošného boha. Napokon ľud vyhlásil: „To sú tvoji bohovia, Izrael, ktorí ťa vyviedli z Egypta.“ (2Moj 32,4) Aký skazený, hriešny a krátkozraký postoj. Začali sa klaňať modle, ktorú si práve vyrobili, a vyhlasovali, že práve toto „božstvo“ ich zachránilo. Je ohromujúce a desivé, ako môžu hriešne túžby prevrátiť naše myslenie a činy. Keď ľudia začnú oslavovať svoje vlastné výtvory, skazí ich to a zasiahne ich schopnosť rozlišovať, čo je správne.

„Keby mal Áron odvahu postaviť sa za pravdu, mohol zabrániť odpadnutiu. Keby zostal neochvejne oddaný Bohu a pripomenul ľuďom ich slávnostnú zmluvu, mohol zmariť zlo hneď v zárodku. Jeho povoľnosť však Izraelcov povzbudila, aby zašli v hriechu ešte ďalej, než pôvodne zamýšľali. Áron sa pri svojej obhajobe snažil zvaliť zodpovednosť za vlastnú slabosť na ľud – vraj len splnil prednesené požiadavky. Ľudia ho obdivovali za jeho láskavosť a trpezlivosť. Áronova ľahkovážnosť a túžba zapáčiť sa ho tak zaslepili, že nepostrehol ohavnosť a zlo, s ktorými prejavil súhlas.“ (PP 316.317; NÚD 153)

**Aplikácia**

`Ako mohol byť Áron takým slabým vodcom? Akým spôsobom sa mohol Áron snažiť vo vlastnom srdci ospravedlniť vlastné zlyhanie a hrozné činy, ktorých sa dopustil spolu s ľudom?`