---
title:  Podnety na zamyslenie
date:  12/09/2025
---

V knihe Na úsvite dejín si prečítajte kapitolu „Zlaté teľa“ (PP 315–327; NÚD 150–156).

Tento týždeň sme sa zamerali aj na Božie dielo vo veriacich. Hospodin v nás môže urobiť „nesmierne viac, než všetko, o čo prosíme alebo si predstavujeme“ (Ef 3,20). Nemali by sme sa sústrediť na seba a uspokojovať svoje osobné túžby, pretože to vedie k modlárstvu. Namiesto toho by sme sa mali sústrediť na Boha a Jeho moc. Jedine On dáva silu, ktorá vedie k novému a víťaznému životu (Fil 4,13; Júda 1,24.25).

„Božia spravodlivosť aj Božia láska si vyžadovali, aby bol vykonaný súd. Boh odstraňuje odpadlíkov, aby do záhuby nestrhli aj iných. Boh Kainovi zachoval život len preto, aby ukázal, čo spôsobuje nepotrestaný hriech. Kainov život a príklad viedli k takej veľkej skazenosti, že mala za následok zničenie sveta potopou. Dejiny toho smutného obdobia dokazujú, že Boh ani svojou veľkou trpezlivosťou nepremohol ich bezbožnosť. Tak to bolo aj s odpadnutím pri Sinaji. Keby bezbožnosť nebola čo najskôr potrestaná, malo by to rovnaké následky.“ (PP 325; NÚD 154)

**Námety na spoločné uvažovanie**

`Premýšľajte nad aplikačnou otázkou z pondelka. Akými spôsobmi môžeme uctievať stvorenstvo namiesto toho, aby sme uctievali Stvoriteľa? Napríklad, ako sa môžeme snažiť byť dobrými správcami zeme a chrániť životné prostredie bez toho, aby sme uctievali prírodu a robili si z nej modlu?`

`Závažnosť situácie možno rozpoznať buď podľa následkov konania, alebo podľa závažnosti reakcie na danú udalosť. Prečo Mojžiš nariadil popravu tých, ktorí tvrdošijne odmietali činiť pokánie a pokračovali vo vzbure proti Bohu a Jeho učeniu?`

`Prečo je zástupné zmierenie jediným správnym modelom zmierenia? Prečo je každá teória zmierenia, ktorá popiera alebo zľahčuje zástupnú podstatu evanjelia, vážnym teologickým omylom? Prečítajte si text 1Pet 2,24. Ako tento verš odhaľuje myšlienku Ježiša ako nášho Zástupcu?`

Západ slnka: 19.06