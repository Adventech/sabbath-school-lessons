---
title:  Misijný príbeh
date:   17/11/2023
---

#### Misijná cesta do Španielska - 1

_Andrew McChesney_

Luis ochorel krátko po tom, ako bol pokrstený a začal študovať teológiu na venezuelskej adventistickej univerzite.

Najprv si myslel, že je to chrípka. Príznaky sa však zhoršovali a ťažko sa mu dýchalo. Lekári predpokladali, že by mohol byť alergický na peľ z pomarančovníkov, ktoré kvitli v okolí univerzity. Aj keď dostal mnoho injekcií, pľúca mu stále nedovoľovali dýchať. Lekári mu odporučili, aby ukončil štúdium a vrátil sa domov. Ale on nechcel odísť. A tak ho lekári testovali ďalej.

Napokon jeden test ukázal, že je nakazený vírusom HIV. Bolo to v dobe, keď ľudia vo Venezuele sa obávali vírusu HIV. Mnohí si mysleli, že by sa týmto vírusom mohli nakaziť dotykom. Luisa požiadali, aby opustil seminár.

Luis nemal na výber a musel ísť domov. Doma sa podrobil ďalším lekárskym kontrolám. Výsledky boli vždy rovnaké: HIV. Luis nechápal prečo. Neodovzdal azda svoje srdce Bohu? Neštudoval, aby sa stal pastorom? Bol z toho všetkého veľmi smutný.

Starší zboru si všimol skleslý výraz na jeho tvári. "Mal by si sa radovať," povedal mu. "Ak nie si radostný, je to preto, že si sa nestretol s Ježišom."

Táto poznámka Luisa hlboko zasiahla. Odišiel domov, zavrel sa do izby a kľakol si. Prosil Boha o odpustenie. Priznal, že kedysi neoslavoval Boha svojím telom, previnil sa a nakazil vírusom HIV. "Nechcem, aby si ma uzdravil," modlil sa. "Chcem len kázať po zvyšok dní, ktoré mi udelíš."

V tej chvíli sa stalo niečo nezvyčajné. Luis pocítil, akoby v jeho srdci začal horieť plameň. Teplo sa rozšírilo do celého tela. Pri tom sa mu zatmelo pred očami.

Keď potom Luis opäť absolvoval test, výsledky boli negatívne. Prekvapený požiadal, aby ho otestovali znova – a ešte raz. Výsledky boli vždy negatívne.

"Prečo žiadate o ďalšie testy, keď máte negatívne výsledky?" spýtal sa lekár. "Už sa nemusíte testovať."

Luis splnil sľub, ktorý dal Bohu. Svoj život zasvätil kázaniu a privádzaniu ľudí k Ježišovi. Oženil sa a v roku 2006 dokončil štúdium teológiu na univerzite.

"Odvtedy som neprestal hlásať evanjelium," povedal.

Dnes je Luis so svojou rodinou misionárom v Španielsku.

_Ďakujeme vám za vaše misijné dary sobotnej školy, ktoré podporujú misionárov na celom svete. O týždeň si prečítate, ako rukojemnícka kríza prinútila Luisa opustiť Venezuelu._
