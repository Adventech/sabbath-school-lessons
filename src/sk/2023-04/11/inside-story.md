---
title:  Misijný príbeh
date:   15/12/2023
---

#### Sny - 1

_Andrew McChesney_

Šestnásťročný Joseph Delamou nebol spokojný. Obával sa, že nechodí do tej správnej cirkvi. Býval v meste Konakry, ktoré je hlavným mestom západoafrickej krajiny Guinea.

"Pane Bože, ukáž mi cestu," modlil sa. "Pôjdem, kamkoľvek ma povedieš." Jednej noci mal živý sen. Snívalo sa mu, že on a 70 členov jeho zboru sú na pozemku a robia plány, ako zväčšiť svoj zbor. Vedľa tohto komplexu sa týčil palác mocného kráľa, vládcu sveta.

Náhle do komplexu vtrhla jednotka vojakov. "Musíš odísť," povedal jeden z vojakov Josephovi. "Chceme ťa vycvičiť, aby si patril do našich radov."

Joseph nechcel odísť, ale vojak trval na svojom. "Nemôžeš tu zostať," povedal. "Odíď. Choď, kam chceš. Len tu neostaň. Po troch dňoch sa môžeš vrátiť a pozrieť, čo sa stalo s týmito ľuďmi."

Joseph odišiel. Keď sa po troch dňoch vrátil, nikto v areáli nebol. Zaujímalo ho, kde sú všetci. Potom uvidel chlapca, ktorý sa skrýval za múrom kráľovského paláca. Chlapec krvácal. Keď sa mu Joseph prihovoril, priložil prst k ústam a zašepkal: "Poď sem." 

Keď sa Joseph priblížil, chlapec povedal: "Tvoj Boh je veľký!"

"Čože?" spýtal Joseph.

"Povedal som: Tvoj Boh je veľký! Ako to, že ty jediný si pred tromi dňami odišiel? Mnohí z nás boli zastrelení a zabití, ale ty ste jediný, kto unikol. Ako to?"

Joseph naliehal na chlapca, aby mu povedal podrobnosti. Chlapec ho zaviedol ku kope hliny. Povedal, že to je masový hrob vyše 40-tich ľudí. "Vojaci ľudí buď zastrelili alebo zajali a odvliekli."

Potom si Joseph všimol hada, ktorý nehybne ležal na zemi. Chlapec mu povedal, že to je kráľ, ktorý žil v paláci a bol zabitý. "Ak chceš, ukážem ti princa, ktorý po ňom prevzal vládu," povedal.

Joseph nemohol odtrhnúť oči od hada. "Ako mohol had vládnuť nad svetom a nazývať sa kráľom?" spýtal sa. "Nechápem, ako si mohli ľudia zvoliť hada za kráľa."

"Teraz ti to nemôžem vysvetliť," povedal chlapec. 

V tej chvíli sa Joseph prebudil. Vôbec tomu snu nerozumel. Cítil však, že ho Boh volá, aby odišiel z cirkvi svojho otca. Ale kam má ísť?

_Vaše dary trinástej soboty pomôžu šíriť evanjelium v Západo-centrálnej africkej divízii, kam patrí aj Guinea. Ďakujeme za vaše štedré dary._

_Pokračovanie na budúci týždeň._
