---
title:  Misijný príbeh
date:   22/12/2023
---

#### Sny - 2

_Andrew McChesney_

Joseph Delamou chodil od detstva každý deň do kostola a podľa otcovho príkladu uctieval obrazy. Keď sa však Boha pýtal, či chodí do správneho kostola, dostal živý sen. Cítil, že Boh ho volá, aby opustil otcovu cirkev.

Šestnásťročný Joseph teda vstúpil do inej cirkvi v Konakrách, hlavnom meste francúzsky hovoriacej krajiny Guinea v západnej Afrike. Čoskoro sa stal jej vedúcim mládeže a organizoval množstvo rôznych programov.

Prešlo niekoľko rokov. Josephov otec bol čoraz viac nespokojný, že jeho syn chodí do inej cirkvi. "Chcem, aby si sa naučil po anglicky," povedal mu. "Musíš sa vzdať cirkevných aktivít a sústrediť sa na angličtinu."

Joseph nechcel prestať chodiť do kostola. Ale aby bol otec spokojný, prestal organizovať rôzne programy a zapísal sa na hodiny angličtiny. Mal vtedy 23 rokov.

Učiteľ angličtiny Fortunate Kaloubilori začal prvú hodinu slovami: "Poďme sa pomodliť." Joseph bol ohromený. Myslel si, že sa kvôli angličtine vzdal Boha – a učiteľ sa na každej hodine modlil.

Po troch týždňoch vyučovania učiteľ požiadal Jozefa o pomoc. "Mám veľa písomiek," povedal Fortunate. "Prosím, mohol by si zostať a pomôcť mi?"

Po vyhodnotení písomiek Fortunate pozval Josepha, aby s ním študoval Bibliu. Joseph sa potešil. Pomyslel si: Boh ma všade sprevádza!

Ale štúdium Biblie v ňom vyvolalo zmätok. Opustil otcovu cirkev a pridal sa k inej cirkvi. Teraz počúval nové biblické učenie, ktoré – ako sa mu zdalo – smerovalo k Fortunatovej cirkvi, Cirkvi adventistov siedmeho dňa.

"Je to kvôli môjmu otcovi," povedal si Joseph trpko. "Keby ma nebol poslal študovať angličtinu, nemal by som tieto problémy."

Dva mesiace pokračoval v štúdiu Biblie. Potom šiel za svojím pastorom, aby mu dal radu. Chcel vedieť, ktorá cirkev je správna. Pastor mu povedal, že adventisti nie sú tá pravá cirkev.

"Nepočúvaj ich," povedal mu.

Joseph požiadal o stretnutie s pastorom a Fortunatom, aby sa porozprávali o Biblii. Pastor však neprišiel, ale poslal zástupcov. Keď zástupcovia nedokázali podložiť svoje názory Bibliou, pastor požiadal o druhé stretnutie. A opäť poslal zástupcov, ktorých odpovede Josepha neuspokojili.

Jozef sa rozhodol tri dni modliť a postiť, aby mu Boh ukázal, čo má robiť. Potom mal ďalší sen.

_Vaše dary trinástej soboty pomôžu šíriť evanjelium v Západo-centrálnej africkej divízii, kam patrí aj Guinea. Ďakujeme za vaše štedré dary._

_Pokračovanie na budúci týždeň._
