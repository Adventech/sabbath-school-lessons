---
title:  Misijný príbeh
date:   24/11/2023
---

#### Misijná cesta do Španielska - 2

_Andrew McChesney_

Iba päť rodín bolo doma, keď ozbrojení muži napadli skupinu obyvateľov deviatich domov, v ktorých bývali adventistickí pastori s rodinami. Stalo sa to vo Venezuele. Mávajúc zbraňami útočníci vtlačili rodiny do jedného domu, kde rozdelili mužov, ženy a deti. Prišla polícia a dom obkľúčila. Nastala prestrelka, ktorá sa po desiatich hodinách o tretej ráno konečne skončila. Ozbrojenci utiekli do lesa za domom.

Manželky a deti z deviatich rodín boli po tomto útoku v roku 2016 presťahované. Pastori niekoľko mesiacov pracovali sami a čakali na nové miesta. Niekoľkí sa presťahovali do iných krajín, kde slúžili ako pastori. 

Luis Paiva, ktorý pôsobil ako pastor približne desať rokov, si nebol istý, čo má robiť. Život v ekonomicky nestabilnej Venezuele bol ťažký už aj pred týmto útokom. Peniaze nestačili a potravín bolo málo. Tri roky sa snažil splácať pôžičku. Nedokázal však držať krok ani so splácaním úrokov. Dlh vzrástol na 1 000 USD.

Únos rukojemníkov bol pre Luisovu manželku zlomovým bodom. Rodina v čase útoku nebola doma. V jeho manželke to zanechalo traumu a nechcela zostať vo Venezuele. Luis súhlasil, že krajina nie je bezpečná, ale nepovažoval za správne odísť z krajiny s nesplateným dlhom.

Luis sa modlil za znamenie. Nezvykol prosiť o znamenia, pretože veril, že Boh vedie človeka aj bez nich. Nevedel však, čo iné má robiť.

"Pane, ak urobíš zázrak a pomôžeš mi zaplatiť tento dlh, bude to znamenie, že mám z Venezuely odísť," modlil sa.

Ozbrojenci ukradli veci zo všetkých deviatich domov vrátane Luisovho. Nebolo to nič výnimočné. Do Luisovho domu sa za posledný rok vlámali niekoľkokrát. Luis ani raz neoznámil poistnú udalosť. Šlo zväčša o malé krádeže, preto sa neoplatilo uplatňovať si nárok na poistné plnenie. Po poslednej krádeži ponúkli predstavitelia cirkvi náhradu za všetko, čo mu ukradli počas minulého roka, ak bude mať Luis od policajtov potvrdenú správu, že došlo ku krádeži.

Žiadnemu z ostatných pastorov sa nepodarilo získať policajnú správu. Ale Luis mal priateľov na polícii a tak mu to potvrdili.

O dva mesiace neskôr poisťovňa poslala na jeho bankový účet 1 000 dolárov. Bolo to presne toľko, koľko potreboval na zaplatenie dlhu.

"Z tých peňazí som nič nepoužil pre seba," povedal Luis, ktorý je dnes misionárom v Španielsku. "Ale pochopil som, že Boh poslal peniaze, aby som mohol splatiť dlh. Vedel som, že Boh požehná aj plán odísť z krajiny."

_Ďakujeme vám za vaše misijné dary sobotnej školy, ktoré pomáhajú podporovať misionárov po celom svete. Budúci týždeň sa dočítate, ako Luis odletel z Mexika do Španielska._
