### Úvod

**Prestaňme rozprávať a začnime konať!**

Pred rokmi jeden z adventistických časopisov uverejnil podobenstvo O hrôzyplnom močiari. Keď ľudia prechádzali po cestičke vedúcej naprieč močariskom, často sa zošmykli alebo v nepozornosti zišli z cesty a spadli do močariny. Ich srdcervúci krik bolo počuť až do neďalekej dediny. Ten krik budil hrôzu.

Ľudia v dedine zorganizovali stretnutie, na ktorom chceli riešiť túto nepríjemnú situáciu. O nejaký čas usporiadali ďalšie stretnutie. Mnoho stretnutí. Odprezentovali rôzne teórie a pojednania, ktoré analyzovali príčinu nešťastí a niekedy dokonca navrhovali riešenia. Nikdy však nepristúpili k žiadnemu praktickému kroku. Naďalej sa len stretávali a rozprávali. Diskusie pokračovali mnoho rokov. Dokonca na túto tému vzniklo niekoľko doktorandských prác na univerzite v hlavnom meste. Do dediny prišli hosťujúci lektori. Prostredníctvom charitatívneho bazára sa podarilo získať dosť prostriedkov na zabezpečenie jedla pre tých, ktorí obetovali množstvo svojho voľného času na účasť na prednáškach a diskusiách. Napokon sa podarilo vyzbierať nemalú sumu na vybudovanie zvukotesnej sály, aby výkriky topiacich sa a umierajúcich nenarúšali prebiehajúce zasadnutia. Nikto však neurobil nič pre to, aby pomohol tým, ktorým išlo o život. A nikto neurobil nič, čím by zabránil smrti ďalších ľudí v močiari. Diskusie však boli naozaj obohacujúce a zaznelo veľmi veľa múdrych myšlienok.

Ako cirkev – a vaša trieda sobotnej školy tiež – určite nechceme byť ako ľudia v tejto vymyslenej dedine. Radi sa spolu modlíme, premýšľame, zdieľame a diskutujeme. Túžime však ísť ďalej a skutočne urobiť niečo pre ľudí okolo nás. Chceme priniesť zmenu do našich komunít. Túžime, aby bol svet lepším miestom. Chceme, aby sa dielo dokončilo, a túžime, aby sa Ježiš vrátil.

Biblické úlohy pre sobotnú školu na tento štvrťrok sú navrhnuté tak, aby našu pozornosť zamerali na konkrétne, praktické kroky. Preskúmame spoločne mnoho motivujúcich biblických príbehov. Budeme čítať o povzbudzujúcich skúsenostiach. Dozvieme sa o dostupných možnostiach, ktoré nám pomôžu osloviť našich blížnych (najmä tých, ktorí nie sú kresťania). To všetko však bude slúžiť len ako motivácia. Skutočným zameraním, ozajstnou podstatou každej lekcie je to, na čo sa zameriame vždy vo štvrtkovej lekcii – výzva vykročiť a urobiť niečo konkrétne, praktické.

Budeme hovoriť o teologických pravdách a ukážeme si rôzne využiteľné nápady a návody. A každá štvrtková časť bude obsahovať aj výzvy, ktoré budú na seba postupne nadväzovať. Začneme tým, čo je ľahké. A ako bude štvrťrok pokračovať, výzvy sa budú stupňovať. Cieľom je, aby každý z nás prijal výzvu, modlil sa o vedenie Svätým Duchom, uplatnil naučené a v nasledujúcom týždni strávil zopár minút diskusiou o tom, ako sa nám darilo uskutočňovať jednotlivé výzvy. Nemá ísť o čas strávený vychvaľovaním, ale podelením sa o to, čo nám išlo a v čom sme cítili neúspech. Pri spoločnej diskusii sa určite objavia nové nápady. A tiež pribudnú ľudia, za ktorých sa budeme chcieť modliť (spoločne aj osobne).

Naším prianím je, aby bol tento štvrťrok pre vás dôležitý. Nie však pre nezabudnuteľné myšlienky, pútavé príbehy alebo hlboké teologické pravdy. Najdôležitejšie je, aby sme všetci spätne vnímali toto štúdium ako čas, keď Svätý Duch vzal naše pokorné úsilie a vykonal misijné zázraky na česť a slávu Jeho mena.

Centrá globálnej misie založila Generálna konferencia CASD v roku 1980. Fungujú pod vedením Oddelenia adventistickej misie pri GK. V súčasnosti existuje šesť centier. Ich cieľom je pomôcť cirkvi efektívnejšie zakladať nové skupiny veriacich uprostred najväčších nekresťanských komunít na svete.

Autormi tohto študijného materiálu boli vedúci centier (v čase písania nimi boli: Petras Bahadur, Richard Elofer, Kleber Gonçalves, Clifmond Shameerudeen, Doug Venn, Amy Whitsett a Greg Whitsett) za asistencie Garyho Krausa (riaditeľ, Adventist Mission), Homera Trecartina (bývalý riaditeľ, Global Mission Centers) a Jeffa Scogginsa (riaditeľ pre plánovanie globálnej misie). Viac informácií nájdete na www.GlobalMissionCenters.org

Za materiály na štúdium sobotnej školy je zodpovedné Oddelenie sobotnej školy pri Generálnej konferencii Cirkvi adventistov siedmeho dňa a Oddelenie sobotnej školy pri Česko-Slovenskej únii. Text materiálov bol pri preklade upravený podľa pravidiel dohodnutých s Oddelením sobotnej školy pri Generálnej konferencii.