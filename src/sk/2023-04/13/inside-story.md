---
title:  Misijný príbeh
date:   29/12/2023
---

#### Sny - 3

_Andrew McChesney_

Joseph Delamou sa modlil k Bohu, aby mu ukázal svoju pravú cirkev. Nevedel, kam má ísť. Býval v meste Konakry, ktoré je hlavným mestom francúzsky hovoriacej Guiney v západnej Afrike. Po štúdiu Biblie so svojím učiteľom angličtiny Fortunate Kaloubilorim, ktorý bol adventistom siedmeho dňa, sa tri dni postil a modlil, aby mu Boh zjavil svoju vôľu.

Potom mal Joseph sen, v ktorom bol zatvorený vo väzení. Väzenský dozorca bol jeho príbuzný, preto ho prosil, aby ho pustil na slobodu. "Nemôžem ťa oslobodiť, aj keď sme z jednej rodiny," povedal mu príbuzný.

Joseph sa pokúsil o útek, ale príbuzný ho chytil a pokarhal.

"Nezahrávaj sa so mnou," povedal mu. "Ak sa ešte raz pokúsiš o útek, tak ťa potrestám, že na to nikdy nezabudneš."

Akýsi hlas mu opísal trest takto: "Niekto prinesie slamu, položí ju pod teba a zapáli."

Joseph pochopil, že trest predstavuje peklo po Ježišovom príchode. Modlil sa: "Nie som lepší ako ostatní. Len ma tu nenechaj zomrieť. Chcem pre Teba niečo urobiť."

Po tejto modlitbe ho vyviedli z väzenskej cely do prítomnosti troch vojakov. Jeden z nich povedal: "Joseph, za svoju slobodu musíš zaplatiť výkupné."

"Oslobodil ma Boh, nie ty," odpovedal Joseph. "Ježiš zaplatil cenu za kríži. Vám nič nedlhujem."

Vojak však trval na svojom: "Ak nezaplatíš, odvedieme ťa späť do väzenia."

"Vy ste ma neoslobodili a vy nemôžete ísť proti Bohu, ktorý ma vyslobodil," povedal Joseph. "Môj život závisí od Boha. Ak mi ublížite, neublížite mne, ale Bohu."

Vojaci odišli. Keď sa Joseph otočil, uvidel Fortunata.

"Oslobodil ťa Boh," ubezpečil ho Fortunate.

V tej chvíli sa Joseph prebudil. Boli tri hodiny ráno. Bol spotený. Sen mu pripadal veľmi skutočný.

Modlil sa: "Ďakujem ti, Bože. Zakaždým, keď ťa prosím o pomoc, odpovieš mi. Ďakujem Ti nie za to, že mi odpovedáš, ale za to, že ma miluješ."

Dnes má Jozef 24 rokov a je verným adventistom.

"Keď som bol dieťa, prosil som Boha, aby ma viedol po správnej ceste," povedal. "Boh na túto modlitbu odpovedal tým, že ma priviedol do Cirkvi adventistov s. d. Som pripravený slúžiť mu."

_Vaše dary trinástej soboty pomôžu šíriť evanjelium v Západo-centrálnej africkej divízii, do ktorej patrí aj Guinea. Ďakujeme za vaše štedré dary._
