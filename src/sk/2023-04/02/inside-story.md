---
title:  Misijný príbeh
date:   13/10/2023
---

#### Dva chlapci, dvě modlitby: 2. část

_Andrew McChesney_

Uplynulo osm měsíců od zázračného vyslyšení modlitby a členové Církve adventistů sedmého dne z Konakry v Guineji podruhé navštívili otce v sobotu. Přišlo patnáct lidí s otcovými syny Juniorem a Emilem, kteří navštěvovali adventistickou školu v církevním areálu. "Jsme tu, abychom se modlili," řekl starší sboru.

Otec toto gesto ocenil, ale měl otázku: "Proč všichni ostatní křesťané chodí do kostela v neděli, ale vy máte bohoslužby v sobotu?".

Starší vyzval otce, aby si otevřel svou Bibli a přečetl si Exodus 20,8-10. Otec četl: "Pamatuj na sobotní den, aby ti byl svatý. Šest dní budeš pracovat a dělat všechnu svou práci, ale sedmý den je dnem odpočinku, zasvěceným Hospodinu, tvému Bohu." (B21).

Otce to však nepřesvědčilo. "Sedmý den je neděle," řekl.

Starší ho požádal, aby si přečetl evangelium Matouše 28,1. Otec četl: "Když skončila sobota a svítalo na první den týdne, přišla se Marie Magdaléna a ta druhá Marie podívat na hrob." Otec si všiml, že sedmým dnem v Bibli je sobota. "Rozumím," řekl. "Pojďme se pomodlit."

Když skupina ze sboru odešla, ukázal otec verše matce. S ní to ale nepohlo. "Ne, zůstaneme v naší církvi," řekla. "Je mi jedno, co říkali. A i kdyby naše děti chodily do jejich církve, já svou církev neopustím."

Otec navrhl čas modliteb a půstu. "Tyto otázky se vynořili, když naše děti začaly chodit do té školy," řekl. "Poslali jsme tam naše děti, aby se vzdělávaly. Nevíme, zda Bůh poslal naše děti do té církve, aby tam dovedl i nás. Pokud je to Ježíšova církev, nechť nám to Ježíš ukáže."

Otec a matka se týden modlili a postili. "Je-li to Tvá vůle, ať nám nic nebrání jít příští sobotu do sboru," modlil se otec.

Příští sobotu se vše vyvíjelo bezproblémově. Matka souhlasila, že půjdou do adventistického sboru, a členové církve je srdečně přivítali. Otec byl poté neuvěřitelně šťastný. Měl pocit, že se z něj sňalo břemeno. Dříve nebyl v modlitbách věrný, ale nyní našel energii k pravidelným modlitbám.

Když se modlil, Bůh odpověděl a jeho život se změnil. Ve své práci byl úspěšný. Začal si rozumět s rodiči a sourozenci. Starší bratr po něm dokonce pojmenoval dítě. On i matka odevzdali svá srdce Ježíši při křtu.

"Mám pokoj," řekl otec, který se jmenuje Pepe Voctorien Soropogui. "Ježíšova ruka je v této církvi a já děkuji Bohu za to, že mě sem přivedl."

_Děkujeme vám za vaše dary třinácté soboty před třemi lety, které pomohly adventistické škole Maranatha rozšířit se do nových budov v Konakry v Guineji v Západo-středoafrické divizi (WAD). Vaše dary třinácté soboty v tomto čtvrtletí opět pomůžou šířit evangelium v této divizi._
