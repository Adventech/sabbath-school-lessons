---
title:  Misijný príbeh
date:   08/12/2023
---

#### Misijná cesta do Španielska - 4

_Andrew McChesney_

Luis Paiva sa rozhodol otvoriť si v Španielsku stánok s ovocím. Ale nebol spokojný, pretože cítil, že Boh ho volá slúžiť. Obával, že jeho podnikanie mu môže brániť v tom, aby sa naplno venoval službe Bohu.

Po dvoch krátkych týždňoch predávania ovocia sa zdalo, že všetko sa rozpadá. Nedarilo sa mu. Obchodní partneri ho podvádzali. Ochorel tak veľmi, že nemohol ani chodiť. Luis sa však nechcel vzdať. Požiadal kolegov-adventistov o radu, ako podnikať. Jeden z nich vedel, že Luis vyštudoval za pastora, preto mu pripomenul: "Nemal by si sa zaoberať svetským podnikaním, ale získavať duše pre Pána."

Luis považoval túto výčitku za Boží hlas. Cítil však ešte väčšiu beznádej. Ako môže slúžiť ako pastor bez cirkvi? Luis sa o tom porozprával s manželkou. Rozhodli sa vrátiť do svojej rodnej krajiny, Venezuely. Možno sa mu tam podarí zotaviť. 

Zanedlho Luisovi zavolal Gabriel Diaz, predstaviteľ Cirkvi adventistov s. d. v Španielsku. Cirkev hľadala misionára, ktorý by šiel pracovať do mesta Lugo na severozápade Španielska. Luis bol nadšený z toho, že sa môže vrátiť do služby a pracovať na plný úväzok. Priznal však, že má vážne zdravotné a pracovné problémy. "Nie som schopný ani chodiť," povedal.

Vedúci cirkvi sa nedal odradiť a obaja muži sa spolu modlili.

O dva týždne sa Luisovi vrátila schopnosť chodiť a v meste Lugo otvoril domáci zbor. V prvú sobotu prišli na bohoslužbu len dvaja ľudia, členovia cirkvi. Ale o štyri mesiace sa v tomto domácom zbore stretávalo každú sobotu 22 ľudí. Boli medzi nimi aj traja novopokrstení členovia a ďalší, ktorí sa na krst pripravovali. Okrem toho Luis začal viesť kurz štúdia Biblie a kurz evanjelizácie, kde učil ľudí, ako získavať ľudí pre Boha. Pripravoval tiež plány na založenie oficiálneho zboru.

"Vieme, že na to, aby sa tak stalo, musíme získať veľa ľudí," povedal. "Ale dôverujem Bohu a verím, že sa to stane, pretože sa riadime výlučne Kristovou metódou."

"Len Kristova metóda," tvrdí Ellen Whiteová, "prinesie skutočný úspech v oslovovaní ľudí. Spasiteľ šiel medzi ľudí ako ten, kto im chcel priniesť blaho. Prejavoval im svoj súcit, napĺňal ich potreby a získal si ich dôveru. Potom ľudí vyzval: Nasledujte ma!" (Ministry of Healing, s. 143)

Luis pôsobil ako pastor vo Venezuele a neskôr ako misionár v Mexiku. Ani vo sne mu nenapadlo, že bude slúžiť Bohu aj v Španielsku. Ale nemohol byť šťastnejší. "Som tu vďaka Božej milosti," povedal. 

_Ďakujeme za vaše misijné dary sobotnej školy, ktoré podporujú misionárov po celom svete._
