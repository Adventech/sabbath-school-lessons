---
title:  Misijný príbeh
date:   20/10/2023
---

#### Zoufalství z misijního příběhu

_Andrew McChesney_

Gina Wahlen s nadšením navštívila domácí sbor v zemi, kde křesťané čelí pronásledování za svou věrnost Bohu. Přijela sbírat misijní příběhy pro oddělení Adventistické misie.

Ukázalo se, že domácím sborem je bývalý byt v přízemí bytového domu. Byt byl vyklizen a přeměněn na sbor s kazatelnou na jedné straně a malou místností na straně druhé. Gina začala, s pomocí tlumočníka, dělat rozhovory s lidmi v malé postranní místnosti.

Lidé byli upřímní a milí. Nezdálo se však, že by měli nějaké zvláštní příběhy. Místo toho mluvili o technických aspektech domácího sboru.

Jak čas plynul, Gina byla stále zoufalejší. Tohle bylo jediné místo, kde plánovala sbírat příběhy v této zemi. "Drahý Pane, prosím, pomoz mi najít někoho, kdo má inspirativní příběh," modlila se. "Nevím, jak někoho najít, protože neumím jejich jazyk a nemyslím si, že mi tlumočník pomůže. A tak, Pane, mohl bys mi prosím někoho poslat?"

Krátce nato vstoupila do místnosti žena. Na Ginu zapůsobilo, že s ní může mluvit, a navázala rozhovor prostřednictvím tlumočníka.

"Chodíte do tohoto sboru už dlouho?", zeptala se Gina.

Ne, žena nechodila. Chodila sem teprve několik měsíců.

Gina se zeptala, jak se o adventistech sedmého dne dozvěděla.

Žena odpověděla, že šla v sobotu s dětmi na trh. Když šly po chodníku, přistoupili k nim dva elegantně oblečení muži.

"Sedmý den je sobota," řekl jeden z nich.

"Chcete-li se dozvědět víc, podívejte se na internet," řekl druhý. Pak muži pokračovali v chůzi.

Žena šla domů a hledala na internetu. Nějakým způsobem našla sérii prezentací amerického adventistického evangelisty, které byly dabovány do jejího jazyka. Zhlédla mnoho pořadů a byly to pro ni velmi požehnané chvíle.

Pak nějakým způsobem našla domácí sbor. Objevila se tam, připravila se na křest a krátce před Gininým příjezdem byla pokřtěna. "Byla jsem ohromena, když jsem slyšela její příběh, a měla jsem velkou radost, že Bůh tak krásně odpověděl na mou modlitbu," řekla Gina.

_Gina Wahlenová sloužila tři roky jako redaktorka čtvrtletníku Adventistická misie. V současné době pracuje jako redaktorka a projektová manažerka v Kanceláři předsedy Generální konference._
