---
title:  Sobota pred Sinajom
date:  18/05/2021
---

> <p></p>
> Ten [Mojžiš] im povedal: „Toto hovorí Hospodin: Zajtra je sviatočný odpočinok, sobota zasvätená Hospodinovi. Čo treba upiecť, upečte, čo treba uvariť, uvarte, čo zostane, odložte a uschovajte do rána!“  

**Osobné štúdium**

V 2 Moj 16 čítame správu o tom, že Boh dáva Izraelitom na púšti mannu. Dej sa odohráva ešte pred uzavretím zmluvy na Sinaji. Z tohto záznamu sa dozvedáme:

a) 	Každý deň si mali Izraeliti nazbierať určené množstvo manny. Výnimkou bol piatok, keď si mali nazbierať dvojnásobné množstvo.

b) 	V sobotu mannu nenašli.

c) 	Prídel manny na sobotu, odložený šiesteho dňa, sa – na rozdiel od ostatných dní – neskazil.

`Čo nám tento príbeh (2 Moj 16,23–28) hovorí o jedinečnej svätosti a výnimočnosti sobotného dňa?`

„Jasné stotožnenie siedmeho dňa so sobotou, tvrdenie, že to bol sám Boh, kto dal Izraelitom sobotu, rovnako ako správa, že ľud na Boží príkaz siedmy deň odpočíval – to všetko nesporne ukazuje na pôvodné ustanovenie soboty už pri stvorení.“ (G. F. Waterman)

Príbeh, ktorý môžeme čítať v 16. kapitole 2. Mojžišovej knihy, nám môže o sobote ukázať oveľa viac, než by sa na prvý pohľad mohlo zdať. Skúste sa sami zamyslieť nad myšlienkami, ktoré v ňom sú buď naznačené, alebo úplne jasne pomenované: Kedy a ako sa môžeme pripraviť na sobotu? Prečo? Ako ju potom máme prežívať? Má byť skôr dňom pôstu alebo radosti a dobrého jedla? Ako sa má v našom prístupe k sobote prejaviť naša vernosť Bohu?

**Aplikácia**

`Ako prežívaš sobotu ty? V čom sa tvoje prežívanie podobá alebo líši od toho, ako ju prežívali Izraeliti pred dávnymi storočiami? Je rozdiel len v „technickej realizácii“ alebo aj v prístupe a duchu?`