---
title:  Znamenie zmluvy
date:  19/05/2021
---

> <p></p>
> <sup>16</sup>Nech Izraeliti zachovávajú sobotu a dodržiavajú ju vo všetkých pokoleniach ako večnú zmluvu. <sup>17</sup> To je trvalé znamenie medzi mnou a Izraelitmi, lebo za šesť dní utvoril Hospodin nebo a zem, ale v siedmy deň odpočíval a oddychoval.  

**Osobné štúdium**

Na štyroch miestach Písma je sobota označená ako „znamenie“. (2 Moj 31,13.17; Ez 20,12.20) „Znamenie“ nie je „symbolom“ v tom zmysle, že určitá vec na základe spoločných vlastností znázorňuje niečo iné (ako napríklad päsť predstavuje „moc“ alebo „silu“). Sobota ako znamenie je vonkajší znak, ktorý má vyjadrovať osobitné posolstvo. Samotné znamenie nemá so zmluvou nič spoločné. Sobota bola znamením zmluvy „medzi mnou a vami pre všetky pokolenia“ len preto, že to tak určil Boh.  (2 Moj 31,13)

`Prečo Boh použil sobotu ako znamenie zmluvy? (1 Moj 2,3) Prečo mal práve jedinečný oddelený deň vhodne ilustrovať a vyjadrovať podstatu zmluvy s milujúcim Bohom, ktorý zachraňuje svoje deti? (Pozri tiež Heb 4,1–4.)`

Na sobote ako znamení zmluvy milosti je fascinujúce to, že celé stáročia Židia chápali sobotu ako znamenie mesiášskeho vykúpenia. V sobote videli predzvesť záchrany v Mesiášovi. Pretože veríme, že vykúpení môžeme byť len z milosti a že zmluva je zmluvou milosti, sobota, vykúpenie a zmluva veľmi úzko spolu súvisia (viď 5 Moj 5,13–15). A tak, v protiklade k všeobecnej mienke, sobota je znamením Božej zachraňujúcej milosti; nie znamením spasenia zo skutkov.

**Aplikácia**

`Čo pre teba znamená pozvanie, že máme „odpočívať“ v sobotu? Ako odpočívaš? Ide len o to, že sa, napríklad dobre vyspíš? Je v tvojom prežívaní soboty viditeľné, aký vzťah máš a chceš mať s Bohom?`