---
title:  Znamenie posvätenia
date:  20/05/2021
---

> <p></p>
> Toto oznám Izraelitom: „Zachovávajte moje soboty. Je to znamenie medzi mnou a vami pre všetky pokolenia, aby ste poznali, že ja, Hospodin, vás posväcujem.“  

**Osobné štúdium**

Výnimočne myšlienkovo bohatá pasáž o význame „soboty“ sa nachádza v 2 Moj 31,12–17. Nasleduje potom, čo Boh dal nariadenia o stavbe svätostánku a službách v ňom.

Chápanie soboty ako „znamenia“ – viditeľné, vonkajšie a večné znamenie medzi Bohom a jeho ľudom – je takýmto spôsobom vyjadrené na tomto mieste v Biblii prvýkrát. Samotný text obsahuje niektoré nové a cenné myšlienky, ktoré chceme zdôrazniť:

1.	sobota ako znamenie poznania a pochopenia,

2.	sobota ako znamenie posvätenia.

Zamyslime sa nad tým, ako súvisí znamenie s naším poznaním a chápaním. Boh vtedy Izraelitom povedal, že im dáva sobotu, „aby ste poznali, že...“. Hebrejské chápanie výrazu „poznať“ zahŕňa ako aspekt rozumu, tak i vzťahu a citu. „Poznať“ neznamená len jednoducho niečo o  človeku vedieť, ale tiež mať s ním zmysluplný vzťah. Poznať Boha teda znamená nielen ho poznať a vedieť, aký je (teda mať informácie), ale tiež mať s ním ten správny vzťah – slúžiť mu (2 Krn 28,9), ctiť ho (Iz 11,2), veriť mu a dôverovať (Ž 9,10), hľadať ho a vzývať jeho meno (Jer 10,25).

`Prečítajte si biblické texty uvedené v predchádzajúcom odseku. V ktorej zo spomenutých oblastí by ste chceli Boha lepšie „poznať“ a mať s ním bližší vzťah?`

Okrem toho, sobota bola aj znamením posvätenia: „... aby ste poznali, že ja, Hospodin, vás posväcujem.“ To znamená, že Boh „posväcuje“ svoj ľud, mení ho na svoj obraz, robí ho „svätým“. (3 Moj 20,8; 5 Moj 7,6)

Toto posvätenie je dielom Božej vykupiteľskej lásky práve tak, ako spasenie a vykúpenie. Oboje, spravodlivosť a posvätenie sú Božím dielom, nie niečím, čo dokážeme svojou snahou: „Ja som Hospodin, ktorý vás posväcujem.“ (3 Moj 20,8) Sobota je teda znamenie, ktoré vštepuje poznanie o Bohu ako Posvätiteľovi. „Sobota, ktorá bola daná svetu ako znamenie Boha – Stvoriteľa, je tiež znamením Boha ako Posvätiteľa.“ (6T 350)

**Aplikácia**

`Čo pre teba znamená, že ťa chce Boh „posvätiť“ – premieňať na svoj obraz? Je to pre teba dobrá správa, niečo, po čom túžiš? Alebo ti slovo „posvätenie“ zaváňa skôr extrémizmom? Ako sa na tomto procese premeny môže podieľať prežívanie soboty?`