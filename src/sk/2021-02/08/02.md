---
title:  Vyvolenie Izraela
date:  10/05/2021
---

> <p></p>
> Hospodin si vás zamiloval a vyvolil nie preto, že by ste boli početnejší než ostatné národy; veď medzi všetkými národmi vás bolo najmenej.  

**Osobné štúdium**

Podľa židovskej tradície Boh uzavrel zmluvu s Izraelom len preto, že ostatné národy ju predtým odmietli. Aj keď toto tvrdenie nemôžeme biblicky dokázať, pomáha nám uvedomiť si, že to nebolo preto, že by túžili, aby im Boh preukázal nejakú vysokú poctu a výsady. Nemali nijaké zásluhy; neurobili nič, prečo sa stali hodnými Božej lásky a prečo by si ich Boh vyvolil za svoj ľud. Počtom ich bolo málo – skupina zotročených kmeňov, po politickej a vojenskej stránke veľmi slabá. Z kultúrneho a náboženského hľadiska tvorili rôznorodú zmes, ktorá nemala veľký vplyv. A tak hlavný dôvod, prečo si Boh vyvolil Izrael, spočíva v Božej láske a milosti.

`Ako rozumiete myšlienke „vyvolenia“ – či už Izraela (5 Moj 7,7) alebo niekoho iného? Znamená to, že Boh má niektorých radšej ako tých ostatných? Alebo že „vyvolený“ národ bude zachránený a iný nemá šancu?`

Ako kresťania, adventisti siedmeho dňa, niekedy hovoríme, že sme novodobým Izraelom, povolaným Bohom – v kontexte trojanjelského posolstva – niesť večné evanjelium. Veríme, že máme posolstvo, aké nemá nikto iný. V podstate sme v rovnakej situácii ako staroveký Izrael. Okolité národy už dávno upadli do toho najhoršieho pohanstva, ktoré bolo často spojené s hrubosťou a násilím. Boh si nevyvolil Izrael preto, aby sa z neho stal exkluzívny klub, ktorý by si hromadil zasľúbenia o spasení a vykúpení pre seba. Práve naopak. Ak veríme, že Kristus zomrel za celé ľudstvo, potom vykúpenie, ktoré Boh ponúkol Izraelitom, patrí rovnako celému svetu. Izrael sa mal stať nástrojom, prostredníctvom ktorého sa bude zvesť o záchrane šíriť do sveta. Naša cirkev bola povolaná, aby splnila tú istú úlohu.

**Aplikácia**

`Ako vnímaš vo svetle Novej zmluvy svoje kresťanské „vyvolenie“ Bohom? Čo pre teba znamená? Čo môžeš urobiť preto, aby si podporil dielo, ku ktorému sme boli povolaní ako jednotlivci i cirkev?`