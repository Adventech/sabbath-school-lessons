---
title:  Nemennosť Božieho charakteru a jeho zákona
date:  13/05/2021
---

> <p></p>
> Ja, Hospodin, som sa nezmenil, ani vy ste neprestali byť synmi Jákobovými.  

> <p></p>
> Každý dobrý údel a každý dokonalý dar pochádza zhora od Otca svetiel, v ktorom niet premeny ani tieňa zmeny.  

**Osobné štúdium**

`Ktorá významná pravda o Bohu je nám predstavená v úvodných textoch? Čo to pre vás znamená v praktickom živote?`

Boží zákon je jeho vôľa vyjadrená ústnou alebo písomnou formou. Pretože je kópiou Božieho charakteru, prítomnosť v zmluve nás uisťuje o jeho stálosti a spoľahlivosti. Aj keď nie vždy porozumieme jeho prozreteľnosti, vieme, že mu môžeme stále dôverovať. Celý vesmír sa riadi nemennými morálnymi a fyzikálnymi zákonmi. Poskytuje nám to pravú slobodu a bezpečnosť. Porušenie Božieho zákona nevyhnutne vedie k zániku a chaosu.

„Záruka, že Boh je dôveryhodný a spoľahlivý spočíva v tom, že je Bohom zákona. Jeho vôľa a zákon sú jedno. Boh hovorí, že spravodlivé je spravodlivé preto, že to vyjadruje tie najlepšie možné vzťahy. Boží zákon preto nie je v ničom svojvoľný; v ničom nepodlieha jeho rozmarom alebo náladám. To je tá najtrvalejšia vec v celom vesmíre.“ (Walter R. Beach)

`Ak nás poslušnosť zákona nemôže v žiadnom prípade zachrániť, prečo ju teda Boh ľuďom dal?`

Vzájomný vzťah si vyžaduje dohodu a súlad (Am 3,3). Pretože Boh nie je len Stvoriteľom tohto sveta, ale aj jeho morálnym Vládcom, pre šťastie ním stvorených, inteligentných bytostí je nevyhnutný zákon. Len tak môžu totiž žiť v súlade so svojím Stvoriteľom. Jeho zákon, vyjadrenie jeho vôle, je teda ústavou jeho vlády a záväznou normou zmluvy a vzťahu. Jeho účelom nie je zachrániť, ale definovať naše povinnosti voči Bohu (prikázania 1–4) a voči našim blížnym (prikázania 5–10). Ukazuje nám, aký spôsob života určil Boh pre svoje zmluvné deti, aby boli šťastné a mali sa dobre. Chránil Izraelitov pred tým, aby nezačali žiť podľa inej filozofie. To bolo a stále aj je účelom zmluvného vzťahu – priviesť veriaceho človeka prostredníctvom Božej premieňajúcej milosti do súladu s jeho vôľou a charakterom.

**Aplikácia**

`Čo si ceníš na Božom charaktere, na tom, aký náš Boh je? V čom by si mu chcel byť podobnejší? Kde tieto vlastnosti nachádzaš v pozadí jeho zákonov a nariadení?`