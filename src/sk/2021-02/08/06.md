---
title:  Ak budete...
date:  14/05/2021
---

> <p></p>
> To preto, že Abrahám poslúchol môj hlas a zachovával moje nariadenia, príkazy, ustanovenia a zákony.  

> <p></p>
> Ak teda budete pozorne počúvať môj hlas a budete zachovávať moju zmluvu, budete mojím osobným vlastníctvom medzi všetkými národmi, lebo celá zem je moja.  

> <p></p>
> Ak sa budete správať podľa mojich ustanovení a zachovávať moje príkazy a ak ich budete aj plniť.  

**Osobné štúdium**

Boh otvorene oceňuje Abrahámovu vernú poslušnosť: „...zachovával moje nariadenia, moje príkazy, moje ustanovenia a zákony.“ (1 Moj 26,5) To znamená, že od človeka ako svojho zmluvného partnera Boh očakával takýto životný štýl. Z plného znenia biblickej zmluvy na Sinaji je zrejmé, že poslušnosť je jedným zo základných prvkov zmluvy.

`Prečo Bohu tak záleží na tom, aby ho jeho ľud poslúchal a rešpektoval záväzky plynúce zo zmluvy? 2 Moj 19,5; 3 Moj 26,3`

2 Moj 19,5 jasne hovorí: „Ak budete pozorne počúvať...“ Podmienenosť zmluvy nemôžeme jednoducho poprieť. Aj keď bola udelená z milosti, aj keď nebola ničím zaslúžená, aj keď to bol dar – zmluvné zasľúbenia neboli nepodmienené. Ľud mohol tento dar odmietnuť, milosť neprijať a  zasľúbenia zavrhnúť. Zmluva, podobne ako spasenie, nikdy nevylučuje slobodnú vôľu. Boh nenúti ľud do zmluvného vzťahu s ním. Dobrovoľne ju predkladá každému; každého vyzýva prijať ju. Keď túto ponuku človek prijme, má splniť jej záväzky – nie ako prostriedok na získanie požehnania vyplývajúceho zo zmluvy, ale ako prejav toho, že tieto požehnania dostal. Izrael mal poslúchať nie preto, aby získal požehnania, ale preto, že tieto požehnania sa mohli pri ňom naplniť. Jeho poslušnosť mala byť výrazom toho, čo znamená byť Bohom požehnaný. Požehnania sa nezískavajú poslušnosťou. Naopak, poslušnosť vytvára prostredie, v ktorom sa môžu prejaviť požehnania viery.

**Aplikácia**

`Záleží aj tebe, aby sa rešpektovali podmienky dohody, ktorú si uzavrel? Ako toto rešpektovanie či nerešpektovanie ovplyvňuje tvoje vzťahy s druhými?`