---
title:  Na krídlach orla
date:  03/05/2021
---

> <p></p>
> Sami ste videli, čo som urobil Egypťanom, ako som vás niesol na orlích krídlach a priviedol k sebe. 

> <p></p>
> <sup>9</sup>Podielom Hospodina je jeho ľud, Jákob je jeho najdrahším dedičstvom. <sup>10</sup> Našiel ho v pustej krajine, v púšti, kde pustota zavýja. Úzkostlivo sa oňho staral, chránil ho ako zrenicu oka. <sup>11</sup> Ako orol bdie nad svojím hniezdom a nad mláďaťom sa vznáša, rozprestrie krídla, zachytí ho a nesie na perutiach, <sup>12</sup> tak aj Hospodin sám viedol svoj ľud, nebol s ním nijaký cudzí boh. 

> <p></p>
> <sup>30</sup>Hospodin, váš Boh, ktorý vás predchádza, bude sám bojovať za vás, ako to zjavne robil s vami v Egypte <sup>31</sup> a na púšti. Tam si videl, že Hospodin, tvoj Boh, ťa niesol po celej ceste, ktorou ste sa uberali, ako muž nosieva svojho syna, kým ste neprišli na toto miesto. 

**Osobné štúdium**

Izrael bol stáročia pod silným vplyvom egyptského pohanstva. Ich poznanie Boha, jeho vôle a dobroty bolo bezpochyby zahmlené.

Ako si ich mohol Boh opäť získať?

Najprv im chcel ukázať svoju lásku. Urobil to prostredníctvom skutkov vyslobodenia. Chcel, aby na jeho zmluvnú ponuku odpovedali láskou. Preto im na Sinaji najprv pripomína svoje činy milosti.

`Ako sa v úvodných biblických textoch (2 Moj 19,4; 5 Moj 32,9–12; 5 Moj 1,30.31) predstavuje Boh svojmu ľudu? Prečo používa takéto prirovnanie? Čo im tým chcel povedať?`

Tieto ilustrácie svedčia o tom, že Boh pamätá na to, akí sme bezmocní. „Ako sa otec zmilúva nad synmi, tak sa Hospodin zmilúva nad tými, čo sa ho boja. On vie, ako sme utvorení, pamätá, že sme prach.“ (Ž 103,13.14) Z oboch týchto symbolov – orla a otca nesúceho svojho syna – cítime Boží záujem o naše blaho. Svojou láskou, pomocou, ochranou a povzbudením nás chce priviesť k plnej dospelosti.

„Orol bol známy svojou nezvyčajnou vernosťou a oddanosťou svojim mláďatám. Žil vysoko v horách. Mláďatá učil lietať tak, že ich na chrbte vyniesol do veľkých výšok nad roviny Sinaja a nechal ich padať dolu. Keď boli mláďatká ešte príliš malé a príliš zmätené, otec-orol zlietol vždy pod ne, zachytil ich na chrbát a vrátil sa s nimi späť do hniezda na skalných bralách. ,Tak podobne som vás aj ja priviedol k sebe,‘ hovorí Boh.“ (George A. F. Knight)

**Aplikácia**

`Ako vnímaš Božiu starostlivosť vo svojom živote? Čo pre teba Boh robí? Nakoľko sa ti darí „zrkadliť“ tento láskyplný záujem Boha o teba do vzťahov s ďalšími ľuďmi?`