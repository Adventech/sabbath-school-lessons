---
title:  Sebavedomý sľub
date:  07/05/2021
---

> <p></p>
> <sup>8</sup>Všetok ľud spoločne odpovedal: „Splníme všetko, čo povedal Hospodin.“ Potom Mojžiš predniesol Hospodinovi odpoveď ľudu. 

> <p></p>
> <sup>31</sup>... ale Izrael, ktorý sa usiloval o zákon spravodlivosti, nedospel k Zákonu. <sup>32</sup> Prečo? Pretože nevychádzal z viery, ale akoby zo skutkov. (...) <sup>3</sup> Pretože nepoznajú Božiu spravodlivosť a usilujú sa uplatniť svoju spravodlivosť, nepodrobili sa Božej spravodlivosti. 

**Osobné štúdium**

`Aká bola podľa 2. Mojžišovej knihy odpoveď Izraelitov na túto zmluvu? Domnievate sa, že to mysleli úprimne? Tak v čom bol problém?`

Na prvý pohľad sa zdá, že je všetko v poriadku. Boh vyslobodil svoj ľud, predkladá im zmluvné zasľúbenia a oni súhlasia. Sú rozhodnutí splniť všetko, čo od nich Hospodin žiada. Pripomína nám to „nebeský ideál“.

Nech Boh žiada od nás čokoľvek, náš vzťah k nemu musí byť založený na viere. Viera je základ, po nej nasledujú skutky. Bez ohľadu na to, aké čisté pohnútky nás k nim viedli, v akej úprimnosti sme ich vykonali a koľko sme ich urobili, skutky samy osebe nám nemôžu zaistiť prijatie u svätého Boha. Nemohli to urobiť v dobe starovekého Izraela a nemôžu to urobiť ani dnes.

Nanešťastie sa už vtedy mnohí Hebreji domnievali (podobne ako to hrozí i nám, kresťanom), že poslušnosť je prostriedkom k záchrane, nie jej dôsledkom. Keď sľubovali poslušnosť, mnohí z nich sa domnievali, že to je niečo, čo zvládnu svojou vlastnou silou, a čo Boh ocení ako ich kvalitu. Usilovali sa o spravodlivosť z poslušnosti zákona, nie o spravodlivosť Božiu, ktorá prichádza vierou. Zmluva na Sinaji – aj keď prichádza s oveľa detailnejšími pokynmi a zákonom – mala byť rovnako zmluvou milosti ako všetky predchádzajúce zmluvy. Táto milosť, dobrovoľne udelená, pôsobí zmenu srdca – a tá vedie k poslušnosti. Problém nebol v tom, že sa snažili poslúchať; to bola vlastne požiadavka zmluvy. Problémom bol „druh“ ich poslušnosti, pretože, ako to neskoršie dejiny národa ukazujú, v skutočnosti neposlúchali vôbec.

**Aplikácia**

`Aký je rozdiel medzi Božou a ľudskou spravodlivosťou? Čo to znamená pre tvoj každodenný život?`