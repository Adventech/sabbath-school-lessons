---
title:  Podnety na zamyslenie
date:  08/05/2021
---

„Úsilie žiť podľa zákonníckeho náboženstva, snaha naplniť požiadavky zákona vlastnou silou zotročujú človeka. Nádej máme, len ak sa pripojíme k abrahámovskej zmluve, ktorá je zmluvou milosti prostredníctvom viery v Ježiša Krista. Evanjelium zvestované Abrahámovi, vďaka ktorému mal nádej, je to isté, aké sa hlása nám dnes a vďaka ktorému máme nádej aj my. Abrahám hľadel na Ježiša, ktorý je tiež Pôvodcom a Dokonávateľom našej viery.“ (6BC 1077)

„Mnohí Izraeliti v egyptskom otroctve do značnej miery zabudli na Boží zákon a Božie predpisy si zamieňali s pohanskými zvykmi a tradíciami. Boh ich zaviedol k Sinaju a tam im osobne oznámil svoj zákon.“ (PP 245.246)

V knihe Patriarchovia a proroci si prečítaj kapitoly „Odchod“, „Od Červeného mora po Sinaj“ a „Izrael dostal zákon“, str. 204–230; Na úsvite dejín kapitoly „Odchod z Egypta“, „Putovanie po púšti“, „Sinaj“, str. 134–150.

**Diskusné otázky**

`V akom zmysle mala zmluva s Bohom Izraelitom zaručiť v živote skutočnú slobodu? Pozri 3 Moj 26,3; 5 Moj 28,1–15.`

`Čo Pán Boh zasľubuje ako ovocie zmluvy pre svoj ľud? 5 Moj 28,1–15`

`Všetci vieme, že hriechy sú nám odpustené len z Božej milosti. Ako nám Božia milosť pomáha žiť životom viery a poslušnosti?`

**Zhrnutie**

Zmluva, ktorú Boh uzavrel s Izraelom na Sinaji, bola zmluvou milosti. Zázračným vyslobodením z egyptského otroctva im poskytol množstvo dôkazov o svojej milostivej láske a starostlivosti. Tým ich vyzýval, aby s ním uzavreli zmluvu, ktorá mala chrániť a upevňovať ich slobodu. Aj keď odpovedali kladne, chýbala im pravá viera motivovaná láskou. Neskoršie dejiny izraelského národa svedčia o tom, že nepochopili skutočnú podstatu zmluvy a zmenili ju na systém, ktorým si chceli získať spasenie. Vyhnime sa chybám, ktorých sa dopustili Izraeliti a nezanedbávajme úžasnú milosť ponúkanú hriešnikom!

Západ slnka: 20.16