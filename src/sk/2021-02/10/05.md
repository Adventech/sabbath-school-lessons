---
title:  Lepšia zmluva
date:  27/05/2021
---

> <p></p>
> <sup>6</sup>Teraz však dostal o toľko vznešenejšiu službu, o koľko je lepšia zmluva, ktorej je prostredníkom, lebo je ustanovená lepšími prisľúbeniami. <sup>7</sup> Veď keby tá prvá bola bývala bez chyby, nebolo by sa hľadalo miesto pre druhú. <sup>8</sup> Keď ich karhá, hovorí: Hľa, prichádzajú dni, hovorí Pán, a uzavriem s domom Izraela a s domom Júdu novú zmluvu. <sup>9</sup> Nie takú zmluvu, ako som uzavrel s ich otcami v ten deň, keď som ich vzal za ruku, aby som ich vyviedol z egyptskej krajiny. Oni totiž nezotrvali pri mojej zmluve a ja som ich opustil, hovorí Pán. <sup>10</sup> Lebo toto je zmluva, ktorú uzavriem s domom Izraela po tých dňoch, hovorí Pán. Svoje zákony vložím do ich mysle a napíšem ich na ich srdcia. Budem ich Bohom a oni budú mojím ľudom. 

**Osobné štúdium**

Včera sme hovorili o tom, že v hlavných bodoch sa „stará“ a „nová“ zmluva zhodujú. Konečným výsledkom je spasenie vierou v Boha, ktorý nám odpúšťa naše hriechy – a to nie preto, že sme si to niečím zaslúžili, ale jedine zo svojej milosti. Dôsledkom odpustenia bude to, že s ním nadviažeme vzájomný vzťah, na základe ktorého sa mu vo viere a poslušnosti podriadime.

`List Hebrejom nazýva novú zmluvu „lepšou zmluvou“. Ako tomu máme rozumieť?`

`Prečo a v čom je táto zmluva lepšia než tá prvá? Heb 8,6–10`

Nadradenosť novej zmluvy nad starou spočíva v tom, že Ježiš už nie je predstavovaný len prostredníctvom obetí zvierat (ako v starej zmluve), ale zjavuje sa nám v realite svojej smrti a veľkňazskej služby. Inými slovami, spasenie ponúkané v starej zmluve je totožné s tým, ktoré je ponúkané v novej. V novej zmluve je však Boh zmluvy a lásky, ktorou padlé ľudstvo miluje, zjavený v oveľa väčšej a plnšej miere. Lepšia je preto, že všetko, čo bolo v starej zmluve predstavené v symboloch a predobrazoch, sa v Ježišovi naplnilo. Jeho bezhriešny život, smrť a veľkňazská služba – to všetko bolo symbolizované službami pozemskej svätyne (Heb 9,8–14). A tak teraz už nemáme symboly, predobrazy a príklady, ale samého Ježiša – a to nielen ako zabitého baránka, ktorý vylial svoju krv za naše hriechy (Heb 9,12), ale ako toho, ktorý stojí pred Bohom ako náš veľkňaz a slúži za nás (Heb 7,25). Aj keď nová zmluva ponúka to isté spasenie, plnšie zjavenie Boha a záchrany, ktorú v ňom máme, ju nadraďuje nad starú.

**Aplikácia**

`Ako ti Ježišova obeť za nás, hriešnikov, pomáha lepšie poznať a pochopiť Boha a jeho povahu? V čom je to zrozumiteľnejšie než rituálne náznaky a symboly Starej zmluvy?`