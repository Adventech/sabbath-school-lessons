---
title:  Zmluva pre všetkých
date:  26/05/2021
---

> <p></p>
> <sup>6</sup>Cudzincov, ktorí sa pripoja k Hospodinovi, aby mu slúžili a milovali Hospodinovo meno, aby sa mu stali služobníkmi, všetkých, čo zachovávajú sobotu, neznesväcujú ju a pridržiavajú sa mojej zmluvy, <sup>7</sup> aj ich zavediem na svoj svätý vrch a rozveselím ich vo svojom dome modlitby. Ich spaľované obety a obety s hostinou budú prijaté na mojom oltári, veď môj dom sa bude nazývať domom modlitby pre všetky národy.  

**Osobné štúdium**

Jeremiáš vyhlasuje, že nová zmluva bude uzavretá „s domom Izraela a s domom Júdu“ alebo jednoducho „s domom Izraela“. (Jer 31,31) Znamená to azda, že zmluvné zasľúbenia sú určené len fyzickým potomkom Abrahámovým, Židom?

Nie! Dokonca ani v starozmluvnej dobe to tak nebolo. Je pravda, že zmluvné zasľúbenia dostal hebrejský národ ako celok. To však nevylučovalo niekoho iného. Práve naopak – všetci, Židia aj pohania, boli pozvaní mať účasť na zasľúbeniach. Museli však súhlasiť a uzavrieť túto zmluvu. Ani dnes to nie je inak.

`Aké podmienky mali podľa dnešnej biblickej pasáže spĺňať tí, čo chceli spolu s Izraelitmi slúžiť Bohu? Je rozdiel v tom, čo Boh žiadal od nich a čo žiada od nás?`

Aj keď je nová zmluva nazvaná „lepšou“, vo svojich hlavných prvkoch sa vôbec nelíši od starej. Ten istý Boh ponúka spasenie tým istým spôsobom – milosťou (2 Moj 34,6; Rim 3,24); ten istý Boh hľadá ľud, ktorý sa bude vierou dovolávať jeho zasľúbení o odpustení (Jer 31,34; Heb 8,12) a ten istý Boh chce napísať ten istý zákon do sŕdc tých, ktorí ho budú vo viere nasledovať – či to budú Židia, alebo pohania. (Jer 31,33; Heb 8,10)

Židia, ktorí v Novej zmluve odpovedali na ponúkanú milosť, prijali Ježiša Krista a jeho evanjelium. Za určitý čas boli srdcom cirkvi, „zostatkom, podľa vyvolenia milosti“ – v protiklade k tým, ktorí boli „zatvrdení“. (Rim 11,5.7) Evanjelium prijali aj pohania, ktorí predtým neverili. Boli vštepení do Božieho pravého ľudu, ktorí tvoria veriaci bez ohľadu na to, k akému národu alebo rase patria. A tak pohania, ktorí „boli bez Krista, vylúčení zo spoločenstva Izraela a cudzí zmluvám zasľúbenia“, boli v krvi Kristovej privedení k Bohu. Kristus je prostredníkom „novej zmluvy“ pre všetkých veriacich, bez ohľadu na národnosť alebo rasu.

**Aplikácia**

`Čo pre teba znamená, že k zmluve, ktorú Boh pred stáročiami uzavrel so židovským národom, pozýva aj teba? Je to pre teba lákavé pozvanie? Vnímaš ho ako prednosť alebo len ako informáciu, ktorá tvoj život príliš neovplyvňuje?`