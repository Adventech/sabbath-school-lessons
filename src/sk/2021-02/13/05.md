---
title:  Nová zmluva a večný život
date:  17/06/2021
---

> <p></p>
> <sup>25</sup>Ježiš jej povedal: „Ja som vzkriesenie a život. Kto verí vo mňa, aj keď zomrie, bude žiť. <sup>26</sup> Nik neumrie naveky, kto žije a verí vo mňa. Veríš tomu?“ 

**Osobné štúdium**

Večný život má dve dimenzie – prítomnú a budúcu. Prítomná dimenzia poskytuje veriacemu hojný život už teraz. Obsahuje mnoho zasľúbení pre náš súčasný život.

Budúcou dimenziou je večný život – zasľúbenie vzkriesenia tela. Aj keď je to stále budúcnosť, ide o udalosť, ktorá všetko zmení. Vtedy sa naplnia všetky naše nádeje.

`Ako rozumieť Ježišovým slovám, že tí, čo veria v neho, aj keby zomreli, budú žiť? (Jn 11,25.26) Ako možno takýto „večný život“ získať?`

Ježiš hovorí, že pre tých, ktorí v neho veria, je smrť len spánok, akási dočasná prestávka, ktorá sa skončí vzkriesením. Keď sa Kristus vráti, mŕtvi spravodliví vstanú nesmrteľní a živí nasledovníci Ježiša Krista budú v okamihu premenení. Mŕtvi aj živí, ktorí sú Kristovi, prežijú rovnaké vzkriesenie tela.

Je to veľká prednosť, že vieme, že naším posledným miestom nie je hrob, ale večný život, ktorý vlastne nemá koniec.

„Kristus prijal naše ľudské telo, aby sme my mohli prijať jeho ducha. Len na základe tohto spojenia môžeme vyjsť z hrobu – nie iba ako dôkaz Kristovej moci, ale preto, že prostredníctvom viery sa jeho život stal naším životom. Večný život prijímajú len tí, čo Krista poznávajú v jeho pravej podstate a prijímajú ho do srdca. Kristus v nás prebýva svojím duchom, a Boží Duch vierou prijatý do srdca, je začiatkom večného života.“ (TV 267)

**Aplikácia**

`Je pre teba „večný život“ len niečím, na čo sa tešíš do budúcna? Aký prospech môžeme mať z večného života už dnes?`