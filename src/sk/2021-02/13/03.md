---
title:  Oslobodení od viny
date:  15/06/2021
---

> <p></p>
> Keď sme teda ospravedlnení z viery, máme pokoj s Bohom skrze nášho Pána Ježiša Krista.  

> <p></p>
> A tak teraz už nie je žiadne odsúdenie pre tých, čo sú v Kristovi Ježišovi.  

**Osobné štúdium**

Istá mladá žena bola brutálne zavraždená. Vrah bol neznámy. Polícia v snahe dolapiť ho umiestnila na jej hrob skrytý mikrofón. Jedného večera, niekoľko mesiacov po jej smrti, prišiel k hrobu mladý muž, kľakol si a v slzách ju prosil o odpustenie. Polícia ho pravdaže odpočúvala a zatkla.

Čo priviedlo tohto muža k hrobu? Určite pocit viny.

S pocitom viny zápasí každý z nás. To preto, že sme hriešni. Všetci sme sa niečím previnili, všetci sme urobili niečo, za čo sa hanbíme a čo by sme najradšej vrátili späť. Žiaľ, nedá sa to.

No vďaka Ježišovi a krvi novej zmluvy nikto z nás nemusí žiť poznačený vinou; Boh nám totiž odpustil. Je smutné, keď nám niektorí neodpustia, ale oni nie sú Bohom, nie sú Stvoriteľom a Udržiavateľom vesmíru, nie sú bezhriešni, svätí a dokonalí, nie sú konečným súdom. Len Boh je svätý, dokonalý a zvrchovaný Sudca a preto, podľa textu na dnes, niet pre nás odsúdenia. Zvrchovaný Sudca nás považuje za ľudí bez viny, akoby sme nikdy neurobili to, za čo sa cítime vinní.

Jedným z najväčších zasľúbení vyplývajúcich zo zmluvného vzťahu s Bohom je, že už nemusíme žiť pod ťarchou viny. My, ktorí sme sa rozhodli vstúpiť do zmluvného vzťahu s Bohom a dodržať podmienky – vieru, pokánie a poslušnosť – môžeme pre krv zmluvy zložiť ťažké bremeno viny. Keď sa nám satan snaží našepkať, že sme zlí, skazení a príliš hriešni, než aby nás mohol Boh prijať, môžeme urobiť to, čo urobil Ježiš, keď pokúšal jeho – citovať Písmo. Ten najlepší zo všetkých veršov je v tomto prípade Rim 8,1. Neznamená to však popierať v našom živote realitu hriechu. Pretože však máme zmluvný vzťah s Bohom, hriech nás neodsudzuje. Ježiš niesol trest za nás. V prítomnosti nebeského Otca stojíme odvolávajúc sa na jeho krv preliatu za nás; predkladáme jeho vlastnú spravodlivosť namiesto našich hriechov.

**Aplikácia**

`Ako ti skutočnosť odpustenia tvojich hriechov pomáha vo vzťahu k tým, ktorí sa voči tebe previnili? Ako to ovplyvňuje tvoje správanie k iným ľuďom?`