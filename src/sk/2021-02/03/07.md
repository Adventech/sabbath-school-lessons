---
title:  Podnety na štúdium
date:  10/04/2021
---

„Dúha, prírodný fyzikálny jav, bola vhodným symbolom Božieho zasľúbenia už nikdy nezničiť zem potopou. Vzhľadom na to, že klimatické podmienky zeme boli po potope úplne odlišné, dážď vo väčšine častí sveta nahradil predošlú blahodarnú rosu, zavlažujúcu zem. Bolo však potrebné niečo, čo vždy, keď začne pršať, zaženie strach človeka. Duchovným pohľadom vidíme v tomto prírodnom úkaze Božie zjavenie seba. (Rim 1,20) Dúha je pre veriaceho dôkazom toho, že dážď prinesie požehnanie, nie celosvetovú skazu.“ (1BC 265)

V knihe Patriarchovia a proroci si prečítaj kapitoly „ Potopa“ a „Po potope“, str 61–75, alebo v knihe Na úsvite dejín kapitoly „Potopa“ a „Nový začiatok“, str. 38–48.

**Diskusné otázky**

`Aký bol podľa teba hlavný dôvod pre uvedenie potopy?`

`Noach varoval pred blížiacou sa záhubou. Cieľom jeho výstrah bolo pomôcť ľuďom uvedomiť si svoj problém, aby mohli byť zachránení. Akú úlohu má mať „ostatok“ v závere dejín?`

`Prečo často „ľudia viac milujú tmu ako svetlo“? Jn 3,19; 12,42.43`

**Zhrnutie**

Zmluvy, ktoré Boh uzavrel s Noachom, sú prvé jasne vyjadrené zmluvy v Biblii. Zjavujú jeho láskavý záujem o ľudskú rodinu a jeho túžbu vstúpiť do spásneho vzťahu s nimi. Boh opätovne potvrdil svoju zmluvu s Noachom. Záväzok, ktorý z nej pre Noacha vyplýval, ho chránil pred všeobecným odpadnutím. Táto zmluva predstavovala pre neho a celú jeho rodinu záchranu pred pustošiacim súdom potopou.

„Toto znamenie (dúha) na oblakoch je symbol Božej milosti a dobroty k človeku. Slúži na to, aby sa utvrdila viera všetkých a upevnila ich dôvera v Boha. Napriek tomu, že Boh dopustil, aby bola zem zničená potopou, ešte stále ju zahrňuje svojím milosrdenstvom.“ (SR 7)

Západ slnka: 19.35