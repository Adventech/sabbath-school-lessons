---
title:  Dúha – znamenie zmluvy
date:  08/04/2021
---

> <p></p>
> <sup>12</sup> Boh povedal: „Toto je znamením zmluvy, ktorú uzatváram medzi mnou a vami a všetkými živými tvormi, čo sú s vami, pre všetky budúce pokolenia: <sup>13</sup> Svoju dúhu som položil na oblak, aby bola znamením zmluvy medzi mnou a zemou. <sup>14</sup> Kedykoľvek nahromadím mračná nad zemou a na oblaku sa ukáže dúha, <sup>15</sup> rozpomeniem sa na svoju zmluvu medzi mnou a vami a všetkými živými tvormi; voda už nebude potopou na zničenie všetkých živých tvorov. <sup>16</sup> Keď sa na oblaku ukáže dúha, pozriem na ňu a rozpomeniem sa na večnú zmluvu medzi Bohom a každým živým tvorom na zemi.“ <sup>17</sup> Boh povedal Noachovi: „Toto je znamenie zmluvy, ktorú som ustanovil medzi mnou a každým živým tvorom na zemi.“ 

**Osobné štúdium**

Len málo prírodných úkazov je krajších ako dúha. Kto by si nepamätal od údivu a prekvapenia doširoka otvorené detské očká pri pohľade na krásne farby dúhy na oblohe? Akoby to bola nejaká tajomná brána do neba. Aj nám dospelým sa neraz zatají dych pri pohľade na nezvyčajne krásnu súhru farieb na oblohe. Nie div, že aj dnes sa dúha neraz používa ako symbol rôznych vecí, a to od politických organizácií, kultov, rockových skupín až po cestovné kancelárie. Z fyzikálneho hľadiska dúha vzniká odrazom a lomom slnečných lúčov v daždi. Tento nádherný oblúk jemných farieb sa dodnes dotýka citlivých strún nášho srdca a mysle.

`Prečo Boh vybral práve symbol dúhy? Čo ľuďom mala pripomínať? 1 Moj 9,12–17`

Boh dal dúhu ako znamenie „svojej zmluvy“. Je zaujímavé, že používa slovo „zmluva“, pretože tu je použitá v inom zmysle než na ostatných miestach. Na rozdiel od zmluvy s Abrahámom alebo zmluvy z vrchu Sinaj nie sú v tomto prípade uvedené nijaké konkrétne záväzky vyplývajúce pre tých, ktorým má táto zmluva priniesť úžitok. Božie slová sú adresované „všetkým živým tvorom zo všetkého tela“. (v. 15) Je to zmluva „pre všetky budúce pokolenia“. (v. 12) Božie slová sú univerzálne a týkajú sa všetkých bez ohľadu na to, či sa niekto rozhodne Boha poslúchať, alebo nie. V tomto zmysle sa výraz „zmluva“ nepoužíva na nijakom inom mieste Biblie. V ostatných prípadoch sa dotýka vzťahu medzi Bohom a človekom.

**Aplikácia**

`Aký význam má pre teba dnes, v 21. storočí, keď vidíš na oblohe dúhu? Vnímaš ju len ako prírodný jav? Alebo len ako pripomienku dávneho príbehu? Alebo pre teba do súčasného sveta prináša nejaké posolstvo?`