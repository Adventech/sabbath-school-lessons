---
title:  Abrahámova viera I.
date:  09/06/2021
---

> <p></p>
>  Abrám uveril Hospodinovi a on mu to počítal za spravodlivosť. 

> <p></p>
> <sup>1</sup>Čo teda povieme o Abrahámovi, našom praotcovi podľa tela? Čo dosiahol? <sup>2</sup> Ak totiž Abrahám bol ospravedlnený zo skutkov, má sa čím chváliť, ale nie pred Bohom. <sup>3</sup> Lebo čo hovorí Písmo? Abrahám však uveril Bohu a započítalo sa mu to za spravodlivosť. <sup>4</sup> Tomu, kto pracuje, mzda sa nezaratúva z milosti, ale z povinnosti. <sup>5</sup> Ale tomu, kto nekoná skutky, no verí v toho, kto ospravedlňuje bezbožného, tomu sa jeho viera ráta za spravodlivosť.  

**Osobné štúdium**

Text zapísaný v 1 Moj 15,6 je jedným z najhlbších výrokov v Písme. S niekoľkými ďalšími textami tvorí základ kľúčovej pravdy biblického náboženstva – ospravedlnenia vierou. Bol napísaný stáročia predtým, než podobné slová napísal Pavol v Liste Rimanom. To všetko je dôkazom toho, že od Edenu až dosiaľ existuje jeden jediný spôsob, ako byť spasený.

Kontext verša nám pomáha pochopiť, aká veľká bola Abrámova viera. Uveril Božiemu zasľúbeniu, že bude mať syna napriek tomu, že jeho vek ho presviedčal o tom, že je to už nemožné. Je to viera, ktorá si uvedomuje svoju úplnú bezmocnosť; viera, ktorá požaduje úplne sa vzdať seba; viera, ktorá žiada bezvýhradne sa podriadiť Bohu; viera, ktorá vedie k poslušnosti. Takú vieru mal Abrám. Bola to viera, ktorá sa mu počítala „za spravodlivosť“.

`Ako rozumiete tomu, že Boh Abrahámovi jeho vieru „započítal za spravodlivosť“? 1 Moj 15,6; Rim 4,1–5`

Akokoľvek bol Abrahámov život životom viery a poslušnosti, predsa to len nebol život dokonalej viery a dokonalej poslušnosti. Z času na čas sa objavili slabé stránky v jednej i druhej oblasti. Dôležité je uvedomiť si, že spravodlivosť, ktorá nás spasí, je spravodlivosť, ktorá nám je pripísaná alebo „pripočítaná“. To znamená, že v Božích očiach sme napriek našim slabostiam spravodliví; nebeský Boh sa na nás pozerá ako na spravodlivých, aj keď takí nie sme. Tak to bolo aj v prípade Abraháma a tak to bude v prípade všetkých, ktorí k nemu prídu vo viere Abrahámovej.

**Aplikácia**

`Je pre teba ľahké prijať, že k spáse stačí uveriť Bohu? Čo to znamená v tvojom živote? Je to len súhlas s nejakou informáciou alebo niečo viac?`