---
title:  „Vykúpenie bezmocných“
date:  08/06/2021
---

> <p></p>
> <sup>18</sup>Veď viete, že zo svojho márneho spôsobu života, zdedeného po otcoch, boli ste vykúpení nie pominuteľnými vecami, striebrom alebo zlatom, <sup>19</sup> ale drahou krvou Krista. On ako bezchybný a nepoškvrnený baránok <sup>20</sup> bol na to síce vopred vyhliadnutý ešte pred stvorením sveta, ale zjavený v posledných časoch kvôli vám.  

> <p></p>
> <sup>12</sup>Kto má Syna, má život; kto nemá Božieho Syna, nemá život. <sup>13</sup> Toto som napísal vám, čo veríte v meno Božieho Syna, aby ste vedeli, že máte večný život.  

**Osobné štúdium**

`Prečo apoštol Peter používa pre opis našej záchrany v Kristovi výraz „vykúpenie“? Akú myšlienku tým chce vyjadriť? 1 Pt 1,18–20`

Keď Peter hovorí o Kristovej zmierujúcej smrti na kríži, myšlienkou „výkupného“ sa vracia do čias otroctva, keď sa otrok po zaplatení určitej sumy (zväčša niekým z príbuzných) mohol stať slobodným. Svojou „drahou krvou“, teda svojou zástupnou a dobrovoľnou smrťou na Golgote nás Kristus vykúpil z otroctva hriechu a smrti. To je základ každej zmluvy. Bez toho by bola zmluva neplatná; musela by sa anulovať, pretože Boh by nemohol splniť svoju časť dohody – dať dar večného života všetkým, ktorí uverili.

Apoštol Ján napísal svojim kresťanským priateľom: „Toto som napísal vám, čo veríte v meno Božieho Syna, aby ste vedeli, že máte večný život.“ (1 Jn 5,13) Máme prísľub večného života a pokiaľ mu uveríme, môžeme mať aj jeho istotu. Ježiš opravil trhlinu, ktorá zapríčinila stratu večného života. Ako? Len Stvoriteľ svojou spravodlivosťou a nekonečnou cenou mohol zrušiť dlh, ktorý sme mali voči porušenému zákonu – to bola tá trhlina zapríčinená hriechom. Veď čo by to bol za Boží večný morálny zákon, keby smrteľná, stvorená bytosť mohla tento dlh zaplatiť? Len Niekto rovný samému Bohu, v kom existoval život nevypožičaný, neodvodený a večný, mohol zaplatiť výkupné, a tak nás oslobodiť od dlhu, ktorý máme voči zákonu. Takýmto spôsobom sa napĺňajú všetky zmluvné zasľúbenia; takto môžeme mať aj dnes zasľúbenie večného života a byť vykúpení z hriechu a smrti.

**Aplikácia**

`Čo to znamená mať Božieho Syna? (1 Jn 5,12) Je pre teba myšlienka záchrany vďaka Ježišovi možnosťou, nádejou, zbožným prianím a túžbou, alebo už istotou?`