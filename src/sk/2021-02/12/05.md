---
title:  Abrahámova viera II.
date:  10/06/2021
---

> <p></p>
> Abrám uveril Hospodinovi a on mu to počítal za spravodlivosť.  

> <p></p>
> A uveril Hospodinovi, a on mu to počítal za spravedlivosť. 

**Osobné štúdium**

Keď sa vrátime k 1 Moj 15,6, rôzne preklady použili pre slovo „počítal“ rozličné výrazy, ako napríklad „považoval“, „pripísal“ alebo „uznal“. Ten istý výraz je použitý aj v ďalších veršoch Mojžišových kníh. Osoba alebo vec sa „pokladá“ za niečo, čím nie je. Napríklad v 1 Moj 31,15 Ráchel a Lea tvrdia, že ich otec ich „považuje“ (pokladá, počíta) za cudzinky, aj keď sú jeho dcérami. Desiatok levitov sa „počítal“ (považoval, pokladal) za obilie z holohumnice, aj keď to obilie nebolo. (4 Moj 18,27.30)

Siedma kapitola 3. Mojžišovej knihy popisuje pravidlá prinášania tzv. pokojnej obete alebo obete spoločenstva. Hovorí sa tu, že pokiaľ sa takáto obeť hneď po obetovaní nezjedla, na tretí deň už obetujúcemu táto „obeta nebude priaznivo prijatá, nebude uznaná“ (3 Moj 7,18). To znamená, že správne prinesená a vykonaná obeť mala byť bežne „pripočítaná“ v prospech hriešnika (porovnaj s 17,1–4), ktorý potom stojí pred Bohom ako spravodlivý. Boh pokladá hriešnika za spravodlivého, aj keď ním v skutočnosti nie je.

`Ako nás Boh napriek našim slabostiam môže počítať alebo pokladať za spravodlivých?`

Dôležitá pravda o tom, že sme vyhlásení za spravodlivých – nie pre to, čo sme my urobili, ale len vierou v to, čo Kristus urobil za nás – je podstatou výroku o „spravodlivosti z viery“. To však neznamená, že samotná naša viera nás urobila spravodlivými. Viera je skôr prostriedok (alebo nástroj), ktorým získavame dar spravodlivosti. To je v podstate tajomstvom a slávou kresťanstva. Všetko, čomu ako kresťania a nasledovníci Ježiša Krista veríme, stojí na tomto základe. Vierou sme pred Bohom pokladaní za spravodlivých. Všetko, čo potom nasleduje – poslušnosť, posvätenie, svätosť, rozvoj charakteru a láska, vyviera práve z tejto pravdy.

**Aplikácia**

`Čo si počať vo chvíľach, keď Bohu vyznáš svoje hriechy, požiadaš o odpustenie (na základe toho, čo pre teba urobil Ježiš), a predsa sa potom necítiš lepší, svätejší a čistejší?`