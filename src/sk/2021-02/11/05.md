---
title:  Náš súcitný veľkňaz
date:  03/06/2021
---

> <p></p>
> <sup>1</sup>Zo všetkého, o čom hovoríme, je hlavné toto: máme takého veľkňaza, ktorý si zasadol po pravici trónu Velebnosti v nebesiach <sup>2</sup> ako služobník svätyne a pravého stanu, ktorý postavil Pán, a nie človek. <sup>3</sup> Veď každý veľkňaz je ustanovený na to, aby prinášal dary a obety, preto aj on musel mať niečo, čo by obetoval. <sup>4</sup> Keby bol na zemi, nemohol by byť kňazom, pretože tu sú tí, čo prinášali dary podľa Zákona. <sup>5</sup> No oni slúžia obrazu a tieňu nebeskej skutočnosti, ako to bolo prikázané Mojžišovi, keď sa chystal zhotoviť stan: Hľaď — povedal mu —, aby si všetko urobil podľa vzoru, ktorý ti bol ukázaný na vrchu. <sup>6</sup> Teraz však dostal o toľko vznešenejšiu službu, o koľko je lepšia zmluva, ktorej je prostredníkom, lebo je ustanovená lepšími prisľúbeniami.  

**Osobné štúdium**

Pozemská svätyňa, kde sa Boh rozhodol prebývať so svojím ľudom, bola miestom, kde sa vykonávali obete. Služba vo svätyni sa však nekončila smrťou týchto zvierat. Keď bola obeť zabitá, kňaz priniesol krv do svätyne za hriešnika.

Celý tento obrad bol však len tieňom, symbolom toho, čo Kristus robí pre tento svet. Tak ako pri symboloch (v pozemskej svätyni) sa proces zmierenia nekončil smrťou zvieraťa, ani Kristovo dielo za nás sa nekončí jeho smrťou na kríži.

`Čo vlastne znamená ono obrazné vyjadrenie (vychádzajúce zo starozmluvného predobrazu), že Ježiš sa stal naším najlepším Veľkňazom (Heb 8,1–6), ktorý pozná naše slabosti (Heb 2,17.18)? Aký dosah to má na náš život dnes?`

Tak ako existovala pozemská svätyňa, kňazstvo a služba v starej zmluve, je nebeská svätyňa, nebeské kňazstvo a nebeská služba aj v novej zmluve. Čo však bolo len symbolom, obrazom a tieňom v starej zmluve, v novej zmluve sa stáva realitou.

Náhradou za nás už nie je obetné zviera, pretože máme bezhriešneho Ježiša; nie krv zvierat, ale krv Kristova; nie svätyňa postavená človekom, ale pravý stánok, „ktorý postavil Pán, a nie človek“ (Heb 8,2); nie hriešny, omylný ľudský kňaz, ale Ježiš Kristus je naším veľkňazom slúžiacim za nás. V súvislosti s tým uvažuj o Pavlových slovách: „Ako unikneme my, ak zanedbáme takúto veľkú spásu...?“ (Heb 2,3)

**Aplikácia**

`Ktorá z Kristových úloh (obeť, kňaz, veľkňaz) je pre teba najmenej jasná? Ktorá ťa naopak najviac oslovuje a je ti najbližšia? Ako by si sa o toto „evanjelium“ mohol podeliť tento týždeň s niekým, kto ho ešte nepozná?`