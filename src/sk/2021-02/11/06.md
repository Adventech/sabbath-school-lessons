---
title:  Nebeská služba
date:  04/06/2021
---

> <p></p>
> Veď Kristus nevošiel do svätyne zhotovenej rukou, ktorá je len predobrazom pravej, ale do samého neba, aby sa teraz za nás ukázal pred Božou tvárou.  

> <p></p>
> <sup>5</sup>... lebo jeden je Boh a jeden prostredník medzi Bohom a ľuďmi — človek Kristus Ježiš, <sup>6</sup> ktorý dal seba samého ako výkupné za všetkých; svedectvo v pravom čase.  

**Osobné štúdium**

Úvodný verš (Heb 9,24) nám predstavuje Kristovu službu v nebeskej svätyni v náš prospech po tom, ako za nás zomrel. Zameriame sa na myšlienku vyjadrenú na konci verša: Kristus je aj dnes v Božej prítomnosti, aby spolu s Otcom urobili všetko pre našu záchranu.

Uvažuj, čo to asi znamená: Keby sme sa my, hriešni a padlí ľudia, ukázali pred Božou slávou, boli by sme v okamihu zničení; bez ohľadu na to, akí sme boli zlí a ako zjavne sme porušovali Boží zákon. Máme však Niekoho, kto sa ukazuje pred Božou tvárou za nás. Máme Zástupcu, ktorý stojí pred Otcom v náš prospech. Premýšľaj, aký láskavý bol Ježiš, keď žil tu na zemi, ako odpúšťal a všetkých prijímal.

`Prečo, podľa vás, text 1 Tim 2,5.6 zdôrazňuje, že Ježiš je nielen naším prostredníkom, ale že sa stal aj skutočným „človekom“?`

To je ďalšia dobrá správa. Ježiš nielen zaplatil, keď sa stal jedným z nás, výkupné za naše hriechy, ktoré vyniesol sám na kríž, ale teraz stojí pred Bohom ako Prostredník medzi nebom a zemou, medzi človekom a Bohom.

To dáva zmysel. Ježiš ako Boh a bezhriešny, dokonalý človek zároveň, je jediný, kto mohol premostiť trhlinu medzi ľudstvom a Bohom spôsobenú hriechom. Existuje Niekto, kto s nami súcití vo všetkých skúškach, bolestiach a pokušeniach a kto nás zastupuje pred Otcom.

Dôležitou správou novej zmluvy je, že vďaka Ježišovi majú kajúci hriešnici Niekoho, kto ich zastupuje v nebi pred Otcom, Niekoho, kto pre nich získal to, čo by sami nikdy nedosiahli – a to dokonalú spravodlivosť, ktorá jediná môže obstáť v Božej prítomnosti. S touto dokonalou spravodlivosťou, ktorú v živote dosiahol utrpením, stojí Ježiš pred Bohom a žiada pre nás odpustenie hriechov a moc nad hriechom, pretože bez toho by sme nemali nijakú nádej – ani teraz a určite ani na súde.

**Aplikácia**

`Akú nádej ti prináša vedomie, že Kristus, ktorého poznáš z evanjelií, sa za teba prihovára?`