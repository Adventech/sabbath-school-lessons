---
title:  „Seba samého vydal za naše hriechy“
date:  02/06/2021
---

> <p></p>
> <sup>3</sup>Milosť vám a pokoj od Boha, nášho Otca, a od Pána Ježiša Krista, <sup>4</sup> ktorý seba samého vydal za naše hriechy, aby nás vytrhol z terajšieho zlého veku podľa vôle Boha, nášho Otca.  

**Osobné štúdium**

Jednou z kľúčových tém Novej zmluvy (ak nie priamo tým najhlavnejším) je, že Ježiš Kristus zomrel ako obeť za hriechy sveta. Táto pravda je základom celého plánu spasenia. Akákoľvek teológia, ktorá popiera zmierenie krvou Ježiša Krista, popiera v podstate jadro kresťanstva. Nekrvavý kríž nemôže spasiť nikoho.

`Premýšľajte o úvodnom biblickom texte na dnešný deň (Ga 1,3.4). Čo pre vás znamená? Čo bolo smrťou Krista dosiahnuté?`

Koncept „náhrady“ za hriešnika je základným prvkom celého plánu spasenia. Za svoje hriechy sme si totiž všetci zaslúžili smrť. Kristus z lásky k nám, „seba samého vydal za naše hriechy“. (Ga 1,4) Zomrel smrťou, ktorú sme si zaslúžili my. Smrť Ježiša Krista za hriešnikov je významnou pravdou, z ktorej vyplýva všetko ostatné. Naša nádej na obnovu, slobodu, odpustenie a večný život v raji sa zakladá na tom, čo Ježiš urobil – dal seba samého za naše hriechy. Bez toho by naša viera nemala zmysel. Mohli by sme rovno uctievať a spoliehať sa na nejakú sochu alebo čokoľvek iné. Spasenie je možné len prostredníctvom „krvi“ (teda smrti) Ježiša Krista. (Mt 26,28)

„Boh nechce, aby si pochyboval, trápil sa a mal strach, že ťa neprijme, pretože si hriešny a nehodný... Môžeš povedať: ,Viem, že som hriešnik. A to je dôvod, prečo potrebujem Spasiteľa... Nie som dobrý a nemám nijaké zásluhy, ktorými by som si mohol nárokovať spasenie. Prichádzam k Bohu prostredníctvom zmierujúcej krvi nevinného Baránka Božieho, ktorý sníma hriech sveta. To je moja jediná obhajoba.‘“ (E. G. Whiteová, The Faith I Live By, 102)

**Aplikácia**

`Ešte raz si prečítaj citát z posledného odseku. Dokážeš sa s ním stotožniť? Dospel si v živote do chvíle, keď tieto slová môžu byť aj tvojím osobným vyznaním?`