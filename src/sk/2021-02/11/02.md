---
title:  Blízky vzťah
date:  31/05/2021
---

> <p></p>
> <sup>11</sup>Postavím si príbytok medzi vami a nezošklivíte sa mi. <sup>12</sup> Budem chodiť medzi vami, budem vaším Bohom a vy budete mojím ľudom.  

**Osobné štúdium**

Zo všetkého, čo sme doposiaľ študovali, je plne zrejmá jedna vec: v starej aj v novej zmluve Boh vždy chcel so svojím ľudom nadviazať blízky, priateľský vzťah. Zmluvy vlastne pomáhali formovať a formulovať „pravidlá“ pre tento vzťah.

Osobný blízky vzťah je v zmluve kľúčovým prvkom. Aby vzťah existoval, musí fungovať vzájomná komunikácia a kontakt, a to najmä medzi hriešnymi, omylnými a nedôverčivými bytosťami. Boh to pravdaže vie. Preto sa rozhodol, že sa nám predstaví takým spôsobom, aby sme s ním mohli – v medziach padlého ľudstva – nadviazať zmysluplný vzťah.

`Aký dôvod Boh uvádza pre stavbu svätyne? (2 Moj 25,8; 3 Moj 26,11.12) O čo mu šlo? Ako tomu máme rozumieť?`

Odpoveď by sme možno našli v úvodných veršoch dnešnej časti. Boh postaví svoj „príbytok“ (alebo bude „prebývať“) medzi nimi. Hovorí im, že si ich „nezoškliví“ (nesprotiví), ale bude „chodiť“ medzi nimi a bude ich Bohom a oni budú jeho ľudom. Veľmi jasne tu vystupujú do popredia znaky, ktoré sú charakteristické pre blízky vzťah.

**Aplikácia**

`Ako na teba pôsobí Božia túžba po blízkosti s ľuďmi a ako svedčí o jeho vzťahu a láske k nám, hriešnikom? Ako by na teba zapôsobila Božia ponuka, že sám Boh by bol tvojím „susedom“ majúcim „príbytok medzi vami“? Mal by si z toho radosť alebo skôr obavy?`