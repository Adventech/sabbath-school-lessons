---
title:  Ostatok
date:  29/04/2021
---

> <p></p>
> Kto zostane na Sione a kto prežije v Jeruzaleme, bude sa volať svätým. Všetci, čo sú zapísaní v Jeruzaleme pre život... 

> <p></p>
> <sup>6</sup> „V ten deň,“ znie výrok Hospodina, „pozbieram, čo kríva, zhromaždím, čo je zahnané a s čím som zle nakladal. <sup>7</sup> Z toho, čo kríva, urobím zvyšok a z toho, čo je zahnané, mocný národ.“ Hospodin bude kraľovať nad nimi na vrchu Sion odteraz až naveky. 

> <p></p>
> <sup>12</sup> Ponechám uprostred teba úbohý a biedny ľud, bude hľadať útočisko v Hospodinovom mene. <sup>13</sup> Zvyšok Izraela sa nebude dopúšťať neprávosti ani hovoriť lož; v ich ústach nebude ľsti. Budú sa pásť a odpočívať, a nik ich nevyplaší.  

**Osobné štúdium**

`Aká nádej vyplýva z horeuvedených veršov napriek stále sa opakujúcej schéme v dejinách Izraela – odpadnutie, Božie súdy, pokánie a obdobie poslušnosti?`

Aj keď bol Boží plán so starovekým Izraelom kvôli ich neposlušnosti prekazený, nikdy nebol úplne zmarený. Medzi burinou predsa len rastie aj niekoľko kvetov. Mnohí starozmluvní proroci hovorili o tomto vernom ostatku, ktorý si Boh zhromaždí.

Boh si vytvorí a zachová verný ostatok z rovnakého dôvodu, ako to bolo v prípade Izraela – použije ho ako svoj nástroj, aby rozhlásil „moju slávu medzi národmi“. (Iz 66,19) Takto sa ďalší pripoja k verným, aby „sa klaňali kráľovi Hospodinovi mocností“. (Zach 14,16)

Bez ohľadu na situáciu má Boh vždy svoj verný ľud, ktorý napriek odpadnutiu v radoch jeho vyvoleného ľudu, upevňuje „svoje povolanie a vyvolenie“. (2 Pt 1,10) Nech boli nedostatky národa ako celku akékoľvek, predsa sa našli takí, ktorí sa snažili – najlepšie ako mohli – dodržať svoju časť zmluvy. (1 Krľ 19,14–18) Aj keď často trpeli so svojím národom (príkladom je zajatie), v konečnom dôsledku budú mať podiel na zmluvnom zasľúbení – večnom živote.

Pred niekoľkými rokmi sa istá mladá žena vzdala svojej viery. Podľa jej slov bola znechutená hriechom, odpadnutím a pokrytectvom, ktoré videla v zbore. „Tí ľudia v skutočnosti neboli kresťanmi,“ zdôvodňovala svoje rozhodnutie.

**Aplikácia**

`Čas od času sa stáva, že ľudia sú takí sklamaní hriechom, odpadnutím či pokrytectvom, ktoré vidia u niektorých členov cirkvi, že sa rozhodnú nemať s ňou už nič spoločné. Cítil si sa niekedy podobne? Ako ti v takýchto chvíľach môže pomôcť vedomie, že Boh mal napriek problémom vo svojom „ľude“ vždy svoje verné deti?`