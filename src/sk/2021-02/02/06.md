---
title:  Nová zmluva
date:  02/04/2021
---

> <p></p>
> <sup>31</sup> Hľa, blíži sa čas, znie výrok Hospodina, keď uzavriem novú zmluvu s domom Izraela a s domom Júdu. <sup>32</sup> Nie takú zmluvu, akú som uzavrel s vašimi otcami, keď som ich chopil za ruku, aby som ich vyviedol z Egypta. Oni totiž moju zmluvu porušili, hoci som bol ich Pánom, znie výrok Hospodina. <sup>33</sup> Toto však bude zmluva, ktorú uzavriem s domom Izraela po týchto dňoch, znie výrok Hospodina. Svoj zákon vložím do ich vnútra a vpíšem ho do ich srdca. Budem im Bohom a oni budú mojím ľudom. <sup>34</sup> Už sa nebudú navzájom poučovať a brat bratovi nebude hovoriť: „Poznajte Hospodina!“, lebo všetci ma budú poznať, od najmenšieho až po najväčšieho, znie výrok Hospodina, pretože im odpustím viny a na ich hriech nebudem viac spomínať. 

**Osobné štúdium**

Táto stať je prvou starozmluvnou zmienkou o tom, čo nazývame „novou zmluvou“. Spomína sa v súvislosti s návratom Izraelitov z exilu, kde sa hovorí o požehnaniach, ktoré od Boha dostanú.

Tak ako v predošlých prípadoch, aj tu je iniciátorom zmluvy Boh. On je aj ten, kto ju naplní svojou milosťou.

Všimnite si použité slová. Boh hovorí o sebe ako manželovi. Hovorí, že svoj zákon napíše do ich sŕdc. Používa pritom rovnaké slová, ako pri zmluve s Abrahámom. Bude ich Bohom a oni budú jeho ľudom. Zmluva nie je len obyčajnou dohodou, ktorá podlieha zákonom, ako to býva v dnešnom súdnictve. Ide tu o niečo viac.

`1.	Ako chce Boh dosiahnuť zmenu ľudského postoja? Jer 31,33`

`2.	Čo podstatné sa tým zmení? Jer 31,34`

V spomínanom texte jasne vidíme prvky milosti aj poslušnosti. Podobne to bolo aj v predošlých zmluvách. Boh im odpustí hriechy, Boh s nimi nadviaže vzájomný vzťah a Boh im udelí svoju milosť. A oni ho budú poslúchať; nie nejako bezmyšlienkovite, mechanicky, ale úprimne, pretože ho poznajú, pretože ho milujú a preto, že mu chcú slúžiť. V tom vlastne spočíva podstata zmluvného vzťahu – Boh hľadá svoj ľud a miluje ho.

**Aplikácia**

`Čo pre teba znamená, že zákon je napísaný do tvojho srdca? Ako sa to prejavuje v tvojom každodennom živote?`