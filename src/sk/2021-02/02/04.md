---
title:  Zmluva s Abrámom
date:  31/03/2021
---

> <p></p>
> <sup>1</sup>Hospodin povedal Abrámovi: „Odíď zo svojej krajiny, od svojho príbuzenstva a z domu svojho otca do krajiny, ktorú ti ukážem! <sup>2</sup> Urobím z teba veľký národ, požehnám ťa, zvelebím tvoje meno. Buď požehnaním! <sup>3</sup> Požehnám tých, čo teba žehnajú a tých, čo tebe zlorečia, prekľajem. V tebe budú požehnané všetky pokolenia zeme.“ 

> <p></p>
> <sup>13</sup> Hospodin povedal Abrámovi: „Dobre si uvedom, že tvoji potomkovia budú prišelcami v cudzej krajine, zotročia ich a štyristo rokov budú s nimi zle zaobchádzať. <sup>14</sup> No ja budem súdiť aj národ, ktorému budú otročiť. Potom vyjdú s veľkým majetkom. <sup>15</sup> Ty však odídeš v pokoji k svojim predkom a pochovajú ťa v úctyhodnej starobe. <sup>16</sup> Vo štvrtom pokolení sa sem však vrátia, lebo doteraz nie sú dovŕšené viny Amorejčanov.“ <sup>17</sup> Keď zapadlo slnko a nastala hustá tma, objavila sa dymiaca pec a ohnivá pochodeň, ktorá prechádzala medzi rozpolenými čiastkami. <sup>18</sup> V ten deň uzavrel Hospodin zmluvu s Abrámom a povedal: „Tvojmu potomstvu dám túto krajinu od Egyptského potoka až po Veľkú rieku, rieku Eufrat...“ 

**Osobné štúdium**

`Čoho sa týkala zmluva, ktorú Boh uzavrel s Abrámom? Aký mala význam pre neho a tiež pre ľudstvo? (1 Moj 12,1–3; 15,13–18)`

V prvej zaznamenanej správe o tom, že Boh sa zjavil Abrámovi (1 Moj 12,1–3),mu Boh prisľúbil, že s ním nadviaže úzky a trvalý vzťah. Priama zmienka o zmluve prichádza až neskôr. (1 Moj 15,4–21; 17,1–14) Zatiaľ mu Boh ponúka vzťah veľkého významu. Opakovaný prísľub toho, čo všetko Boh urobí, svedčí o hĺbke a veľkosti Božej ponuky.

Abrám dostal jeden jediný príkaz: „Vyjdi!“ Ním ho chcel Boh vyskúšať. Abrám poslúchol vierou, ale nie preto, aby sa sľúbené požehnania mohli naplniť. Jeho poslušnosť bola odpoveďou viery na láskyplný vzťah, aký Boh túžil vytvoriť. Inými slovami, Abrám už veril v Boha, už Bohu dôveroval a už veril Božím zasľúbeniam. Inak by nikdy neodišiel od svojej rodiny a príbuzných, z krajiny, ktorú dostal do dedičstva a nešiel by na neznáme miesta. Jeho poslušnosť svedčila o jeho viere.

Abrám zistil, aký vzťah je medzi vierou a skutkami. Spasení sme vierou, ktorá sa prejavuje skutkami poslušnosti. Najprv prichádza zasľúbenie o spasení; potom nasledujú skutky. Aj keď bez poslušnosti nemôže existovať nijaké zmluvné spoločenstvo a požehnanie, poslušnosť je odpoveď viery na to, čo Boh už urobil. Takáto viera je ilustráciou princípu z 1 Jn 4,19: „My milujeme, lebo on (Boh) nás miloval ako prvý.“

**Aplikácia**

`V súvislosti s týmto zmluvným zasľúbením Biblia pripomína, že Abrám uveril Hospodinovi. (1 Moj 15,6; Jk 2,21–22) Dokážeš mu aj ty dôverovať, hoci to, čo sľúbil, nutne nezodpovedá tomu, čo dnes vidíš okolo seba? Kedy je takáto „dôvera“ pre teba ťažká?`