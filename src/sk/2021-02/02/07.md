---
title:  Podnety na zamyslenie
date:  03/04/2021
---

„Jarmo, ktoré zaväzuje k službe, je Boží zákon. Veľký zákon lásky, zjavený v raji, oznámený na Sinaji a v Novej zmluve napísaný v srdci, zjednocuje človeka s Božou vôľou. Keby sme mali ísť podľa vlastných sklonov a podľa vlastnej vôle, padli by sme do osídiel satana a stali by sme sa jeho služobníkmi. Preto nás Boh obmedzuje svojou zvrchovanou, ušľachtilou a vznešenou vôľou. Chce, aby sme trpezlivo a rozvážne konali svoju povinnosť. Kristus ako človek sám niesol jarmo služby. Povedal: ,Rád plním tvoju vôľu, môj Bože, a tvoj zákon v hĺbke srdca nosím.‘ (Ž 40,9) ,Lebo som nezostúpil z neba, aby som plnil svoju vôľu, ale vôľu toho, ktorý ma poslal.‘ (Jn 6,38) Ježiš prišiel na zem trpieť a zomrieť z lásky k Bohu, z horlivosti pre jeho slávu i z lásky k padlému ľudstvu. Táto moc ovládala jeho život. Radí nám, aby sme túto zásadu prijali.“ (TV 226; CL 214)

V knihe Patriarchovia a proroci si prečítaj strany 92–97; Na úsvite dejín strany 58–62. V knihe Proroci a králi strany 300–301, alebo Zo slávy do tieňa strany 268–269.

**Diskusné otázky**

`Porovnajte Božiu zmluvu uzavretú s Adamom, Noachom, Abrámom, Mojžišom a nami. V čom sa líšia? Čo majú naopak spoločné?`

`V bežnom živote je možné uzavrieť mnoho zmlúv s ľuďmi, ku ktorým nemáme žiadny vzťah. Pre Boha je však osobný aspekt zmluvy s nami veľmi dôležitý? Prečo?`

`Boh svoju zmluvu s ľuďmi prirovnal k celoživotnej zmluve manželov. V čom nám toto prirovnanie môže pomôcť lepšie pochopiť, o čo Bohu ide? Čo by sme však z takéhoto prirovnania nemali vyvodzovať?`

**Zhrnutie**

Príchod hriechu narušil vzťah medzi Stvoriteľom a človekom. Boh chce, aby sa tento láskyplný vzťah obnovil. Preto s človekom uzatvára zmluvu. Táto zmluva predstavuje záväzný vzťah medzi Bohom a nami (podobne ako v manželstve) a zámer spasiť nás a uviesť do súladu s Tvorcom. Iniciátorom tejto zmluvy je Boh, ktorý je motivovaný veľkou láskou k nám. Svojimi zasľúbeniami a činmi plnými lásky nás vedie k tomu, aby sme s ním boli opäť jedno.

Západ slnka: 19.25