---
title:  Podstata zmluvy
date:  29/03/2021
---

> <p></p>
> <sup>1</sup>Ja som El-Šaddaj, choď stále predo mnou, buď bezúhonný. <sup>2</sup>Uzavriem zmluvu medzi mnou a tebou a veľmi ťa rozmnožím. 

> <p></p>
> Vtedy vám oznámil svoju zmluvu, ktorú vám prikázal zachovávať, desať výrokov, a napísal ich na dve kamenné tabule. 

> <p></p>
> <sup>1</sup>Hľa, môj služobník, podporujem ho, môj vyvolený, ktorého som si obľúbil. Svojho ducha som vložil na neho, prinesie právo národom... <sup>6</sup>Ja, Hospodin, som ťa povolal v spravodlivosti, uchopil som ťa za ruku, stvárnil som ťa a urobil som ťa zmluvou ľudu, svetlom pohanov. 

**Osobné štúdium**

`Prečo Boh uzatvára zmluvu s človekom? O čo mu ide? Prečo je to pre neho také dôležité?`

Slovom „zmluva“ prekladáme hebrejský výraz berit (v Starej zmluve sa s ním stretávame asi 287-krát). Môžeme ho tiež preložiť ako „testament“ alebo „posledná vôľa“. Pôvod tohto slova nie je celkom jasný, ale „označuje to, čo spája dve časti. Používalo sa pre rozličné typy ,zmlúv‘ – medzi človekom a človekom, aj medzi človekom a Bohom. Bežne sa tento výraz používal pri dohodách medzi dvoma ľuďmi, zvláštny prípad tvorila zmluva medzi Bohom a človekom. Jej náboženské použitie malo hlbší význam“. (THOMPSON, J.A. „Covenant (OT)“, The International Standard Bible Encyclopedia, zv. 1, Grand Rapids: Eerdmans, 1979, str. 790)

Podobne, ako pri zmluve medzi manželmi, aj biblická zmluva definuje vzťah a z neho vyplývajúcu dohodu. Obsahuje tieto základné prvky:

1.	Boh potvrdil zmluvu zasľúbeniami s prísahou. (Ga 3,16; Heb 6,13.17)

2.	Zmluvným záväzkom bolo poslúchať Božiu vôľu, ako bola vyjadrená v Desatore. (5 Moj 4,13)

3.	Prostriedkom, ktorým sa zmluvné záväzky v konečnom zmysle naplnili, bol Kristus a plán spasenia. ( Iz 42,1.6)

Starozmluvný obetný systém bol názornou učebnicou plánu spasenia. Prostredníctvom jeho symbolov sa patriarchovia a Izraeliti učili veriť v prichádzajúceho Vykupiteľa. V jeho rituáloch našiel kajúcny hriešnik odpustenie hriechov a oslobodenie od viny. Znovu mohol získať zmluvné požehnania a napredovať v duchovnom raste – v obnove Božieho obrazu po tom, čo zlyhal a nesplnil svoj zmluvný záväzok.

**Aplikácia**

`Čo pre teba znamená, že Boh chce, úplne dobrovoľne, uzavrieť zmluvu aj s tebou a k niečomu sa zo svojej strany zaviazať? Si aj ty ochotný k nejakému „záväzku“, alebo ti v živote vyhovuje skôr „voľný vzťah“?`