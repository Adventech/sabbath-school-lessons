---
title:  Stvorení na Boží obraz
date:  23/03/2021
---

> <p></p>
> <sup>26</sup>Boh povedal: „Utvorme človeka na svoj obraz, na svoju podobu. Nech ľudia vládnu nad morskými rybami, nebeským vtáctvom, dobytkom, nad celou zemou a nad všetkými plazmi, čo sa hýbu po zemi!“ <sup>27</sup>Boh stvoril človeka na svoj obraz; na Boží obraz ho stvoril. Stvoril ich ako muža a ženu. 

**Osobné štúdium**

`Prečo nás Boh stvoril na svoj obraz? Čo to znamená? 1 Moj 1,26.27`

Aj keď o Bohu musíme hovoriť ľudskou terminológiou, nesmieme zabúdať, že Boh je duchovná bytosť s božskými vlastnosťami. V našich fyzických, mentálnych a duchovných schopnostiach sa do istej miery odráža náš Stvoriteľ. Zostáva však veľa toho, čo je, aspoň pre nás, zahalené tajomstvom. Biblia zdôrazňuje duchovné a duševné aspekty nášho myslenia, ktoré môžeme rozvíjať a zdokonaľovať. Práve jedinečnosť ľudského myslenia nám umožňuje pestovať vzťah s Bohom, čo, ako sa zdá, ostatné stvorenstvo na zemi nedokáže.

Všimnime si tiež unikátny záznam o tom, ako Boh stvoril ženu. Obaja, muž i žena, sa tešia výnimočnej prednosti byť bytosťou stvorenou na Boží obraz. Pri stvorení nenachádzame nijaký náznak podriadenosti jeden druhému. Boh ich stvoril z toho istého materiálu. (Ak Boh sformoval Adama z prachu zeme a Evu z Adama, potom aj Eva má ten istý pôvod ako Adam.) Boh ich stvoril ako rovnocenných partnerov a nadviazal s nimi neobyčajný vzťah. Obaja mali rovnakú možnosť rozvíjať dané vlastnosti spôsobom, ktorý by ho oslávil.

„Boh dal Adamovi spoločníčku, „pomoc jemu rovnú“, ženu, pre neho vhodnú partnerku, ktorá s ním vytvorí úzky vzťah lásky a vzájomnej náklonnosti. Eva bola stvorená z rebra vyňatého z Adamovho boku. Nemala mu vládnuť ako hlava ani nemala byť pošliapavaná ako podriadená osoba. Mala mu stáť po boku ako rovnocenná, mužom milovaná a chránená bytosť. Bola jeho druhým ja. To ukazuje na tesné spojenie, aké má existovať vo vzťahu medzi mužom a ženou.“ (NUD 15)

**Aplikácia**

`Čo pre teba znamená, že si bol stvorený na Boží obraz? Má to nejaký praktický dosah na to, ako žiješ svoj každodenný život?`