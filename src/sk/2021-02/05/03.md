---
title:  Zasľúbenie Mesiáša I.
date:  20/04/2021
---

> <p></p>
> Tvojho potomstva bude ako prachu zeme. Rozmnožíš sa na západ i na východ, na sever i na juh. V tebe a v tvojom potomstve budú požehnané všetky rody zeme. 

> <p></p>
> A ak ste Kristovi, ste Abrahámovo potomstvo a podľa prisľúbenia dedičia.  

**Osobné štúdium**

Boh povedal Abrahámovi, že v jeho potomstve budú požehnané všetky národy zeme. (1 Moj 12,3; 18,18; 22,18) Toto nádherné zmluvné zasľúbenie sa niekoľkokrát opakuje, a to preto, že zo všetkých zasľúbení je najdôležitejšie, najtrvalejšie a dáva zmysel všetkým ostatným zasľúbeniam. V istom zmysle je to zasľúbenie o vzostupe židovského národa, prostredníctvom ktorého Boh chcel, aby sa „všetky rody zeme“ dozvedeli o pravom Bohu a jeho pláne spasenia. V plnej miere sa však toto zasľúbenie naplnilo len v Ježišovi Kristovi, ktorý pochádzal zo semena Abrahámovho a ktorý na kríži zaplatil za hriechy všetkých rodov zeme.

`Ako môžeme prijať požehnanie sľúbené Abrahámovým potomkom? Ga 3,29`

Zasľúbenie o Spasiteľovi sveta je nepochybne najdôležitejším zo všetkých Božích zasľúbení. Sám Vykupiteľ sa stáva prostriedkom, pomocou ktorého sú splnené záväzky zmluvnej dohody a realizované jej ďalšie zasľúbenia. Všetci, Židia aj pohania, ktorí s ním nadviažu zmluvný vzťah, sú počítaní za členov Abrahámovej rodiny a dedičov zasľúbenia večného života v bezhriešnom svete, kde zlo, bolesť a trápenie už nikdy viac nepovstanú. (Ga 3,8.9.27–29) Poznáš lepšie zasľúbenie?

**Aplikácia**

`Aké blízke je ti zasľúbenie dané Abrahámovi? Vnímaš ho skôr ako historický príbeh, ktorý nám je vzdialený, alebo ho dokážeš vnímať skutočne ako sľub, ktorý platí aj pre teba osobne?`