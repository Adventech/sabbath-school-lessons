---
title:  Zasľúbenie Mesiáša II.
date:  21/04/2021
---

> <p></p>
> Vy ste však z neho v Ježišovi Kristovi, ktorý sa nám stal múdrosťou od Boha, spravodlivosťou a posvätením i vykúpením... 

> <p></p>
> Ale ako je napísané: Ani oko nevidelo, ani ucho nepočulo a čo ani do ľudského srdca nevstúpilo, to pripravil Boh tým, čo ho milujú. 

**Osobné štúdium**

Pri našom včerajšom uvažovaní sme sa zamerali na to, že vrcholné „požehnanie“ pre celý svet, ktoré Boh zasľúbil Abrahámovi, priniesol jeho najvýznamnejší potomok, sám Ježiš. V čom však toto univerzálne požehnanie spočíva?

`Čo je to nádherné, čo Boh pripravil pre človeka? (1 Kor 2,9) Čo všetko, podľa vás, priniesla Ježišova obeť tomuto svetu? Skúste si uvedomiť a pomenovať čo najviac dôsledkov jeho činu lásky.`



O stave človeka Augustín povedal: „Tento náš život – ak je to vôbec vhodný názov pre toľké utrpenie – svedčí o tom, že pokolenie smrteľných ľudí je od samého začiatku odsúdené. Myslím predovšetkým na bezodnú priepasť neznalosti, ktorá je prameňom všetkých omylov a ktorá svojou temnotou pohlcuje Adamových synov do tej miery, že z nej nikto bez ťažkej námahy, sĺz a obáv nemôže uniknúť. A tak si človek obľúbil všetko to, čo je také zbytočné a zlé a čo prináša toľko žiaľu, trápenia, zármutku a strachu: nezmyselnú radosť z nezhôd, sporov a vojen; podvody, krádeže a lúpeže; bezcharakternosť a pýchu, nenávisť a ctižiadosť, vraždy a zabíjanie, krutosť a divokosť, zločinnosť a žiadostivosť; všetky nehanebné a nečisté vášne – smilstvo a cudzoložstvo, krvismilstvo a zvrátenosti a nespočítateľné množstvo ďalších nečistôt, ktoré sú príliš odporné, než aby sme sa o nich zmienili; svätokrádež a kacírstvo, rúhanie a krivé prísahy; hriechy voči našim susedom – ohováranie a podvádzanie, lož a falošné svedectvo, neúctu k ľuďom a majetku; nespravodlivosť na súdoch a množstvo ďalších nešťastí a chorôb, ktoré naplnili svet, a predsa ich človek prehliada.“

Aj keď bol tento citát napísaný pred viac než 1500 rokmi, mohli by sme ho aplikovať na súčasnosť. Bez ohľadu na to, aká je naša viera, presvedčenie a morálne povedomie, skôr či neskôr sa každý z nás stretne s tým, o čom hovoril Augustín a bude mnohým z toho do istej miery ovplyvnený. Je strašné, ako hlboko ľudstvo padlo.

Nech je však naša súčasná situácia akákoľvek, budúcnosť je jasná – a to vďaka tomu, čo Boh pre nás prostredníctvom života, smrti, vzkriesenia a veľkňazskej služby Ježiša Krista urobil. Je to definitívne naplnenie zmluvného zasľúbenia daného Abrahámovi, že v jeho potomstve budú požehnané všetky rody zeme.

**Aplikácia**

`Čo z toho, čo urobil Ježiš, má práve dnes pre teba najväčší význam? Čo ti aktuálne prináša najväčšiu radosť a povzbudenie?`