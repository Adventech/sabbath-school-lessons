---
title:  Podnety na zamyslenie
date:  24/04/2021
---

Boh sľúbil Abrahámovi nový domov. 1 Moj 12,1.

„Nebola to ľahká skúška, ktorou Abrahám prechádzal, a nežiadala sa od neho malá obeť... On však neváhal výzvu poslúchnuť. Pochybovačne sa nevyzvedal, či pôda zasľúbenej krajiny je úrodná, či má zdravé podnebie, či ponúknutý kraj má pôvabné okolie a či sú predpoklady tam zbohatnúť. Oslovil ho Boh a služobníkovi zostalo len poslúchnuť; pre neho bolo totiž najšťastnejším miestom na zemi to prostredie, kde ho chcel mať Boh.“ (PP 87)

Keď Abrahám vošiel do Kanaánu, zjavil sa mu Boh a jasne mu povedal, že krajinu, v ktorej sa zdržiava, dostanú jeho potomkovia. (1 Moj 12,7) Boh mu toto zasľúbenie zopakoval niekoľkokrát. (1 Moj 13,14.15; 15,18; 17,8; 35,12) Asi po štyristo rokoch sa toto zasľúbenie naplnilo. Boh oznámil Mojžišovi, že vyvedie Izraelitov z Egypta a povedie ich do zeme oplývajúcej mliekom a medom. Boh zopakoval toto zasľúbenie aj Jozuovi. (Joz 1,3) V Dávidových dňoch, aj keď nie v plnej miere, sa toto zasľúbenie naplnilo. (2 Sam 8,1–14)

Teraz si prečítaj Heb 11,9.10.13–16. Tieto verše nám ukazujú, že Abrahám spolu s ďalšími vernými patriarchami považoval Kanaán za symbol, predzvesť konečného domova Božieho vykúpeného ľudu. Ako potomkovia Abrahámovi vo viere si tiež musíme uvedomiť, že „tu nemáme trvalé mesto, ale hľadáme budúce“. (Heb 13,14) Istota budúceho života s Kristom nám pomáha pevne stáť v súčasnom svete zmien a zániku.

V knihe Patriarchovia a proroci si prečítaj kapitoly „Abrahám v Kanaáne“ a „Skúška viery“, str. 92–110; Na úsvite dejín kapitoly „Abrahámov príklad“ a „Najťažšia skúška“, str. 58–71.

**Diskusné otázky**

`Ako môžu Božie zasľúbenia týkajúce sa budúcnosti ovplyvniť vieru človeka už dnes? 2 Kor 4,17.18; Mt 5,5`

`„Pravá veľkosť je výsledkom poslušnosti Božím prikázaniam a spolupráce na Božom zámere.“ (1 BC 293) Čo v tomto súvise znamená poslušnosť a čo spolupráca?`

**Zhrnutie**

Zasľúbenia. Aký veľký význam majú pre veriaceho človeka! Naplnia sa? Viera odpovedá ÁNO. Božie zmluvy sú večné. Aj keď Noach, Abrahám a Mojžiš zomreli, Božie zasľúbenia sa stále napĺňajú. Ak sa rozhodneme otvoriť mu svoje srdce, jeho zasľúbenie o spasení platí aj pre nás.

Západ slnka: 19.56