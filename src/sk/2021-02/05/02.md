---
title:  „Ja som tvoj štít“
date:  19/04/2021
---

> <p></p>
> <sup>1</sup> Po týchto udalostiach zaznelo Abrámovi vo videní Hospodinovo slovo: „Neboj sa, Abrám, ja som tvoj štít, tvoja hojná odmena.“ <sup>2</sup> Abrám povedal: „Pán, Hospodin, čože mi dáš?! Veď odchádzam bezdetný a dedičom môjho domu bude damaský Eliezer.“ <sup>3</sup> Abrám ešte dodal: „Veď si mi nedal potomka a môj sluha, narodený v mojom dome, má byť mojím dedičom?“ 

**Osobné štúdium**

`Prečo Pán Boh hovorí Abrámovi najprv „neboj sa“? Z čoho mohol mať Abrám strach? 1 Moj 15,1–3`

Zvlášť zaujímavé v tomto verši sú Božie slová: „...ja som tvoj štít“. Osobné zámeno ukazuje na osobný charakter tohto vzťahu. Boh s ním nadviaže vzťah ako človek s človekom. Podobne to chce urobiť v prípade každého z nás.

Tu sa Boh prvýkrát v Biblii predstavuje ako „štít“. Je to jediné miesto, kde sa Boh sám takto nazýva. Na iných miestach Písma pisatelia používajú tento termín, keď hovoria o Bohu. (5 Moj 33,29; Ž 144,2)

`Akým spôsobom je Boh naším štítom? Znamená to, že sa nám nestane nijaká nehoda alebo krivda? 1 Kor 10,13`

„...Kristus sa o nás nezaujíma len príležitostne. Jeho záujem o nás je väčší než záujem matky o jej dieťa... Náš Spasiteľ nás vykúpil tým, že znášal utrpenie, žiaľ, hanu, potupu, týranie, výsmech, odmietnutie a smrť. Bdie nad tebou... Pod jeho ochranou sa budeš cítiť v bezpečí... Slabosť našej ľudskej prirodzenosti nám nebráni prísť k nebeskému Otcovi, pretože Kristus zomrel, aby sa stal naším prostredníkom.“ (SD 77)

**Aplikácia**

`Zažil si už situácie, keď bol niekto vo svojom živote Bohu verný, a predsa prišiel o prácu, rozpadlo sa mu manželstvo, vážne ochorel alebo nečakane zomrel? Ako sa s tým vyrovnávaš? Ako funguje Boží „štít“? Pred čím nás chráni?`