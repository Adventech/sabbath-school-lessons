---
title:  Tri etapy zmluvy
date:  15/04/2021
---

> <p></p>
> <sup>1</sup>Hospodin povedal Abrámovi: „Odíď zo svojej krajiny, od svojho príbuzenstva a z domu svojho otca do krajiny, ktorú ti ukážem! <sup>2</sup> Urobím z teba veľký národ, požehnám ťa, zvelebím tvoje meno. Buď požehnaním!“ 

> <p></p>
> <sup>9</sup>On mu odpovedal: „Prines mi trojročnú jalovicu, trojročnú kozu, trojročného barana, hrdličku a holúbka!“ <sup>10</sup> Keď to všetko priniesol, rozpolil to a jednu polovicu položil naproti druhej. (...) <sup>13</sup> Hospodin povedal Abrámovi: „Dobre si uvedom, že tvoji potomkovia budú prišelcami v cudzej krajine, zotročia ich a štyristo rokov budú s nimi zle zaobchádzať...“ (...) <sup>17</sup>Keď zapadlo slnko a nastala hustá tma, objavila sa dymiaca pec a ohnivá pochodeň, ktorá prechádzala medzi rozpolenými čiastkami. <sup>18</sup> V ten deň uzavrel Hospodin zmluvu s Abrámom... 

> <p></p>
> <sup>1</sup>Keď mal Abrám deväťdesiatdeväť rokov, zjavil sa mu Hospodin a povedal: „Ja som El-Šaddaj, choď stále predo mnou, buď bezúhonný. <sup>2</sup> Uzavriem zmluvu medzi mnou a tebou a veľmi ťa rozmnožím.“ <sup>3</sup> Abrám padol na tvár a Boh mu povedal: <sup>4</sup> „Toto je moja zmluva s tebou: Staneš sa otcom mnohých národov. <sup>5</sup> Už sa nebudeš volať Abrám, tvoje meno bude Abrahám, lebo som ťa určil za otca mnohých národov. <sup>6</sup> Preveľmi ťa rozmnožím a urobím z teba národy a vyjdú z teba aj králi. <sup>7</sup> Zmluvu medzi mnou a tebou a tvojím potomstvom vo všetkých pokoleniach robím večnou zmluvou, že budem tvojím Bohom i Bohom tvojho potomstva.“ 

**Osobné štúdium**

Boh svoju zmluvu Abrahámovi predstaví v troch etapách:

1.	1 Moj 12,1.2: Tu nachádzame prvú z troch etáp Božieho zasľúbenia Abrámovi. Boh Abráma oslovuje, dáva mu príkaz a nakoniec zasľúbenie. Boh si ho z milosti vyvolil, aby sa stal prvou významnou postavou jeho zvláštnej zmluvy. Príkaz obsahuje skúšku úplnej dôvery v Boha. Zasľúbenie, hoci sa týka konkrétne Abrámových potomkov, nakoniec zahrnuje celé ľudské pokolenie (v. 3).

2.	1 Moj 15,7–18: O niečo neskôr sa Boh Abrámovi zjavil znova. Každé z troch zvierat (krava, koza a baran) Abrám zabil, jeho telo rozpolil a obe polovice uložil v určitej vzdialenosti naproti sebe. Tí, ktorí vstupovali do zmluvy, mali prejsť pomedzi rozdelené časti; symbolicky tak sľubovali stálu poslušnosť podmienkam, na ktorých sa takýmto slávnostným spôsobom dohodli. Životy zvierat boli zárukou za životy účastníkov zmluvy. Takáto prax pretrvávala celé stáročia. Stretávame sa s ňou aj v dňoch proroka Jeremiáša.

3.	1 Moj 17,1–14: Pri treťom zmluvnom „stretnutí“ je Abrámovi zmenené meno. Význam nového mena Abrahám podčiarkuje Božiu túžbu a zámer zachrániť všetkých ľudí. Výraz „mnohé národy“ zahrnuje židov i pohanov. Nová zmluva jasne hovorí, že pravými potomkami Abraháma sú tí, ktorí majú Abrahámovu vieru a ktorí sa spoliehajú na zásluhy zasľúbeného Mesiáša. (Pozri Ga 3,7.29.) Vidíme, že už vtedy chcel Boh spasiť mnohých, nech žili kdekoľvek.

**Aplikácia**

`Prečítaj si slová prvého anjela v Zj 14,6.7. Čo má podľa teba toto posolstvo spoločné so zmluvou, ktorú Boh uzavrel s Abrahámom, a s jej zámerom?`