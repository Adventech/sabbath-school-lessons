---
title:  Iniciátor zmluvy – „Boh všemohúci“
date:  13/04/2021
---

> <p></p>
> <sup>1</sup>Keď mal Abrám deväťdesiatdeväť rokov, zjavil sa mu Hospodin a povedal: „Ja som El-Šaddaj, choď stále predo mnou, buď bezúhonný. <sup>2</sup> Uzavriem zmluvu medzi mnou a tebou a veľmi ťa rozmnožím.“ <sup>3</sup> Abrám padol na tvár a Boh mu povedal: <sup>4</sup> „Toto je moja zmluva s tebou: Staneš sa otcom mnohých národov. <sup>5</sup> Už sa nebudeš volať Abrám, tvoje meno bude Abrahám, lebo som ťa určil za otca mnohých národov. <sup>6</sup> Preveľmi ťa rozmnožím a urobím z teba národy a vyjdú z teba aj králi. 

**Osobné štúdium**

Hospodin sa niekoľkokrát zjavil Abrámovi už predtým. (1 Moj 12,1.7; 13,14; 15,1.7) V uvedenom verši čítame, že sa mu zjavuje opäť a tentoraz sa mu predstavuje ako „Boh všemohúci“ (hebr. El-Šadaj). S týmto označením sa v biblickom kontexte stretávame len v 1 Mojžišovej knihe a v knihe Jób. Meno „Boh všemohúci“ pravdepodobne vyjadruje kontrast medzi mocou a silou Boha a slabosťou a krehkosťou ľudstva.

`Prečo Pán Boh v tejto chvíli pripomína Abrámovi práve svoju moc a silu? 1 Moj 17,1–6`

S tým istým menom sa neskôr stretávame aj v 1 Moj 28,3, kde Izák požehnáva Jákoba týmito slovami: „Kiež ťa Boh Všemohúci požehná, urobí plodným a rozmnoží, aby si sa stal spoločenstvom národov.“ Podobné zasľúbenie nachádzame aj v 1 Moj 35,11: „Som Boh Všemohúci. Ploď a množ sa! Z teba povstane národ, ba spoločenstvo národov. Aj králi vzídu z tvojich bedier.“ a 49,25: „Kiež ti pomáha Boh tvojho otca! Kiež ťa žehná Všemohúci požehnaním nebies zhora...“

Všetko sú to state, ktoré hovoria o Božej štedrosti a veľkorysosti: Boh je silný a mocný; je to Boh nevyčerpateľného bohatstva, o ktoré sa chce podeliť s tými, ktorí ho vo viere a poslušnosti hľadajú. Takýto je Boh, ktorý chcel uzavrieť zmluvu s Abrámom.

**Aplikácia**

`Aký význam má pre teba vedomie, že sa tvoj Otec nazýva tiež „Boh všemohúci“?`