---
title:  Zmluvné záväzky
date:  16/04/2021
---

> <p></p>
> <sup>18</sup> Abrahám sa bezpochyby stane veľkým a zdatným národom a v ňom budú požehnané všetky národy zeme. <sup>19</sup> Jeho som si vyvolil, aby prikázal svojim synom i všetkým svojim potomkom dbať na Hospodinovu cestu a konať podľa spravodlivosti a práva, aby Hospodin mohol splniť Abrahámovi všetko, čo mu sľúbil. 

**Osobné štúdium**

Z Biblie je úplne zrejmé, že zmluva je vždy zmluvou milosti, ktorou Boh pre nás robí to, čo by sme pre seba nikdy urobiť nemohli. Zmluva s Abrahámom nie je výnimkou.

Boh si vo svojej milosti vyvolil Abraháma za nástroj, prostredníctvom ktorého oznámi svetu plán spasenia. Naplnenie zmluvných zasľúbení však bolo podmienené Abrahámovou ochotou spravodlivo konať a vierou ho poslúchať. Keby Abrahám neposlúchol, Boh by ho nemohol použiť.

Text zaznamenaný v 1 Moj 18,18.19 ukazuje, v akom vzťahu sú milosť a zákon. Najprv je tu Božia milosť („poznám ho“), potom je Abrahám predstavený ako ten, kto bude aj so svojou rodinou Boha poslúchať. Z toho vyplýva, že viera a skutky spolu veľmi úzko súvisia. (Jk 2,17) Milosť je príčina, poslušnosť je prirodzený dôsledok a prejav vzťahu vďačnosti.

Z požehnaní, vyplývajúcich zo zmluvy, sa môžu zúčastnení tešiť len vtedy, ak splnia určité podmienky. Aj keď tieto podmienky nebolo potrebné určovať zmluvou, mali byť odpoveďou lásky, viery a poslušnosti. Mali odzrkadľovať vzťah medzi človekom a Bohom. Poslušnosť bola prostriedkom, vďaka ktorému mohol Boh svoje zasľúbenia naplniť.

Porušenie zmluvy neposlušnosťou je vzhľadom na vytvorený vzťah neverou. Dohodnuté podmienky sa jednoducho neplnia.

**Aplikácia**

`Prečo je podľa teba vo vzájomných vzťahoch dôležité rešpektovanie pravidiel? Ako konkrétne môže ich nerešpektovanie ovplyvniť tvoj vzťah s Bohom a ľuďmi?`