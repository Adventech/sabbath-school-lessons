---
title:  Iniciátor zmluvy – „Hospodin“
date:  12/04/2021
---

> <p></p>
> Potom mu povedal: „Ja som Hospodin, ktorý som ťa vyviedol z chaldejského Úru, aby som ti dal do vlastníctva túto krajinu.“ 

**Osobné štúdium**

Mená sa niekedy podobajú obchodným značkám. Často sa stáva, že keď počujeme nejaké meno, automaticky ho spojíme s určitými vlastnosťami. Ktoré povahové črty sa vám vynoria v mysli napríklad pri týchto menách: Albert Einstein, Martin Luther King, Gándhí, alebo Tabita? Každé z nich sa spája s určitými vlastnosťami a ideálmi.

V biblických časoch pripisovali obyvatelia Blízkeho východu menám veľký význam. „Hebreji vždy vnímali meno ako vyjadrenie buď individuálnej vlastnosti jeho nositeľa, alebo myšlienky a emócie toho, kto meno dával, či okolnosti, za akých bolo meno dané.“ (1BC 523)

Keď Boh prvýkrát vstúpil do zmluvného vzťahu s Abrámom, predstavil sa mu pod menom, ktoré hebrejský text vyjadruje písmenami JHVH. (Keďže ho po stáročia Židia z úcty radšej nevyslovovali, nepoznáme dnes s istotou jeho výslovnosť – snáď Jahve či Jehova.)

Toto meno, ktorým sa Boh predstavil, sa v Starej zmluve vyskytuje 6 828-krát. Zdá sa, že nejde o nejaké „tajuplné“ či „magické“ meno, ale o vyjadrenie toho, akým Bohom je. Je zrejmé, že v hebrejčine je toto meno odvodené od slovesného koreňa h-j-h, čo znamená „byť“. V tomto prípade by mohlo popisovať toho, ktorý je „Večný“, stále a skutočne „Existujúci“, na rozdiel od pohanských bohov, ktorí existujú len v predstavách svojich uctievačov.

Výraz „Hospodin“, ktorý aj dnes pre Boha používa väčšina Biblií, pôvodne znamenal „Pán“ a zodpovedal tomu, ako je Boh (JHVH) označovaný v gréckom preklade Starej zmluvy (grécke kyrios tiež znamená „Pán“). Aj toto slovo má vyjadrovať jeho veľkosť a jedinečnosť v porovnaní s kýmkoľvek a čímkoľvek.

Keď neskôr Boh osloví Mojžiša, bližšie mu vysvetlí význam svojho symbolického mena: „SOM, KTORÝ SOM.“ Tým chce vyjadriť realitu svojej nepodmienenej existencie a poukázať na trvalú existenciu svojej vlády – on je Pánom od minulosti, cez prítomnosť až po budúcnosť.

Keď Boh uzatváral svoju zmluvu s Abrámom, chcel, aby poznal jeho meno, pretože toto meno vyjadrovalo jeho totožnosť, podstatu a charakter. Vyjadrovalo, kto do tejto zmluvy vstupuje

**Aplikácia**

`Aké predstavy vo vás vyvoláva meno Hospodin (JHVH)? Čo ti pripomína toto meno – lásku, dobrotu a starostlivosť, alebo strach, prísnosť a trest?`