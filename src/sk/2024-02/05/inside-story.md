---
title:  Misijný príbeh
date:   03/05/2024
---

#### Dopisy bohatým a slavným

_Rebeca Ruiz Laguardia_

Španělská žena v domácnosti si přečetla překvapivou pasáž, která ji přiměla k zahájení 35 let trvajícího úsilí psaní dopisů, v nichž hlásala Ježíšův příchod španělské královské rodině, hercům a zpěvákům i zesnulému kubánskému vůdci Fidelu Castrovi.

Misionářská iniciativa se zrodila, když si tato žena v domácnosti, moje matka Pilar Laguardia, přečetla: "Boží pozvání má být nejprve tlumočeno podnikatelům, lidem v odpovědných postaveních, lidem nadaným tvůrčími schopnostmi, vědcům, vynikajícím osobnostem a náboženským představitelům, kteří dosud nebyli upozorněni na zvláštní poselství pro naši dobu. I oni musí být seznámeni s Božím pozváním." (Ellen G. Whiteová, Perly moudrosti, s. 116).

Při čtení tohoto výroku si moje matka kladla otázku: "Jak mohu já, prostá žena v domácnosti, oslovit tyto lidi?" O chvíli později vymyslela plán. Poslouchala rozhovory s významnými lidmi v televizi a rozhlase a četla je v novinách a časopisech. Snažila se najít jakýkoli náznak toho, že se zajímají o duchovní záležitosti, a pak hledala jak jim představit Boha. Moje matka našla mnoho příležitostí. Jakmile od někoho slyšela větu: "Přál bych si, abych měl víru" nebo "Jsem agnostik" nebo "Mám v sobě prázdnotu", napsala mu dopis.

Moje matka už ztratila přehled o počtu dopisů, které poslala španělským prezidentům a ministrům vlády, biskupům, kněžím, hercům, zpěvákům, spisovatelům, novinářům a vězňům. Kromě Fidela Castra byli mezi adresáty španělský král Felipe VI a královna Letizia, italský tenorista Al Bano Carrisi a spisovatelé Paulo Coelho a José Saramago. Ani před nástupem internetu neměla nikdy problémy s nalezením poštovních adres. Někdy jí napověděly novinové články. Jindy volala do televizních stanic a věznic.

Odpovědělo jí mnoho lidí. Madridský starosta napsal: "Čtu sérii Drama věků a ve Velkém sporu jsem se dostal ke kapitole 'Probuzení ve Španělsku'. Je to velmi zajímavé a budu ve čtení pokračovat."

Jeden biskup vyjádřil vděčnost za knihu Cesta ke Kristu a sérii Drama věků a napsal: "Kéž Boží milosrdenství učiní, co je třeba, aby nám přineslo světlo."

Jiný biskup řekl: "Chci lépe studovat Bibli a lépe sloužit Bohu. Možná bych měl opravit některé své výklady Bible."

Isabel, lékařka, která se vzdala své kariéry a vstoupila do kláštera jako jeptiška, udržovala s mojí matkou několik měsíců telefonický a poštovní kontakt. Ve svém prvním dopise napsala: "Můžete mi poslat všechny biblické materiály, které chcete." A tak to matka udělala a semínko bylo zaseto. Výsledky jsou v Božích rukou.

"Důležité je zasít semínka," říká moje matka. "Hospodin říká: 'Pouštěj svůj chléb po vodě, po mnoha dnech se s ním shledáš.'" (Kaz 11,1).

_Připojte se k celosvětové Církvi adventistů sedmého dne při masové propagaci a distribuci knihy Velký spor v letech 2023 a 2024. Více informací naleznete na anglicky psaných stránkách greatcontroversyproject.com._
