---
title:  Nemennosť Božieho zákona
date:  27/05/2024
---

> <p></p>
> <sup>17</sup>Nemyslite si, že som prišiel zrušiť Zákon alebo Prorokov. Neprišiel som zrušiť, ale naplniť. <sup>18</sup>Amen, hovorím vám: Pokiaľ sa nepominie nebo a zem, nepominie sa ani najmenšie písmenko, ani jediná čiarka zo Zákona, kým sa všetko nestane. (Mat 5,17.18)

**Osobné štúdium**

**Čo hovoria tieto biblické pasáže o vzťahu veriaceho k zákonu?**

`Mat 5,17.18`

`Ž 111,7.8`

`Kaz 12,13.14`

`1Ján 5,3`

`Prísl 28,9`

Adventisti siedmeho dňa kráčajú v stopách protestantských reformátorov, ktorí zdôrazňovali posvätnosť Božieho zákona. Všimnime si nástojčivé slová Johna Wesleyho v jeho kázni o Ježišovej reči na vrchu: „Obradný alebo tiež ceremoniálny zákon, ktorý Mojžiš vydal Izraelitom a ktorý obsahuje všetky príkazy a všetky nariadenia vzťahujúce sa na staré obete a na chrámovú službu, náš Pán skutočne prišiel zrušiť, odstrániť a úplne zlikvidovať. ... Ale mravný zákon obsiahnutý v Desatore a zdôrazňovaný prorokmi neodstránil. Cieľom Jeho príchodu nebolo odvolať žiadnu jeho časť. To je Zákon, ktorý nemožno zrušiť, ktorý bude utvrdený ako svedkovia na oblohe. ... Každá časť tohto Zákona musí zostať v platnosti u všetkých ľudí a v každom veku, pretože nezávisí od času, miesta alebo iných okolností podliehajúcich zmenám, ale od Božej povahy a od povahy človeka a ich nemenného vzájomného vzťahu.“ (WESLEY John: „Kázání našeho Pána na hoře. Výklad pátý.“ in Standardní kázání. ECM, Praha 2005, s. 348.349)

`Porovnaj text 2Moj 34,5–7 s veršami Rim 7,11.12; Ž 19,8–12; Ž 89,15 a Ž 119,142.172. Čo nám tieto pasáže hovoria o vzťahu medzi Božím zákonom a Božím charakterom?`

Keďže Boží zákon je opisom Jeho charakteru, základom Jeho trónu a morálnym východiskom celého ľudstva, satan ho nenávidí. „Niektorí ľudia vynaložili veľa úprimného úsilia v snahe vyvrátiť im ich presvedčenie. Adventným veriacim bolo zrejmé, že ak pozemský svätostánok bol kópiou svätostánku v nebi, potom zákon uložený v pozemskej truhle je presným odpisom zákona uloženého v nebi. Prijať pravdu o nebeskom svätostánku znamená uznať požiadavky Božieho zákona, teda aj záväznosť zachovávania soboty podľa štvrtého prikázania. To je dôvod, prečo sa prejavil taký prudký a rozhodný odpor proti výkladu Písma, ktorý objasňoval Kristovu službu v nebeskom svätostánku.“ (GC 435; ZTDS 298)

**Aplikácia**

`Aké argumenty ľudia používajú na podopretie svojho tvrdenia, že už nie sme povinní dodržiavať Desatoro? Čo je skutočnou príčinou odmietania autority Desatora?`