---
title:  Misijný príbeh
date:   21/06/2024
---

#### Oslovenie rusky hovoriacich ľudí

_Andrew McChesney_

Ukrajinec Vadym Krynyčnyj sa presťahoval do Portugalska, kde si založil firmu a inštaloval vzduchovú klimatizáciu. O dve desaťročia neskôr sa začal ako pastor rusky hovoriaceho zboru v Španielsku venovať potrebám ukrajinských utečencov.

Čo sa stalo?

"Na začiatku sme mali len niekoľko členov. Postupne sa náš zbor stal akýmsi centrom pre mnohých ľudí," povedal 44-ročný Vadym. "Je to Božie požehnanie."

Po odchode z Ukrajiny Vadym a jeho manželka Alina začali v Portugalsku úspešne podnikať v oblasti klimatizácie a získali portugalské občianstvo.

Po 12 rokoch sa ich cesta náhle zmenila. Boli požiadaní, aby pomohli rodine, ktorá sa prisťahovala z Ukrajiny a nevedela po portugalsky. Vadym a Alina pozvali rusky hovoriacu rodinu, aby s nimi navštívili adventistickú bohoslužbu. Táto rodina prijala pozvanie aj na spoločné štúdium Biblie. O tri mesiace neskôr odovzdala celá rodina pri krste svoje srdce Ježišovi.

Vadym a Alina boli nadšení a hľadali ďalších rusky hovoriacich prisťahovalcov, aby im mohli pomôcť. Za 18 mesiacov vytvorili domáci zbor, ktorý navštevovalo 20 ľudí. Vadym každú sobotu kázal a Alina sa starala o hudbu. "V sobotu večer sme boli obaja vyčerpaní, ale pociťovali sme nevýslovné uspokojenie, radosť a šťastie," povedal Vadym.

Manželia cítili, že Boh ich volá k novej práci. Ich jedinou túžbou bolo získavať ľudí pre Božie kráľovstvo. Ukončili svoje podnikanie a presťahovali sa do adventistickej školy v Sagunto v susednom Španielsku. O štyri roky Vadym získal magisterský titul z teológie.

Vadym vytvoril skupinu 20 rusky hovoriacich ľudí, ktorí sa stretávali každú sobotu poobede a študovali spolu Bibliu. V tom čase Vadym pracoval ako stážujúci pastor vo Valencii, meste nachádzajúcom sa neďaleko tejto školy. Návštevníkov tejto skupiny pozýval do zboru. Zakrátko sa stalo, že asi 10 návštevníkov začalo pravidelne navštevovať bohoslužby. Skupina ďalej rástla. "Všimli sme si, že ľudia sa potrebujú stretávať s rovnako hovoriacimi ľuďmi," povedal Vadym.

Keď počet rusky hovoriacich členov skupiny dosiahol 26, vo Valencii vznikol ruský zbor s podporou Cirkvi adventistov v Španielsku a Inter-európskej divízie, do ktorej patrí aj Španielsko.

"Naším cieľom je slúžiť všetkým rusky hovoriacim ľuďom – bez ohľadu na to, či sú alebo nie sú ruskými občanmi – a priviesť ich k Ježišovi," povedal Vadym. "Boh nás veľmi požehnal v našej práci."

_Vaše dary trinástej soboty, ktorá bude nasledujúcu sobotu, pomôžu šíriť evanjelium v Euroázijskej divízii, ktorá sa stala domovom mnohých rusky hovoriacich utečencov. Ďakujeme za vaše štedré dary. Pokračovanie príbehu nabudúce._
