---
title:  Nádej na Ježišov skorý návrat
date:  24/06/2024
---

> <p></p>
> <sup>1</sup>„Nech sa vám srdce neznepokojuje! Verte v Boha, verte aj vo mňa! <sup>2</sup>V dome môjho Otca je mnoho príbytkov. Keby to tak nebolo, bol by som vám azda povedal, že vám idem pripraviť miesto? <sup>3</sup>Keď odídem a pripravím vám miesto, zasa prídem a vezmem vás k sebe, aby ste aj vy boli tam, kde som ja.“ (Ján 14,1–3)

**Osobné štúdium**

`Uvažuj o textoch Ján 14,1–3 a Tít 2,11–14. Aké povzbudenie prinášajú tieto verše v kontexte prichádzajúcich ťažkostí a času súženia?`

Ježišove slová „nech sa vám srdce neznepokojuje“ sú uistením, že nás nikdy neopustí a že opäť príde, aby nás vzal domov. Tento svet nie je našou domovinou. Prichádza však lepší zajtrajšok. Nová zmluva hovorí o návrate nášho Pána veľmi často. Keď nastanú temné dni a vzniknutá situácia bude priamo ohrozovať náš život, zasľúbenie Kristovho príchodu môže aj naďalej napĺňať naše srdcia nádejou. Toto je „blahoslavená nádej“, ktorá inšpirovala verný Boží ľud v každej generácii.

`Prečítaj si Zj 6,15–17 a Iz 25,8.9. Akým spôsobom tieto verše ukazujú na rozdielne postoje spasených a zatratených? V čom tento rozdiel spočíva a čo je jeho príčinou?`

Bezbožníci si uvedomujú hrozné následky hriechu, kým spravodliví prijali všetko dobré, čo nám darovala Kristova milosť. Vzbura proti Bohu vedie k strachu, vine, odsúdeniu a nakoniec k večnému zatrateniu. Naša odpoveď na Jeho spasiteľnú milosť však vedie k odpusteniu, pokoju a večnej radosti z Jeho slávneho návratu.

`Prečítaj si verše Zj 15,3.4 a Zj 19,7. Ako budú vykúpení reagovať na slávnu spásu, ktorú nám Kristus dáva ako dar?`

„Budú stále premýšľať a spievať o Kristovom kríži. V oslávenom Kristovi budú vidieť Krista ukrižovaného. ... Skutočnosť, že Stvoriteľ všetkých svetov a Sudca všetkých stvorených bytostí odložil svoju slávu a z lásky k človekovi sa ponížil, bude vždy vzbudzovať obdiv a úctu vesmíru.“ (GC 651; ZTDS 432.433)

**Aplikácia**

`Prečítaj si Zj 12,17; Zj 17,13.14 a Zj 19,11–16. Pozorne si všimni postupnosť v týchto veršoch. Čo sa z tohto postupu dozvedáme o poslednom zápase na zemi a o Kristovom konečnom víťazstve?`