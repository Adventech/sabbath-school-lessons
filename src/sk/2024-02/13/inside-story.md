---
title:  Misijný príbeh
date:   28/06/2024
---

#### Útočisko pre rusky hovoriacich odídencov

_Andrew McChesney_

Ukrajinský pastor Vadym Krynyčnyj stál pred veľkým problémom – nájsť pre rusky hovoriacich veriacich miesto na stretávanie v španielskom meste Valencia. Vďaka mnohým modlitbám sa mu podarilo prenajať sálu s kapacitou 100 ľudí v centre mesta za symbolických 500 eur (550 USD) mesačne.

"V skutočnosti to stojí oveľa viac," povedal Vadym.

Sála bola priveľká pre počiatočný počet 26 ľudí, ale Vadym začal pripravovať rôzne aktivity pre verejnosť. Zbor začal organizovať nedeľné stretnutia s občerstvením. Rusky hovoriace deti pozývali na špeciálne aktivity. Ďalšie programy organizovali pri príležitosti rôznych sviatkov, ako je napríklad Nový rok a Veľká noc. Zvlášť obľúbené boli koncerty. Vtedy sa miestnosť naplnila do posledného miesta. Niekedy si museli dokonca prenajať väčšiu sálu.

Tento zbor nadviazal silné vzťahy s miestnou rusky hovoriacou komunitou a stal sa pre nich centrom. Približne 80 percent zo 400 000 rusky hovoriacich ľudí v Španielsku žije vo Valencii a v blízkosti Stredozemného mora. Z týchto 400 000 ľudí je najmenej 500 adventistov.

Prvý človek pokrstený v novom zbore však nepochádzal z Ruska ani z niektorej bývalej sovietskej republiky. Táto žena sa narodila v Iráne a bola vychovaná v inom, nie kresťanskom náboženstve. Plynulo však hovorila po rusky, pretože 12 rokov študovala v Bielorusku. Do zboru prišla, pretože ju ktosi pozval na ulici.

Pokrstených bolo 25 nových členov a niekoľko bývalých adventistických rodín sa znovu vrátilo a odovzdalo svoje srdcia Ježišovi. Pravidelná návštevnosť zboru sa zastavila na počte 65 dospelých a 40 detí. Bolo to v čase, keď na Ukrajine vypukol konflikt (2022).

Vadym si s údivom uvedomil, že ich zbor má dobré predpoklady na to, aby pomáhal ľuďom, ktorí utiekli pred konfliktom. Zbor rýchlo využil svoje „známosti“ a zriadil centrum pre utečencov. Počas prvých dvoch mesiacov konfliktu navštívilo ich centrum 200 ľudí. Poskytli im ubytovanie a jedlo. Približne polovica z nich boli adventisti. Odvtedy poskytli pomoc mnohým ďalším ľuďom.

"Mnohí k nám prišli preto, že v Španielsku nikoho nepoznali," povedal Vadym. "Prichádzajú k nám aj preto, že hovoríme po rusky a oni hľadajú niečo, čo poznajú a čo je im blízke."

Vadym je vďačný Bohu za to, že ešte pred začiatkom konfliktu mu pomohol založiť zbor, ktorý teraz pomáha utečencom. Povedal, že všetkým rusky hovoriacim prisťahovalcom v Španielsku túži povedať o nádeji na Ježišov skorý príchod. "Všetko svoje úsilie sústreďujeme na napĺňanie potrieb týchto ľudí," povedal.

_Vaše dary trinástej soboty pomôžu šíriť evanjelium v Euroázijskej divízii, ktorá sa stala domovom mnohých rusky hovoriacich ľudí. Ďakujeme za vaše štedré dary._
