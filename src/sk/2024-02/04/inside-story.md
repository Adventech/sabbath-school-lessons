---
title:  Misijný príbeh
date:   26/04/2024
---

#### Příběh dvou sousedů

_Andrew McChesney_

Mussovo náboženství učilo, že chovat prasata na prodej je špatné. Mussa však pracoval jako chovatel prasat.

Nicolonagovo náboženství učilo, že je špatné se rozvést z jakéhokoli důvodu kromě sexuální nemravnosti. Ale Nicolonaga se třikrát oženil a navíc žil v různých obdobích se třemi ženami mimo manželství.

Oba muži, kteří byli sousedé, žili životem, který byl na hony vzdálený jejich náboženskému přesvědčení, ke kterému se hlásili. Bůh však pro ně měl v Mosambiku plán.

Jednoho dne vniklo jedno z Mussových prasat do Nicolonagovy zahrady se zeleninou a způsobilo značné škody.

Nicolonaga se rozzuřil a dožadoval se pěstního souboje. Rvačku vyhrál a Mussa odkulhal zkrvavený a potlučený. Mussa se však nehodlal vzdát. Přísahal pomstu prostřednictvím čarodějnictví. "Máš třicet dní na to, aby ses připravil na smrt," řekl Nicolonagovi.

Druhý den se Nicolonaga probudil vážně nemocný. O Mussově hrozbě řekl svým přátelům z Církve adventistů sedmého dne, kde kdysi chodil na bohoslužby.

Jak se Nicolonagův stav neustále zhoršoval, začal si dělat starosti. Po 15 dnech požádal členy církve, aby se za něj modlili, a pastor zorganizoval modlitební tým, který navštívil jeho dům.

Nicolonaga se však necítil lépe. Uplynul další týden a zdálo se, že už moc možností nemá.

Když odtikávala 30denní lhůta od Mussy, pastor svolal noc půstu a modliteb za Nicolonagu.

Brzy ráno Mussa zaklepal na dveře pastorova domu. Vyprávěl fantastický příběh o tom, jak jeho bohové bojovali s Nicolonagovým Bohem a Nicolonagův Bůh zvítězil. Řekl, že už nemůže Nicolonagovi vzít život. A chtěl se stát křesťanem.

"Chci uctívat Nicolonagova Boha," řekl.

Nicolonaga se z nemoci uzdravil a on i Mussa se připojili k adventistické skupince, ve které se připravovali na křest. Oba odevzdali svá srdce Ježíši ve křtu. Dnes jsou oba ve svém regionu v Mosambiku mocnou silou dobra.

"Bůh je mocný a odpovídá na modlitby těch, kteří ho s vírou hledají," řekl pastor Nelson A. Quenesse.

Koneckonců, řekl, "Bez víry není možné se mu zalíbit, protože ten, kdo přichází k Bohu, musí uvěřit, že Bůh je a že odplácí těm, kdo ho usilovně hledají." (Žd 11,6, CSP).

_Děkujeme vám za vaše misijní dary při sobotní škole, které pomáhají šířit evangelium v Mosambiku a po celém světě._
