---
title:  Misijný príbeh
date:   10/05/2024
---

#### Jeden anděl, čtyři setkání

_Nelson Cinco Reis Chitaonga a Calavete Sabonete Ossifo_

Málokdo může říct, že viděl anděla. Oyele říká, že anděla viděl - a to ne jednou, ale čtyřikrát.

Oyele byl od mala věřící, ale od víry se odklonil, když tři roky pracoval mimo domov a pomáhal stavět 400 km dlouhou silnici mezi městy Mocuba a Nampula v Mosambiku. Byla to těžká práce a on hledal úlevu způsoby, o kterých věděl, že porušují Boží zákon.

Jednoho dne k Oyelemu, který byl po práci opilý, přistoupilo několik cizinců. Zeptali se ho, zda ví, že Bible učí, že sobota je sedmý den v týdnu. Oyele byl přesvědčen, že se cizinci mýlí. "Dokažte mi to z Bible," řekl.

Cizinci, kteří se představili jako adventisté sedmého dne, otevřeli Bibli u čtvrtého přikázání a přečetli: "Pamatuj na den sobotní, abys ho světil" (2 Moj 20,8). Pak nalistovali Ezechiele 20,20 a četli: "Svěťte mé soboty a budou znamením mezi mnou a vámi, abyste poznali, že já jsem Hospodin, váš Bůh".

Oyele si v následujících dnech tyto verše opakovaně četl. Přemýšlel, zda čte pravdu od Boha. Přestože chodil do kostela odmalička, nikdy předtím si těchto veršů nevšiml.

Zatímco přemýšlel a modlil se, v noci se nad domem, kde bydlel, zjevil zářící anděl. "Sílu!" řekl anděl. "Jsi na správné cestě." Další noc spatřil anděla na stejném místě znovu. "Sílu!" řekl opět anděl. "Jsi na správné cestě." Totéž se stalo i třetí noc. Další sobotu šel Oyele do adventistického sboru. Poté se účastnil bohoslužeb s adventisty pravidelně.

Když mu skončila tříletá smlouva, vrátil se Oyele domů a s překvapením zjistil, že jeho žena a děti vstoupily do Církve adventistů. Během své delší nepřítomnosti s nimi nebyl v kontaktu.

"To je ale shoda okolností!" řekla jeho žena, když se dozvěděla, že Oyele chodil do adventistického sboru. "Je to náhoda?"

Doma chodil Oyele v sobotu do adventistického sboru a v neděli do kostela svého dětství. Nebyl si jistý, co má dělat. Pak se anděl zjevil počtvrté. "To, co studuješ, je pravda," řekl anděl. Oyele se na místě rozhodl, že se stane adventistou sedmého dne.

V místě, kde Oyele žije, je adventistů málo, ale Bůh požehnal jeho úsilí sdílet dobrou zprávu, že Ježíš brzy přijde. Oyele pomohl založit tři domácí sbory. "Evangelizujte každého, i když je opilý," řekl. "Bůh je ten, kdo obrací, a je mnoho lidí, které Bůh připravil, aby přijali evangelium. Potřebují pouze to, abyste se jich dotkli."

_Děkujeme vám za vaše misijní dary při sobotní škole, které pomáhají šířit evangelium v Mosambiku a po celém světě._
