### Úvod

#### Veľký spor

Aká je podľa vás hlavná téma Písma? Ježiš? Plán spasenia? Kríž? Áno, každá z týchto troch tém je mimoriadne dôležitá a všetky tvoria základ Písma. Odohrávajú sa a uskutočňujú v kontexte univerzálnej a všeobsiahlej témy, ktorou je veľký spor. Táto téma je prítomná v celej Biblii – od Genezis až po Zjavenie.

Veľký spor sa začal v nebi, keď sa Lucifer vzbúril proti Bohu. Podstatou vesmírneho sporu je otázka Božej lásky. Je Boh naozaj úplne milujúci? Má na zreteli tie najlepšie záujmy svojho stvorenstva? Alebo je to naopak a Boh je autoritatívny diktátor, ktorý chce len za každú cenu presadzovať svoju vôľu?

Tento štvrťrok sa sústredíme na časť svetových dejín v kontexte Písma. Budeme študovať vybrané historické udalosti na základe proroctiev od čias Krista až po prítomnosť a pokúsime sa nahliadnuť aj ďalej. Božou podstatou je láska. Z toho vyplýva, že aj všetky Jeho skutky sú láskyplné, hoci táto skutočnosť nemusí byť vždy zrejmá nielen smrteľným ľudským bytostiam, ale dokonca ani anjelom. Božia láska sa stáva v priebehu veľkého sporu čoraz zjavnejšia. Výšku a hĺbku Jeho lásky vidíme najvýraznejšie na kríži. Na Golgote sa Božia láska prejavila pred celým vesmírom, keď Kristus dal svoj život, aby vykúpil ľudstvo a zaručil satanovu porážku.

Boj však zúri ďalej. Satan sa pokúsil zničiť Ježiša na kríži, ale nevyšlo mu to. V priebehu storočí potom môžeme vidieť, ako sa satan snažil zničiť Boží ľud. Hoci nenávistne prenasledoval Kristovu cirkev a spôsobil smrť miliónov ľudí, Boh bol vždy so svojím ľudom a ani v budúcnosti ho nikdy neopustí.

Tento štvrťrok budeme sledovať, ako sa veľký spor vyvíjal od jeho vzniku v nebi. Preskúmame hlavné body konfliktu medzi Kristom a satanom. Budeme svedkami nezdolnej odvahy valdéncov napriek prudkému prenasledovaniu a pozrieme sa spoločne aj na odhodlania reformátorov nasledovať biblickú pravdu napriek prenasledovaniu, väzneniu, mučeniu a smrti.

V komentári k viere týchto duchovných velikánov Ellen Whiteová napísala: „Keďže uznávali zvrchovanú autoritu Biblie, každé učenie či názor posudzovali učením Písma. Viera v Boha a v jeho Slovo podopierala týchto mužov, ktorí obetovali svoje životy na hranici.“ (GC 249; ZTDS 176)

Reformácia zapálila pochodeň pravdy, ktorá stále jasne horí. Základná viera reformátorov v Písmo a ich neochvejná istota o spasení z milosti prostredníctvom viery pripravili cestu pre rozmach adventného hnutia, na ktorého začiatku stál William Miller a mnoho ďalších po celom svete.

Cirkev adventistov siedmeho dňa vznikla, aby stavala na základoch, ktoré položili reformátori, s cieľom obnoviť biblické pravdy, na ktoré sa v priebehu storočí zabudlo. Hlavným bodom jej poslania je ohlasovanie posolstva troch anjelov zo Zjavenia 14,6–12. Je to posledné Božie varovanie pre svet, ktorý sa čoskoro skončí.

Toto posolstvo vzbudzuje hnev satana, ktorého konanie apoštol Ján opísal nasledovne: „Drak sa na ženu nahneval a odišiel bojovať proti ostatným z jej potomstva, ktorí zachovávajú Božie prikázania a držia sa Ježišovho svedectva.“ (Zj 12,17) Spoločne budeme študovať posledné udalosti veľkého sporu, vrátane víťazstva Božej lásky nad všetkými kniežatstvami a mocnosťami zla. Toto víťazstvo je základom pre stvorenie nových nebies a novej zeme.

Pri štúdiu tejto komplexnej témy sa budeme často odvolávať na knihu Ellen Whiteovej Z tieňa do slávy (Great Controversy). Budeme sa usilovať „poznať Kristovu lásku, ktorá prevyšuje poznanie“ (Ef 3,19).

_Mark Finley, medzinárodne známy evanjelista, bol v rokoch 2005–2010 podpredsedom Generálnej konferencie. V súčasnosti pracuje na plný úväzok ako asistent predsedu Generálnej konferencie. Mark Finley a jeho manželka Ernestine majú tri deti a päť vnúčat._