---
title:  Misijný príbeh
date:   07/06/2024
---

#### Nedosažitelné město v Nigérii

_Andrew McChesney_

Nigerijské město Umuacha se nachází na strategické křižovatce. Město se pyšní velkým tržištěm, které denně přitahuje davy lidí z okolních měst. Chybí mu však sbor Církve adventistů sedmého dne.

Absence adventistického sboru byla zarážející, protože ve všech okolních městech existují adventistické sbory již více než 70 let. Dokonce se nedaleko nacházelo i ústředí Severní Aba unie Církve adventistů. V Umuacha však žádný sbor nebyl.

Proč?

První kostel byl v Umuacha otevřen již před více než 80ti lety a měl být jediným kostelem ve městě. Postupem let však obyvatelé města prodávali své pozemky cizincům, kteří si pak stavěli vlastní kostely. Nejstarší církev nově příchozí přijala, ale všichni prohlásili, že adventisté, kteří slouží bohoslužby v jiný den, nebudou nikdy vítáni.

Sbory adventistů z okolních měste se do Umuacha snažily dostat. Když se ale snažily uspořádat evangelizační shromáždění, nikdo jim nechtěl poskytnout místo pro setkávání. Naděje svitla, když církev v nedaleké Mbě uspořádala dvoutýdenní evangelizační setkání za městem a poté otevřela pobočku sobotní školy. Tato pobočka však byla uzavřena již po třech měsících. Později mladí lidé z Mby pořádali biblické hodiny, které přivedly několik rodin z Umuacha na sobotní shromáždění do sboru v Mbě. Rodiny však přestaly chodit, když na ně jejich sousedé házeli kameny.

V roce 2021 Severní Aba unie vypracovala nové plány na evangelizační setkání v Umuacha, ale opět byl problém najít místo. Jeden majitel pozemku souhlasil s pořádáním stanových shromáždění, ale pak si to náhle rozmyslel. Další pokusy v tomto roce i v tom následujícím 2022 byly neúspěšné. Vypadalo to beznadějně.

Pak člen sboru Christian podnikl nový pokus o nalezení místa. Při hledání se setkal s Chilakou, majitelem školy.

„Vy, co tu pobíháte, co hledáte?“ zeptal se majitel školy.

„Zdá se, že hledám vás,“ odpověděl Christian.

Po rozhovoru nabídl majitel školy pro setkání pozemek a Christian to vděčně přijal.

Po dobu jednoho měsíce hlásali adventističtí kazatelé v Umuachu Boží Slovo. Připojil se k nim lékařský tým, který se staral o nemocné. Nakonec bylo pokřtěno 29 vzácných duší. Pak někdo daroval pozemek a v Umuachu byl otevřen adventistický sbor.

„Dnes se tento sbor rozvíjí k Boží slávě,“ řekl Caleb Uchenna Onyendi, ředitel evangelizace pro Severní Aba unii.

Dodal, že Boží načasování je dokonalé, a poukázal na 2. Mojžíšovu 9,5, kde se píše: „Hospodin také určil čas: Tuto věc Hospodin učiní v zemi zítra.“. Hospodin tak učinil právě ve městě Umuacha.
