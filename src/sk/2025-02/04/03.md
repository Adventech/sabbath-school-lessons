---
title:  Povolanie Abraháma
date:  21/04/2025
---

> <p></p>
> <sup>1</sup>Hospodin povedal Abrámovi: „Odíď zo svojej krajiny, od svojho príbuzenstva a z domu svojho otca do krajiny, ktorú ti ukážem! <sup>2</sup>Urobím z teba veľký národ, požehnám ťa, zvelebím tvoje meno. Buď požehnaním! <sup>3</sup>Požehnám tých, čo teba žehnajú a tých, čo tebe zlorečia, prekľajem. V tebe budú požehnané všetky pokolenia zeme.“ (1Moj 12,1–3)

**Osobné štúdium**

V desiatej kapitole knihy Genezis vidíme zrodenie rôznych národov. Slovo zvyčajne prekladané ako „národy“ je gojim, čo môže označovať aj pohanov. Genezis 10 nám hovorí, že ľudské pokolenie sa rozdelilo na krajiny, jazyky, rody a „národy“ (1Moj 10,5; pozri tiež Zj 14,6).

Takmer okamžite po uvedení tohto konceptu Boh povoláva Abraháma z jedného z týchto národov, aby sa odlíšil od nich a od toho, čo predstavujú.

`Prečítaj si text 1Moj 12,1–9. Prečo Boh povolal Abráma (neskôr Abraháma) z krajiny jeho príbuzenstva a „z domu“ jeho otca?`

Boh mal v úmysle prostredníctvom Abraháma vytvoriť národ, ktorý by stál v protiklade k ľudským kráľovstvám. Ich jediným kráľom mal byť samotný Boh, nikto iný. Tento národ mal ukázať, ako by to vyzeralo, keby sa ľudia skutočne vrátili k svojmu Stvoriteľovi. Izrael bol ustanovený ako požehnanie pre „všetky pokolenia zeme“ (1Moj 12,3). Boh ich obdaril svetlom a prednosťami, aké pravdepodobne od potopy svet ešte nevidel.

`Prečítaj si 5Moj 4,5–9. Čo povedal Hospodin Abrahámovmu potomstvu, národu, ktorý sa stal naplnením zasľúbení daných Abrahámovi?`

Slávu Božieho charakteru nemal odzrkadľovať jednotlivec. Celý národ mal spoločným konaním a v spolupráci s Hospodinom prejaviť slávu Jeho charakteru. Všimnime si, národ nebol výnimočný vďaka slovám prijatým od Boha a ani pre „ustanovenia a právne predpisy“, ktoré im dal Hospodin. Dôležité bolo, že národ „priľnul“ k Božím slovám. To spôsobilo, že ostatné národy povedali: „Tento veľký národ je naozaj múdry a rozumný.“ (5Moj 4,6) Ľudia môžu byť obdarení veľkými pravdami, ale ak podľa nich nežijú, namiesto požehnania do ich života vstúpia kliatby a smrť.

**Aplikácia**

`Ako sa tá istá zásada, teda nielen poznať Božie pravdy, ale aj podľa nich žiť, vzťahuje na nás ako adventistov dnes?`