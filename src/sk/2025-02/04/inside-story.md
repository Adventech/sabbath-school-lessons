---
title:  Misijný príbeh
date:   25/04/2025
---

#### Nepravdepodobný zakladateľ zboru

_Andrew McChesney_

Keď sa Sunita vydala, jej nová rodina predpokladala, že sa automaticky stane adventistkou siedmeho dňa. V jej ázijskej kultúre totiž manželka urobí všetko, o čo ju manžel požiada. Preto si jej manžel Manoj a jeho rodičia mysleli, že jeho vieru prijme automaticky. Ale Sunita sa nestala adventistkou.

Keď svokrovci videli, že stále uctieva kamenné a drevené sochy, zo všetkých síl sa snažili povedať jej o Ježišovi. V dome, kde bývali, žila aj ich širšia rodina, preto ju raz pozvali na rodinnú bohoslužbu. Ale Sunita nemala záujem. Nikto ju nenútil, aby tam šla, preto sa týmto stretnutiam vyhýbala.

Po roku a pol sa Sunita a Manoj presťahovali z malého mesta do veľkého. Manoj sa znova pokúsil prehovoriť Sunitu, aby prestala uctievať modly.

„My ako rodina neuctievame sochy ani obrazy,“ povedal jej. „Nie je to správne. Nemali by sme to robiť.“

Ale Sunita nepoznala iný spôsob života a Manoj ju nechcel nútiť, aby to prestala robiť. Postupom času sa Sunite narodili dvaja synovia. Potom vážne ochorela.

„Poďme spolu do zboru k adventistom,“ povedal Manoj. „Vyskúšala si už toľko liekov a rôznych vecí, ale nič nepomáha. Poďme tam aspoň raz.“

Sunita nemala iné východisko. Nemala iné riešenie ani nádej, a tak súhlasila, že teda pôjde. To bolo jej prvé stretnutie s adventistami – a vôbec s akoukoľvek cirkvou.

V zbore sa Sunita cítila veľmi dobre. Aj keď bohoslužba prebiehala v angličtine, ktorej dobre nerozumie, od prvej chvíle cítila srdečnosť všetkých členov zboru. O týždeň Sunita prišla opäť a požiadala kazateľa, aby jej meno pridali do zoznamu ľudí, za ktorých budú počas bohoslužby prednesené modlitby. Po modlitbe sa Sunita začala cítiť lepšie. Jej zdravotný stav sa pomaly zlepšoval, až sa úplne zotavila.

Nasledujúce štyri roky Sunita pravidelne navštevovala bohoslužby. Keď do ich zboru prišiel nový pomocný kazateľ, ktorý hovoril jej jazykom, začala sa zúčastňovať biblického štúdia a bola pokrstená. Vtedy sa začala modliť: „Pane, pomôž mi, aby som Ti slúžila.“

Prešlo niekoľko rokov a Sunita bola pozvaná, aby zakladala zbory ako priekopníčka globálnej misie. S radosťou súhlasila. Dnes vedie cirkevný zbor v chudobnej štvrti svojho mesta. Zbor založila tak, že sa modlila s ľuďmi. Keď ľudia videli, že jej modlitby boli vypočuté, prišli za ňou a žiadali ju o modlitby. Pokrstených bolo pätnásť ľudí.

„Nikdy som si nemyslela, že zanechám svoje pôvodné náboženstvo a spoznám pravého Boha,“ povedala Sunita, keď pri jednej príležitosti rozprávala svoj príbeh v zbore, ktorý založila. „Bola to jeho vôľa, aby som uverila, a potom ma použil na svoju slávu.“

_Ďakujeme vám za vaše modlitby za priekopníkov globálnej misie, ktorí podobne ako Sunita čelia obrovským problémom pri zakladaní zborov v oblastiach, ktoré nie sú otvorené pre zvestovanie evanjelia. O priekopníkoch globálnej misie sa dozviete viac na webovej stránke adventistickej misie: bit.ly/GMPioneers._