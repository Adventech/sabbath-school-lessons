---
title:  Nimród a Ninive
date:  20/04/2025
---

> <p></p>
> <sup>8</sup>Kúšovi sa narodil Nimród. Stal sa prvým hrdinom na zemi. <sup>9</sup>Bol udatným lovcom pred Hospodinom. Preto vzniklo úslovie: Udatný lovec pred Hospodinom ako Nimród. <sup>10</sup>Jeho kráľovstvo bolo od počiatku Bábel, Erech, Akkad a Kalne v krajine Šinár. <sup>11</sup>Z tejto krajiny vytiahol do Aššúru a vystaval Ninive, Rechobót-Ír, Kelach, <sup>12</sup>ako aj Resen medzi mestami Ninive a Kelach. To je to veľké mesto. (1Moj 10,8–12)

**Osobné štúdium**

Záhradu Eden stvoril Boh ako ideálny domov pre ľudské pokolenie. Keď však do tohto príbytku vstúpil hriech, Bohu nezostávalo nič iné, než oddeliť ľudstvo od záhrady a stromu života – aspoň dočasne.

Vyhnaním z Edenu sa ľudia ocitli v novej situácii. Museli ťažko pracovať, aby si zabezpečili svoju ďalšiu existenciu. Život sa stal zložitým. Ľudia museli žiť s bolesťou a v pote tváre (1Moj 3,16–19). Naši prví rodičia verili, že spravodlivý Kráľ im umožní vrátiť sa do záhrady. Prinášali dokonca obete k bránam Edenu vo vernom očakávaní vykúpenia, ktoré Boh hneď od začiatku ponúkol padlému svetu.

„Rajská záhrada zostala na zemi ešte dlho potom, čo ju musel vyhnaný človek opustiť. Padlému ľudskému pokoleniu bolo dovolené ešte dlho hľadieť na domov nevinnosti; no vstup doňho strážili anjeli. Pri rajskej bráne, chránenej cherubom, sa prejavila Božia vznešenosť. Sem prichádzal Adam a jeho synovia uctievať Boha. Tu obnovovali svoj sľub poslušnosti zákonu, ktorého prestúpenie ich vykázalo z raja. Keď vlna neprávosti zaplavila svet a bezbožnosť ľudí mala za následok pustošiacu potopu, ruka, ktorá stvorila raj, vzala ho zo zeme. Pri konečnej obnove, keď bude nové nebo a nová zem (Zj 21,1), raj bude znova zriadený v ešte krajšej podobe než na začiatku.“ (PP 62; PP 39)

K vzniknutej situácii sa rôzni ľudia stavali rozlične. Mnohí sa snažili nájsť spôsoby, ktoré by vyriešili vzniknuté problémy. Jedným z takýchto riešení bol vznik mestských štátov, ktoré boli pokusom o vytvorenie jednoduchšieho života a možno aj snahou získať späť to, o čo ľudia prišli stratou Edenu.

`Prečítaj si text 1Moj 10,1–12. Na tomto mieste Biblia predstavuje niekoľko kľúčových politických hráčov, ku ktorým sa potom vracajú ďalšie biblické texty, vrátane Ninive a Babylona. Čo sa môžeme naučiť z posolstva týchto veršov v kontexte toho, čo vieme o neskoršom pôsobení Ninive a Babylona?`

Niektorí pri čítaní o Nimródovi dospeli k záveru, že je vznešeným hrdinom, podobne ako dobyvateľskí hrdinovia z pohanskej mytológie. Ale keď ho Biblia opisuje ako „hrdinu na zemi“ a „udatného lovca pred Hospodinom“, vôbec nejde o kompliment. Nimród je veľký vo svojom vlastnom hodnotení a stojí „pred“ Hospodinom v tom zmysle, že sa vzpiera Bohu. To, čo vidíme v týchto textoch, je šírenie vzbury proti Bohu. Ide o vzdor, ktorý bude pokračovať, až kým nebude nakoniec celá vzbura navždy vykorenená.

**Aplikácia**

`Prečo je hriech vzbury proti Bohu oveľa rafinovanejší, než by sa na prvý pohľad mohlo zdať? Ako sa môžeme chrániť práve pred touto ľudskou črtou?`