---
title:  Žalm 5
date:  21/05/2025
---

> <p></p>
> <sup>8</sup>Ja však z tvojej veľkej milosti smiem vojsť do tvojho domu, s bázňou pred tebou sa budem klaňať v tvojom svätom chráme. <sup>9</sup>Hospodin, veď ma svojou spravodlivosťou navzdory mojim protivníkom. Urovnaj svoju cestu predo mnou! <sup>10</sup>Veď na ich ústa nieto spoľahnutia, ich vnútro — samá skaza, ich hrdlo – otvorený hrob, ich jazyk – samá úlisnosť. <sup>11</sup>Bože, odhaľ ich vinu! Nech padnú pre svoje zámery! Rozožeň ich pre mnohé vzbury, lebo ti odporovali. <sup>12</sup>Nech sa radujú všetci, čo sa k tebe utiekajú, a nech naveky plesajú! Ochraňuj ich a nech jasajú v tebe tí, čo milujú tvoje meno. (Ž 5,8–12)

**Osobné štúdium**

`Prečítaj si Žalm 5. Dávid v týchto veršoch vykresľuje ostré kontrasty medzi tými, ktorí sú stratení, a tými, ktorí boli vykúpení. Porovnaj tento žalm s opisom v Zj 14,1–12. Aké podobnosti nachádzaš a ako to pomáha pochopiť, čo to znamená byť súčasťou hnutia Božieho ostatku v posledných dňoch?`

Dávid zdôrazňuje, že u Hospodina „nešľachetný nemá miesta“ (Ž 5,5). Cieľom svätostánku bolo, aby Boh mohol prebývať uprostred svojho ľudu. To isté bude platiť o Kristovom kráľovstve (pozri Zj 21,3). Tí, ktorí sa chcú priblížiť k Božiemu trónu, musia byť vykúpení.

Za zmienku stojí aj Dávidov opis klaňania ako aktu uctievania v Ž 5,8, keďže práve uctievanie je vo veľkom spore kľúčovým problémom. V Zjavení 13 sa päťkrát nachádza sloveso „klaňať“ (vo význame uctievať) a posolstvo troch anjelov v nasledujúcej kapitole vyzýva svet: „Klaňajte sa tomu, ktorý stvoril nebo i zem, more i pramene vôd.“ (Zj 14,7) Dávid nám hovorí, že pred Hospodina predstupuje „s bázňou“. Aj posolstvo ostatku vyzýva svet: „Bojte sa Boha a vzdávajte mu slávu, lebo prišla hodina jeho súdu.“ (Zj 14,7)

Všimnime si tiež, že o vykúpených predstavených v Zjavení 14 sa hovorí, že „v ich ústach sa nenašla lož“ (Zj 14,5). Sú to pravdovravní ľudia, ktorých slová a skutky zrkadlia spravodlivý Boží charakter. Stoja v protiklade k tým, o ktorých Dávid hovorí, že „na ich ústa nieto spoľahnutia“ (Ž 5,10).

V tejto kľúčovej časti Zjavenia Ján predstavuje úžasnú scénu: obyčajní hriešnici boli vytiahnutí z pazúrov smrti a teraz majú výsadu stáť v Božej prítomnosti. O toto právo sa nijako nezaslúžili. Dostávajú ho vďaka skutočnosti, že Baránok Boží – spravodlivý Syn človeka – tam stojí s nimi. Dostali odpustenie a sú vykúpení. Nemusia už niesť svoju vinu (porovnaj so Ž 5,11), pretože ju za nich niesol Boží Baránok (porovnaj s Iz 53,12 a 2Kor 5,21).

Keď je raz Božie meno vpísané do nášho srdca, je ťažké mlčať. Boží ľud odovzdáva poslednú ponuku milosrdenstva „mohutným hlasom“ (Zj 14,7). „Nech sa radujú všetci, čo sa k tebe utiekajú, a nech naveky plesajú! Ochraňuj ich a nech jasajú v tebe tí, čo milujú tvoje meno.“ (Ž 5,11)

**Aplikácia**

`Predstav si, že stojíš pred svätým a dokonalým Bohom na súde, pričom On vidí každý skutok, ktorý si kedy vykonal. Čo nám táto predstava hovorí o tom, že nevyhnutne potrebujeme Kristovu spravodlivosť?`