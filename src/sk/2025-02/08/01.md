---
title:  Proroctvá v žalmoch (1)
date:  17/05/2025
---

### Texty na tento týždeň
Heb 9,11–15; Žalm 122; Žalm 15; Žalm 24; 2Moj 33,18–23; Žalm 5, Ž 51,9–17

**Úvodný text**
> Potom som videl: Hľa, Baránok stál na vrchu Sion a s ním stoštyridsaťštyri-tisíc tých, čo mali na čele napísané jeho meno a meno jeho Otca. (Zj 14,1)

Pri štúdiu Písma sme mohli zistiť a uvedomiť si, že príbehy Starej zmluvy nám pomáhajú pochopiť symboly použité v knihe Zjavenie. Robili by sme však chybu, keby sme sa sústredili len na samotné príbehy. Pri výklade proroctiev nám totiž pomáhajú všetky časti Starej zmluvy.

Jedným z mimoriadne bohatých zdrojov informácií je Kniha žalmov, zbierka posvätnej poézie, ktorá skúma mnohé ľudské skúsenosti a možné interakcie s Bohom – od skľúčenosti z hriechu a utrpenia až po nespútanú radosť z Hospodinovej prítomnosti a z Jeho opakovaných zasľúbení odpustenia a záchrany.

Pozorné čítanie žalmov prináša detaily, vďaka ktorým kniha Zjavenie ožíva. Je to tak aj v Zjavení 14, ktoré opisuje záverečné dielo cirkvi ostatkov na zemi. Boží ľud času konca dostal rovnakú úlohu ako Izrael v staroveku: máme byť svetlom pre národy, posledným milosrdným povolaním pre všetkých ľudí, aby uctievali a poslúchali svojho Stvoriteľa.

Niektoré podrobnosti uvedené v Božom žaltári nám môžu poskytnúť nové uvedomenie si našej úlohy v posledných chvíľach dejín zeme.

**Osnova lekcie**

Kniha Zjavenie je plná obrazov zo svätyne a odkazov na ňu (chrám, svietnik, oltár, archa zmluvy...). V tejto lekcii sa pozrieme, ako nám niektoré starozmluvné žalmy môžu pomôcť lepšie pochopiť túto symboliku.

- Heb 9,11–15: Novozmluvný obraz Ježiša ako nebeského Veľkňaza (nedeľa)
- Žalm 15; Zj 14,1: Obraz Božieho ľudu zhromaždeného vďaka Baránkovi v jeho svätyni (pondelok)
- 2Moj 34,5–7; Ž 119,55; Zj 14,1: Obraz chrámu a Božieho ľudu nesúceho Božie meno (utorok)
- Žalm 5; Zjavenie 14: Obraz verných klaniacich sa v chráme Bohu (streda)
- Ž 51,9–17; Zjavenie 14: Obraz Božieho ľudu, ktorý hlása evanjelium svetu (štvrtok)