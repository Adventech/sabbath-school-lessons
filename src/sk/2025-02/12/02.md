---
title:  Daniel 2 a historizujúci prístup k proroctvu
date:  15/06/2025
---

> <p></p>
> <sup>36</sup>Toto je sen a kráľovi podáme jeho výklad. <sup>37</sup>Ty, kráľ, si najväčší kráľ, ktorého Boh nebies obdaroval silou, mocou a vznešenosťou. <sup>38</sup>Tebe dal do rúk ľudí, poľnú zver a nebeské vtáctvo na každom mieste, kde prebývajú, a nechal ťa nad nimi všetkými vládnuť: Ty si hlava zo zlata. <sup>39</sup>Po tebe povstane iné kráľovstvo, menšie ako tvoje, a ďalšie, tretie kráľovstvo z bronzu, ktoré bude vládnuť na celej zemi. <sup>40</sup>Štvrté kráľovstvo bude mocné ako železo, ktoré drví a rozdrúzga všetko, a ako železo, čo toto všetko rozbíja, bude drviť a rozbíjať. (Dan 2,36–40)

**Osobné štúdium**

Jedno z najsilnejších proroctiev v celom Písme je Daniel 2. Prorok, ktorý ho napísal viac ako päťsto rokov pred Kristom, načrtol svetové dejiny, počnúc obdobím, v ktorom sa on sám nachádzal v Babylone, a následne cez Médo-Perziu, Grécko, Rím a rozpad Ríma na národy modernej Európy tak, ako existujú dnes.

Keď sa Písmo zameriava na európske národy, biblický text hovorí: „To, že si videl železo zmiešané s ílovitou hlinou, znamená, že sa síce budú medzi sebou miešať, ale nebudú súdržní, tak ako sa železo nespojí s hlinou.“ (Dan 2,43) Toto proroctvo sa úžasne naplnilo. Napriek obrovskej snahe zabezpečiť jednotu národov a kráľovstiev (v minulosti najmä prostredníctvom uzatvárania manželstiev), krajiny a národy zostávajú rozdelené.

Uveďme si príklad. V súčasnom Spojenom kráľovstve Veľkej Británie a Severného Írska panuje windsorská dynastia, ktorá nesie anglické pomenovanie The House of Windsor. Toto meno je však relatívne nedávne – vzniklo v roku 1917. Predtým niesla názov sasko-cobursko-gothajská dynastia, čo je výrazne nemecké meno, pretože mnohí z britskej kráľovskej rodiny – vďaka tomu, že sa medzi sebou miešali – boli pokrvní príbuzní s Nemcami. Tieto pokrvné zväzky však nestačili na to, aby ich udržali pred vojnou, a tak sa počas 1. svetovej vojny v snahe dištancovať od svojich nenávidených nepriateľov premenovali na The House of Windsor.

`Prečítaj si text Dan 2,31–45. Aký mal Nebukadnesar sen? Ako ho Daniel vyložil?`

Všetky apokalyptické proroctvá v Danielovi vychádzajú z textu v druhej kapitole. To znamená, že ostatné proroctvá, ako Daniel 2, sledujú postupnosť jednotlivých svetových ríš, až kým Boh neustanoví svoje večné kráľovstvo (pozri Dan 2,44 a Dan 7,13.14). Inými slovami, proroctvá prechádzajú históriou v neprerušenom slede impérií, počnúc starovekom a pokračujúc do budúcnosti, až do dnešných dní. Takýto pohľad na proroctvá nazývame historizujúcim prístupom výkladu proroctiev. Takto si to správne pochopenie proroctiev vyžaduje. Použitie historizujúceho prístupu je kľúčové pre pochopenie udalostí posledných dní, najmä v súvislosti s ich opisom v knihe Zjavenie.

**Aplikácia**

`Ako nám Daniel 2 dokazuje, že Boh nielen pozná budúcnosť, ale že má za ňu v konečnom dôsledku aj zodpovednosť?`