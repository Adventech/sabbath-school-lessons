---
title:  Misijný príbeh
date:   20/06/2025
---

#### Každodenný boj (epilóg)

_Andrew McChesney_

Sedemnásťročný Anders sa sťažoval, že na škole Holbrook Seventh-day Adventist Indian School v americkom štáte Arizona počuje hlasy. Školský poradca Loren Fish sa s ním stretol a zistil, že nejde o žiadnu duševnú poruchu. Zamestnanci sa za to začali modliť.

Potom sa Anders začal správať ako posadnutý. Keď bol cez školské prázdniny doma, zúčastnil sa na jednom tradičnom obrade. Po návrate do školy začal drobný tínedžer z času na čas prejavovať nadľudskú silu. Školský personál mal vtedy problémy zvládnuť ho. Inokedy začal prevracať očami. Po takýchto záchvatoch spával celé hodiny. Keď sa prebudil, správal sa normálne, ale bol vyľakaný. Jedného dňa sa spýtal školského spirituála: „Čo znamená legion?“ Slovo „legion“ počul v hlave. Spirituál mu porozprával príbeh o tom, ako Ježiš skôr, než uzdravil človeka posadnutého démonom, sa ho spýtal na meno, a démon odpovedal: „Moje meno je Legion, pretože je nás veľa.“ (Mar 5,9) Jeho asistent sa ho spýtal, či chce, aby sa zaňho zamestnanci školy modlili. Chlapec súhlasil.

V konferenčnej miestnosti školy sa okolo Andersa zhromaždili zamestnanci a začali sa za neho modliť. Chlapec z ničoho nič zastonal a padol na zem. Nikto nevedel, čo majú robiť. Niekoľkí sa nahlas modlili, iní spievali piesne. Ďalší naliehali na Andersa, aby sa on modlil: „Pane Ježišu, pomôž mi.“ Ale Anders nedokázal vysloviť jediné slovo. Bol to dokonalý chaos. Potom sa Anders začal personálu vysmievať. Bol to zvláštny, neprirodzený smiech.

Manažérka školy Diana Fish bola v rozpakoch. ´Diabol vie, že nevieme, čo máme robiť,´ pomyslela si. Vytiahla telefón a vygooglila si „Ako pomôcť posadnutej osobe“. Našla „Ellen Whiteová o konfrontácii so zlými duchovnými silami“ od Marca Colemana na webovej stránke Andrews University. „Počúvajte,“ povedala, „musíme sa zjednotiť. V Ježišovom mene musíme prikázať duchu, aby odišiel.“

V tej chvíli jeden zamestnanec prikázal duchu: „V Ježišovom mene vyjdi z neho!“ Anders zalapal po dychu a povedal: „Pane Ježišu, pomôž mi!“ Všetci zamestnanci jednohlasne zvolali: „Chvála Bohu!“ Z chlapca vyšiel hlasný výkrik. Manažérka pocítila, akoby okolo nej preletel silný víchor a vyšiel z miestnosti. Potom nastal pokoj. Anders ležal a plakal na podlahe. Dvaja zamestnanci mu priniesli matrac. Zvyšok dňa chlapec prespal. Potom už bolo Andersovi lepšie – kým opäť neodišiel domov. Keď sa vrátil do školy, obťažovanie pokračovalo a Anders opustil školu.

„Stále sa za neho modlíme,“ povedala Diana. „Vieme, že je to duchovný boj a že ešte nie je koniec. V životoch našich študentov sa denne stretávame s veľkým sporom.“

_Tento misijný príbeh rozpráva o tom, ako Boh zázračne pôsobil v živote Diany Fish, manažérky na škole Holbrook Seventh-day Adventist Indian School. Tejto škole boli venované dary trinástej soboty v roku 2021. Ďakujeme vám za podporu šírenia evanjelia prostredníctvom darov trinástej soboty v tomto štvrťroku. Zbierka sa uskutoční 28. júna. Ďakujeme za vaše dary._

_Anders je pseudonym._
