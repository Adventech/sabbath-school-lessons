---
title:  Príklady vernosti až do krajnosti
date:  14/06/2025
---

### Texty na tento týždeň
Dan 2,31–45; Dan 3,1–12.17.18; Zj 13,11–17; Rim 1,18–25; Sk 12,1–17; Mat 12,9–14

**Úvodný text**
> Boh nám totiž nedal ducha bojazlivosti, ale Ducha sily, lásky a rozvahy. (2Tim 1,7)

Tento týždeň sa pozrieme na ďalšie dva biblické príbehy, ktoré do pozoruhodných podrobností predpovedajú udalosti času konca.

Najprv preskúmame príbeh o Šadrachovi, Mešachovi a Abéd-Négovi, ktorý má jasné paralely s ťažkosťami opísanými v Zjavení 13. Potom sa obrátime na Novú zmluvu, kde zistíme, že aj skúsenosti prvých kresťanov nám môžu pomôcť pochopiť, čo očakávať v čase medzi súčasnosťou a Kristovým návratom.

Oba príklady zdôrazňujú pozoruhodnú odvahu a poskytujú kľúče k nájdeniu pokoja v tých najnáročnejších podmienkach.

Ježiš nás opakovane povzbudzoval slovami: „Nebojte sa!“ Je dôležité pamätať na to, že centrom proroctiev je Kristus, a preto je dôležité, aby sme vo všetkých scénach súvisiacich so záverečnými udalosťami na zemi vedeli počuť Jeho povzbudivé slová zbavujúce strachu. Ježiš svojich učeníkov povzbudzoval: „Nech sa vám srdce neznepokojuje! Verte v Boha, verte aj vo mňa!“ (Ján 14,1)

Áno, udalosti posledných dní budú ťažké a náročné pre všetkých, ktorí sa snažia zostať verní Bohu. V konečnom dôsledku by sme sa však na tieto udalosti mali pozerať s nádejou, nie so strachom.

**Osnova lekcie**

V predposlednej lekcii tohto štvrťroka si pripomenieme dôležitosť vernosti Kristových nasledovníkov v čase konca, ako o nej hovoria biblické proroctvá kníh Daniel a Zjavenie. Nad touto vernosťou budeme premýšľať vo svetle dvoch biblických príkladov (judských mládencov v čase babylonského zajatia a prvej generácie kresťanov), ktoré môžu slúžiť ako predobraz verných Božích detí v závere dejín.

Príklad vernosti judských zajatcov v Babylone

- Daniel 2: Príbeh Babylona a udalosti času konca (nedeľa)
- Daniel 3: Vernosť tých, ktorí sa klaňali len Bohu (pondelok)
- Zjavenie 13: Vernosť tých, ktorí sa budú klaňať len Bohu (utorok)

Príklad vernosti prvých kresťanov čeliacich prenasledovaniu

- Sk 12,1–17: Vernosť Kristových učeníkov (streda)
- Mat 12,9–14: Prenasledovanie zo strany „zbožných“ (štvrtok)