---
title:  Hamán a satan
date:  11/06/2025
---

> <p></p>
> <sup>8</sup>Hamán povedal kráľovi Ahasvérovi: „Jestvuje jeden národ, ktorý je síce rozptýlený, ale predsa oddelený medzi národmi vo všetkých krajinách tvojho kráľovstva. Ich zákony sú odlišné od zákonov všetkých národov, ani kráľovskými zákonmi sa neriadia, takže pre kráľa nie je výhodné nechať ich na pokoji. <sup>9</sup>Ak to kráľ uzná za vhodné, nech sa vydá písomný príkaz, aby ich vyhubili. Desaťtisíc talentov striebra zaplatím do rúk úradníkov, aby ich odviedli do kráľovských pokladníc.“ <sup>10</sup>Vtedy kráľ sňal zo svojej ruky pečatný prsteň a dal ho Agagovcovi Hamánovi, synovi Hammedata, nepriateľovi Židov. <sup>11</sup>Kráľ povedal Hamánovi: „Dajú ti peniaze i ten národ, aby si mohol s ním naložiť, ako sa ti bude páčiť.“ (Est 3,8–11)

**Osobné štúdium**

V príbehu Ester sa stretávame s Hamánom, ktorého životnou motiváciou je túžba po vplyve a moci. V ríši zastáva dôležité miesto nad všetkými ostatnými kniežatami (Est 3,1).

Pri čítaní textov Ezech 28,11–15 a Iz 14,12–15 o Luciferovi nachádzame určité paralely s Hamánom, skazeným nepriateľom Božieho vyvoleného ľudu. Aj Hamán sa odmieta skloniť pred Božou zvrchovanou vládou. Satanove zámery odhaľuje príbeh o pokúšaní Krista. Satan berie Ježiša na vysoký vrch, aby Mu ukázal kráľovstvá sveta (Mat 4,8–11). Kristus, ako sme videli, prišiel vykúpiť svet. Uplatňuje si nárok na celý svet – a robí to ako jeden z nás. Ježiš je náš príbuzný vykupiteľ. Cena, ktorú zaplatil ako výkupné, je tá najvyššia možná a presahuje akékoľvek predstavy.

V knihe Zjavenie vidíme, že satanova túžba po moci a uctievaní privádza tento svet do jeho poslednej krízy. Satanove podvody presviedčajú svet, aby sa na šelmu pozeral „s obdivom“ a nasledoval ju (Zj 13,3.4). Dôležitou výnimkou sú tí, ktorí šelmu odmietajú uctievať. A práve voči týmto ľuďom satan použije násilie.

Hamán si uvedomuje, že Mordochaj – jeden z Božích vyvolených ľudí – sa mu nepodvolí a neuzná jeho nárok na uctievanie. Hamán je „naplnený veľkým hnevom“ (Est 3,5.6; Roh.) a je rozhodnutý odstrániť všetok Mordochajov ľud z povrchu zeme.

`Prečítaj si texty Est 3,1–14, Zj 12,14–17 a Zj 13,15. Aké paralely medzi týmito pasážami nachádzaš? V čom sa Jánov opis cirkvi ostatkov podobá Hamánovmu opisu Božieho ľudu?`

Diabol si urobil nárok na tento svet, ale prítomnosť ľudí, ktorí zostávajú verní Bohu a ktorí dodržiavajú Jeho prikázania, vyvracia jeho tvrdenie o úplnej nadradenosti. „Keď sa sobota stane osobitným bodom sporu v celom kresťanstve, vytrvalé odmietanie malej menšiny podriadiť sa požiadavkám väčšiny z nich urobí predmety všeobecnej nenávisti.“ (ST 22. 2. 1910)

**Aplikácia**

`Zamysli sa nad „malými“ vecami, ktoré teraz skúšajú tvoju vieru. Ak urobíš kompromis v tom „malom“, ako budeš pripravený obstáť, keď príde veľká skúška?`