---
title:  Misijný príbeh
date:   13/06/2025
---

#### „Potrebujeme takého človeka!“ (7)

_Diana Fish_

Diana a Loren Fishovci mali vysnívanú prácu. Diana pracovala ako manažérka v adventistickej nemocnici v Orlande na Floride a Loren sa venoval poradenstvu. Celkom sa mu darilo. Cítili však, že niečo im chýba. A tak sa modlili.

Jedného dňa sa Diana vybrala len tak sa pozrieť na Oddelenie služby ženám pri Severoamerickom združení. Vo výstavnej hale sa zastavila pri stánku školy Holbrook Seventh-day Adventist Indian School a obdivovala keramiku vyrobenú študentmi. Keď sa žena obsluhujúca stánok dozvedela, že Diana pracuje ako manažérka, celá nadšená povedala, že ich škola hľadá práve takého človeka. Diana vzápätí zamietla myšlienku, že Boh ju volá, aby pracovala v tejto škole v Arizone.

O šesť mesiacov neskôr sa Loren na poslednú chvíľu rozhodol zúčastniť sa zasadania Generálnej konferencie, ktoré sa v roku 2015 konalo v San Antoniu v Texase. Vo výstavnej hale sa aj on akosi ocitol pri stánku tejto školy. Keď sa žena v stánku dozvedela, že pracuje ako kvalifikovaný klinický sociálny pracovník, nadšene povedala: „Práve takého človeka hľadáme!“ Potom sa spýtala, kde pracuje jeho manželka. Loren odpovedal, že pracuje ako manažérka. „Aj takého človeka potrebujeme!“ povedala a zamávala na svojho manžela, ktorý bol riaditeľom tejto školy.

Niekoľko týždňov po skončení dovolenky Diana a Loren išli navštíviť príbuzných v Colorade a zastavili sa aj na tejto škole. Deväť hodín sa rozprávali so zamestnancami o poslaní tejto školy – poskytnúť deťom amerických Indiánov bezpečné miesto, kde by sa mohli učiť a rásť.

Dozvedeli sa, že zamestnanci snívajú o tom, že na škole by bolo k dispozícii nepretržité kresťanské poradenstvo pre študentov, ktorí trpia posttraumatickou stresovou poruchou alebo majú iné problémy týkajúce sa duševného zdravia. Diana sa celú noc prehadzovala v hosťovskej izbe tejto školy. Ráno si na poličke všimla dve rovnaké knihy. Boli jej povedomé. Siahla do batohu a vytiahla takú istú knihu. Dostal ju Loren, keď bol na zasadaní Generálnej konferencie. Volala sa „Nasledovanie – kedykoľvek, kdekoľvek a za akúkoľvek cenu.“ Napísal ju MacLafferty. V tom momente Diana vedela, že Boh ich volá na túto školu. Modlila sa: „Bože, budeš musieť rovnako pôsobiť aj na Lorenovo srdce.“

Niekoľko dní po ich návrate na Floridu Loren povedal Diane, že sa modlil a cítil, že ich Boh volá do Holbrooku. Ešte v ten večer poslali svoje životopisy a začali sa baliť. O dva týždne im boli ponúknuté sľúbené pracovné pozície. Na tejto škole pracujú už desať rokov. „Boh je naozaj úžasný,“ povedala Diana. „Na každom kroku môžem vidieť, ako pôsobí v mojom živote. Skôr než som ho poznala, on poznal mňa a mal so mnou plán.“

_Tento misijný príbeh rozpráva o tom, ako Boh zázračne pôsobil v živote Diany Fish, manažérky na škole Holbrook Seventh-day Adventist Indian School. Tejto škole boli venované dary trinástej soboty v roku 2021. Ďakujeme vám za podporu šírenia evanjelia prostredníctvom darov trinástej soboty v tomto štvrťroku. Zbierka sa uskutoční 28. júna._

_Pokračovanie nabudúce._