### Úvod

#### Ako lepšie rozumieť proroctvám?

Počas prvej vojny v Perzskom zálive (1991) bol známy protestantský spisovateľ a televízny evanjelista Jack Van Impe presvedčený, že kniha Zjavenie tento konflikt predpovedala. Jeho argument vychádzal z toho, že niektoré bojové helikoptéry vyzerali ako kobylky zobrazené v Zjavení 9:  „Otvorila studňu priepasti a zo studne vystúpil taký dym akoby z veľkej pece. Od dymu zo studne sa zatmelo slnko aj vzduch. Z dymu vyšli na zem kobylky a dostali moc, akú majú pozemské škorpióny.“ (Zj 9,2.3)

Asi sa zhodneme, že to nie je práve najlepší spôsob výkladu biblických proroctiev. Napriek tomu sú podobné interpretácie pomerne časté. Počas nedávnej minulosti sa objavilo množstvo kníh, článkov, ale aj videí či webových stránok, ktoré sa venujú proroctvám. Tie prinášajú mnoho najrôznejších predpovedí vrátane stanovenia dátumu konečných udalostí – zvyčajne zameraných na vojny alebo nepokoje na Blízkom východe.

A čuduj sa svete, ani jedna z týchto predpovedí sa nenaplnila.

Ako adventisti siedmeho dňa používame pri výklade proroctiev iný prístup. Vychádza predovšetkým z toho, že centrom všetkých proroctiev je Kristus. Výklad proroctiev sa teda nezameriava na konkrétne geografické miesto na Blízkom východe alebo na akékoľvek vojenské konflikty, ktoré sa tam odohrávajú. Namiesto toho sa na proroctvá pozeráme cez optiku veľkého sporu medzi Kristom a satanom – na celosvetový duchovný zápas, ktorý vyvrcholí, keď Boží ľud, Židia aj Nežidia (pozri Zj 12,17; Zj 14,12) budú čeliť poslednej kríze, ktorá sa sústreďuje na uctievanie Stvoriteľa (pozri Zj 14,7) v protiklade k uctievaniu šelmy a jej obrazu.

Kľúčovým prvkom pre pochopenie proroctiev týkajúcich sa posledných dní je druhá kapitola knihy Daniel, ktorá obsahuje nielen historický náčrt proroctiev, ale aj interpretačný kľúč na odomknutie ich významu.

Daniel 2 zobrazuje štyri svetové ríše – Babylon, Médo-Perziu, Grécko a Rím –, po ktorých Boh ustanoví svoje večné kráľovstvo, „ktoré bude trvať naveky, nebude zničené a nebude patriť inému ľudu. Rozdrví všetky tie kráľovstvá a skoncuje s nimi, ono však bude stáť naveky.“ (Dan 2,44) Paralelné proroctvá v Daniel 7 a 8 obsahujú rovnaký zá-

kladný náčrt. Jeho základnou myšlienkou je, že svetové ríše budú vznikať a zanikať, kým Boh navždy neustanoví svoje kráľovstvo.

V Daniel 7 nám to všetko vysvetľuje nebeský posol: „Štyri veľké šelmy znamenajú, že na zemi povstanú štyria králi. Kráľovstvo však dostanú svätí Najvyššieho a kráľovstvo si udržia navždy, na veky vekov.“ (Dan 7,17.18)

Štyri svetské ríše (Babylon, Médo-Perzia, Grécko a Rím) postupujú v nepretržitom slede dejinami, až kým Boh po druhom príchode Ježiša neustanoví svoje večné kráľovstvo.

Samozrejme, dnes sme ešte stále tu na zemi. Žijeme v čase „Ríma“, štvrtého a posledného pozemského kráľovstva pred Kristovým návratom.

S touto historickou perspektívou ako základom pre pochopenie proroctiev sa budeme tento štvrťrok venovať problematike výkladu biblických proroctiev. Sústredíme sa na niektoré nepriame zmienky, ale aj konkrétne príbehy, obrazy a metafory, ktoré odhaľujú prorockú pravdu a konečné udalosti.

Začneme správou o stvorení v 1. Mojžišovej, ktorá je dôležitá nielen pre pochopenie proroctiev, ale aj pre to, čo nasleduje, najmä kríž a Ježišovu zmiernu smrť. Potom sa budeme venovať príbehu o babylonskej veži, službe v pozemskej svätyni a prorockým náznakom v knihe Žalmov. Pozrieme sa dokonca aj na niektoré starozmluvné manželstvá. Vo všetkých týchto a mnohých ďalších textoch môžeme nájsť obrazy a symboly, ktoré, ak ich študujeme na modlitbe a s pokorným, poddajným duchom (ak niekto otvára Bibliu s tvrdohlavým srdcom, len aby si dokázal svoju pravdu, veľmi pravdepodobne ide o stratu času), nám pomôžu, aby proroctvá o konci času ožili a prehovorili do nášho života.

Jeden štvrťrok určite nestačí ani na to, aby sme čo i len začali študovať všetky príbehy a obrazy, ktoré pomáhajú odhaliť prorocké pravdy. Ktovie, možno na to budeme potrebovať večnosť. Dovtedy budeme z Božej milosti, v pokore a s otvoreným srdcom študovať Písmo, ktoré nám Boh daroval pre naše poučenie.

_Shawn Boonstra je prednášajúcim a riaditeľom organizácie Voice of Prophecy. Jeho vysielania a knihy sú zdrojom inšpirácie a jeho živé evanjelizačné podujatia oslovili mnoho ľudí po celom svete._