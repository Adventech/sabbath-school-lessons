---
title:  Princíp „prvej zmienky“
date:  06/04/2025
---

> <p></p>
> Tráva uschne, kvet zvädne, ale slovo nášho Boha pretrvá naveky.“ (Iz 40,8)

> <p></p>
> „Ja, Hospodin, som sa nezmenil, ani vy ste neprestali byť synmi Jákobovými.“ (Mal 3,6)

> <p></p>
> Ježiš Kristus je ten istý včera, dnes i naveky. (Heb 13,8)

**Osobné štúdium**

Väčšina študijných programov na vysokých školách sa začína kurzom prinášajúcim všeobecný úvod k danej téme. Jeho cieľom je sprostredkovať princípy, ktoré budú tvoriť základ pre ďalšie štúdium predmetu. Pri čítaní Biblie si veľmi rýchlo uvedomíme, že takýto všeobecný úvod sa nachádza v knihe Genezis. Práve táto kniha totiž prináša myšlienky, ktoré sa neskôr v nejakej súvislosti objavia vo zvyšných knihách Biblie.

Vo všeobecnosti platí, že prvá biblická zmienka určitého pojmu alebo symbolu – najmä ak je to v úvodných kapitolách knihy Genezis – určuje jeho význam pri ďalších výskytoch.

Takýto výklad sa často označuje ako „zásada prvej zmienky“. Nejde o železné pravidlo a určite existujú výnimky z tejto zásady, ale objavuje sa pomerne často. Zdá sa tiež, že pri postupnom štúdiu Biblie a jej proroctiev Boh „dávkuje“ čitateľovi informácie postupne. Najprv sa objavuje základný koncept a ten sa v priebehu rokov alebo dokonca storočí postupne rozširuje, prehlbuje a objasňuje.

`Aké princípy môžeme odvodiť z úvodných textov (Iz 40,6–8; Mal 3,6 a Heb 13,8)? Ako nás môžu nasmerovať pri našom štúdiu proroctiev?`

Veľká časť dnešného sveta sa dnes odkláňa od zaužívaného konceptu pravdy ako tvrdenia, ktoré presne odzrkadľuje objektívnu realitu alebo pomenúva absolútne či večne platné morálne zákony. V súčasnosti sa hovorí skôr o „pociťovanej pravde“, čo je koncept vychádzajúci z toho, čo samotný človek považuje za pravdivé na základe svojich pocitov alebo svojej intuície, bez ohľadu na objektívne fakty. „Pravda“ je pri takomto uvažovaní niečo tvárne, čo sa môže v priebehu času meniť. Navyše, už samotný koncept „pravdy“ sa považuje za podozrivý.

Keď však Boh stanoví, že niečo je pravda, svoj názor už nemení. Akonáhle začne učiť svoj ľud „pravde“, môžeme počítať s tým, že opakovanie toho istého biblického princípu alebo témy nezmení svoj význam či zmysel. Naopak, tento význam ešte viac osvetlí a posilní. Pri štúdiu proroctiev má preto veľký zmysel, aby sme dobre porozumeli knihe Genezis, ktorá prináša prvé vysvetlenie kľúčových pojmov. Toto prvotné porozumenie bude potom ovplyvňovať a formovať naše ďalšie skúmanie Biblie.

**Aplikácia**

`Prečo je dôležité, aby sme nikomu a ničomu nedovolili oslabiť našu vieru v Bibliu a neomylné pravdy, ktoré učí, nech sa nám už „alternatíva“ javí akokoľvek lákavá alebo dokonca logická? Čo všetko môže oslabiť našu vieru v Božie pravdy?`