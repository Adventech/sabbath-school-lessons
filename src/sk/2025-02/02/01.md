---
title:  Kniha Genezis ako kľúč k pochopeniu proroctiev
date:  05/04/2025
---

### Texty na tento týždeň
Iz 40,7.8; 1Moj 22,1–13; Ján 3,16; Zj 5,5–10; 1Kor 15,15–19; Zj 12,1–9

**Úvodný text**
> Keď na druhý deň videl, ako Ježiš prichádza k nemu, povedal: „Hľa, Baránok Boží, ktorý sníma hriech sveta.“ (Ján 1,29)

Jedným z kľúčových problémov súčasných výkladov biblických proroctiev je, že sa vôbec nezaoberajú starovekými základmi knihy Zjavenie. Autor Zjavenia predpokladá, že jeho čitatelia výborne poznajú pojmy, ktoré majú svoj pôvod v Starej zmluve. A tak skôr, než začneme hľadať v celej Biblii pasáže, ktoré pripomínajú texty zo Zjavenia alebo na ne priamo Zjavenie odkazuje, potrebujeme sa sústrediť na základné texty, ktoré nás pripravia na pochopenie knihy a jej symbolov lepšie než iné texty. To platí najmä o knihe Genezis. Tá totiž odhaľuje, ako náš svet upadol do hriešneho chaosu. Takmer každý kľúčový pojem spomenutý v Zjavení sa v nejakej forme objavuje práve v úvodných kapitolách Biblie.

Tento týždeň sa budeme venovať niekoľkým dôležitým konceptom, ktoré tvoria základ knihy Zjavenie. Je ich veľa, a preto sa sústredíme len na niektoré, aby sme ilustrovali to najdôležitejšie: že pochopenie starovekých základov Zjavenia nám umožňuje vidieť v texte veľké množstvo odtienkov, z ktorých každý môže priniesť dôležité naučenia o povahe ľudstva, Boha a konfliktu, ktorý prebieha v našom vesmíre, a teda aj v našich životoch.

**Osnova lekcie**

Keďže je jasné, že biblické proroctvá (najmä tie, ktoré sa nachádzajú v knihe Zjavenie) používajú obrazy a koncepty vychádzajúce už z knihy Genezis, v tejto lekcii sa zameriame práve na prvú knihu Biblie, aby sme videli, ako v jej svetle čítať to, čo Boh zjavil neskôr prostredníctvom prorokov.

- Iz 40,8; Mal 3,6; Heb 13,8: Spoľahlivý základ Božej nemennosti (nedeľa)
- 1. Mojžišova 22: Genezis a koncept Božej lásky (pondelok)
- 1. Mojžišova 22: Genezis a obraz „obetovaného baránka“ (utorok)
- 1Moj 2,15–17: Genezis a koncept smrti hriešnikov (streda)
- 1Moj 3,1–5: Genezis a obraz „hada“ ako Božieho nepriateľa (štvrtok)