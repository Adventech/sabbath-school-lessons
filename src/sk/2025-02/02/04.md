---
title:  „Kde je Baránok?“
date:  08/04/2025
---

> <p></p>
> <sup>7</sup>Izák povedal svojmu otcovi Abrahámovi: „Otec!“ Ten odpovedal: „Čo chceš, syn môj?“ Izák sa spýtal: „Pozri, oheň a drevo je tu, no kde je baránok na spaľovanú obetu?“ <sup>8</sup>Abrahám odvetil: „Syn môj, baránka na spaľovanú obetu si obstará Boh.“ Tak šli obaja spolu ďalej. (1Moj 22,7.8)

**Osobné štúdium**

Prvá zmienka v Biblii o obetnom baránkovi (hebr. se) sa vyskytuje v rovnakom príbehu ako prvá zmienka o láske (1. Mojžišova 22). Baránok je jedným z najdôležitejších a najčastejších symbolov nachádzajúcich sa v knihe Zjavenie. Ježiš je tu nazvaný „Baránok“ viac ako dvadsaťkrát. V jednej z najsilnejších scén Zjavenia – Jánovej návšteve v Božej trónnej sále (kapitoly 4 a 5) – zohráva Baránok ústrednú úlohu.

`Preštuduj si texty 1Moj 22,7.8; 2Moj 12,3–13 a Zj 5,5–12. Ako nám príbeh o výzve obetovať Izáka pomáha pochopiť symbolický význam pojmu „baránok“? Ako tento príbeh súvisí s tým, čo Ján vidí v Zjavení 5?`

Prvá zmienka o baránkovi v Biblii prichádza v príbehu vo forme Izákovej otázky: „Kde je baránok?“ (1Moj 22,7) Je zaujímavé, že celý zvyšok Biblie veľmi detailne odpovedá práve na túto otázku. Zvyšných 38 kníh Starej zmluvy vedie čitateľa po ceste, kde sa ako odpoveď na Izákovu otázku postupne pridáva čoraz viac ďalších podrobností, od veľkonočných rituálov až po čas, keď Dávid pásol ovce (hebr. se) svojho otca. Celý biblický príbeh je popretkávaný nespočetnými mesiášskymi proroctvami, ktoré nejakým spôsobom odpovedajú na Izákovu otázku. V Novej zmluve dostávame definitívnu odpoveď, keď sa Ježiš zjaví v tele a krvi, slúži svojmu ľudu a napokon obetuje svoj život na kríži.

Pozrime sa aj na prvú zmienku o Baránkovi v Evanjeliu podľa Jána: „Keď na druhý deň [Ján Krstiteľ] videl, ako Ježiš prichádza k nemu, povedal: Hľa, Baránok Boží, ktorý sníma hriech sveta.“ (Ján 1,29) Vyzerá to, akoby Ján Krstiteľ osobne odpovedal práve na dávno položenú Izákovu otázku. Príhodné sú aj bezprostredné okolnosti celého príbehu. Hriešnici robia pokánie a Ján ich krstí – ponára do vody. Tento úkon symbolizuje smrť hriešnika a začiatok nového života. A v tej chvíli zrazu prichádza Ježiš, „Baránok Boží“. Podľa Matúšovho rozprávania sa práve vtedy otvárajú nebesia, aby o tomto Baránkovi vyhlásili: „Toto je môj milovaný Syn, v ktorom mám zaľúbenie.“ (Mat 3,17) Všimnime si, že aj v prípade Abraháma a Izáka je to hlas Hospodinovho anjela, kto oznamuje riešenie problému, pred ktorým otec so synom stoja (1Moj 22,11–14).

Keď pospájame tieto (a iné) zmienky, je zrejmé, že Ježiš, Baránok Boží, je naším zástupcom. A práve na základe toho môžeme chápať, kto je „Baránok, ktorý bol zabitý“ (Zj 5,12) v Jánovom videní.

**Aplikácia**

`Prečo je poznanie, že Ježiš je naším Zástupcom, také dôležité pre našu vieru a spásu? Akú nádej by sme mali bez Krista ako nášho Zástupcu, najmä na súde?`