---
title:  Pochopenie Božej lásky
date:  07/04/2025
---

> <p></p>
> <sup>1</sup>Po týchto udalostiach Boh skúšal Abraháma a povedal mu: „Abrahám!“ On odvetil: „Tu som.“ <sup>2</sup>Boh povedal: „Vezmi svojho jediného syna Izáka, ktorého miluješ, odíď do kraja Morija a obetuj ho tam ako spaľovanú obetu na vrchu, o ktorom ti poviem.“ <sup>3</sup>Abrahám včasráno osedlal osla, vzal so sebou dvoch sluhov i svojho syna Izáka. Keď naštiepal dreva na spaľovanú obetu, vstal a vybral sa na miesto, o ktorom mu hovoril Boh. (1Moj 22,1–3)

**Osobné štúdium**

Naša zdedená hriešna prirodzenosť spôsobuje, že vnímame vesmír poškvrnení sklonmi k sebectvu a pýche. Na svet sa pozeráme nie z Božej, ale z našej obmedzenej perspektívy. Nie je nám prirodzené vnímať, že Boh je vševediaci a všadeprítomný. Hriešne ľudstvo azda žiadny koncept neskreslilo viac ako pojem „láska“. V súčasnosti sa pod láskou rozumie skôr sebarealizácia („maj sa rád“, „choď za svojím snom“) než orientácia na dobro a prospech iných. Pre takýto sebecký prístup k „láske“ máme problém chápať, ako sa na tému lásky pozerá Boh.

Pochopenie podstaty lásky je dôležitým kľúčom k porozumeniu biblických proroctiev. Jednou z najdôležitejších tém veľkého sporu je absolútne nepochopenie podstaty Božieho charakteru. Aj preto sa kniha Veľký spor vekov (Z tieňa do slávy) končí slovami: „Veľký spor medzi dobrom a zlom sa skončil. Niet už hriechu ani hriešnikov. Vesmír je čistý. V celom nekonečnom stvorení vládne súlad a šťastie. Od toho, ktorý všetko stvoril, prúdi život, svetlo a blaho do všetkých strán bezmedzného priestoru. Od najmenšieho atómu až po najväčšie vesmírne telesá, všetko živé i neživé v neskonalej kráse a v dokonalej radosti hlása, že Boh je láska.“ (GC 678; ZTDS 450)

`Prečítaj si verše 1Moj 22,1–13. O láske sa v Biblii prvýkrát hovorí v 1Moj 22,2: „Vezmi svojho jediného syna Izáka, ktorého miluješ...“ Čo nás tento príbeh učí o povahe Božej lásky?`

Okrem štúdia prvého výskytu konkrétneho pojmu alebo konceptu v Biblii môže byť niekedy užitočné nájsť prvú zmienku o tomto koncepte aj v jednotlivých knihách Biblie – najmä v evanjeliách. V Mat 3,17; Mar 1,11; Luk 3,22 a Ján 3,16 nachádzame prvú zmienku o „láske“ v každom z evanjelií.

Napríklad prvá zmienka o „láske“ u Jána (Ján 3,16) má veľkú výpovednú hodnotu: zdá sa, že odkazuje na príbeh o Izákovi na oltári. Abrahámova viera v Hospodina bola taká, že Mu dôveroval a rozhodol sa veriť, že ak svojho syna obetuje, Boh má moc ho vzkriesiť (Heb 11,19). Práve Abrahámova dôvera v Boha nám odhaľuje čosi o Božej láske k ľudstvu. Miloval nás tak veľmi, že „dal svojho jednorodeného Syna“ (pozri 1Moj 22,2.12.16) – a potom Ho vzkriesil z mŕtvych. Takto sme dostali zjavenie o skutočnej podstate lásky. Boh nás miluje láskou, ktorá sa za nás obetuje.

**Aplikácia**

`Môžeme vôbec prejavovať druhým takú obetavú lásku, akou nás miluje Boh? Prečo väčšine z nás nie je tento druh lásky úplne prirodzený?`