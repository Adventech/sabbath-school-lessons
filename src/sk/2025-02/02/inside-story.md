---
title:  Misijný príbeh
date:   11/04/2025
---

#### Mléčný zázrak

_Andrew McChesney_

Když se matka vrátila z trhu domů, na dvoře chyběla jejich kráva.

Matka se po dvoře rozhlédla. Žádná kráva. Věděla, že v domě na ni čekají její dvě malé děti. Oči se jí zalily slzami. Jak jim má říct, že kráva, jejich jediný zdroj příjmů, byla ukradena? Bez té krávy by zemřely.

Matka se rozhodla, že to dětem neřekne. Nechtěla, aby viděly její slzy. Šla za křoví, kde si vylila srdce Bohu. Připomněla mu, že její manžel, pastor adventistů sedmého dne, byl zatčen za dodržování soboty a odsouzen k osmi letům nucených prací daleko od jejich domova v tehdejší jižní sovětské republice Tádžikistán. Děkovala Bohu za nyní ukradenou krávu, jejíž mléko měnila na vesnickém trhu za mouku, brambory, mrkev, cibuli, česnek, rajčata a okurky.

„Co teď?“ plakala. „Jak já a moje děti přežijeme?“

Když tak plakala a modlila se, podívala se na křoví, kde uviděla něco zachyceného ve větvích. Podívala se blíž a uviděla, že je to bankovka s vysokou hodnotou. „Děkuji ti, Bože!“ modlila se. „Poslal jsi mi peníze, abych mohla koupit další krávu.“

Matka si osušila slzy a vrátila se na trh, aby se poohlédla po jiné krávě. Jenže každý prodavač chtěl více peněz, než našla ve křoví.

Nakonec jeden muž souhlasil, že cenu sníží.

„Dám vám svou krávu za částku, kterou máte,“ řekl.

Byla to ta nejmenší a nejhubenější kráva na trhu.

Matka mu předala peníze a odvedla si tu krávu domů.

„Bože, tato kráva je ve tvých rukou,“ modlila se.

Doma matka krávu krmila a obě děti si s ní hrály. Díky jídlu a lásce kráva rostla a rostla. Zanedlouho dávala dvakrát více mléka než kráva, která jim byla ukradena.

„Bůh nám v této těžké době zachránil život,“ řekla Ljubov Brunton, vnučka matky z příběhu.

Zázrak s mlékem podle ní slouží jako mocná připomínka toho, že Bůh své misijní pracovníky chrání a stará se o ně bez ohledu na to, kde a kdy slouží. Tím však příběh krávy neskončil. Babička od Ljubov měla být svědkem dalšího zázraku. Přečtete si o něm příští týden.

_Děkujeme vám za vaše misijní dary, které podporují šíření evangelia po celém světě._