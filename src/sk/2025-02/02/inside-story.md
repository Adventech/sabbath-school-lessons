---
title:  Misijný príbeh
date:   11/04/2025
---

#### Zázrak

_Andrew McChesney_

Keď sa matka vrátila z trhu, na dvore nevidela žiadnu kravu. Rozhliadla sa po celom dvore. Nič. Po krave ani chýru ani slychu. Vedela, že doma na ňu čakajú jej dve malé deti. Oči sa jej zaliali slzami. Ako im má povedať, že im ukradli kravu, ich jediný zdroj príjmu? Bez kravy ich čaká smrť.

Matka sa rozhodla, že to deťom nepovie. Nechcela, aby videli, že plače. Šla ku kríkom a vyliala si srdce Bohu. Pripomenula mu, že jej manžela, kazateľa Cirkvi adventistov siedmeho dňa, zatkli za to, že dodržiaval sobotu. Bol odsúdený na osem rokov ťažkej driny v pracovnom tábore ďaleko od domova v bývalej sovietskej republike Tadžikistan. Poďakovala Bohu za kravu, ktorú im teraz ktosi ukradol, a za mlieko, ktoré im dávala a ktoré na dedinskom trhu vymieňala za múku, zemiaky, mrkvu, cibuľu, cesnak, paradajky a uhorky.

„Čo teraz?“ rozplakala sa. „Ako ja a moje deti prežijeme?“

Ako tak plakala a modlila sa, zahľadela sa na kríky. Niečo v nich zbadala zachytené v konároch. Pozrela sa bližšie a uvidela, že je to bankovka s pomerne veľkou sumou peňazí. „Ďakujem ti, Bože!“ modlila sa. „Poslal si mi peniaze na ďalšiu kravu.“

Osušila si slzy a vrátila sa na trh kúpiť si ďalšiu kravu. Ale každý, kto kravu predával, chcel za ňu viac peňazí, ako našla v kríkoch. Nakoniec sa jej podarilo jedného muža presvedčiť, aby znížil cenu. Bola to najmenšia a najbiednejšia krava na trhu. Matka mu dala peniaze a odviedla kravu domov.

„Bože, táto krava je v tvojich rukách,“ modlila sa.

Kravu doma kŕmila a obe deti sa s ňou hrali. A krava rástla a rástla. Čoskoro začala produkovať dvojnásobné množstvo mlieka ako ukradnutá krava.

„Boh nám v tomto ťažkom období zachránil život,“ povedala Ljubov Bruntonová, vnučka tejto matky.

Tento zázrak s mliekom slúži ako silná pripomienka, že Boh sa stará a chráni svojich misijných pracovníkov bez ohľadu na to, kde slúžia. Príbeh o krave tu nekončí. Ljubina babička bola svedkom ešte ďalšieho zázraku. Prečítajte si o tom budúci týždeň.

_Ďakujeme vám za vaše misijné dary, ktoré podporujú šírenie evanjelia po celom svete._