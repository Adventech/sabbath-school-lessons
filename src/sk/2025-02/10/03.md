---
title:  Noachova evanjelizácia
date:  02/06/2025
---

> <p></p>
> <sup>37</sup>Lebo ako bolo za dní Noacha, tak bude aj pri príchode Syna človeka. <sup>38</sup>Ako totiž v dňoch pred potopou ľudia jedli a pili, ženili sa a vydávali až do toho dňa, keď Noach vošiel do korábu, <sup>39</sup>a nič nebadali, až prišla potopa a zmietla všetkých, tak bude aj pri príchode Syna človeka. (Mat 24,37–39)

> <p></p>
> <sup>3</sup>Vedzte predovšetkým, že v posledných dňoch prídu posmievači, ktorí žijú, ako sa im zachce, <sup>4</sup>a budú sa posmievať: „Kdeže je sľub o jeho príchode? Veď odkedy zosnuli otcovia, všetko ostáva tak, ako bolo na začiatku stvorenia!“ <sup>5</sup>Zámerne pritom ignorujú to, že nebesia boli oddávna a zem povstala z vody a skrze vodu Božím slovom. (2Pet 3,3–5)

**Osobné štúdium**

Peter nám pripomína, že mnohí nebudú pripravení na Kristov návrat, pretože „zámerne ignorujú“ (2Pet 3,5), čo sa stalo pri potope. Ohromujúci počet kultúr po celom svete, od starých Grékov až po Mayov, rozpráva príbeh o ničivej potope. Napriek tejto „kolektívnej spomienke“ na veľkú potopu sa mnohí vysmievajú biblickej správe o Noachovi. Ako sa predpovedalo, svet svojvoľne odkladá tento príbeh bokom ako mýtus. A to bez ohľadu na to, ako jasne je tento príbeh vykreslený v Starej zmluve a koľkokrát sa naň odvoláva Nová zmluva.

`Ježiš povedal, že svetová situácia bude pripomínať udalosti, ktoré sa diali „za dní Noacha“ (Mat 24,37–39). Porovnajte túto pasáž s 1Moj 6,1–8. Aké morálne podmienky viedli k potope? Aké paralely existujú medzi týmito dvomi obdobiami?`

Z príbehu o potope sa môžeme naučiť ešte jednu dôležitú skutočnosť. Text Heb 11,7 nám hovorí, že Noach vo viere: „postavil koráb na záchranu svojej rodiny. Vierou odsúdil svet a stal sa dedičom spravodlivosti, ktorá je z viery.“

Predstav si, že viac ako storočie kážeš o potope a jediný hmatateľný dôkaz, ktorý máš k dispozícii, je tvoja vlastná rodina v korábe, ktorý si postavil. Ak by bol Noach moderným evanjelistom, mohli by sme byť v pokušení odpísať ho za fatálne zlyhanie: desaťročia kázania a zdanlivo vôbec žiadne výsledky.

Dnes však v mnohých častiach sveta ľudia veľmi silno reagujú na posolstvo troch anjelov. Kázanie jedinečného posolstva hnutia ostatkov má nevídaný evanjelizačný dosah. Na mnohých miestach mnohí spoznávajú Pána a odovzdávajú mu svoj život. Svet ešte zďaleka nie je v situácii, že by sa nikto ne-chcel obrátiť a kázanie by bolo neúčinné. Vieme však, že „po dokončení tohto prieskumu a preverenia charakteru každého človeka, ktorý sa kedy hlásil k Bohu, keď už bude o každom rozhodnuté, vtedy – a nie skôr – sa čas milosti pre ľudstvo skončí a dvere milosti sa zavrú. Celým obdobím záverečnej služby nášho Spasiteľa až do chvíle, keď sa veľké dielo záchrany človeka skončí, nás sprevádza jediná krátka veta: Ktoré boli pripravené, vošli s ním na svadbu; a dvere sa zavreli. (Mat 25,10)“ (GC 428; ZTDS 294)

Dovtedy nás ako cirkev čaká práca.

**Aplikácia**

`Čo môžeme urobiť, aby nás neodradila skutočnosť, že naše osobné evanjelizačné úsilie momentálne neprináša veľa ovocia? Prečo máme pokračovať v našom úsilí aj napriek zdanlivému nezdaru? (Pozri Ján 4,37.)`