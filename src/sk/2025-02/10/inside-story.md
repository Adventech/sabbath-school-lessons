---
title:  Misijný príbeh
date:   06/06/2025
---

#### Bez alkoholu (6)

_Andrew McChesney_

Diana naposledy pila alkohol v Deň nezávislosti USA. Otvorila pivo a povedala priateľom: „V horúci letný deň nie je nič lepšie ako ľadové pivo.“ Potom začala plnými dúškami piť. Po niekoľkých glgoch pivo takmer vypľula. Myslela si, že sa pokazilo. Vybrala z chladničky inú značku piva. No aj toto pivo chutilo hrozne. Keď pivo ochutnal jeden z prítomných priateľov, povedal, že obe pivá sú dobré.

V ten deň Diana prestala piť. Nebolo to preto, že Biblia hovorí, že pivo je zlé, ale preto, že Duch Svätý ju zbavil túžby po alkohole.

Zanedlho sa neďaleko Chicaga uskutočnilo každoročné stretnutie rodiny Lorenových. Pri tejto príležitosti Lorenov otec pokrstil oboch – Dianu i Lorena. Diana bola prekvapená, keď prvýkrát počula krstný sľub. Jeho súčasťou bola aj veta: „Veríte, že vaše telo je chrámom Svätého Ducha? Chcete Boha ctiť tak, že sa o svoje telo budete starať, budete sa vyhýbať tomu, čo vášmu telo škodí a zdržiavať sa všetkých nečistých pokrmov, nebudete používať, vyrábať ani predávať alkoholické nápoje; nebudete používať, vyrábať a predávať tabak v akejkoľvek forme a nebudete používať ani obchodovať s omamnými látkami alebo inými drogami?“

Diana vrhla na Lorena skúmavý pohľad a pomyslela si: Ako sme to mohli prehliadnuť? Diana pracovala v bare na letisku v Salt Lake City. Nebola to ťažká práca a dostávala veľké prepitné. Túto prácu považovala za jedno z najlepších zamestnaní pre nekvalifikovaných pracovníkov.

Dianini spolupracovníci boli ohromení, keď im oznámila, že končí. Samozrejme sa pýtali, prečo. Barman sa jej to opýtal niekoľkokrát. On aj ostatní sa zaujímali o jej novú vieru. Diana začala pracovať v inom obchode na letisku, kde piekla a predávala sušienky. Táto práca nebola tak dobre platená, ale mala voľné soboty.

Diana a Loren zanedlho vycítili, že Boh ich vedie k tomu, aby sa presťahovali do Tennessee a pomáhali Lorenovým starým rodičom. Usadili sa v blízkosti školy Southern Adventist University. Bolo to obdobie veľkých duchovných výziev. Diana mala stále veľa vlastností, ktoré potrebovala podriadiť Bohu.

Keď sa jeden Lorenov príbuzný dozvedel, že Diana má skúsenosti so spravodajstvom, požiadal ju, aby sa uchádzala o miesto v rozhlasovej stanici Southern´s radio station, kde pracoval ako generálny riaditeľ. Diana nemala záujem o takúto prácu, ale Loren ju presvedčil, aby sa za to modlila. V rozhlasovej stanici pracovala takmer desať rokov, z toho sedem rokov ako manažérka. Počas tohto obdobia jej Boh pomohol zvíťaziť nad hriechmi, ktoré ju trápili odvtedy, čo bola ako dieťa zneužívaná.

Potom bola Diana požiadaná, aby sa uchádzala o miesto manažérky v spoločnosti Adventist hospital system na Floride. Cítila sa nekvalifikovaná a nechcela si podať žiadosť, ale Loren opäť naliehal, aby sa za to modlila. V tejto nemocnici pracovala desať rokov. Potom sa dopočula o škole Holbrook Indian School.

_Tento misijný príbeh rozpráva o tom, ako Boh zázračne pôsobil v živote Diany Fish, manažérky na škole Holbrook Seventh-day Adventist Indian School. Tejto škole boli venované dary trinástej soboty v roku 2021. Ďakujeme vám za podporu šírenia evanjelia prostredníctvom darov trinástej soboty v tomto štvrťroku. Zbierka sa uskutoční 28. júna._

_Pokračovanie nabudúce._