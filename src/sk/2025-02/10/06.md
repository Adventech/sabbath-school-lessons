---
title:  Predadventný súd
date:  05/06/2025
---

> <p></p>
> <sup>21</sup>Hľadel som ďalej a tento roh rozpútal vojnu so svätými a víťazil nad nimi, <sup>22</sup>až napokon prišiel Odveký a súd bol odovzdaný svätým Najvyššieho, pretože nadišiel čas, aby kráľovstvo prevzali svätí. ... <sup>26</sup>Zasadne však súd a vezme mu moc ničiť a hubiť až do konca. <sup>27</sup>Kráľovstvo, moc a vznešenosť kráľovstiev pod šírym nebom bude zverené ľudu svätých Najvyššieho. Jeho kráľovstvo bude večné, všetky mocnosti mu budú slúžiť a budú ho poslúchať. (Dan 7,21.22.26.27)

**Osobné štúdium**

Opis súdu, ktorý sa nachádza v Danielovi 7, nám umožňuje nahliadnuť za oponu. Máme úžasnú príležitosť vidieť, ako Boh rieši problém hriechu a zároveň vykupuje tých, ktorí chcú s Ním žiť v zmluvnom vzťahu.

`Prečítaj si opis vyšetrovacieho súdu v Dan 7,9.10.13.14.22.26 a 27. Na čo sa súd primárne zameriava? Aký verdikt je vynesený na konci procesu? Čo sa z toho dozvedáme o pláne spasenia?`

Niet pochýb o tom, že ľudstvo súdi Boh. Kazateľ 12,14 nás uisťuje, že „Boh predvolá na súd každý čin“ a Pavol nám pripomína, že sa nemáme navzájom súdiť – „všetci sa totiž postavíme pred Boží súdny stolec“ (Rim 14,10). Boh, samozrejme, nepotrebuje záznamy, aby vedel, kto je spasený alebo zatratený, ale anjeli – ktorí celý čas skúmali plán spasenia (1Pet 1,12) – by prirodzene mali otázky. Boli svedkami vzbury satana a videli tretinu nebeských anjelov vyhnaných z neba (Zj 12,4). A teraz nás Boh privádza do svojej prítomnosti. Boh teda otvára knihy a umožňuje svätým vidieť a preskúmať všetky záznamy.

Príbeh o Abrahámovej prosbe za Sodomu a Gomoru je svojím spôsobom tiež „súdom“. Môžeme sa z neho naučiť o dôležitom aspekte súdu v nebesiach. Hriechy Sodomy sa očividne vyšetrovali. Boh spomína, že bezbožnosť mesta mu dala takú povesť, že krik proti nemu bol veľký (1Moj 18,20). Vyšetrované vo význame „preskúmané“ však neboli len mestá Sodoma a Gomora. V príbehu totiž vidíme aj ďalšiu skutočnosť: Boh otvára Abrahámovi dvere, aby ten mohol vidieť, či Boh konal spravodlivo, keď sa rozhodol zničiť skazené mestá.

Kto sa medzitým zjavuje uprostred nebeského súdu v Danielovi 7? Je to „Syn človeka“, Ježiš (Dan 7,13; pozri tiež Mat 20,28), ktorého vystúpenie je jediným dôvodom, prečo bol tento súd „odovzdaný svätým Najvyššieho“ (Dan 7,22). Len Kristova dokonalá spravodlivosť pôsobí, že Jeho ľud bude na súde ospravedlnený.

**Aplikácia**

`Predstav si, že stojíš pred súdom so všetkými svojimi tajomstvami odhalenými pred naším svätým Bohom. Aká je tvoja jediná nádej v čase súdu?`