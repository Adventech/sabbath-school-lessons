---
title:  Príbeh Sodomy a Gomory
date:  03/06/2025
---

> <p></p>
> <sup>5</sup>Chcem vám pripomenúť, hoci to už raz viete, že Ježiš zachránil ľud z egyptskej krajiny a potom zahubil tých, čo neuverili. <sup>6</sup>Anjelov však, ktorí si nezachovali svoju pôvodnú hodnosť, ale opustili svoj vlastný príbytok, drží v temnote vo večných putách pre súd veľkého dňa. <sup>7</sup>Rovnako ako Sodoma a Gomora aj okolité mestá, ktoré sa podobným spôsobom oddali smilstvu a náhlili sa za iným telom, podstupujú trest vo večnom ohni a sú výstrahou. 

> <p></p>
> <sup>8</sup>Podobne aj títo blúznivci poškvrňujú telo, neuznávajú autoritu nad sebou a rúhajú sa nadzemským mocnostiam. (Júda 1,5–8)

**Osobné štúdium**

Príbeh o Sodome a Gomore je ďalším kľúčovým starozmluvným príbehom, ktorý slúži ako ilustrácia udalostí času konca. Apoštol Peter na tento príbeh priamo odkazuje pri opise posledných dní. Mestá na rovine boli známe pre svoju skazenosť a stali sa prvým príkladom obývaných centier zničených ohňom z neba.

`Prečítaj si texty 2Pet 2,4–11; Júd 1,5–8 a Ezech 16,46–50. Sústreď sa na jednotlivé podrobnosti. Čo bolo príčinou zničenia týchto miest? V čom sa vtedajšia situácia podobá dnešnému svetu?`

Varovanie ponúknuté ľuďom žijúcim v čase konca prostredníctvom správy o Sodome a Gomore je jasné: bezbožní budú napokon zničení ohňom, ako o tom hovorí Zjavenie 20. Hriech je pozoruhodne zavádzajúci v tom, že nás oslepuje. Prestávame si byť vedomí stavu nášho srdca a svoje prehrešky zahaľujeme nánosmi pýchy. Zároveň si naplno uvedomujeme bezbožnosť páchanú inými. V tej istej kapitole, kde Boh hovoril o tom, koľko lásky daroval svojmu národu, musí tých istých ľudí varovať, že ich hriechy sú obrovské (Ezech 16,47) a v skutočnosti sa stali ešte horšími než Sodoma.

Izraeliti sa dopúšťali duchovného cudzoložstva (Ezech 16,41). Predstavme si prekvapenie Božieho ľudu, keď sa od proroka dozvedel, že je horší ako ľudia, ktorí boli známi svojou bezbožnosťou.

Táto situácia nie je nová. Nielen staroveký Izrael, ale aj celé ľudstvo opantal hriech. V Rim 1,18–32 Pavol predstavuje dlhý zoznam ľudského zla, ktorý by pokojne mohol napísať aj na základe správ v dnešnej dennej tlači. Pavlov opis hriechu pohanov nemal za cieľ vyvolať u Židov pocit nadradenosti. Boží ľud mal konečne pochopiť závažnosť svojich vlastných hriechov. Nátan urobil to isté, keď hovoril s Dávidom: rozprával príbeh o boháčovi, ktorý ukradol jahňa chudobnému. „Dávid sa veľmi nahneval na toho muža“ (2Sam 12,5), pretože nespravodlivosť bola očividná. Nátan vtedy veľmi jednoznačne vyhlásil: „Ty si ten muž!“ (2Sam 12,7). Dávid tak spoznal v príbehu samého seba.

Je dôležité si uvedomiť, že Biblia nie je primárne určená vonkajšiemu svetu, ale Božiemu ľudu. Keď vidíme ohavné hriechy druhých opísané v kapitolách ako Zjavenie 13 alebo 17, je to varovanie, že aj my môžeme padnúť do rovnakej pasce.

**Aplikácia**

`Ktoré zdanlivo malé kompromisy v každodennom živote môžu zaslepiť tvoj pohľad na skutočný stav tvojho srdca? Čo môžeš urobiť, aby ti Boh otváral oči a pomohol ti „vyrovnávať“ tvoje cesty skôr, než od Neho odídeš do nenávratna?`