---
title:  Obrazy konca
date:  21/06/2025
---

### Texty na tento týždeň
Mat 12,38–42; Jon 3,5–10; Zj 18,4; Dan 5,1–31; Zj 16,12–19; 2Kron 36,22.23

**Úvodný text**
> Povedal im: „Som Hebrej a mám bázeň pred Hospodinom, Bohom nebies, ktorý utvoril more a súš.“ (Jon 1,9)

Tento týždeň sa naposledy pozrieme na obrazy, ktoré nám môžu pomôcť objasniť naše chápanie udalostí času konca. Tentoraz sa budeme inšpirovať misiou Jonáša v Ninive, pádom Babylona a vzostupom perzského kráľa Kýra, ktorý oslobodil Boží ľud a umožnil mu vrátiť sa do zasľúbenej krajiny.

Podobne ako pri iných príbehoch, aj tieto historické správy majú hlboký význam pre každú generáciu veriacich. Osobitný význam však majú pre posledné generácie žijúce pred Kristovým návratom. Z týchto historických záznamov môžeme totiž odvodiť rôzne ponaučenia, ktoré nám pomôžu lepšie si uvedomiť ich aplikáciu pre dnešok, čo inými slovami nazývame „prítomná pravda“.

Pri štúdiu týchto príbehov si potrebujeme uvedomiť, že hoci poukazujú na udalosti posledných dní, neopisujú ich detailný priebeh, ale podávajú len celkovú charakteristiku toho, čo sa má odohrať. Zameranie sa na jednotlivé podrobnosti nás môže priviesť k vytváraniu prorockých absurdít. A teda podobne ako je to pri Ježišových podobenstvách, aj tu by sme sa mali sústrediť na hlavné body a princípy. Nemali by sme rozoberať každý detail v nádeji, že nájdeme nejakú skrytú pravdu. Namiesto toho by sme mali hľadať princípy a náznaky, ktoré nám potom pomôžu objaviť, čo je dôležité pre udalosti času konca.

**Osnova lekcie**

V záverečnej lekcii tohto štvrťroka sa pozrieme na ďalšie tri starozmluvné príbehy, ktoré sú v pozadí symboliky a jazyka proroctiev knihy Zjavenie a ktoré sú predobrazom porážky síl zla a Kristovho konečného víťazstva.

- Jonáš 1–4; Mat 12,38–42: Jonáš – predobraz Božieho posolstva pre čas konca (nedeľa a pondelok)
- Daniel 5; Zjavenie 16: Babylon ako predobraz porážky Božích nepriateľov (utorok a streda)
- 2Kron 36,22.23: Perzský kráľ Kýros ako predobraz víťazstva Mesiáša (štvrtok)