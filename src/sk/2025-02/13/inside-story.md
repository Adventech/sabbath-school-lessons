---
title:  Misijný príbeh
date:   27/06/2025
---

#### „Uzavrime dohodu“

_Laurie Denski-Snyman_

Mária bola šťastná, keď ju majiteľ domu pozval ďalej, aby si pozrel knihy, ktoré predávala v jednej nekresťanskej krajine v juhovýchodnej Ázii. Mária začala vyberať z tašky knihy so zdravotnou tematikou, ale muž ju zastavil.

„Vidím, čo robíte,“ povedal. „Vyberáte najprv ľahšie, zdravotné knihy, a potom, keď prestanem byť ostražitý, vytiahnete kresťanské knihy a budete chcieť, aby som si ich popozeral. Poznám vaše zámery. Takže ukážte mi najprv kresťanské knihy.“

Mária vyslala tichú modlitbu. „Pane, prosím, pomôž mi,“ pomyslela si. „Neviem, čo mám na to povedať.“ Nahlas povedala: „Mám niekoľko kníh o zdraví a niekoľko o náboženstve. Chcem vám ukázať všetko, čo chcú ľudia zvyčajne vidieť. Ak majú záujem o zdravie, ukážem im tieto knihy. Ak majú záujem o náboženstvo, som rada a vytiahnem aj tieto knihy.“

Muž si pretrel bradu. „Dohodnime sa,“ povedal. „Ak vám môžem položiť niekoľko otázok o vašom náboženstve a vy mi na ne odpoviete, kúpim všetky vaše knihy.“

Mária pocítila úzkosť. Zhlboka sa nadýchla a povedala: „Nie som dosť múdra, aby som odpovedala na všetky vaše otázky. Potrebujem pomoc. Môžem sa najprv pomodliť?“

Muž súhlasil. Mária sa nahlas modlila. Prosila o múdrosť. Modlitbu ukončila v Ježišovom mene.

Hneď na to sa muž spýtal: „My hovoríme, že Ježiš bol prorok, ale vy hovoríte, že je Boh. Prečo to hovoríte? Ako sa môže obyčajný človek stať Bohom?“

Bez akéhokoľvek zaváhania Mária odvetila: „Mnohí ľudia si myslia, že Ježiš začal žiť, až keď prišiel na zem ako dieťa. Ale on existoval už dávno predtým. Ježiš bol časťou Božstva a Boh ho poslal na zem v podobe dieťaťa – ako keby sa narodil normálny človek. Potom bol Ježiš povolaný za proroka, potom sa stal obeťou a nakoniec veľkňazom. Teraz sa za nás prihovára. Ježiš nie je len prorok. Bol povolaný byť viac než prorokom. Je veľkňazom – nielen pre mňa ale pre všetkých, ktorí ho prijmú.“

Muž si zložil hlavu do dlaní. „To je tá najkrajšia vec, akú som kedy počul,“ povedal.

To bola jeho prvá a jediná otázka. So slzami v očiach si kúpil každú knihu, ktorú Mária mala. Keď sa lúčili, povedal jej: „Vy ste mi naozaj vysvetlili, čo som chcel vedieť. Teraz sa teším, že si budem môcť prečítať všetky vaše knihy.“

_Modlite sa za Máriu a ďalších misionárov, ktorí sa snažia osloviť ľudí v Juhoázijskej tichomorskej divízii, kde sa tento príbeh odohral. Mária je pseudonym._

_Ďakujeme vám za vaše dary trinástej soboty, ktoré pomôžu šíriť evanjelium v Juhoázijskej tichomorskej divízii._