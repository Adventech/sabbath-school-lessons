---
title:  Vysychanie Eufratu
date:  25/06/2025
---

> <p></p>
> <sup>12</sup>Šiesty [anjel] vylial svoju čašu na veľkú rieku Eufrat: jej voda vyschla, aby bola pripravená cesta kráľom od východu slnka. <sup>13</sup>Videl som troch nečistých duchov ako žaby vychádzať z tlamy draka, ako aj z tlamy šelmy a z úst falošného proroka. <sup>14</sup>To sú duchovia démonov, ktorí robia znamenia. Vychádzajú ku kráľom celého sveta, aby ich zhromaždili do boja vo veľký deň všemohúceho Boha. <sup>15</sup>„Hľa, prichádzam ako zlodej. Blahoslavený, kto bdie a chráni si odev, aby nechodil nahý a aby nevideli jeho hanbu.“ <sup>16</sup>Zhromaždil ich na mieste, ktoré sa po hebrejsky volá Harmagedón. (Zj 16,12–16)

**Osobné štúdium**

Jednou zo silných stránok Babylona bola rieka Eufrat, ktorá tiekla popod hradby a poskytovala tak mestu neobmedzené zásoby vody. Táto prednosť sa však stala aj najväčšou slabosťou. Nitokris, staroveká babylonská kráľovná (pravdopodobne manželka Nabonida), dala postaviť hlinené diela, ktoré lemovali vodnú cestu do mesta. Aby mohli robotníci na týchto stavbách pohodlne pracovať, dala odkloniť tok rieky do močarín pred mestom. Kráľ Kýros si uvedomil, že by mohol urobiť to isté. Dal prehradiť Eufrat a znížiť tok natoľko, aby mohli jeho jednotky pohodlne prejsť pod hradbami. Keď sa mu podarilo dostať za mestské múry, našiel obranné hradby stojace pozdĺž rieky úplne nestrážené. Mesto padlo za jedinú noc. Staroveký grécky historik Herodotos píše, že „tí, ktorí žili v centre Babylona, netušili, že predmestia padli, pretože bol čas sviatkov a všetci tancovali a oddávali sa radovánkam.“ (HERODOTOS, The History, Tom Holland, prekl. (New York: Penguin, 2015), s. 94.) Máme dosť dôvodov predpokladať, že ide o rovnakú hostinu, o ktorej sa píše v Danielovi 5.

`Prečítaj si texty Dan 5,18–31 a Zj 16,12–19. Aké paralely môžeme nájsť medzi ranami zo Zjavenia a príbehom o páde Babylona?`

Keď Ježiš svojim učeníkom hovoril o rozpoznávaní znamení časov, varoval ich: „Bdejte teda, lebo neviete, v ktorý deň príde váš Pán. Uvedomte si predsa: Keby hospodár vedel, počas ktorej nočnej stráže príde zlodej, bdel by a nedovolil by mu vniknúť do svojho domu.“ (Mat 24,42.43) Podobne ako pri páde starovekého mesta, aj novodobý Babylon zaskočí náhle zjavenie Krista. Nemuselo by to tak byť. V množstve podrobných proroctiev sme totiž dostali dostatok znamení, ktoré poukazujú na skorý Ježišov príchod.

Svet nebude zaskočený primárne preto, že nevie, čo Boh predpovedal. Svet bude prekvapený najmä preto, že sa rozhodol neveriť tomu, čo Boh povedal, že sa stane.

**Aplikácia**

`Prečítaj si Zj 16,15. Aké posolstvo evanjelia zaznieva dokonca aj uprostred varovaní týkajúcich sa času konca? Čo znamená „nechodiť nahý“?`