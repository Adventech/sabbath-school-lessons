---
title:  Dielo pokánia
date:  23/06/2025
---

> <p></p>
> <sup>5</sup>Ninivčania uverili Bohu, vyhlásili pôst a obliekli sa do vrecoviny od najväčšieho až po najmenšieho. <sup>6</sup>Táto vec sa dotkla ninivského kráľa. Ten vstal z trónu, zložil plášť, obliekol si vrecovinu a sadol si do prachu. <sup>7</sup>V Ninive dal vyhlásiť: ... <sup>8</sup>Nech sa aj ľudia, aj zvieratá oblečú do vrecoviny a nech hlasno volajú k Bohu. Nech sa každý odvráti od svojej zlej cesty a od násilia, ktoré má na rukách. <sup>9</sup>Ktovie? Boh môže zmeniť svoj zámer, aby sa zmiloval a môže sa odvrátiť od svojho pálčivého hnevu, aby sme nezahynuli.“ <sup>10</sup>Boh videl ich konanie, že sa odvrátili od svojich zlých ciest. Potom Boh oľutoval zlo, o ktorom povedal, že ho vykoná nad nimi, a neurobil to. (Jon 3,5–10)

**Osobné štúdium**

Jonášovo posolstvo adresované obyvateľom Ninive bolo veľmi jasné. „Jonáš vošiel do mesta, prešiel deň chôdze a volal: Ešte štyridsať dní a Ninive bude rozvrátené.“ (Jon 3,4) Jeho slová sú ľahko pochopiteľné: mesto bolo odsúdené na zánik. A navyše, tieto slová zazneli priamo od Hospodinovho proroka.

`Čo sa napokon stalo v Ninive (Jon 3,5–10)? Prečo sa Jonášovo proroctvo nesplnilo?`

Celé mesto sa kajalo a prorokovaná záhuba bola aspoň na čas odvrátená. „Trest bol odvrátený. Boh Izraela bol v pohanskom svete vyvýšený a zvelebený a Boží zákon opäť získal vážnosť. Neuplynulo však mnoho rokov a Ninive sa stalo korisťou okolitých národov, pretože zabudlo na Boha, znova spyšnelo a bolo plné samochvály.“ (PK 271; ZSDT 130)

Môžeme očakávať, že niečo podobné sa udeje aj v súvislosti so záverečným posolstvom určeným padlému svetu? Áno – a nie. Áno, na celom svete bude veľa ľudí, ktorí poslúchnu volanie: „Vyjdi z neho, ľud môj, aby ste nemali účasť na jeho hriechoch a nedostalo sa vám z jeho rán.“ (Zj 18,4) Bude mnoho tých, čo sa vzoprú šelme a pridajú sa k tým, čo „zachovávajú Božie prikázania a vieru Ježiša“ (Zj 14,12). Podobne ako obyvatelia Ninive, aj títo ľudia sa vyhnú odsúdeniu, ktoré dopadne na stratených.

Je dôležité zdôrazniť, že niektoré biblické proroctvá sú vo svojej podstate „podmienené“. Takýmto bolo aj Božie oznámenie, že „Ninive bude rozvrátené“. Áno, Ninive by bolo zničené, pokiaľ by sa ľudia neodvrátili od svojich hriechov (pozri Jer 18,7–10). Niektoré proroctvá však neprichádzajú s týmito podmienkami. Budú splnené bez ohľadu na reakciu ľudí. Medzi nepodmienené patria napríklad proroctvá o prvom a druhom príchode Krista, o znamení šelmy, o vyliatí rán alebo o prenasledovaní na konci času. Udalosti opísané v týchto proroctvách sa naplnia (alebo sa už naplnili) bez ohľadu konanie ľudí. Rozhodnutia a skutky každého z nás však určia, na akej strane sa ocitneme, keď sa uskutočnia udalosti predpovedané prorokmi.

**Aplikácia**

`Ktoré z tvojich dnešných rozhodnutí naznačujú, aké budú tvoje budúce rozhodnutia, keď sa do popredia dostane otázka, či budeš uctievať Boha alebo obraz šelmy?`