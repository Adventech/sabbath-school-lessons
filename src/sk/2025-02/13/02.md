---
title:  Neochotný prorok
date:  22/06/2025
---

> <p></p>
> <sup>38</sup>Vtedy mu niektorí zákonníci a farizeji odpovedali: „Učiteľ, chceme od teba vidieť znamenie.“ <sup>39</sup>On im však odpovedal: „Zlé a cudzoložné pokolenie žiada znamenie, no znamenie nedostane, iba ak znamenie proroka Jonáša: <sup>40</sup>Tak ako bol Jonáš v útrobách veľkej ryby tri dni a tri noci, tak bude aj Syn človeka v lone zeme tri dni a tri noci. <sup>41</sup>Mužovia z Ninive povstanú na súde s týmto pokolením a odsúdia ho, lebo oni sa kajali na Jonášovo kázanie. A hľa, tu je ktosi väčší ako Jonáš! <sup>42</sup>Kráľovná z juhu vystúpi na súde s týmto pokolením a odsúdi ho, pretože prišla z končín zeme vypočuť si Šalamúnovu múdrosť. A hľa, tu je ktosi väčší ako Šalamún! (Mat 12,38–42)

**Osobné štúdium**

Príbeh o Jonášovi má síce len štyri kapitoly, napriek tomu ide o veľmi dôležité posolstvo. Mnohí veriaci našli v tomto neochotnom prorokovi odrazy seba samých. Príbeh obsahuje aj pozoruhodné náznaky budúcich udalostí.

`Na ktoré časti Jonášovho príbehu sa Ježiš odvoláva v úvodnom texte (Mat 12,38–42)? Aké poučenie o súde možno nájsť v Jeho vyhlásení?`

Ježiš vyhlásil, že je väčší ako Jonáš. Kristus vedel, že príchod na tento svet bude pre Neho znamenať kríž, a predsa „prišiel hľadať a spasiť, čo zahynulo“ (Luk 19,10). Jonáš strávil tri dni vo veľkej rybe pre svoje vlastné hriechy; Ježiš strávil tri dni v hrobe kvôli nám. Práve to bolo totiž potrebné, aby mohol zachrániť stratených.

Dnes poznáme Jonáša ako neochotného proroka, ktorý nechcel ísť do Ninive. Z ľudského hľadiska je to pomerne pochopiteľné: V Asýrii panovala krutovláda. Asýrske nástenné maľby sú plné výjavov nezvyčajnej bezcitnosti: ľudia na dobytých územiach boli často usmrcovaní veľmi surovým spôsobom. Kto by túžil kázať pokánie v hlavnom meste takejto krajiny?

V príbehu nachádzame dôležitý moment, ktorý môže poukazovať na hnutie ostatkov v čase konca. Keď sa Jonáša pýtajú, kto je, odpovedá: „Som Hebrej a mám bázeň pred Hospodinom, Bohom nebies, ktorý utvoril more a súš.“ (Jon 1,9) Ide o výrok podobný posolstvu prvého anjela (pozri Zj 14,7). Jonášov dôraz na Hospodina ako Toho, „ktorý utvoril more a súš“, poukazuje na Boha ako na Stvoriteľa. Táto skutočnosť je základom toho, prečo by sme Ho mali uctievať. A práve otázka uctievania je dôležitým bodom udalostí času konca.

Aj naša cirkev býva obviňovaná z kázania neobľúbeného a nechceného posolstva adresovaného duchovnému Babylonu. Výzva „Vyjdi z neho, ľud môj“ (Zj 18,4) znamená zvestovať ľuďom, že musia činiť pokánie. Je to posolstvo, ktoré takmer u všetkých ľudí vyvoláva negatívnu odpoveď. A to aj vtedy, ak bolo doručené tým najláskavejším možným spôsobom. Kto z nás pri vydávaní svedectva nedostal negatívne alebo dokonca nepriateľské odpovede? Je to jednoducho súčasťou poslania.

**Aplikácia**

`Koľko z proroka Jonáša v sebe nachádzaš? Ako môžeš prekonať tento nesprávny postoj?`