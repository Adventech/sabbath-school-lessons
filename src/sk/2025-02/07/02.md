---
title:  „Tu som, pošli mňa!“
date:  11/05/2025
---

> <p></p>
> <sup>6</sup>Priletel ku mne jeden zo serafov, v ruke mal žeravý uhlík, ktorý vzal kliešťami z oltára. <sup>7</sup>Dotkol sa mi perí a povedal: „Hľa, toto sa dotklo tvojich perí, zmizla tvoja vina a tvoj hriech je odstránený.“ <sup>8</sup>Potom som počul hlas Pána, ktorý povedal: „Koho mám poslať, kto ta pôjde?“ Povedal som: „Hľa, tu som, pošli mňa!“ (Iz 6,6–8)

**Osobné štúdium**

Pred rokmi sa v jednom zbore rozhodli zrekonštruovať zastaraný suterén s cieľom vytvoriť novú spoločenskú sálu. Jedna z prvých vecí, ktoré urobili, bola inštalácia nových svetiel. Boli totiž presvedčení, že vďaka nim bude priestor vyzerať krajšie. Po ich inštalácii však priestor vyzeral oveľa horšie, pretože jasné svetlo odhalilo a poukázalo na všetky nedostatky, ktoré zostávali v šere skryté.

Izaiáš si v ohromujúcom videní Božieho trónu bolestne uvedomil svoje nedostatky. Nariekal: „Beda mi, som stratený, lebo som muž s nečistými perami a bývam medzi ľudom s nečistými perami a moje oči videli kráľa, Hospodina zástupov.“ (Iz 6,5) Keby sme sa – hoc len vo videní – ocitli v Hospodinovej prítomnosti, boli by sme rovnako otrasení a zahanbení. Svetlo Božej slávy je dostatočne jasné, aby odstránilo všetky naše výhovorky. V Božej prítomnosti by sa pocit našej stratenosti prejavil naplno. Izaiáša však čakalo životné prekvapenie.

`Izaiáš vedel, že hriech znamená, že sme stratení. „Mzdou hriechu je smrť.“ (Rim 6,23) Ale namiesto toho, aby nás Boh lásky nechal napospas následkom hriechu, priťahuje nás bližšie k sebe. Aký bol výsledok toho, keď sa Izaiáš ocitol pred Bohom (Iz 6,6–8)?`

Izaiáš bol očistený od svojho hriechu, keď seraf vzal uhlík z oltára a dotkol sa ním jeho úst. Išlo pravdepodobne o kadidlový oltár, kde sa konal príhovor za Boží ľud a kde sa zároveň Boží ľud prihováral (pozri Zj 8,3.4). Jeho hriechy boli odpustené a teraz mohol Izaiáš stáť v Božej prítomnosti. To však nebolo všetko. Prorok dostal poverenie zastupovať Boha vo svete.

Je zaujímavé, že slovo „seraf“ znamená „horiaci“. Všimnime si Ježišov opis služby Jána Krstiteľa: „On bol lampou, ktorá horela a svietila, a vy ste sa chceli chvíľu veseliť pri jej svetle.“ (Ján 5,35) Hoci samotný Ján bol hriešnikom, ktorý potreboval milosť a spasenie, jeho služba poukazovala na toho Jediného, ktorý mohol ľudstvu priniesť milosť a spásu.

Ježiš prišiel ako dokonalý obraz Otcovej slávy. A Boh poslal proroka, hriešnika, ktorý plnil podobnú úlohu ako nebeský seraf.

**Aplikácia**

`Až keď Izaiáš pochopil, že jeho hriech je očistený, povedal: „Tu som, pošli mňa!“ Môže byť naša reakcia podobná, keď si uvedomíme, že sme boli očistení Ježišovou krvou? V čom?`