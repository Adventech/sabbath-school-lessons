---
title:  Boh uprostred svojho ľudu
date:  14/05/2025
---

> <p></p>
> <sup>12</sup>Malo mohutné a vysoké hradby; malo dvanásť brán a na bránach dvanásť anjelov a napísané mená dvanástich kmeňov synov Izraela: <sup>13</sup>tri brány od východu, tri brány od severu, tri brány od juhu a tri brány od západu. (Zj 21,12.13)

**Osobné štúdium**

Izraeliti putovali po púšti vedení Božou prítomnosťou nachádzajúcou sa v oblaku cez deň a v ohnivom stĺpe v noci. Vždy, keď sa oblak zastavil, postavili najprv svätostánok, a potom sa jednotlivé kmene rozložili okolo svätostánku – tri kmene z každej svetovej strany. Božia sláva zostupovala do svätyne svätých a sídlila tak uprostred svojho ľudu.

**Na každej zo štyroch strán svätostánku bol jeden dominantný kmeň. Kto boli podľa 4. Mojžišovej 2 tieto štyri hlavné kmene?**

`4Moj 2,3 (východ):`

`4Moj 2,10 (juh):`

`4Moj 2,18 (západ):`

`4Moj 2,25 (sever):`

Všimnime si, že každý hlavný kmeň vyvesil zástavu, ktorá tento kmeň symbolizovala. Hoci Písmo nepopisuje, čo bolo na každej zástave, existuje zaujímavá tradícia, ktorá vychádza z charakteristík jednotlivých kmeňov zaznamenaných v 1. Mojžišovej 49 a v 5. Mojžišovej 33. Podľa tejto tradície má každá zo svetových strán svoju tvár. „Podľa rabínskej tradície bola na Júdovej zástave podoba leva, na Rúbenovej podoba človeka alebo ľudskej hlavy, na Efraimovej podoba vola a Dánovej podoba orla. Štyri živé bytosti spojené v cherubínskych formách opísaných Ezechielom boli predstavené na týchto štyroch zástavách.“ (KEIL, Carl Friedrich and Franz Delitzsch, Commentary on the Old Testament, vol. 1. Peabody, MA: Hendrickson, 2011, s. 660)

Samozrejme, nemali by sme sa nechať uniesť tradíciou, ale je minimálne zaujímavé porovnať túto starovekú tradíciu s biblickým opisom Nového Jeruzalema. Vyvstáva tu naozaj zaujímavý vzor: na každej zo štyroch strán mesta sú brány, ktoré predstavujú tri kmene, teda spolu dvanásť kmeňov (Zj 21,12.13).

Podobnosť opisov tábora Izraelitov a Nového Jeruzalema podčiarkujú jednu zásadnú skutočnosť: Boh má v úmysle pritiahnuť ľudstvo k svojmu trónu. Kniha Zjavenie nás učí, že „chrámom je Pán, všemohúci Boh a Baránok“ (Zj 21,22).

**Aplikácia**

`Samozrejme, nežijeme v tábore na púšti. Akým spôsobom sa dnes môžeme v našich životoch priblížiť k Božej prítomnosti?`