---
title:  Dvaja cherubi
date:  12/05/2025
---

> <p></p>
> <sup>21</sup>Hospodin, Boh, urobil mužovi a jeho žene kožené šaty a zaodel ich. <sup>22</sup>Potom Hospodin, Boh, povedal: „Hľa, človek sa stal ako jeden z nás: Pozná dobro i zlo. Len aby teraz nesiahol rukou na strom života, nejedol z neho a nežil naveky!“ <sup>23</sup>Hospodin, Boh, ho vyhnal zo záhrady Eden, aby obrábal pôdu, z ktorej bol vzatý. <sup>24</sup>Odohnal človeka a na východ od záhrady Eden postavil cherubov a blýskavý plamenný meč, aby strážili cestu k stromu života. (1Moj 3,21–24)

**Osobné štúdium**

Hneď ako boli naši prví rodičia vyhnaní zo záhrady, Boh ponúkol zasľúbenie Mesiáša (1Moj 3,15). Potom postavil pred bránami Edenu mocný symbol: dvoch cherubov s plamenným mečom. Nemalo by nám uniknúť, že tento výjav sa tak veľmi podobá arche zmluvy, symbolu Božieho trónu (2Moj 25,18).

`Čo bolo úlohou cherubov (1Moj 3,21–24)? Prečo Boh vydal zákaz spomenutý v týchto veršoch?`

Hoci cherubi boli poverení, aby zabránili hriešnikom v prístupe k stromu života (1Moj 3,22), boli tiež symbolom nádeje a zasľúbenia, že jedného dňa budú ľudia prinavrátení do raja. „Záhrada Eden zostala na zemi ešte dlho potom, čo bol človek vyhnaný z jej príjemného prostredia. Keď však bezbožnosť ľudí rozhodla o tom, že budú zahubení potopou, ruka, ktorá Eden založila, vzala ho zo zeme. Pri konečnej obnove, keď bude nové nebo a nová zem (Zj 21,1), raj bude obnovený v ešte krajšej podobe než na začiatku.“ (PP 62; NÚD 23)

Zaujímavé je aj znenie v 1Moj 3,24: Biblia ukazuje, že Boh „postavil“ (Roh.: „osadil“) cherubov na východ od Edenu. Pôvodné hebrejské slovo je šakan, ktoré tvorí aj koreň slova označujúceho svätý „stánok“ (pozri 2Moj 25,9; 4Moj 3,26), kde prebývala Božia prítomnosť medzi Jeho ľudom. Hoci sa výraz šekina označujúci Božiu prítomnosť v Biblii nevyskytuje, vychádza zo slova, ktoré sa často prekladá ako „stánok“. Doslovný preklad šakan by mohol znieť: „Na východ od záhrady Eden ustanovil cherubov.“

V Biblii sú cherubi spojení s Božou prítomnosťou (pozri 1Par 13,6; Ž 80,2 a Iz 37,16), najmä s Jeho trónom, ktorý je miestom, kde sa ohlasuje Jeho meno. Všimnime si, že dvadsaťštyri starších, ktorí sa nachádzajú pred Božím trónom v Zjavení 4 a 5, spievajú Bohu chvály a vyhlasujú Jeho právo vládnuť, pretože je to On, kto „stvoril všetky veci“ (Zj 4,11). To nám môže pomôcť pochopiť scénu v trónnej sále a naše postavenie ako hriešnikov, ktorým bolo odpustené, vo vzťahu k nášmu Stvoriteľovi.

**Aplikácia**

`Aké miesta alebo situácie v tvojom živote ti pripomínajú Božiu prítomnosť a Jeho zasľúbenia? Čo môžeš urobiť pre posilnenie svojej nádeje a viery v Božiu obnovu a konečné zjednotenie s Ním v novom raji?`