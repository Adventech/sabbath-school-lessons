---
title:  Obrazy z manželstva ako symbol prorockých posolstiev
date:  12/04/2025
---

### Texty na tento týždeň
1Moj 2,23–25; Ef 5,29–32; Ezech 16,4–14; Zj 18,1–4; 1Moj 24,1–4; Zj 19,1–9

**Úvodný text**
> Povedal mi: „Napíš: Blahoslavení sú tí, čo sú povolaní na Baránkovu svadobnú hostinu.“ A doložil: „Toto sú pravdivé Božie slová.“ (Zj 19,9)

V Biblii sa nachádza mnoho milostných príbehov, ktoré odhaľujú aspekty spasenia a Božej lásky k svojmu ľudu. Najintímnejší vzťah, manželstvo, môžeme v tomto kontexte vnímať ako školu. Ak totiž manželstvo prežívame tak, ako to Boh zamýšľal, môžeme v ňom objaviť hlboké naučenia o Jeho láske k nám, o našom vzťahu k Nemu a o tom, ako ďaleko dokázal zájsť, aby nás vykúpil.

Moderné predstavy o láske a manželstve skreslili našu schopnosť oceniť to, čo sa nás Boh snaží naučiť prostredníctvom manželskej zmluvy. Hoci ľudská hriešnosť značne prevrátila manželstvo (a takmer všetko ostatné), ono môže ešte stále mocne odhaľovať pravdu – a to dokonca aj prorockú pravdu. Manželstvo nám teda môže prinášať nielen šťastie a naplnenie, ale môžeme sa v ňom a z neho naučiť aj hlboké lekcie o sebe a o našom vzťahu k Bohu.

Tento týždeň budeme skúmať rôzne spôsoby, akými Božie slovo hovorí o manželstvách – dobrých aj zlých. Na základe týchto príkladov môžeme lepšie pochopiť, aký má Boh vzťah k svojmu ľudu, aj keď ľud padá a nedarí sa mu. Zároveň si môžeme uvedomiť niektoré pravdy o Božej láske, ktoré nám pomôžu lepšie pochopiť udalosti posledných dní.

**Osnova lekcie**

V 3. lekcii sa bližšie pozrieme na to, ako Biblia (vrátane prorockých kníh) používa názorné obrazy manželstva na vyjadrenie jedinečného vzťahu medzi Bohom a Jeho ľudom.

- 1Moj 2,23–25: Obraz „jedného tela“ (nedeľa)
- Ezechiel 16: Obraz dievčaťa, ktoré sa stalo krásnou nevestou (pondelok)
- Ozeáš 1–3: Obraz nevernej manželky a smutného Boha (utorok)
- 1Moj 24,1–4: Obraz nebezpečného manželstva s „pohankou“ (streda)
- Zj 19,1–9: Obraz „nevesty“ a „neviestky“ (štvrtok)