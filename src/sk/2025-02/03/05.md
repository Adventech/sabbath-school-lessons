---
title:  Izák a Rebeka
date:  16/04/2025
---

> <p></p>
> <sup>1</sup>Abrahám bol starec vo vysokom veku a Hospodin ho vo všetkom požehnával. <sup>2</sup>Abrahám povedal najstaršiemu sluhovi vo svojom dome, ktorý mu spravoval celý majetok: „Polož svoju ruku pod moje bedrá! <sup>3</sup>Zaväzujem ťa prísahou pred Hospodinom, Bohom neba i zeme, že nevezmeš pre môjho syna ženu z dcér Kanaánčanov, medzi ktorými bývam, <sup>4</sup>ale pôjdeš do mojej vlasti k môjmu príbuzenstvu a tam vyberieš ženu pre môjho syna Izáka.“ (1Moj 24,1–4)

**Osobné štúdium**

Keď bol Abrahám starý a nepochybne premýšľal o Božích zasľúbeniach o svojom potomstve (pozri 1Moj 15,5), dal svojmu najstaršiemu a najdôveryhodnejšiemu služobníkovi vážnu úlohu.

`Prečo bolo podľa úvodného textu (1Moj 24,1–4) pre Abraháma také dôležité, aby si jeho syn nevzal „ženu z dcér Kanaánčanov“?`

Dnes nám takéto vyjadrenie môže znieť „politicky nekorektne“. Pre Abraháma však išlo o záležitosť duchovnú, nie etnickú; problém vnímal teologicky, nie národne. Abrahám veľmi dobre poznal morálny rozklad kanaánskych náboženských praktík, nehovoriac o ich uctievaní falošných bohov. Vedel, že ak by sa jeho syn oženil do takéhoto prostredia, bol by vo veľkom nebezpečenstve upadnúť do podobných praktík.

Je to tak. Veľká časť príbehu starovekého Izraela a dokonca aj kresťanskej cirkvi je príbehom, v ktorom sa Boží ľud utápa vo falošných náukách. Namiesto toho, aby Boží ľud vydával svedectvo o Hospodinovej dobrote a spravodlivosti, vždy znova padal do osídel modloslužby a neviery. Silným príkladom tejto smutnej reality bolo ustanovenie nedele, pohanského dňa slnka, namiesto biblického siedmeho dňa soboty. Táto skutočnosť bude zohrávať významnú úlohu aj v posledných dňoch.

`Preštuduj si text 1Moj 24,57–67. Aké ponaučenie môžeme získať o Kristovi a Jeho cirkvi z niektorých podrobností tohto príbehu? Čo sa môžeme naučiť o našom padlom stave napríklad zo skutočnosti, že Rebeka bola vzdialená, oddelená príbuzná Izáka?`

Medzi nami a naším Stvoriteľom existuje veľmi hlboké prepojenie, pretože sme boli pôvodne stvorení na Jeho obraz. A hoci sa vinou hriechu toto spojenie narušilo, Boh nás stále považuje za svoju pravú nevestu. A to aj napriek tomu, že svojimi rozhodnutiami robíme toto „manželstvo“ búrlivejším, než by bolo potrebné.

**Aplikácia**

`Áno, Boh nás ako svoju nevestu miluje viac než my Jeho. Aké rozhodnutia by sme mali každý deň urobiť, aby sme posilnili našu lásku k Bohu? A naopak, ktoré naše rozhodnutia a činy túto lásku ničia?`