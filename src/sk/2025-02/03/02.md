---
title:  Jedno telo
date:  13/04/2025
---

> <p></p>
> <sup>23</sup>Tu človek zvolal: „Toto je konečne kosť z mojich kostí a telo z môjho tela! Bude sa volať mužena, lebo bola vzatá z muža!“ <sup>24</sup>Preto opustí muž svojho otca i matku a priľne k svojej žene a budú jedno telo. <sup>25</sup>Obaja, človek i jeho žena, boli nahí, no jeden pred druhým sa nehanbili. (1Moj 2,23–25)

**Osobné štúdium**

Manželstvo je jednou z najsilnejších metafor odhaľujúcich obraz dôverného vzťahu, ktorý Boh túži mať s ľuďmi. Táto metafora sa v biblickom rozprávaní používa tak často – a v Zjavení tak výrazne a jednoznačne –, že pre čitateľov Biblie je dôležité, aby pochopili zmysel tohto obrazu v každom konkrétnom kontexte.

**Akým spôsobom manželstvo odzrkadľuje Kristov vzťah s ľuďmi?**

`1Moj 2,23–25`

`Ef 5,29–32`

Pri rozhovore s farizejmi Ježiš citoval text z 1. Mojžišovej o „svadbe“ Adama a Evy. Farizeji však obratom zareagovali: „Prečo teda Mojžiš prikázal dať prepúšťací list a prepustiť ju?“ (Mat 19,7)

Izraeliti pokladali Mojžiša za ustanovujúceho proroka svojho národa. Farizeji sa snažili spochybniť Pôvodcu inštitútu manželstva tým, že ho postavili proti Jeho vlastnému prorokovi. Ich útok na Ježiša bol typický: často sa pokúšali dokázať, že Jeho učenie je v rozpore s Písmom.

Celoživotné, verné manželstvo je ideálom, ktorý Boh stanovil pri stvorení človeka. Padlé ľudstvo však poškodilo tento zásadný dar od Boha.

Ak uvažujeme o dôležitosti, ktorú Písmo pripisuje manželstvu, určite nie je náhoda, že táto inštitúcia musela neustále čeliť neúprosným útokom. Spolu so sobotou je to jeden z dvoch darov, ktoré sme dostali v rajskej záhrade. Oba dary mali vyjadrovať túžbu Boha po dôvernom vzťahu s Jeho stvorením.

Manželstvo, dôverné spojenie dvoch nedokonalých ľudí, bude vždy vyvolávať napätie. Aj manželstvo medzi cirkvou a Kristom je spojením dokonalého Spasiteľa s veľmi nedokonalou nevestou. Napriek tomu sa o Božej láske môžeme veľa naučiť z toho, čo prináša fungujúce manželstvo.

**Aplikácia**

`Pripomeňme si aspoň niektoré užitočné zásady pre dobré manželstvo: 1. Najprv odpusť svojmu manželskému partnerovi, nech je to akokoľvek nezaslúžené, tak ako Kristus odpúšťa nám, hoci si to vôbec nezaslúžime. 2. Prijmi svojho manželského partnera takého, aký je, aj s jeho chybami a nedostatkami, tak ako Kristus prijíma nás s našimi chybami a nedostatkami. 3. Tak ako nás Kristus uprednostnil, uprednostni aj ty svojho manželského partnera. Ako nám tieto tri zásady založené na evanjeliu môžu pomôcť pochopiť, aký je Boží vzťah k nám? A ako môžu pomôcť ktorémukoľvek manželstvu?`