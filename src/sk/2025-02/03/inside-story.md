---
title:  Misijný príbeh
date:   18/04/2025
---

#### Vedro masla

_Andrew McChesney_

Pretože im ktosi ukradol kravu, matka si zaobstarala psa, aby strážil ich novú krava a tiež desiatok: veľké vedro masla.

Otec, kazateľ Cirkvi adventistov siedmeho dňa, bol na základe obvinenia za zachovávanie soboty odsúdený na ťažkú prácu v sovietskom pracovnom tábore. Krava bola jediným zdrojom príjmu pre matku a jej dve malé deti v bývalej sovietskej republike Tadžikistan. Matka dojila kravu a mlieko vymieňala na trhu za jedlo. Desatinu mlieka vždy oddelila ako desiatok, zmútila z neho maslo, ktoré držala vo vedre. Keď bolo vedro plné, predala ho.

Jedného dňa matka podojila kravu a povedala deťom, aby ju čakali doma, kým pôjde na trh. „Nikomu neotvárajte dvere,“ povedala im. Skontrolovala, či je vedro s maslom blízko pri psovi, ktorý bol uviazaný na dvore, a odišla.

Deti poslušne čakali. V jednej chvíli sa brána otvorila a do dvora vošiel akýsi cudzinec. Pes nezaštekal. Muž, ktorý mal na sebe moslimské oblečenie, prešiel okolo psa. Pes akoby ho nevidel. Muž vzal vedro s maslom, otočil sa a odišiel. Keď sa matka vrátila z trhu, deti jej vzrušene rozprávali o záhadnom mužovi. Nikto z nich nechápal, čo sa stalo.

Prešlo mnoho rokov. Otec sa vrátil z pracovného tábora a ďalej pracoval ako kazateľ. Rodičom sa narodilo ďalších päť detí. Najstaršia dcéra Nina sa vydala a mala vlastné deti. Pracovala ako upratovačka kancelárií spoločnosti, ktorá vyrábala hnojivá. Pre výplatu si chodievala k účtovníčke tejto spoločnosti. Jedného dňa, keď čakala na výplatu, spomenula účtovníčke vedro s maslom. Účtovníčka pokojne počúvala, až kým Nina nepovedala, že vtedy videla muža v moslimskom oblečení. 

Účtovníčka zvolala: „Kedy sa to stalo?“ Nina jej to povedala. Účtovníčka sa rozplakala. „Chcete vedieť, ako sa ten príbeh skončil?“ spýtala sa.

Začala rozprávať, že ona a jej štyria súrodenci vyrastali na Sibíri. Rodičia boli zabití počas druhej svetovej vojny, preto žili u babičky. Boli to ťažké časy. Jedného dňa im došlo jedlo. Babička zavolala päť detí, aby sa modlili okolo prázdneho stola. Po modlitbe sa ozvalo zaklopanie na dvere. Vonku stál muž v moslimskom oblečení. V jednej ruke držal vedro masla, v druhej bochník chleba.

Účtovníčka poprosila Ninu, aby jej povedala viac o Bohu. Po čase účtovníčka a jej dcéra odovzdali svoje srdcia Ježišovi a stali sa členkami Cirkvi adventistov s. d.

Dodnes nikto nevie, kto bol onen záhadný muž. Ale Ljubov Bruntonová, dcéra Niny, nepochybuje, že to bol anjel.

„Anjelovi trvalo zlomok sekundy, kým preniesol vedro masla z Tadžikistanu na Sibír,“ povedala. „Len by ma zaujímalo, kde ten anjel našiel chlieb. Nemôžem sa dočkať, až si v nebi vypočujem zvyšok príbehu.“