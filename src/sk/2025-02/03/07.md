---
title:  Podnety na zamyslenie
date:  18/04/2025
---

Prečítajte si texty Ján 2,1–11; Mat 22,1–14; 2Kor 11,1–5 a Mat 25,1–13.

Keď si uvedomíme, ako nám jednotlivé texty Písma pomáhajú lepšie chápať jednotlivé proroctvá, môžeme byť v pokušení vkladať do textov rôzne – často úplne protichodné – významy na základe akýchkoľvek náznakov. Počas stáročí niektorí kresťania zdôrazňovali symboly a obrazy nachádzajúce sa v biblických príbehoch až natoľko, že prakticky začali považovať historický príbeh za mýtus. Hoci mnohé časti Písma obsahujú niekoľko rôznych vrstiev výkladu, musíme si uvedomiť, že to nie sme my, kto dáva textu konečný význam. Je to Boh, kto využíva skutočných ľudí a skutočné historické udalosti, aby prostredníctvom nich vyjadril konkrétne poučenie.

Napríklad skutočnú svadobnú hostinu v Káne môžeme zároveň vnímať aj ako metaforu, ktorá upriamuje náš pohľad na prorocké skutočnosti: „Kristovo slovo zaručilo dostatok vína pri hostine. On sa teda vie svojou milosťou dostatočne postarať o to, aby ľudí zbavil neprávosti, obnovil a posilnil človeka.“ (DA 149; CL 93)

Alebo ako sa píše na inom mieste v knihe Cesta lásky: „Pretože Hospodin, Pán, neurobí nič bez toho, žeby svoj zámer nevyjavil svojim služobníkom, prorokom. (Am 3,7) Tajomné veci patria Hospodinovi, nášmu Bohu a zjavené veci nám i našim synom. (5Moj 29,29) Boh nám to všetko oznámil a jeho požehnanie bude odmenou pre tých, čo s úctou a na modlitbách študujú prorocké knihy.“ (DA 234; CL 147)

**Námety na spoločné uvažovanie**

`Prečítajte si text Ján 2,1–11. V Jánovom evanjeliu sa nachádza veľa prvkov, ktoré predznamenávajú Kristovo budúce dielo. Vykladači si všímajú, akým premysleným spôsobom Ján posúva svojich čitateľov čoraz bližšie ku krížu. Sústreďte sa na opis rôznych aspektov Kristovho charakteru a budúceho kráľovstva v tomto príbehu. Čo sa z tohto príbehu dozvedáme o pláne spasenia alebo o poslednej svadobnej hostine zasľúbenej Božiemu Synovi?`

`Podobenstvo o desiatich pannách je všeobecne známe a na jeho posolstvo sa často odvolávajú rôzne kázania. Čo nás tento dôležitý príbeh učí o udalostiach posledných dní? Je podstatné, že ženích mešká? Čo sa z podobenstva môžeme naučiť o našom individuálnom vzťahu ku Kristovi? Ako to súvisí s Kristovým vzťahom k cirkvi ako spoločenstvu?`

`Zamyslite sa nad falošnými praktikami, ktoré sa dostali do kresťanstva z pohanstva. Aké sú ďalšie falošné náuky, okrem tej očividnej, nedele, ktorá stojí v rozpore s biblickou sobotou? Ako sa k nám tieto náuky dostali? Čo môžeme urobiť preto, aby sme sa pred nimi chránili? Ako môžeme ostatným pomôcť pochopiť skutočnú podstatu falošných náuk? Akým spôsobom je posolstvo troch anjelov pokusom o to, aby si ľudia uvedomili podstatu falošných náuk, ktoré sa stali súčasťou kresťanstva?`

Západ slnka: 19.38