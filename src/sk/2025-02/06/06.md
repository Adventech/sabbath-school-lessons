---
title:  Lebo ty si stvoril všetky veci!
date:  08/05/2025
---

> <p></p>
> <sup>7</sup>Prvá bytosť bola podobná levovi, druhá bytosť bola podobná býkovi, tretia bytosť mala akoby ľudskú tvár a štvrtá bytosť bola podobná letiacemu orlovi. <sup>8</sup>Každá z týchto štyroch bytostí mala po šesť krídel; dookola i zvnútra boli plné očí a bez prestania, dňom i nocou volali: „Svätý, svätý, svätý Pán, Boh, Všemohúci, ktorý bol, ktorý je a ktorý príde.“ <sup>9</sup>A vždy, keď tie bytosti vzdajú slávu, česť a vďaku tomu, čo sedí na tróne a žije na veky vekov, <sup>10</sup>tých dvadsaťštyri starších padá pred tým, čo sedí na tróne a klaňajú sa tomu, čo žije na veky vekov. Svoje vence hádžu pred trón a hovoria: <sup>11</sup>„Hoden si, Pane a Bože náš, prijať slávu, česť i moc, lebo ty si stvoril všetky veci a z tvojej vôle boli a sú stvorené.“ (Zj 4,7–11)

**Osobné štúdium**

Pri niekoľkých príležitostiach sa proroci vo videniach dostali natoľko blízko k Bohu, že im bolo dovolené vidieť Boží trón. Ezechiel ho videl nad oblohou (Ezech 1,26). Izaiáš mohol vo videní dokonca navštíviť chrám priamo v nebesiach, aby uvidel Boží trón (Iz 6,1). A v jednom z najjasnejších opisov, ktoré máme k dispozícii, sa k Božiemu trónu priblížil vo videní aj Ján (Zjavenie 4 a 5). Starozmluvné predobrazy v službe vo svätyni naznačovali, že existovala len jedna cesta, ktorou mohlo ľudstvo vstúpiť do Božej prítomnosti: Kristova krv. (Pozri napríklad 3Moj 16,2.14.)

`Prečítaj si texty Iz 6,1–5 a Zj 4,7–11. Ktoré prvky týchto dvoch videní sú podobné? Venuj pozornosť poradiu udalostí: Aký predmet je uvedený ako prvý? Čo nasleduje? Akú pravdu o Bohu zdôrazňujú tieto videnia?`

V každom z týchto videní trónnej sály sa ako prvé odohrá to, že nebeské bytosti vyzdvihnú Božiu svätosť. V Izaiášovom videní je scéna naozaj pôsobivá: chrám je plný dymu a „prahy dverí“ sa chvejú, keď serafi ohlasujú Božiu svätosť. V Jánovom videní cherubíni volajú rovnako: „Svätý, svätý, svätý.“ (Pozri Ezech 10,14.15, kde nachádzame živé bytosti opísané ako cherubi.) Prorokom tu bola ukázaná oslnivá scéna Božej slávy.

Potom môžeme sledovať reakciu prorokov na to, čo videli. Izaiáš volá, že je mužom nečistých pier (Iz 6,5) a Ján veľmi plače, pretože čelí tragickej pravde, že nemožno nájsť nikoho, kto by bol „hoden“ (Zj 5,4). Keď sa nám priamo predstaví Božia „hodnosť“ (teda Jeho svätosť a Jeho zásluhy), potom konečne začneme chápať situáciu človeka: sme úplne nehodní a potrebujeme Krista ako nášho Vykupiteľa.

Satan vzniesol proti Bohu mnoho obvinení. Tvrdil, že je svojvoľný, sebecký a krutý. Ale aj krátky okamih v Božej trónnej sále odhaľuje satanove lži. Keď vidíme skutočnú podobu Krista a uvedomíme si, že On je „Baránok, ktorý bol zabitý“ (Zj 5,12), umožňuje nám to vidieť Otca takého, akým skutočne je. Aké potešujúce je uvedomiť si, že keď vidíme Ježiša, vidíme vlastne skutočnú podobu a ozajstný charakter Otca (Ján 14,9). A najväčšie zjavenie toho, aký je Otec, vidíme prostredníctvom Ježiša, ktorý za nás zomiera na kríži.

Kríž nám teda ukazuje dve dôležité skutočnosti: (1) odhaľuje skutočnú Božiu lásku, ktorá sa odhodlala k takému obetavému činu, a (2) pomáha nám pochopiť našu hriešnosť a mravnú skazenosť, na ktoré je jediným riešením práve Kristova obeť.

**Aplikácia**

`Ako teba osobne ovplyvňuje poznanie, že Boh, ktorý stvoril všetko, nás tak veľmi miluje, že bol ochotný poslať svojho Syna na kríž pre naše spasenie? Ako toto poznanie ovplyvňuje vnímanie tvojej vlastnej hodnoty a tvoje vzťahy k ostatným ľuďom?`