---
title:  Krv býkov a kôz
date:  05/05/2025
---

> <p></p>
> <sup>4</sup>Je predsa nemožné, aby krv býkov a capov odstraňovala hriechy. <sup>5</sup>A preto keď Kristus prichádza na svet, hovorí: Obety ani dary si neželáš, ale dal si mi telo. <sup>6</sup>Spaľované obety ani obety za hriech sa ti nepáčili. <sup>7</sup>Vtedy som povedal: Hľa, prichádzam, vo zvitku knihy je o mne napísané, aby som plnil tvoju vôľu, Bože. <sup>8</sup>Najprv hovorí: Obety ani dary, ani spaľované obety, ani obety za hriech si nechcel, ani sa ti nepáčili – a tie sa predsa prinášajú podľa Zákona. <sup>9</sup>Vtedy povedal: Hľa, prichádzam, aby som plnil tvoju vôľu. Ruší prvé, aby ustanovil druhé. <sup>10</sup>V tejto vôli sme raz navždy posvätení obetou tela Ježiša Krista. (Heb 10,4–10)

**Osobné štúdium**

Mnohí kritici odmietajú prinášanie obetí s tvrdením, že ide o krutý, nemilosrdný a vo svojej podstate nespravodlivý koncept. Presne o to však ide! Kristova smrť bola krutá, nemilosrdná a nespravodlivá – veď predsa nevinný umieral za vinných hriešnikov. Presne to však bolo nevyhnutné na vyriešenie problému hriechu. A práve na Kristovu smrť poukazovali všetky tie obete, ktoré z ľudského pohľadu môžeme vnímať ako kruté, nemilosrdné a nespravodlivé.

`Prečítaj si text Heb 10,1–10. Čo sa z týchto veršov dozvedáme o obetiach, ktoré prinášal Boží ľud v Starej zmluve? Ak hriešnici v skutočnosti nemohli byť spasení prostredníctvom týchto obetí, prečo ich vlastne prinášali?`

Baránky a iné obetné zvieratá boli iba symbolmi, ktoré ukazovali do budúcnosti, na zmierujúcu obeť Baránka Božieho. Išlo o skutky viery, ktoré dali hriešnikom hmatateľný spôsob, ako vyjadriť vieru v dielo prichádzajúceho Mesiáša. Takýto druh predobrazných symbolov nazývame aj typ, ktorý je naplnený prostredníctvom antitypu, teda príchodom alebo uskutočnením toho, na čo typ poukazoval. Niektorí dokonca opísali obete ako „mini proroctvá“ o Ježišovej smrti na kríži.

Obrady spojené s prinášaním obetí by sme mohli pripodobniť platbe za cestu. Keď si kúpime lístok na vlak alebo letenku, nedostaneme hneď cestu, za ktorú sme zaplatili. Namiesto toho dostaneme lístok alebo letenku, ktoré sú vlastne akýmsi symbolom alebo prísľubom budúcej cesty. Na tom vytlačenom kúsku papiera môžeme sedieť, koľko chceme, nedopraví nás nikam. Po nastúpení do vlaku alebo lietadla však napokon dostaneme to, za čo sme zaplatili. Papierový lístok či letenka sa v tej chvíli stávajú zbytočnosťou.

Tak to bolo aj s obetnými zvieratami. Zohrali dôležitú úlohu, no akonáhle bola prinesená skutočná obeť, stratili zmysel. Táto skutočnosť sa prejavila aj tým, že pri Ježišovej smrti sa roztrhla opona oddeľujúca svätyňou od svätyne svätých v pozemskej svätyni. „Chrámová opona sa roztrhla na dvoje odhora až nadol.“ (Mar 15,38) Celý obetný systém a chrám – to všetko poukazovalo na Ježišovu smrť na kríži. Keď Ježiš na kríži naplnil svoje zasľúbenie a keď potom svojím zmŕtvychvstaním porazil smrť, predobrazy sa stali nepotrebnými.

**Aplikácia**

`Aký zlý musí byť hriech, že ho mohla poraziť len smrť Ježiša, vteleného Slova (pozri Ján 1,1–3.14)? Ako by mala táto skutočnosť formovať náš postoj k hriechu?`