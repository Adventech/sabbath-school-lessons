---
title:  Misijný príbeh
date:   09/05/2025
---

#### Volanie o pomoc (2)

_Andrew McChesney_

Koncom leta po skončení školy si Dianin životný život začal vyberať svoju daň. Jedného dňa, keď bola sama v parku v Monte Vista v Colorade, zahľadela sa do listov stromu, cez ktoré sa predierali slnečné lúče. V tej chvíli počula hlas, ktorý jej povedal: „Ak odtiaľto neodídeš, umrieš tu.“ Diana vedela, že hlas ju varuje pred doterajším spôsobom života, ktorý by určite skončil predčasnou smrťou. Ak chce žiť, musí odísť.

Keď sa rozprávala s matkou o budúcnosti, matka sa jej spýtala: „Nerozmýšľala si o práci vo vojenskom námorníctve?“ Dianu táto otázka podráždila. Považovala to za hlúposť. Ale o tri mesiace neskôr už bola zapísaná na výcvik v Orlande na Floride. Potom sa plavila po svete. Pri tejto práci videla veľa vecí, ktoré jej prekážali. V každom prístavnom meste vládla prostitúcia, hazardné hry a ďalšie ešte horšie veci.

Po krátkej známosti sa Diana vydala za námorníka, bola čestne prepustená z námorníctva a porodila troch synov. Presťahovali sa do Monte Vista v Colorade. Ale Dianinho manžela neuspokojoval rodinný život.

Diana sa dostala do depresie a chcela zomrieť. Spočiatku si želala ochorieť a zomrieť. Potom premýšľala o tom, že si vezme život. V zúfalstve sa modlila: „Bože, verím, že existuješ, ale neviem, kde si.“

V priebehu nasledujúceho týždňa sa napodiv stretla s ľuďmi zo štyroch rôznych náboženských denominácií. Najprv jej na dvere zaklopali dvaja mladí misionári. Keď ich pustila dnu, jeden z nich otvoril akúsi knihu a prečítal text, ktorý hovoril, že ľudia s tmavou pleťou nemôžu vstúpiť do najvyššieho neba, pretože boli prekliati. Diana sa urazila. Ako dieťa bola jedinou bielou žiačkou v triede v období desegregácie vo Virgínii. Vedela, že Boh miluje všetkých, preto misionárom povedala: „Odíďte.“ Pritom rozmýšľala: „Prečo mi prečítali práve tento text?“

Hneď na ďalší deň k nej prišli tri ženy. Počas návštevy sa ich Diana spýtala na sobotu. „Uctievame Boha každý deň,“ povedala jedna z nich. Diana si pomyslela, že to dáva zmysel, a súhlasila, že sa s nimi opäť stretne.

V piatok večer počas búrky zaklopala na dvere drobná stará žena. Zbierala finančné prostriedky pre charitatívnu organizáciu na pomoc pri katastrofách. Hoci ako rodina mali veľmi málo, Diana jej dala peniaze, ktoré si našetrila z prepitného pri práci v Pizza Hut. Túto ženu nikdy viac nevidela.

Počas víkendu pozval Dianu jeden priateľ do iného kostola. Hneď pri vstupe pocítila zlú prítomnosť a po skončení bohoslužby utiekla.

_Tento misijný príbeh rozpráva o tom, ako Boh zázračne pôsobil v živote Diany Fish, manažérky na škole Holbrook Seventh-day Adventist Indian School. Tejto škole boli venované dary trinástej soboty v roku 2021. Ďakujeme vám za podporu šírenia evanjelia prostredníctvom darov trinástej soboty v tomto štvrťroku. Zbierka sa uskutoční 28. júna._

_Pokračovanie nabudúce._