---
title:  Víno a krv
date:  28/05/2025
---

> <p></p>
> <sup>2</sup>Velebíme ťa, Bože, velebíme! Tvoje meno je blízko, rozprávajú o tom tvoje divy. <sup>3</sup>Ja určím čas, keď budem súdiť spravodlivo. ... <sup>8</sup>Len Boh je sudca: jedného poníži, druhého povýši. <sup>9</sup>Áno, v Hospodinovej ruke je kalich s penivým okoreneným vínom; z neho nalieva a všetci bezbožníci zeme ho aj s kalom vypijú do dna. <sup>10</sup>Ja však budem plesať naveky, ospevovať budem Boha Jákobovho. <sup>11</sup>Postínam všetky rohy bezbožníkov a vyvýšia sa rohy spravodlivého. (Ž 75,2.3.8–11)

**Osobné štúdium**

`Prečítaj si Žalm 75. Čo odhaľuje tento žalm o niektorých problémoch súvisiacich so súdom? Uvažuj o slovách žalmu v kontexte veršov Mat 26,26–29 a Zj 14,9–12. Ako nám tieto texty pomáhajú porozumieť problémom spomenutým v Žalme 75?`

Uvažuje sa o tom, že tento žalm sa mal spievať pri zázračnom zničení armády asýrskeho kráľa Sancheríba (2. Kronická 32; 2. Kráľov 19). Samotný príbeh je akousi predzvesťou konečného zničenia bezbožných, o ktorom sa hovorí v Zjavení 20. Boží ľud je vo Svätom meste so svojím spravodlivým kráľom, keď prichádzajú vojská zla a obkľučujú mesto. Napokon ich však zničí samotný Boh.

Jednou z vecí, ktoré Boh na súde napráva, je zneužitie moci, ku ktorému došlo v našom padlom svete. Hriechom ovládaní ľudia už nežijú ani pre iných, ani pre Božiu slávu, ale len pre seba. Ľudia sa v minulosti rozhodli veriť (a mnohí toto rozhodnutie robia aj dnes), že vo vesmíre neexistuje žiadny zmysel ani objektívne morálne normy. Náš život je dnes poznačený dôsledkami tohto rozhodnutia. Filozof Friedrich Nietzsche presadzoval myšlienku, že ak má existovať zmysel, musíme si ho sami pre seba vymyslieť a predstierať, že vesmír existuje pre náš prospech. Každý jednotlivec sa v skutočnosti správa tak, ako keby bol bohom.

Nech sú okolnosti, s ktorými sa stretávame, akokoľvek zložité a bolestné, ako veriaci dostávame od Boha vždy znova povzbudenie, aby sme žili nádejou a nesúdili budúcnosť podľa súčasných udalostí. Je ľahké si zúfať, keď vidíme, že piliere civilizácie neustále podrývajú srdcia a mysle bezbožníkov alebo tých, ktorých názory na Boha sa v Biblii nenachádzajú. V súčasnosti žijeme v období, keď sa v mnohých častiach sveta spochybňujú úplne základné morálne hodnoty, dokonca aj také, ktoré sa týkajú samotnej podstaty ľudského života. Na verejnosti sa oslavujú niektoré druhy nemravnosti, o ktorých by sa mnohí ľudia hanbili hovoriť aj v súkromí. Morálna skaza sveta postupuje veľmi rýchlo.

**Aplikácia**

`Nezabúdajme, že sme dostali poverenie, aby sme sa aspoň pokúsili urobiť všetko preto, aby bol život našich blížnych – áno, predovšetkým tých núdznych a trpiacich –, lepší a znesiteľnejší. Nie je však v ľudskej moci zmeniť svet ovládaný zlom. Vždy pamätajme na to, že tento hriešny svet Boh zničí a potom nanovo stvorí. Až potom bude všetko opäť dokonalé.`