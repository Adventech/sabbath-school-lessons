---
title:  Obrazne alebo doslova?
date:  03/04/2025
---

> <p></p>
> <sup>2</sup>Daniel povedal: „Vo svojom nočnom videní som videl, ako štyri nebeské vetry rozbúrili veľké more. <sup>3</sup>Z mora vystúpili štyri veľké šelmy, líšiace sa jedna od druhej. (Dan 7,2.3)

> <p></p>
> <sup>17</sup>‚Štyri veľké šelmy znamenajú, že na zemi povstanú štyria králi...‘ <sup>23</sup>Takto prehovoril: ‚Štvrtá šelma, to bude štvrté kráľovstvo na zemi, ktoré bude odlišné od všetkých ostatných kráľovstiev. Pohltí celú zem, pošliape a rozdrúzga. (Dan 7,17.23)

**Osobné štúdium**

Pri štúdiu proroctiev si musíme veľmi často zodpovedať otázku, či konkrétne vyjadrenia chápať doslovne alebo obrazne. Ako sa dá určiť, či autor použil symbolický jazyk? A ako môžeme zistiť, čo konkrétny symbol predstavuje? Najdôležitejšie je pri takomto rozhodovaní zistiť, ako sa konkrétny symbol (postava, miesto, udalosť) vyskytuje v celej Biblii, teda nie ako ho chápeme my dnes. Niektorí napríklad aplikujú symbol medveďa z Daniela 7 na súčasné Rusko, keďže práve medveď sa dnes často používa ako symbol Ruska. Toto však nie je dobrý ani bezpečný spôsob interpretácie prorockej symboliky.

**Pri čítaní nasledujúcich textov dovoľ, aby sa Biblia stala svojím vlastným vykladačom a sama určila význam textu. Aký prorocký symbol je spoločný pre jednotlivé texty a čo podľa Biblie predstavuje?**

`Dan 7,7; Dan 8,3; Dan 7,24`

`Zj 1,16; Ef 6,17; Heb 4,12`

`Zj 12,1; Zj 21,2; Ef 5,31.32; Jer 6,2`

Nasledovaním jednoduchého pravidla, že Biblii musí byť umožnené definovať svoje vlastné pojmy, sa vytratí väčšina „tajomstva“ týkajúca sa prorockých symbolov. Vidíme napríklad, že roh môže symbolizovať politickú moc alebo národ. Meč môže symbolizovať Božie slovo. A žena môže symbolizovať cirkev. Na tomto príklade sa dá pomerne dobre vidieť, ako Biblia vysvetľuje samú seba.

Zostáva však zodpovedať otázku, prečo by sa Biblia mala vyjadrovať v symboloch, namiesto toho, aby bola jasná, konkrétna a priamočiara? Prečo by napríklad Peter v 1Pet 5,13 záhadne označoval mesto Rím ako Babylon?

Existuje zrejme viacero dôvodov, prečo sa Boh rozhodol komunikovať svoje posolstvo v proroctvách symbolickým jazykom. V prípade novozmluvnej cirkvi, ak by kniha Zjavenie jasne označila Rím za pôvodcu toľkého zla, už aj tak nebezpečné prenasledovanie cirkvi by sa mohlo ešte viac vyostriť. Nech už sú dôvody akékoľvek, môžeme sa spoľahnúť, že Boh chce, aby sme pochopili, čo symboly znamenajú.

**Aplikácia**

`Niektoré symboly a proroctvá sú pre nás aj dnes záhadou. Ako nám sústredenie sa na to, čomu rozumieme, môže pomôcť posilniť našu vieru?`