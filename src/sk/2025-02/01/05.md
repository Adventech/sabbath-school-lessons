---
title:  Štúdium Slova
date:  02/04/2025
---

> <p></p>
> Amen, hovorím vám: Pokiaľ sa nepominie nebo a zem, nepominie sa ani najmenšie písmenko, ani jediná čiarka zo Zákona, kým sa všetko nestane. (Mat 5,18)

> <p></p>
> <sup>15</sup>... od detstva poznáš sväté Písma, ktoré ti môžu dať múdrosť na spásu, a to vierou v Ježiša Krista. <sup>16</sup>Celé Písmo je Bohom vnuknuté a užitočné na učenie, karhanie, nápravu a výchovu v spravodlivosti, <sup>17</sup>aby Boží človek bol dokonalý a pripravený na každé dobré dielo. (2Tim 3,15–17)

**Osobné štúdium**

Adventisti siedmeho dňa vďačia Williamovi Millerovi za lepšie pochopenie biblických proroctiev. Kým jeho pochopenie kľúčových pasáží (napríklad Dan 8,14) nebolo dokonalé, Millerova metodológia bola dôležitá, pretože pripravila pôdu pre zrod hnutia ostatku pre čas konca.

**Na aký postoj k biblickým proroctvám nás vyzývajú tieto verše?**

`Mat 5,18`

`2Tim 3,15–17`

`Luk 24,27`

Z určitého pohľadu sa štúdium Biblie môže podobať na skladanie veľkej skladačky. Ak sa pokúsime dať dokopy len dva či tri kúsky, je takmer nemožné rozoznať celý obrázok. Možno sa nám bude zdať, že na tých zopár spojených kúskoch vidíme časť koňa a tak usúdime, že skladáme obraz konského stáda. Ale niekoľko ďalších kúskov odhalí sliepku a kravu. A keď napokon dokončíme celú skladačku zo stoviek dielikov, zrazu uvidíme, že sme celý čas skladali obrázok krajiny, na ktorom sa nachádza skupina domov, hospodársky dvor s mnohými zvieratami a v pozadí sú lesy a vysoké vrchy.

Mnohí kresťania robia pri štúdiu Biblie tú chybu, že s ňou zaobchádzajú ako so zbierkou samostatných, nesúvisiacich výrokov alebo prísloví, ktoré môžu použiť na riešenie akejkoľvek situácie. Nájdu si niekde na konci svojho vydania Písma zoznam veršíkov ku konkrétnej téme (výchova detí, depresia, alkoholizmus, problémy v rodine a podobne) a predpokladajú, že tieto verše tvoria súhrn biblického učenia k danému problému.

Žiaľ, k proroctvám pristupujú často rovnako. Vytrhávajú jednotlivé verše z kontextu a porovnávajú ich so súčasnými udalosťami vo svete, namiesto toho, aby dané verše porovnávali s tým, čo hovorí zvyšok Biblie. Takýto prístup vedie k vzniku stále nových výkladov proroctiev publikovaných na internete alebo knižne. Tie treba, samozrejme, vždy raz za čas aktualizovať, pretože sa vo svojich predpovediach a výkladoch mýlili úplne vo všetkom: v mieste, čase aj predpovedanej udalosti.

Preto pri našom štúdiu proroctiev (a vlastne celej Biblie) je také dôležité neskákať z verša na verš. Namiesto toho je potrebné preštudovať si systematicky a pozorne všetko, čo o konkrétnej téme Biblia hovorí, a vziať do úvahy aj kontext, v ktorom to hovorí. Je veľmi ľahké vytrhnúť pasáž z kontextu a prinútiť ju povedať to, čo by sme sami chceli.

**Aplikácia**

`V čom spočíva nebezpečenstvo používania len niektorých biblických textov pre podporu vlastného názoru či učenia cirkvi? Čo môžeme urobiť, aby sme sa nenechali chytiť do tejto lákavej pasce?`