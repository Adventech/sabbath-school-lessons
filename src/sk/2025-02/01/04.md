---
title:  „Zachovaj tieto slová v tajnosti“
date:  01/04/2025
---

> <p></p>
> A ty, Danielu, zavri tie slová a zapečať knihu až do času, keď bude mať byť koniec. Mnohí budú spytovať, a rozmnoží sa vedomosť. (Dan 12,4; Roh.)

**Osobné štúdium**

`Čo povedal Hospodin Danielovi v úvodnom texte (Dan 12,4; porovnaj so Zj 22,10)? Ako týmto slovám rozumieš?`

Nie je nezvyčajné počuť, ako kazatelia používajú Dan 12,4 na predpovedanie vzostupu technologického a vedeckého poznania tesne pred príchodom Krista. Mnohí ho používajú aj na opis pokrokov v rýchlom cestovaní, ktoré sa udiali za posledné storočie. Aj mnoho adventistických kníh zvolilo tento prístup. Hoci ide o rozumné interpretácie, máme dosť dôvodov predpokladať, že význam textu je oveľa širší.

Anjelov pokyn Danielovi sa začína príkazom „zachovaj tieto slová v tajnosti a zapečať knihu“. Predmetom diskusie je samotná kniha Daniel. Čo ak je to tak, že „vedomosť“, ktorá sa na konci časov náhle rozrastie, bude sa týkať práve pochopenia samotnej knihy Daniel?

V tom sa kniha Daniel zásadne líši od knihy Zjavenie. Ján totiž dostal presne opačný príkaz ako Daniel: „Nezapečať prorocké slová tejto knihy, lebo určený čas je blízko!“ (Zj 22,10) Zámerom Zjavenia bolo, aby ho ľudia chápali hneď od začiatku, pretože „čas je blízko“. Naproti tomu kniha Daniel mala byť jasnejšie pochopená až v určitom bode vzdialenej budúcnosti.

V priebehu storočí sa knihu Daniel pokúšalo vysvetliť veľa kresťanských mysliteľov. Mnohým sa podarilo urobiť pri výklade knihy zásadné objavy. Pochopenie knihy Daniel sa však rýchlo rozrástlo po skončení proroctva o 1260 „dňoch“, ktoré sa skončilo v roku 1798. Práve vtedy začali postupne rôzni vykladači na celom svete prichádzať k záveru, že okolo roku 1843 sa stane niečo veľkolepé. Najpozoruhodnejší z nich bol William Miller, ktorého kázanie naštartovalo veľké adventné hnutie devätnásteho storočia a rozpútalo reťaz udalostí, ktoré mali za následok vznik cirkvi „ostatkov“ a jasné pochopenie posolstva troch anjelov.

Inými slovami, zrod celosvetového adventného hnutia je naplnením Danielovej predpovede, že sa v čase konca „rozmnoží vedomosť“ (Dan 12,4; Roh.).

**Aplikácia**

`Pri pohľade na roztrieštenosť kresťanského sveta a obrovské rozdiely v chápaní základných pilierov biblického posolstva je zrejmé, že aj medzi veriacimi panuje určitá „temnota“ a odklon od mnohých Bohom zjavených právd (vrátane tých prorockých). Má v takejto situácii ešte zmysel klásť dôraz na „pravdu“ a správne „poznanie“? A ak áno, ako sa pritom vyhnúť lákavému nebezpečenstvu pýchy, povyšovania sa a odsudzovania druhých?`