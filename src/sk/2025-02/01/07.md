---
title:  Podnety na zamyslenie
date:  04/04/2025
---

V knihe Z tieňa do slávy si v kapitole „USA 1844 – očakávanie Kristovho príchodu“ prečítajte časti „Millerovo poznanie“ a „Biblia hovorí o osobnom príchode Ježiša Krista“ (GC 319–324; ZTDS 223–325).

„Kazatelia i členovia cirkví tvrdili, že proroctvá kníh Daniel a Zjavenie sú nezrozumiteľnými tajomstvami. Spasiteľ však upozorňoval svojich nasledovníkov na výroky z Danielovej knihy, ktoré sa v stanovenom čase uskutočnia. Povedal: Kto číta, nech pochopí! (Mat 24,15) Tvrdenie, že kniha Zjavenie je nezrozumiteľným tajomstvom, odporuje samotnému názvu tejto knihy. Kniha Zjavenie sa začína slovami: Zjavenie Ježiša Krista, ktoré mu dal Boh, aby ukázal svojim sluhom, čo sa má onedlho diať. ... Blahoslavený, kto číta, aj tí, ktorí počúvajú slová proroctva a zachovávajú, čo je v ňom napísané, lebo určený čas je blízko. (Zj 1,1–3) ... Ako môžu napriek tomuto svedectvu Písma tvrdiť, že kniha Zjavenie je nezrozumiteľným tajomstvom? Kniha Zjavenie je naopak odhalené tajomstvo a otvorená kniha. Jej štúdium vedie myseľ k proroctvu Daniela a v oboch týchto prorockých knihách sú tie najdôležitejšie Božie pokyny týkajúce sa udalostí v závere dejín tohto sveta. Pán vo videní Jánovi ukázal pozoruhodné a zaujímavé udalosti aj z dejín cirkvi. Boží prorok videl stav veriacich, hroziace nebezpečenstvá a boje, ako aj konečné vyslobodenie Božieho ľudu. Zaznamenal záverečné posolstvá, ktoré povedú k tomu, aby všetko dozrelo na žatvu a konečný zber do nebeskej sýpky, alebo do otiepok pre stravujúci oheň. Ján videl nesmierne dôležité skutočnosti, najmä pre cirkev posledných dní, aby tí, čo sa odvrátia od bludov k pravde, poznali nebezpečenstvá a boje, ktoré ich čakajú. Nikto nemusí žiť v neistote z toho, čo príde na tento svet. (GC 341.342; ZTDS 238.239)

**Námety na spoločné uvažovanie**

`Akými spôsobmi môže štúdium proroctiev výrazne posilniť našu vieru? Ktoré proroctvá – napísané pred tisíckami rokov o udalostiach, ktoré sa stanú o stovky alebo tisícky rokov neskôr – vám pomohli zvýšiť dôveru v Bibliu a v Boha, ktorý ju inšpiroval? V čom nám proroctvo v Daniel 2 dáva silné a logické dôvody, aby sme dôverovali nielen tomu, že Boh existuje, ale aj že pozná budúcnosť?`

`Ako sa môžeme chrániť pred mnohými „divokými“ a špekulatívnymi pokusmi vykladať proroctvá? Stretli ste sa s takými výkladmi aj v našej cirkvi? Ako ste reagovali? Prečo musíme byť opatrní a riadiť sa slovami apoštola Pavla: „všetko skúmajte; dobrého sa držte“ (1Tes 5,21)?`

Západ slnka: 19.17