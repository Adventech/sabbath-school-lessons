---
title:  Misijný príbeh
date:   04/04/2025
---

#### „Chcem tú knihu!“

_Laurie Denski-Snyman_

Tim začal pracovať ako misionár. Mal strach. Predával kresťanské knihy na prevažne nekresťanskom ostrove v juhovýchodnej Ázii a nechcel mať zbytočné problémy.

Vždy, keď sa vydal na cestu, pomodlil sa. Tak to bolo aj teraz. Potom nervózne vstúpil do krajčírstva. Pred sebou uvidel štyroch ľudí, ktorí čakali v rade. Zdalo sa mu, že minúty sa strašne vlečú.

Čakal dlhšie, než si myslel. Mal pokušenie odísť, ale niečo ho zastavilo. Všimol si, že krajčírka sa stále pozerá jeho smerom s akýmsi zvláštnym výrazom v tvári. Z času na čas dokonca prišla celkom blízko k stene, aby cez ostatných zákazníkov lepšie videla jeho tvár. Nakoniec z obchodu odišiel posledný zákazník a na rad prišiel Tim. Ale skôr než stihol niečo povedať, krajčírka ukázala na knihy, ktoré trčali z jeho tašky.

„Chcem tú knihu!“ zvolala. „Chcem tú knihu! Ja ju naozaj chcem!“

„Čože?“ povedal Tim. „Ako viete, že predávam knihy?“

„Mala som sen,“ povedala, „a v tom sne som videla mladého muža, ktorý vyzeral presne ako vy. Mal so sebou knihy, ktoré si mám prečítať. Jedna z tých kníh sa volala Veľký spor. Preto som vedela, že prídete. Vedela som, že si musím kúpiť knihu Veľký spor. Máte takú knihu?“

Timove obavy, že ako misionár bude mať problémy, sa okamžite rozplynuli. Bol nadšený. Uvedomil si, že je naozaj pravda to, čo je napísané v 5Moj 31,8: „Sám Hospodin pôjde pred tebou, bude s tebou, nedá ti ochabnúť ani ťa neopustí ťa. Neboj sa ani sa neľakaj.“ Vedel, že Boh ide pred ním a pripravuje mu cestu, ako sa podeliť o dobrú správu o Ježišovi a jeho skorom príchode.

Modlite sa za Tima a ďalších misionárov, ktorí sa snažia osloviť ľudí v Juhoázijskej tichomorskej divízii, kde sa odohral aj tento príbeh. Ďakujeme vám za vaše dary trinástej soboty v tomto štvrťroku, ktoré pomôžu šíriť evanjelium v Juhoázijskej tichomorskej divízii.