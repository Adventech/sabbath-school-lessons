---
title:  Medzi zemou a morom
date:  30/04/2025
---

> <p></p>
> <sup>15</sup>Had vychrlil za ženou zo svojej tlamy vodu ako rieku, aby ju rieka strhla. <sup>16</sup>Ale zem žene pomohla. Otvorila svoje ústa a pohltila rieku, ktorú drak vychrlil zo svojej tlamy. (Zj 12,15.16)

> <p></p>
> <sup>1</sup>Videl som vystupovať z mora šelmu. Mala desať rohov a sedem hláv, na rohoch desať diadémov a na hlavách rúhavé mená. ... <sup>11</sup>Potom som videl inú šelmu vystupovať zo zeme. Mala dva rohy podobné Baránkovým, ale hovorila ako drak. (Zj 13,1.13)

**Osobné štúdium**

Biblické obrazy zeme a mora (alebo vody všeobecne) sú najmä v proroctvách veľmi dôležité a poučné. Zamerajme sa teda na ostrý kontrast medzi symbolmi zeme a mora v biblických proroctvách.

„Symbolicky, keď zem a more stoja vedľa seba, zem často predstavuje usporiadaný svet alebo dokonca krajinu Izraela, zatiaľ čo more označuje pohanské národy, ktoré ho ohrozujú tak, ako more ohrozuje pevninu.“ (NEALL, Beatrice S., „Sealed Saints and the Tribulation“ v Symposium on Revelation, Book 1, ed. Frank B. Holbrook, Silver Spring, MD: BRI, GC SDA, 1992, s. 260)

Z tohto pohľadu je pevnina (zem) miestom stability vychádzajúcej z Božej vlády, kým more predstavuje nestabilný nepokoj národov majúcich svoj základ v ľudskej pýche.

`V súvislosti s myšlienkou vyjadrenou vyššie si preštuduj úvodné verše (Zj 12,15.16 a 13,1.11). Všimni si vzájomné postavenie vody a zeme. Ako nám tieto obrazy môžu pomôcť pochopiť biblické proroctvá?`

Všimnime si, že drak používa vodu na prenasledovanie ženy (cirkvi). Ako sme videli, v proroctvách voda často symbolizuje svetské vlády a nepokoj a chaos, ktoré ich sprevádzajú. Môžeme teda sledovať, ako satan dokáže využívať masy, pobádané ich vodcami, na prenasledovanie Božieho ľudu počas veľkej časti dejín cirkvi.

Adventisti siedmeho dňa si uvedomili, že Zj 12,16 odkazuje na migráciu prenasledovaných veriacich do Nového sveta. Ak je naše chápanie zeme a mora správne, čo to hovorí o založení Americkej republiky (historický názov odkazujúci na obdobie formovania dnešných Spojených štátov amerických)?

Mohli by sme túto „zem“ považovať za obdobu „zasľúbenej zeme“, teda miesta vyhradeného pre Boží ľud? Mohol by to byť dôvod, prečo sa šelma zo zeme najprv javí ako Baránok? Hoci Amerika nikdy nebola „novým Izraelom“, ako to niektorí z jej prvých zakladateľov radi tvrdili, dlho bola krajinou náboženskej slobody pre milióny ľudí utláčaných a prenasledovaných pre svoju vieru.

Žiaľ, táto šelma pripomínajúca Baránka bude jedného dňa hovoriť „ako drak“ (Zj 13,11). Spojené štáty, ktoré boli pre prenasledovaných veľmi dlho majákom náboženskej slobody, stanú sa hlavným náboženským prenasledovateľom. Ide o ďalší následok toho, čo sa stalo, keď ľudia odmietli Božiu vládu a rozhodli sa vládnuť si sami.

**Aplikácia**

`Čo môžeš urobiť preto, aby stál tvoj život na základoch Božej stability a nemennosti (na „zemi“) a nebol si zmietaný zmätkom a pýchou sveta („morom“)?`