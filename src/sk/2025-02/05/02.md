---
title:  Úplne prvé prikázanie
date:  27/04/2025
---

> <p></p>
> <sup>8</sup>Hospodin, Boh, vysadil záhradu v Edene na východe a postavil do nej človeka, ktorého stvárnil. <sup>9</sup>Hospodin, Boh, dal vyrásť zo zeme stromom všetkých druhov, na pohľad lákavým a na jedenie chutným. Uprostred záhrady dal vyrásť stromu života a stromu poznania dobra a zla. ... <sup>15</sup>Hospodin, Boh, vzal človeka a umiestnil ho v záhrade Eden, aby ju obrábal a strážil. <sup>16</sup>Hospodin, Boh, prikázal človekovi: „Môžeš jesť zo všetkých stromov záhrady, <sup>17</sup>ale nejedz zo stromu poznania dobra a zla, lebo v deň, v ktorom by si z neho jedol, určite zomrieš.“ (1Moj 2,8–9.15–17)

**Osobné štúdium**

Záhrada Eden bola pre prvých ľudí učebňou, miestom, na ktorom sa mali prostredníctvom vzťahu so stvorením neustále učiť o Stvoriteľovi. To sa malo týkať nielen prvých ľudí, ale aj všetkých ich potomkov. „Adam a Eva neboli len deťmi pod Božím otcovským dohľadom, boli aj žiakmi, ktorým vševediaci Tvorca dával rady. ... Tajomstvá viditeľného vesmíru – divy toho, ktorý je dokonalá múdrosť (Jób 37,15) – im poskytovali nevyčerpateľný prameň poučenia a blaha.“ (PP 50.51; PP 30)

`Prečítaj si text 1Moj 2,8–17. Aký bol prvý príkaz, ktorý dal Boh ľudstvu? Prečo bol tento zákaz taký dôležitý?`

Vo verši 16 sa prvýkrát objavuje hebrejské sloveso cava („prikázať“). Boh dáva ľuďom príkaz nejesť zo stromu poznania dobra a zla (1Moj 2,16.17). O čo vlastne išlo? A vôbec, prečo by mal Boh zakazovať nejaké „poznanie“? Nie je vždy užitočné zažiť, spoznať a vedieť viac?

Podľa Písma nie. Určite, Božím zámerom bolo dať ľuďom čo najväčšie poznanie. Zároveň ich však chcel ušetriť od dlhodobého utrpenia. A práve takéto utrpenie bolo následkom (s)poznania, čo to znamená, keď sa ľudia rozhodnú vládnuť si sami a odmietnu tak vládu Hospodina.

O tisícročia neskôr, keď sa Izraeliti dožadovali kráľa, Hospodin ich nielen zoznámil s následkami takejto túžby (ukázali sme si ich minulý týždeň), ale zároveň svojmu ľudu jasne povedal, že rozhodnutie vzdať sa Jeho priamej vlády bude trvať až do konca časov.

Izraelskí králi boli čoraz bezbožnejší. Následkom zlého príkladu kráľov sa aj celý Boží zmluvný ľud stal takým svetským a takým vzdialeným od svojho poslania, že Boh im dal ešte viac toho, po čom túžili: ľudskú vládu.

Pristupovať ku knihe Daniel s týmto porozumením môže byť poučné: striedanie kráľovstiev zobrazených vo videniach knihy nie je len obžalobou „národov“ (pohanov), ale tiež obžalobou zlyhaní Izraelitov a ich odmietnutia nasledovať Božie micvot (prikázania). Namiesto slobody, ktorú ľudia dostali na začiatku v Edene, prežívali teda nesmierne dlhé obdobie otroctva a poddanosti. A práve tento stav sa mal stať novou „učebňou“, kde ochotné srdcia môžu nielen poznávať následky svojho rozhodnutia, ale môžu byť aj svedkami ostrého protikladu medzi kráľovstvami tohto sveta a Božím kráľovstvom.

**Aplikácia**

`Uvažuj o poznaní, ktoré by si radšej nemal. Nebol by život každého z nás lepší a krajší, keby sme nevedeli nielen o mnohých podobách zla na svete, ale keby sme predovšetkým nepoznali „smrť“? Ako nám to pomáha pochopiť zákaz, ktorý dostali prví ľudia v Edene?`