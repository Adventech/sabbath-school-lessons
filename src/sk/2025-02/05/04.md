---
title:  Daniel 7
date:  29/04/2025
---

> <p></p>
> <sup>1</sup>V prvom roku babylonského kráľa Belšaccara mal Daniel sen. Práve keď ležal na svojom lôžku, mal vo svojej mysli videnia. Podstatné veci svojho sna zapísal. <sup>2</sup>Daniel povedal: „Vo svojom nočnom videní som videl, ako štyri nebeské vetry rozbúrili veľké more. <sup>3</sup>Z mora vystúpili štyri veľké šelmy, líšiace sa jedna od druhej. (Dan 7,1–3)

**Osobné štúdium**

Sen z Daniela 2 mal možnosť poznať ako prvý babylonský kráľ. Videnie z Daniela 7 naproti tomu dostal hebrejský prorok, člen Božieho zmluvného ľudu.

Daniel má príležitosť uvidieť rovnakú tému ako Nebukadnesar, hoci z inej perspektívy. Namiesto sochy vidí sled národov, ktoré vystupujú z mora ako výsledok vetra víriaceho vodu. Tieto národy boli v stave ustavičných sporov, čo malo za následok neustále presuny moci medzi nimi. Verše ako Ž 65,6–9; Iz 17,12.13 a Jer 46,7.8 používajú analógiu záplav a vĺn na zobrazenie nepokoja medzi národmi.

Naproti tomu zasľúbená krajina existovala, aspoň na určitý čas, ako ostrov pokoja a bezpečia uprostred mora pohanských kráľovstiev. Svätý národ stál na pevnom základe Božej vlády, na rozdiel od nepoddajných národov okolo neho.

`Sústreď sa na úvodné verše (Dan 7,1–3). V tejto scéne je veľa pohybu. Čo sa môžeme naučiť z týchto obrazov? Čo predstavujú šelmy (zvieratá), ktoré vystupujú z mora?`

Daniel sleduje chaos pohanských vojen, keď zrazu z mora začnú vystupovať veľké šelmy. Problémy a spory medzi pohanmi sa teraz stávajú súčasťou problémov jeho vlastného národa. To Izraeliti sa rozhodli žiť ako pohania, takže teraz budú žiť s (a pod) pohanmi. Počnúc babylonskou nadvládou sa Boží zmluvný ľud už nikdy netešil úplnej alebo dlhotrvajúcej samostatnosti.

Táto strata samostatnosti bude aj pre dnešný Boží ľud pretrvávať až do konca časov – teda do chvíle, keď sa Kristus konečne vráti na svoje právoplatné miesto ako náš Kráľ. V Novej zmluve pokračuje utrpenie Božieho ľudu najprv pod nadvládou Rímskej ríše a neskôr pod prenasledovaním malého rohu, nástupcu pohanského Ríma.

Hoci z pohľadu dejín boli niektoré kráľovstvá, ríše či národy „lepšie“ ako iné, a niektoré obdobia boli pokojnejšie, prevažná väčšina histórie národov, ľudí a ríš prechádzala od jednej tragédie k druhej a od jedného utláčateľa k druhému. Často sa to všetko deje pod vládcami, ktorí všetkých presviedčajú o svojich najlepších úmysloch. Táto historická skúsenosť stojí v príkrom rozpore s Božími zámermi pre ľudstvo. Ľudia sa však rozhodli inak.

**Aplikácia**

`Ako nám text Rim 3,10–19 pomáha lepšie chápať, čo sa vo svete deje? V čom verš 19 ukazuje, prečo vo svojom živote tak zúfalo potrebujeme evanjelium?`