---
title:  Národy (2)
date:  26/04/2025
---

### Texty na tento týždeň
1Moj 2,9–17; Dan 2,31–35; Iz 17,12.13; Dan 7,1–3; Rim 3,10–19; Zj 12,15.16; Zj 10,1–11

**Úvodný text**
> „Prestaňte! Uznajte, že ja som Boh! Som vyvýšený medzi národmi, som vyvýšený na zemi.“ (Ž 46,11)

V priebehu dejín sa našli ľudia, ktorí tvrdili, že Božím zámerom bolo, aby človek padol ho hriechu. Podľa nich Boh naplánoval hriech a smrť človeka, na základe čoho mohol potom v osobe Ježiša zomrieť na kríži. Podľa týchto teórií mohol Boh len prostredníctvom obeti na kríži jasne a mocne ukázať hĺbku svojej lásky k ľudstvu. Toto uvažovanie vlastne tvrdí, že Boh potreboval, aby ľudstvo zhrešilo.

Takýto pohľad na Boha je hrozný a žalostný zároveň. Nikdy nebolo Božím zámerom, aby satan alebo ľudstvo padli. Vzbura satana a potom aj ľudstva bola tragédiou s nesmierne nešťastnými následkami. Veď keby naši prví rodičia nezhrešili, naša radosť v Bohu mohla byť od stvorenia úplná a dokonalá.

Tento týždeň sa budeme naďalej zaoberať problémami spôsobenými pádom a túžbou po ľudskej vláde v protiklade k Božej vláde. Tieto pravdy sú mocne zjavené v knihe Daniel. Táto kniha jasne ukazuje, že Boh mal pravdu, keď varoval svoj ľud pred následkami, ktoré so sebou prinesie odvrátenie sa od Neho a túžba po pozemských panovníkoch. Stalo sa však presne to, pred čím Boh varoval. A Boží ľud dostal namiesto Božej vlády pozemských panovníkov, teda hriešnikov, ktorí vládnu hriešnikom. Takáto kombinácia vždy vedie k čoraz väčšiemu zlu.

**Osnova lekcie**

Od úplného začiatku Biblie môžeme pozorovať jasný kontrast medzi sebeckými snahami rôznych „národov“ a „kráľovstiev“ a princípmi „Božieho kráľovstva“. V tejto lekcii uvidíme, ako tento dejinný rozpor predstavujú hlavné prorocké obrazy kníh Daniel a Zjavenie. Ukážeme si tiež, ako chce vzbúrené národy Boh osloviť.

- 1Moj 2,8–17: Božie varovanie pred následkami vzbury (nedeľa)
- Daniel 2: Prorocký pohľad na boj medzi „kráľovstvami sveta“ a „Božím kráľovstvom“ (pondelok)
- Daniel 7: Prorocký pohľad na boj medzi „kráľovstvami sveta“ a „Božím kráľovstvom“ (utorok)
- Zjavenie 13: Stabilita Božej vlády a búrlivé rozdelenie sveta (streda)
- Zj 10,8–11: Záverečné posolstvo všetkým národom (štvrtok)