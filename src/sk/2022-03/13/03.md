---
title:  Odmietnutý a opovrhovaný ľuďmi
date:  19/09/2022
---

> <p></p>
> <sup>22</sup>Nato priviedli k nemu posadnutého démonom, ktorý bol slepý a nemý. Uzdravil ho, takže nemý hovoril a videl. <sup>23</sup>Zástupy žasli a hovorili: „Či to nie je Dávidov syn?“ <sup>24</sup>Keď to farizeji počuli, povedali: „Tento vyháňa démonov iba mocou Belzebula, vládcu démonov.“  

> <p></p>
> <sup>28</sup>Keď to počuli, všetkých v synagóge zachvátil hnev. <sup>29</sup>Vstali a hnali ho von z mesta. Vyviedli ho až na kraj vrchu, na ktorom bolo postavené ich mesto, aby ho odtiaľ zhodili. <sup>30</sup>Ale on prešiel pomedzi nich a odišiel.  

> <p></p>
> <sup>58</sup>Ježiš im odpovedal: „Amen, amen, hovorím vám: Skôr ako bol Abrahám, Ja som!“ <sup>59</sup>Tu zdvihli kamene a chceli ich hádzať do neho. Ježiš sa však skryl a vyšiel z chrámu.  

**Osobné štúdium**

`Uvažuj o textoch Mt 12,22–24; Lk 4,21–30 a Jn 8,58.59. Uvažuj o nich v kontexte toho, že Ježiš bol Boh, Stvoriteľ neba i zeme a prišiel, aby zomrel ako obeť za hriechy celého sveta. Ako ti tieto verše ukazujú na utrpenie, ktorému Ježiš čelil počas svojej služby na zemi?`

Predstavitelia národa ani mnohí obyčajní ľudia nepochopili Ježišov život, jeho činy a učenie. Tí, ktorých prišiel zachrániť, ho odmietli a znenávideli. Je to podobné, ako keď sa milujúcemu rodičovi postaví na odpor dieťa, ktoré však zároveň nevyhnutne potrebuje jeho pomoc. Rodič je ochotný urobiť pre svoje dieťa všetko, no to ho odmieta, pohŕda ním a zavrhuje ho. A to aj napriek tomu, že rodič je často jediný človek na svete, kto chce dieťaťu nezištne pomôcť a zachrániť ho pred záhubou. Ježišova skúsenosť tu na zemi bola podobne bolestná.

`Prečítaj si text Mt 23,37. Ako Ježiš znášal odmietanie? Čo mu ležalo na srdci? Čo bolo skutočnou príčinou jeho utrpenia? Trápil sa kvôli sebe (ako to robíme my, keď nás iní odmietajú), alebo z nejakého iného dôvodu? Ak áno, z akého?`

Každý z nás už pocítil prenikavú bolesť odmietnutia. Naša bolesť sa možno podobala Kristovej bolesti, ktorá plynie z nesebeckej lásky. Vtedy nás netrápi ani tak samotné odmietnutie, ale skôr následky, ktoré bude musieť niesť človek, ktorý odmietol pomoc. (Možno to bol niekto, na kom nám veľmi záleží – a on odmietol prijať spasenie v Kristovi.) Ako sa asi musel cítiť Ježiš, ktorý si naplno uvedomoval veľkosť vlastného utrpenia pre záchranu ľudí, ale aj následky, ktoré by malo odmietnutie jeho daru? „Jeho [Kristova] nevinnosť bola príčinou toho, že satanove útoky pociťoval veľmi intenzívne.“ (3SM 129)

**Aplikácia**

`Čo sa môžeš naučiť z Ježišovho príkladu o spôsobe, akým sa dá ľahšie vyrovnať s bolesťou odmietnutia? Ako to môžeš uplatniť vo svojom živote?`