---
title:  Misijný príbeh
date:   23/09/2022
---

#### Část 13: Příprava na setkání s Ježíšem

_Andrew McChesney_

Zlí duchové umlkli. Otec věří, že skrze jeho křest Kristus nad satanem zvítězil, a proto se mu v tom ďábel tak usilovně snažil zabránit.

Rodinný dům naplnil mír. Matka je církevní diakonkou a stále zpívá ve sboru. Juniorovi je sedmnáct a dokončuje střední školu.

Otec, kterému je 43 let, se o svůj neuvěřitelný příběh sdílí ve sborech po celé Brazílii a mnozí z těch, kteří jej slyšeli, odevzdali svůj život Ježíši. V Coari, kde se otec rozhodl následovat Ježíše, dalo po vyslechnutí jeho svědectví své srdce Kristu 16 lidí.

Otec za tuto změnu srdcí dává zásluhu Duchu svatému, nikoli svému příběhu.

"Moje zkušenost je šokující, ale vidím, jak Duch svatý působí v jejich srdcích, když naslouchají", řekl.

Kromě sdílení svého příběhu otec prodává Bible, které daroval také své matce, starší sestře a dvěma mladším bratrům. Modlí se za ně. Jeho matka přestala s uctíváním v chrámu Candomblé dávno před jeho křtem. Když se dozvěděla, že se ho zlí duchové pokoušejí zabít, rozhodla se, že už s nimi nechce mít nic společného.

Zatímco se otec raduje ze svého nového života v Kristu, zůstává bdělý tím, že se denně modlí a každý den čte Bibli. Pamatuje na 1. Petrovu 5,8, kde se píše: "Probuďte se, mějte se na pozoru! Váš protivník ďábel chodí kolem jako řvoucí lev a hledá kořist." Má také na paměti varování z Matouše 12,43-45, kde Ježíš říká: "Když nečistý duch vyjde z člověka, bloudí po vyprahlých místech a hledá odpočinek, ale nenachází. Tehdy si řekne: 'Vrátím se do svého domu, odkud jsem vyšel.' A když přijde a nalezne ho vymetený a ozdobený, ale prázdný, jde a přibere k sobě sedm jiných duchů, horších než je sám. Pak vejdou dovnitř, zabydlí se tam a nakonec tomu člověku bude hůře než na začátku."

Otec se však nebojí. "Ani teď nade mnou nemá ďábel žádnou moc", říká. "O tom kážu v každém sboru, který navštívím."

Sní o dni, kdy se setká s Ježíšem tváří v tvář. "Modlím se, aby to se mnou Pán nikdy nevzdal. Modlím se také za to, abych se ho nevzdal já", řekl. "Modlím se, abych zůstal věrný a vytrval až do konce. Mám naději, že se s Ním setkám. To je moje naděje."

_Vaše dary třinácté soboty pomůžou otevřít osm sborů v jihoamerické divizi, včetně čtyř v Brazílii, kde otec (Eduardo Ferreira dos Santos) žije s matkou a Juniorem._
