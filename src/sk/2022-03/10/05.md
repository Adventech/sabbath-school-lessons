---
title:  Zatvorené ústa
date:  31/08/2022
---

> <p></p>
> <sup>18</sup>Sluhovia, vo všetkej bázni sa podriaďujte svojim pánom, nielen dobrým a miernym, ale aj hrubým. <sup>19</sup>Veď je to milosť, ak niekto, pretože sa riadi vo svedomí podľa Boha, znáša protivenstvá a nevinne trpí. <sup>20</sup>Veď aká je to sláva, keď budete trpezlivo znášať rany za to, že hrešíte? Ale ak dobre robíte a vydržíte v utrpení, to je milosť pred Bohom. <sup>21</sup>Veď na to ste boli povolaní; pretože aj Kristus trpel za vás a zanechal vám príklad, aby ste kráčali v jeho šľapajach. <sup>22</sup>On hriech nespáchal, ani lesť nebola v jeho ústach. <sup>23</sup>Keď mu zlorečili, on nezlorečil, keď trpel, nevyhrážal sa, ale všetko odovzdal tomu, čo spravodlivo súdi. <sup>24</sup>On sám na vlastnom tele vyniesol naše hriechy na drevo, aby sme odumreli hriechom a žili pre spravodlivosť. Jeho ranami ste boli uzdravení. <sup>25</sup>Boli ste totiž ako blúdiace ovce, no teraz ste sa vrátili k pastierovi a biskupovi svojich duší.  

**Osobné štúdium**

Najlepší vzor pokory a krotkosti máme v Ježišovi. Sotva si vie niekto z nás úplne predstaviť význam Ježišových slov: „Vezmite na seba moje jarmo a učte sa odo mňa, lebo som tichý a pokorný srdcom, a nájdete odpočinutie pre svoje duše.“ (Mt 11,29)

`V úvodnom texte (1Pt 2,18–25) dáva apoštol Peter zaujímavé rady. Hovorí, ako Ježiš reagoval na zlé a nespravodlivé zaobchádzanie. Peter radí otrokom, aby nasledovali Ježišov príklad a „kráčali v jeho šľapajach“ (v. 21). Ktoré zásady pokory a krotkosti v skúškach sa môžeme naučiť z Ježišovho príkladu?`

Je desivé vnímať, ako niekto nespravodlivo zaobchádza s iným človekom. A ako veľmi bolí, keď sa niečo také deje nám! Za normálnych okolností máme veľmi silný cit pre spravodlivosť. Keď sa deje nespravodlivosť, podvedome máme silnú túžbu zasiahnuť, nastoliť spravodlivosť a presadiť to, čo považujeme za spravodlivé.

Často je to však príliš komplikované. Je to vlastne takmer nemožné, ak si neosvojíme jednu nesmierne dôležitú pravdu: v každej nespravodlivej situácii potrebujeme veriť, že náš nebeský Otec je zvrchovaným vládcom, o všetkom vie a za každých okolností robí pre nás to najlepšie – taká je jeho vôľa pre nás. Znamená to tiež, že máme byť ochotní prijať možnosť, že podobne ako Ježiš, ani my nebudeme vždy uchránení pred nespravodlivosťou. Pamätajme však, že náš nebeský Otec je stále s nami a vedie nás.

Petrova rada vychádzajúca z Ježišovho vzoru nás môže prekvapiť. Zdá sa totiž, že pokorne znášať krivdu a útlak môže byť väčším svedectvom o Bohu, ako keď chceme zo všetkých síl presadiť spravodlivosť (teda to, čo je správne). Keď Kaifáš a Pilát kládli Ježišovi otázky, Ježiš toho mohol povedať veľa na objasnenie situácie a záchranu vlastného života. Vedel však, že by to nemalo význam. Mlčanie bolo svedectvom o jeho pokore a krotkosti.

**Aplikácia**

`Ako sa vyrovnávaš so situáciami, v ktorých sa s tebou zaobchádza nečestne? Ako sa v živote môžeš riadiť podľa princípov, o ktorých sme dnes hovorili?`