---
title:  Rozlomený chlieb a rozliate víno
date:  28/08/2022
---

> <p></p>
> <sup>21</sup>Povedz domu Izraela: Takto vraví Pán, Hospodin: ‚Poškvrním svoju svätyňu, vašu pyšnú pevnosť, čo je najvzácnejšie vašim očiam a po čom túži vaša duša. Vaši synovia i vaše dcéry, ktorých ste zanechali, padnú mečom. <sup>22</sup>Budete si počínať tak, ako si počínam ja: nezakryjete si fúzy ani chlieb smútku nebudete jesť. <sup>23</sup>Turbany budete mať na hlavách a sandále na nohách. Nebudete ani žalostiť, ani plakať, ale budete chradnúť pre svoje viny a budete vzdychať jeden druhému. <sup>24</sup>Tak vám bude Ezechiel znamením, keď budete robiť všetko, čo robil on. Keď to príde, spoznáte, že ja som Pán, Hospodin.‘  

**Osobné štúdium**

Už spomínaný kazateľ Oswald Chambers povedal, že pre ostatných sa máme stať „rozlomeným chlebom a rozliatym vínom“. Čo tým mal na mysli?

V celom Písme nachádzame príklady ľudí, ktorí sa obetovali v službe pre druhých. Keď Mojžiš viedol ľud do zasľúbenej krajiny, znášal nekonečné ohováranie a kritiku. Jozef sa po svojej strastiplnej ceste do Egypta stal otrokom a musel okúsiť zradu i väzenie. Prečo? Životy ľudí sa práve prostredníctvom skúšok stali svedectvom o Božej milosti a starostlivosti. Rovnakým spôsobom môže Boh použiť aj nás. Keď človek čelí protivenstvám a zrade, môže sa cítiť nahnevaný alebo frustrovaný. Ale ako sme spomenuli už včera, vďaka miernosti a pokore môžeme podobné skúšky zvládať „trpezlivo a bez nenávisti“.

`Prečítaj si text Ezechiel 24,15–27. O čo ide v týchto veršoch? Prečo Ezechiel prechádzal ťažkosťami?`

Vo verši 24 Hospodin hovorí: „Tak vám bude Ezechiel znamením, keď budete robiť všetko, čo robil on. Keď to príde, spoznáte, že ja som Pán, Hospodin.“ Prostredníctvom toho, čo sa dialo Ezechielovi mal byť ľud Izraela usvedčený o pravde, že Boh je zvrchovaný Pán. Naplnenie proroctva v Ezechielovom živote malo ľudí priviesť späť k Bohu. To všetko však len vďaka tomu, že Ezechiel bol ochotný pokoriť sa a zniesť utrpenie, ktoré prišlo z Božej ruky. Myslime na to, keď obetavo a trpezlivo slúžime a do nášho života prichádzajú skúšky. Boh ich môže využiť, aby prostredníctvom nášho svedectva ľudia spoznali Božiu povahu.

**Aplikácia**

`Skôr či neskôr príde do života každého z nás situácia, ktorá nás pokorí, „zlomí“. Akú s tým máš skúsenosť? Čo si sa naučil z minulých skúšok, ktorými si prešiel? Ako môže Boh použiť tvoje trápenie alebo tvoju bolesť, aby pomohol iným ľuďom?`