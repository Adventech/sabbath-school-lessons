---
title:  Pokora a tichosť v skúškach
date:  27/08/2022
---

### Texty na tento týždeň
Ez 24,15–17; 2Moj 32,1–14; Mt 5,43–48; 1Pt 2,18–25; Žalm 62,2–9

> <p>Úvodný text</p>
> Blahoslavení tichí, lebo oni budú dedičmi zeme.  (Mt 5,5)

Slovo preložené ako „tichý“ znamená vo svojej podstate „pokorný“, „poddajný“ alebo „krotký“. Dnes sa „krotkosť“ a „pokora“ príliš nenosia. Vyzdvihuje sa priebojnosť, drzosť a neskrotnosť. V Písme sa s „krotkosťou“ stretávame v súvislosti s Mojžišom a potom v kázaní na vrchu. Byť krotký, pokorný alebo tichý, znamená v Biblii „trpezlivo a bez nenávisti znášať krivdu alebo ujmu“. Nie div, že sa o tom veľa nehovorí. Dnešná kultúra totiž takúto vlastnosť nepreferuje. Niekedy sa toto slovo v Biblii prekladá aj ako „pokorný“.

Krotkosť (vo význame tichosť a pokora) – trpezlivé znášanie krivdy bez nenávisti a odporu – je jednou z najvýstižnejších a najpôsobivejších charakteristík Ježiša Krista a jeho nasledovníkov. Krotkosť však neznamená bezmocnosť. Naopak, pokorný a tichý duch môže byť silnou zbraňou v rukách tých, ktorí prežívajú bolesť a utrpenie. Skúšky sú vlastne veľkou príležitosťou, ako sa naučiť pokore srdca. Keď máme totiž ducha pokory a miernosti, môžeme byť dobrými svedkami o Bohu.

**Osnova lekcie**

Táto lekcia zameria našu pozornosť na „tichosť“ uprostred problémov. Ako spolu súvisia utrpenie a krotkosť? V čom spočíva sila miernosti a pokory? V biblickom kontexte nejde o pasivitu ani slabosť, ale schopnosť prijať aj nepríjemné okolnosti s dôverou, že Boh má všetko vo svojich rukách.

- Ez 24,21–24 – Ezechielova ochota ticho prijať bolesť (nedeľa)
- 2Moj 32,9–14 – Mojžišova pokora a prosba o milosť (pondelok)
- Mt 5,43–48 – Ježišova škola pokory (utorok)
- 1Pt 2,18–25 – Ježišov príklad tichosti a pokory (streda)
- Ž 62,2–9 – Božia veľkosť: základ našej tichosti a dôvery (štvrtok)