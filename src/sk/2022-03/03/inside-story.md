---
title:  Misijný príbeh
date:   15/07/2022
---

#### Část 3: Bez otca

_Andrew McChesney_

Zmena nastala, keď mama povedala otcovi, že chodí do zboru Cirkvi adventistov siedmeho dňa. Zdalo sa, že otca všetko hnevá. Vadila mu každá maličkosť. Raz večer vybuchol, pretože sa mama vrátila neskoro z akejsi akcie vo zbore.

Na druhé ráno mama šla na dentálnu kliniku v meste Manaus v Brazílii, kde pracovala ako sekretárka. Čakalo ju nepríjemné prekvapenie. Kliniku zatvorili a ona prišla o prácu. Celou cestou domov rozmýšľala, ako to povie otcovi. Nebol však doma a nedvíhal ani telefón. Potom si všimla, že v skrini chýba jeho oblečenie. Jednoducho odišiel z domu.

Svojmu synovi Juniorovi nič povedala. Bol zaneprázdnený povinnosťami v škole a ďalej navštevoval skupinku, kde hrali videohry a študovali Bibliu. O tri dni si však uvedomil, že ich otec opustil. Cez aplikáciu na telefóne dostal videosprávu, v ktorej mu otec vysvetlil, že náboženstvo Condomblé a adventistická viera nemôžu existovať pod jednou strechou.

Aj mame poslal správu. Oznámil jej, že sa presťahoval do chrámu Condomblé, kde bude ako miestny vodca uctievať zlých duchov.

„Svojho náboženstva sa nikdy nevzdám,“ povedal jej. „A ty to musíš prijať.“ 

Mama nikdy nepočula o veľkom spore medzi Kristom a satanom. Mala obavy, preto poprosila o stretnutie Ricarda Coelho, kazateľa zboru Cirkvi adventistov siedmeho dňa Alpha. S plačom mu porozprávala o tom, že jej manžel je vodcom v chráme Condomblé a preto ich opustil.

Kazateľ Ricardo sa snažil potešiť ju. Povedal jej: „Dovoľ, aby som ti niečo prečítal z Biblie.“ Potom otvoril Bibliu a prečítal jej text 1 Kor 7,3: „Muž nech plní voči žene svoje povinnosti a podobne aj žena voči svojmu mužovi.“ Ďalej pokračoval z knihy Prísl 14,1: „Múdra žena si buduje dom, ale hlúpa ho vlastnými rukami rúca.“ Pozrel sa na ňu a povedal jej: „Buď dobrou manželkou svojmu manželovi a modli sa za neho.“

Biblické verše mamu povzbudili. Rozhodla sa, že sa za otca bude modliť ešte viac. O niekoľko týždňov jej však došli peniaze. Silu zvládnuť túto situáciu našla opäť v Biblii. Spolu s Jozuom sa spoľahla na zasľúbenie, ktoré je zapísané v Joz 1,9: „Buď silný a odvážny, nestrachuj sa a nezúfaj! Veď Hospodin, tvoj Boh, bude s tebou, kamkoľvek pôjdeš.“

Keď sa jej svokra dozvedela, v akej situácii sa nachádza, zavolala otcovi, ktorý im začal donášať potraviny.

Jedného dňa svokra povedala mame, že ju spolu s Juniorom duchovia pozvali do svojho chrámu. Keď tam prišli, našli otca posadnutého zlým duchom. Prihovoril sa im nízkym divným hlasom. Duch im povedal, že otec sa môže vrátiť domov len pod podmienkou, že mu nebudú hovoriť o svojej viere ani ho volať do zboru. Inak ho duchovia zabijú.

Otec sa ešte v ten deň vrátil domov. Bol preč dva mesiace. Mama sa za neho modlila ešte viac.

_Vaše dary trinástej soboty pomôžu otvoriť osem nových zborov v Juhoamerickej divízii. Štyri z nich sa nachádzajú v Brazílii, kde žije aj rodina Eduarda dos Santos._
