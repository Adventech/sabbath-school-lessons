---
title:  Veľký spor na púšti
date:  12/07/2022
---

> <p></p>
> <sup>1</sup>Ježiš sa vrátil od Jordánu plný Ducha Svätého. Duch ho vodil po púšti <sup>2</sup>štyridsať dní a diabol ho pokúšal. Počas týchto dní nič nejedol, až celkom vyhladol. <sup>3</sup>Vtedy mu diabol povedal: „Ak si Boží Syn, povedz tomuto kameňu, aby sa stal chlebom.“ <sup>4</sup>Ježiš mu odpovedal: „Je napísané, že človek nebude žiť iba z chleba.“  

**Osobné štúdium**

`Prečítajte si text Lk 4,1–13. Čo sa z tejto správy môžeš naučiť o tom, ako prekonať pokušenie a nepoddať sa hriechu?`

Odolať pokušeniu môže byť náročné, pretože pokušenie prežívame často v tej oblasti, kde sme mimoriadne zraniteľní. A navyše, pokušenie sa nezriedka objaví práve vtedy, keď sme najzraniteľnejší.

Text Lukáš 4 sa začína príbehom o Ježišovom pokúšaní satanom. Upozorňuje nás na niektoré zložité otázky. Na prvý pohľad sa zdá, že Svätý Duch vedie Ježiša do pokušenia. Boh nás však nikdy nepokúša (Jk 1,13). Ako sme si už ukázali, Boh nás môže viesť do skúšok (nie pokušení!), ktoré môžu zveľadiť a očistiť náš charakter. V Lukášovi 4 je pozoruhodné, že Svätý Duch nás môže priviesť do obdobia skúšok, ktoré nás vystavia satanovým útočným pokušeniam. Keď prežívame ťaživé pokušenia, môžeme niekedy mylne pokladať za príčinu pokušení skutočnosť, že sme Boha nenasledovali správne. Rozhodne to však nemusí byť pravda. „V tiesnivých situáciách neraz pochybujeme o Božom vedení. Ježiša však viedol na púšť Svätý Duch, aby ho tam satan pokúšal. Ak nás do súženia vedie Boh, potom tým sleduje istý pre nás blahodarný zámer. Ježiš nezneužil Božie zasľúbenia nejakým dobrovoľným vyhľadávaním pokušenia; keď však v ňom už bol, nezmalomyseľnel. Nemáme klesať na mysli ani my.“ (DA 126.129; TV 78.79)

Keď prechádzame ohňom skúšok, niekedy sa skôr popálime než očistíme. Preto je veľmi potešujúce vedieť, že keď v pokušení padneme, môžeme mať pevnú nádej, pretože Ježiš stál pevne. Dobrou správou je, že Ježiš niesol náš hriech, pretože zaplatil trest za to, že sme neodolali pokušeniu, ktoré na nás prišlo (nech už išlo o čokoľvek). Ježiš obstál v takom ohni skúšky, akému nebude nikdy nikto z nás vystavený. Preto nás ani Boh nikdy neodvrhne a neopustí. Nádej má každý, dokonca aj „prvý z hriešnikov“ (1Tim 1,15).

**Aplikácia**

`Akým pokušeniam teraz čelíš? Stráv nejaký čas v modlitbe a pros Boha, aby ťa naučil, ako žiť podľa Ježišovho príkladu. Pamätaj, že nikdy nemusíme podľahnúť pokušeniu! Pamätaj tiež, že ak podľahneme, máme verného a láskavého Spasiteľa.`