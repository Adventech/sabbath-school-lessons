---
title:  Horké vody
date:  11/07/2022
---

> <p></p>
> <sup>1</sup>Celá pospolitosť Izraelitov sa podľa príkazu Hospodina uberala z púšte Sín z jedného stanovišťa na druhé. Utáborili sa v Refidime, ale ľud nemal pitnú vodu. <sup>2</sup>Ľud sa dostal do sporu s Mojžišom. Naliehal naňho: „Daj nám vodu, chceme piť!“ Mojžiš im povedal: „Prečo ma obviňujete; prečo pokúšate Hospodina?“ <sup>3</sup>Ľud, ktorý trpel smädom, reptal proti Mojžišovi a hovoril: „Prečo si nás vyviedol z Egypta? Preto, aby si nás, našich synov i stáda umoril smädom?“ <sup>4</sup>Mojžiš volal k Hospodinovi o pomoc: „Čo mám robiť s týmto ľudom? Veď ma ukameňujú!“ <sup>5</sup>Hospodin povedal Mojžišovi: „Vyjdi pred ľud, vezmi so sebou niektorých starších z Izraela, do ruky si vezmi palicu, ktorou si udrel Níl, a choď! <sup>6</sup>Tam budem stáť pred tebou na skale na Horebe. Keď udrieš skalu, vyjde z nej voda a ľud sa napije.“ Mojžiš to urobil pred očami starších Izraela. <sup>7</sup>To miesto nazval Massa a Meriba, lebo Izraeliti sa tam vadili a pokúšali Hospodina, keď pochybovačne hovorili: „Je medzi nami Hospodin alebo nie?“  

**Osobné štúdium**

Možno od Boha nedostaneme všetko, čo by sme chceli. Nemohli by sme radšej očakávať, že dostaneme všetko, čo potrebujeme? Nie to, čo si myslíme, že potrebujeme, ale to, čo skutočne potrebujeme?

Ak niečo Izraeliti na púšti skutočne potrebovali, tak to bola voda. Hneď potom, čo Boh v oblaku previedol Izraelitov cez Červené more, tri dni ho nasledovali cez horúcu, vyprahnutú púšť. Na púšti, kde je dostatok vody kritickou záležitosťou, bolo zúfalstvo Izraelitov pochopiteľné. Kedy dostanú vodu, ktorú tak veľmi potrebujú?

Kam ich Boh v takejto situácii priviedol? Stĺp ide do Marah, kde je konečne voda. Museli byť nadšení. Ale keď ochutnali vodu, hneď ju vypľuli, lebo bola horká. „Ľud teda reptal proti Mojžišovi a hovoril: ‚Čo máme piť?‘“ (2Moj 15,24)

Potom, o niekoľko dní neskôr, to Boh urobí znova. Tentoraz sa však stĺp v skutočnosti zastaví tam, kde voda vôbec nie je (2Moj 17,1).

`Uvažuj o textoch 2Moj 15,22–27 a 2Moj 17,1–7. Čo o sebe Boh zjavil Izraelu v Mare a v Refidime? Čo sa z toho môžeme naučiť?`

**Aplikácia**

`Akú otázku si Izraeliti kládli v Refidime? (2Moj 17,7) Položil si si niekedy podobnú otázku aj ty? Ak áno, prečo? Ako si sa cítil a čo si sa naučil, keď si na ňu našiel odpoveď? Je možné, že chceme poznať odpoveď na túto otázku opakovane? Prečo?`