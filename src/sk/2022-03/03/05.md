---
title:  Trvalé dedičstvo
date:  13/07/2022
---

> <p></p>
> <sup>6</sup>Radujte sa z toho, aj keď azda teraz máte ešte nakrátko prejsť zármutkom rozličných skúšok, <sup>7</sup>aby vám vaša vyskúšaná viera, oveľa cennejšia ako pominuteľné zlato, ktoré sa tiež preskúšava ohňom, bola na chválu, slávu a česť pri zjavení Ježiša Krista. <sup>8</sup>Nevideli ste ho, a predsa ho milujete. Ani teraz ho nevidíte, ale veríte v neho a radujete sa nevýslovnou radosťou, plnou slávy, <sup>9</sup>že dosahujete cieľ svojej viery – spásu duší.  

**Osobné štúdium**

`Znova uvažuj o texte 1Pt 1,6.7. Čo Peter hovorí o našej motivácii vytrvať v skúškach?`

Peter píše ľuďom, ktorí zápasili s ťažkosťami a často sa cítili nesmierne osamelí. Písal „vyvoleným, ktorí ako cudzinci žijú v diaspóre v Ponte, Galácii, Kapadócii, Ázii a Bitýnii“ (1Pt 1,1). Túto oblasť dnes poznáme ako západné Turecko. O niekoľko veršov neskôr Peter hovorí, že vie o „zármutku rozličných skúšok“ (1Pt 1,6).

`Čo má Peter na mysli, keď hovorí, že ako „cudzinci žijú v diaspóre“? Ako by to mohlo zväčšiť ich skúšky a ťažkosti?`

Byť kresťanom v tých časoch bolo niečo nové. Nasledovníkov Krista bolo málo. Na rôznych miestach, kde sa nachádzali, boli výraznou menšinou. Často boli nepochopení, v horšom prípade prenasledovaní. Peter ich však uisťuje, že tieto skúšky nie sú náhodné ani chaotické (1Pt 1,6.7). Pravá viera je cieľom tých, ktorí vytrvajú v „rozličných skúškach“.

`Uvažuj o texte 1Pt 1,6–9. Aké uistenie sa Peter snaží dať veriacim, ktorí sa nachádzajú uprostred skúšok? Čo táto nádej znamená pre teba?`

Nech boli skúšky, ktorými prechádzali veriaci, akékoľvek, ich utrpenie sa nedá porovnať s večnosťou, ktorá ich čaká, keď sa Kristus vráti. Petrove slová k nim sú Božími slovami k nám, nech už čelíme čomukoľvek. Nech sú naše skúšky akokoľvek ťažké alebo bolestivé, nikdy nesmieme stratiť zo zreteľa cieľ – večný život v novom nebi a na novej zemi, život bez bolesti, utrpenia a smrti. Toto nádherné zasľúbenie je zaručené prostredníctvom Ježišovej smrti. Preto je dôležité, aby sme nestratili vieru. Uprostred skúšok prosme Boha, aby nás očistil od všetkého, čo stojí v ceste našej viere.

**Aplikácia**

`Akými skúškami prechádzaš práve teraz? V čom potrebuješ od Boha najväčšiu pomoc, aby si zvládol ťažkosti, ktorým čelíš? Čo je pre teba v takýchto situáciách najdôležitejšie?`