---
title:  Misijný príbeh
date:   05/08/2022
---

#### Zmarený plán 6. časť

_Andrew McChesney_

Prešlo niekoľko mesiacov, kým sa Junior s mamou dozvedeli, prečo otec zmenil svoje plány a rozhodol sa prísť na Juniorov krst. Zlí duchovia mu zakázali ísť v sobotu poobede na krst, preto musel najprv synovo pozvanie odmietnuť. V deň krstu cítil v srdci veľký nepokoj. Poprosil mamu, aby ho odviezla do chrámu Condomblé v brazílskom meste Manaus. Okolo piatej poobede mu zlí duchovia povedali, aby sa obliekol do svojho kňazského rúcha a šiel do zboru Cirkvi adventistov siedmeho dňa Alfa. Sľúbili mu, že ovládnu prítomných a postarajú sa o to, aby sa Juniorov krst nekonal.

Otec sa obliekol do kňazského rúcha a zavolal si taxík. Celkom zreteľne počul, ako ho sprevádzala skupina zlých duchov. Pri vchode do zboru zlí duchovia zrazu vyhlásili, že dnu nemôžu vojsť.

Otec si však spomenul na najdôležitejšiu lekciu, ktorú ho duchovia učili pred niekoľkými rokmi: nikdy nenechávaj prácu nedokončenú. Ak teda niečo začal, musí to dokončiť. Rozhodol sa teda odvážne vstúpiť do zboru. Ako tak kráčal preplnenou hlavnou sálou, vnímal príjemnú, posvätnú atmosféru. Nikdy predtým nič podobné nezažil. Cítil sa tam veľmi dobre. Neskôr si uvedomil, že to musela byť prítomnosť Ducha Svätého.

Otcov hnev kvôli Juniorovmu krstu sa zrazu vytratil. Miestny diakon Roberto Fernandez sa mu prihovoril hneď pri vchode, privítal ho a doviedol dopredu k bazénu, kde sa mal konať krst. Keď sa otec otočil, videl, že ľudia v zhromaždení majú sklonené hlavy. Najprv si myslel, že je to zo strachu. Neskôr pochopil, že sa modlili. Keď uvidel Juniora v bazéne, uvedomil si, že zlí duchovia mu klamali. Juniora nikto nenútil, aby sa stal členom Cirkvi adventistov s.d. Bolo to jeho vlastné rozhodnutie. 

Po piesni kazateľ Ricardo zdvihol ruku a povedal: „Ako služobník evanjelia ťa krstím v mene Otca, Syna a Ducha Svätého. Amen.“ Potom Juniora ponoril.

Po krste si Junior poprosil mikrofón. Zahľadel sa na otca a povedal: „Ocko, napriek tvojmu náboženstvu ťa mám veľmi rád. Nasledovalo vrúcne objatie. Chlapec sa rozplakal. Jeho slová otcovi zlomili srdce.

Keď sa celá slávnostná bohoslužba skončila, mnohí členovia zboru prišli za otcom, zoznámili sa s ním a objali ho. Bol z toho úplne šokovaný. Nikdy by nebol povedal, že niekde sa k nemu budú správať tak milo. „Je to veľmi pekné miesto a ľudia sú tu naozaj milí,“ povedal otec, keď nasadol do auta.

Po návrate domov otec zavolal všetkým známym a hrdo im oznamoval, že jeho syn bol pokrstený. Všetkým povedal, že to bola neuveriteľne fantastická skúsenosť.

Mama si uvedomila, že v jeho srdci začal pôsobiť Duch Svätý. Počas najbližších štyroch dní naplnil ich domov neuveriteľný pokoj. Potom však zlí duchovia prikázali otcovi, aby zabil mamu aj Juniora.

_Vaše dary trinástej soboty pomôžu otvoriť osem nových zborov v Juhoamerickej divízii. Štyri z nich sa nachádzajú v Brazílii, kde žije aj rodina Eduarda dos Santos._
