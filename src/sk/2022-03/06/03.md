---
title:  Dokonalá kombinácia
date:  01/08/2022
---

> <p></p>
> <sup>28</sup>Jeho ohlasujeme, keď vo všetkej múdrosti napomíname a učíme každého človeka, aby sme každého človeka predviedli pred Boha ako dokonalého v Kristovi. <sup>29</sup>O to sa usilujem a zápasím s jeho mocou, ktorá vo mne mocne pôsobí.  

**Osobné štúdium**

Aký je tvoj najväčší úspech? Je pravdepodobné, že čokoľvek si dosiahol, nestalo sa to len tým, že si sa ráno pozviechal z postele. Ak chceme v živote dosiahnuť niečo hodnotné, vyžaduje si to čas a námahu. Podobné je to aj s rozhodnutím byť Ježišovými ozajstnými učeníkmi.

`Uvažuj o úvodnom texte (Kol 1,28.29). Hoci Pavol hovorí, že v ňom pôsobí Boh, ukazuje aj na dôležitosť ľudského úsilia. Ako tieto dve skutočnosti spolu súvisia? Uvažuj o tejto myšlienke v kontexte veršov 5Moj 4,4; Lk 13,24; 1Kor 9,25 a Heb 12,4.`

Vo verši Kol 1,29 je veľmi zaujímavý pohľad na spôsob, akým Pavol vidí svoj vzťah s Bohom. Hovorí, že sa „usiluje“ a „zápasí“ – ale s Božou (po)mocou.

Sloveso preložené ako „usilujem sa“ znamená „unaviť sa“, „pracovať do vyčerpania“. Toto slovo sa používalo najmä na opis tréningu športovcov. Nasledovné sloveso preložené ako „zápasiť“ môže v niektorých jazykoch znamenať aj „trápiť sa“ alebo „trýzniť sa“. Pred nami je teda obraz športovca, ktorý sa snaží zo všetkých síl zvíťaziť. Apoštol však potom pridáva zvrat, pretože Pavol sa namáha nie vo vlastnej sile, ale v moci, ktorou v ňom pôsobí Boh. V súvislosti s Pavlovou službou môžeme teda konštatovať, že ju konal obetavo a s veľkým osobným nasadením, ale vykonával ju v Božej moci. Táto kombinácia funguje rovnako aj v našom úsilí o rozvoj Kristovho charakteru v nás.

Je dôležité si to uvedomovať zvlášť preto, že žijeme vo svete, v ktorom chceme dosahovať čoraz viac – ale s čoraz menším úsilím. Tento prístup sa vkradol aj do kresťanstva. Niektorí kresťanskí evanjelisti sľubujú, že ak budeme len veriť, Svätý Duch na nás zostúpi s úžasnou nadprirodzenou silou a vykoná veľké zázraky. Môže sa z toho stať nebezpečná polopravda, pretože to môže viesť ľudí k záveru, že stačí len pohodlne sedieť a čakať, kým na nás zostúpi Božia moc!

**Aplikácia**

`Aká je tvoja skúsenosť s tým druhom úsilia, o ktorom hovoril Pavol? S čím vo svojom živote zápasíš? Ako sa môžeš naučiť odovzdať sa do Božej vôle?`