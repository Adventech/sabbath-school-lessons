---
title:  Dôležitosť vytrvalosti
date:  04/08/2022
---

> <p></p>
> <sup>23</sup>Jákob ešte za noci vstal, vzal so sebou svoje dve ženy, obe slúžky i jedenásť svojich synov a prebrodil sa cez Jabbók. <sup>24</sup>Vzal ich a previedol cez potok so všetkým, čo mal. <sup>25</sup>Jákob zostal sám a tu s ním ktosi zápasil, kým nevyšli zore. <sup>26</sup>Keď videl, že ho nepremôže, poranil mu bedrový kĺb. Vtedy sa pri zápase Jákobovi vykĺbil bedrový kĺb. <sup>27</sup>Povedal: „Pusti ma, lebo už vychádzajú zore!“ Jákob odpovedal: „Nepustím ťa, kým ma nepožehnáš.“ <sup>28</sup>Ten sa ho spýtal: „Ako sa voláš?“ Odpovedal: „Jákob.“ <sup>29</sup>Ten povedal: „Už sa nebudeš volať Jákob, ale Izrael, lebo si zápasil s Bohom i s ľuďmi a zvíťazil si.“ <sup>30</sup>Jákob sa ho potom spýtal: „Prezraď mi svoje meno!“ Ten mu odpovedal: „Prečo chceš vedieť moje meno?“ Tam ho požehnal. <sup>31</sup>Jákob nazval to miesto Peníel, lebo povedal: „Videl som Boha z tváre do tváre a zostal som nažive.“  

**Osobné štúdium**

`Prečítaj si príbeh o Jákobovom zápase s Bohom (1. Mojžišova 32). Čo tento príbeh hovorí o vytrvalosti aj napriek veľkej skľúčenosti? (Skôr ako odpovieš, uvažuj o celom kontexte Jákobovej situácie.)`

Často vieme, čo je správne, a svoju vôľu uplatňujeme tak, aby sme konali správne. Keď sme však pod tlakom, môže byť veľmi náročné držať sa Boha a Jeho zasľúbení. Je to preto, že sme slabí a ustráchaní. Jednou z dôležitých silných stránok kresťana je preto vytrvalosť – teda schopnosť kráčať vpred aj napriek tomu, že sa cíti slabý a najradšej by to vzdal.

Jedným z najväčších príkladov trpezlivej vytrvalosti v Biblii je Jákob. Pred mnohými rokmi oklamal svojho otca a brata Ezáva, aby sa zmocnil prvorodenstva (1. Mojžišova 27). Odvtedy utekal v strachu pred Ezávovou pomstou. Aj keď dostal nádherné zasľúbenia o Božom vedení a požehnaní vo svojom sne o rebríku siahajúcom do neba (1. Mojžišova 28), neustále prežíval strach. Jákob zúfalo túžil po uistení, že ho Boh prijal a že zasľúbenia, ktoré pred rokmi dostal, sú stále platné. Keď pri potoku Jabbók zápasil so záhadným neznámym, pri zápase sa mu vykĺbil bedrový kĺb. Od tej chvíle už nemohol v boji pokračovať, pretože bolesť by bola neznesiteľná. Práve vtedy musel prežiť zmenu svojho nasmerovania. Prestal bojovať a začal sa viac spoliehať na Hospodina. Jákob sa z celej sily držal Neznámeho a žiadal o požehnanie. Držal sa ho tak silno a vytrvalo, až mu Neznámy musel povedať: „Pusti ma, lebo už vychádzajú zore!“ (1Moj 32,26)

Jákob dostal svoje požehnanie, pretože bol vytrvalý napriek bolesti, ktorú pri zápase prežíval. S nami to môže byť podobné. Nám tiež môže Boh „vykĺbiť bedrový kĺb“ (1Moj 32,26) a potom nás vyzvať, aby sme sa ho držali aj cez našu bolesť. Boh dovolil, aby bolestivé jazvy pokračovali – Jákob kríval aj pri stretnutí so svojím bratom. Jákob mohol vyzerať slabý a zraniteľný, ale jeho vnútro bolo silnejšie než kedykoľvek predtým.

**Aplikácia**

`Aké praktické rozhodnutia môžeš urobiť (v otázke svojich priateľov, životného štýlu, zdravotných návykov, duchovného života alebo toho, čo čítaš či sleduješ v televízii a na internete), ktoré ti pomôžu lepšie vytrvať v živote s Bohom aj uprostred trápenia a pokušenia?`