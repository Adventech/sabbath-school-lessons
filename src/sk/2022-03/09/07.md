---
title:  Podnety na zamyslenie
date:  26/08/2022
---

V knihe Proroci a králi si prečítaj kapitolu „Jozafát“ (PK 190–203; PK /sk/ 102–108) a knihe Patriarchovia a proroci kapitolu „Pád Jericha“ (PP 487–498; PP /sk/ 364–372).

„Učme preto svoje srdce a ústa chváliť Boha za jeho nekonečnú lásku. Učme sa dôverovať, nevzdávať sa nádeje a tešiť sa zo svetla, ktoré žiari z golgotského kríža. Nikdy by sme nemali zabúdať, že sme deťmi nebeského Kráľa, synmi a dcérami Pána zástupov. Je našou prednosťou, že sa môžeme spoliehať na Boha.“ (MH 253; CZ 181)

„Chválim a vyvyšujem Pána a chcem, aby ste to robili spolu so mnou. Chváľte Pána, aj keď upadáte do temnoty. Chváľte ho dokonca aj v pokušení. Ustavične sa radujte v Pánovi. Opakujem: Radujte sa! hovorí apoštol. Vnesie to do vašich rodín smútok a temnotu? Nie, práve naopak – slnečné lúče. Načerpáte tak z trónu slávy lúče večného svetla a budete ich šíriť okolo seba. Zapojte sa do tohto diela a šírte toto svetlo a život okolo seba – nielen na svojej ceste životom, ale aj na životnej ceste tých, s ktorými sa stretávate. Vaším cieľom nech je urobiť ich lepšími, pozdvihnúť ich, poukázať im na nebo a slávu a viesť ich k tomu, aby usilovali – viac ako o všetko pozemské – o večné hodnoty, nesmrteľné dedičstvo a nepominuteľné bohatstvo.“ (2T 593)

**Námety na spoločné uvažovanie**

`Akú úlohu zohrávajú spoločné chvály v živote veriaceho človeka? Ako by ste charakterizovali chvály počas vašej sobotnej bohoslužby? Ako vám pomáhajú zachovať si vernosť a dôveru aj v skúškach a ťažkostiach? V čom sú povzbudením? Ak nie, čo môžete urobiť, aby sa to zmenilo?`

`Čo znamená „chváliť Pána aj v temnote“ alebo „dokonca aj v pokušení“? Ako nám môžu chvály pomôcť zvládnuť náročné situácie?`

`Podeľte sa o skúsenosti, ktoré máte s vplyvom chvál na váš život a na vašu vieru. Čo sa môžete naučiť z vašich skúseností?`

`Vyberte si ako trieda jeden oslavný žalm a prečítajte si ho. Čo vás naučil o chvále? Aký vplyv majú chvály na vašu vieru?`

Západ slnka: 19.42