---
title:  Chvála ako zbraň
date:  25/08/2022
---

> <p></p>
> <sup>18</sup>Jošafát sa sklonil tvárou po zem a všetci Júdovci i obyvatelia Jeruzalema padli pred Hospodinom na zem a vzdávali mu poctu. <sup>19</sup>Nato povstali leviti z Kohátovcov a Korachovcov, aby prenikavým hlasom chválili Hospodina, Boha Izraela. <sup>20</sup>Včasráno vstali a vyrazili na Tekóanskú púšť. Pri ich odchode si Jošafát zastal a zvolal: „Počúvajte ma Júdovci, a obyvatelia Jeruzalema! Verte v Hospodina, svojho Boha, a obstojíte! Verte jeho prorokom a šťastne sa vám povedie.“ <sup>21</sup>Keď sa poradil s ľudom, ustanovil Hospodinových spevákov, ktorí mu v posvätnej nádhere mali spievať chvály. Mali ísť pred ozbrojencami a prevolávať: „Ďakujte Hospodinovi, lebo naveky trvá jeho milosť!“ <sup>22</sup>Len čo začali jasať a chválorečiť, nastražil Hospodin zálohy proti Ammónčanom, Moábčanom a obyvateľom seírskeho pohoria, ktorí napadli Judsko, takže utrpeli porážku.  

**Osobné štúdium**

Prečítaj si text 2Krn 20,1–30. Jošafát pochopil, že chvála je mocná zbraň. Keď dostal správu, že sa blíži veľké vojsko, nevydal rozkaz zhromaždiť mužov do boja, ale začal „hľadať Hospodina“ (v. 3; Roh). Keď sa obyvatelia Judska zhromaždili v Jeruzaleme a postili sa, Jošafát veľmi jasne vyjadril ich situáciu: „Veď my sami nevládzeme vzdorovať tomuto úžasnému davu, ktorý tiahne proti nám, ani nevieme, čo si počať, k tebe upierame svoj zrak.“ (v. 12)

`Ako reaguješ, keď vidíš, že sa na teba rúti pohroma? Čo sa môžeš na zá-klade veršov 2Krn 20,3–12 naučiť od Jošafáta o správnom postoji v takejto situácii?`

Keď Hospodinov Duch zostúpil na Jachazíela, smelo vyhlásil: „V tomto prípade nemusíte bojovať. Rozostavte sa a zostaňte stáť. Uvidíte, ako vás Hospodin zachráni. Júdovci a Jeruzalemčania, nebojte sa a nedeste sa! Zajtra vyrazíte proti nim a Hospodin bude s vami.“ (2Krn 20,17) Potom sa poklonili pred Hospodinom a „prenikavým hlasom“ mu spievali piesne chvál (v. 19). Hoci Boh bojoval za nich, museli sa aj oni postaviť proti nepriateľovi.

Nebol to však obyčajný boj. Jošáfat ustanovil zbor, ktorý spieval Hospodinovi chvály, kým oni kráčali do boja. „Len čo začali jasať a chválorečiť, nastražil Hospodin zálohy proti Ammónčanom, Moábčanom a obyvateľom seírskeho pohoria, ktorí napadli Judsko, takže utrpeli porážku“. (2Krn 20,22) Dozvedáme sa, že, Boh zasiahol práve vo chvíli, keď uplatnili svoju vieru v jeho zasľúbenie – keď začali spievať „v posvätnej nádhere“ chvály (2Krn 20,21).

**Aplikácia**

`Znova uvažuj o texte 2Krn 20,1–30. Ktoré duchovné princípy z tohto príbehu môžeme použiť v našom živote s Bohom – najmä v čase skúšok a problémov?`