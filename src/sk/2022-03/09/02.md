---
title:  Podstata chvály
date:  21/08/2022
---

> <p></p>
> <sup>4</sup>Ustavične sa radujte v Pánovi. Opakujem: Radujte sa! <sup>5</sup>Vaša miernosť nech je známa všetkým ľuďom. Pán je blízko! <sup>6</sup>Pre nič nebuďte ustarostení, ale vo všetkom s vďakou predkladajte Bohu svoje žiadosti vo svojich modlitbách a prosbách. <sup>7</sup>A pokoj Boží, ktorý prevyšuje každý rozum, uchráni vaše srdcia a vaše mysle v Kristovi Ježišovi.  

**Osobné štúdium**

Keď veľkého ruského spisovateľa Fiodora Michajloviča Dostojevského odsúdili na smrť, tesne pred popravou jeho rozsudok zmenili. Mnoho rokov strávil potom vo väzení. V spomienkach napísal: „Verte až do konca. Verte, aj keby už všetci ostatní veriť prestali a zostali by ste úplne sami, kto ešte verí. Aj vtedy prineste svoj obetný dar a vo svojej osamotenosti chváľte Boha.“

Ukázali sme si už, že apoštol Pavol prežíval trpké protivenstvá a prenasledovanie. Napokon skončil v rímskom väzení. Nebol však skľúčený. Práve vtedy horlivo písal veriacim vo Filipách slová povzbudenia.

`Uvažuj o úvodnom texte (Flp 4,4–7). Čo viedlo Pavla k napísaniu týchto slov? Kde nachádzal motiváciu? Ako môžeme podľa jeho slov získať „Boží pokoj“?`

Keď sa nám všetko darí, je ľahké prežívať radosť. Pavol nás však vyzýva, aby sme sa radovali vždy. Môže sa nám to zdať zvláštne, niekedy možno až nepatričné. Ak budeme túto Pavlovu radu brať doslova, vyplynú nám z nej dve skutočnosti.

(1) Ak sa máme vždy radovať, znamená to, že sa máme radovať aj napriek ťaživým okolnostiam. (2) Ak sa máme vždy radovať, znamená to, že sa potrebujeme naučiť radovať aj napriek tomu, že naše pocity majú od radosti ďaleko.

Čo má teda Pavol na mysli? Apoštol nás vyzýva chváliť Boha aj vtedy, keď sa nám to zdá neprirodzené, niekedy dokonca nevhodné, ba priam neprístojné. Ukážeme si však, že práve v takýto čas zaznieva výzva chváliť Boha. Chvála je totiž čin viery. Naša viera má vychádzať z pravdy o Bohu, nie z okolností, ktoré nám prichádzajú do života. S chválou je to podobne. Boha nechválime pre nejaký príjemný pocit, ale preto, že poznáme jeho lásku a jeho zasľúbenia. Je pozoruhodné, že práve takáto viera formuje naše myšlienky, pocity a okolnosti.

**Aplikácia**

`Akú pravdu o Bohu Pavol vyjadruje v dnešnom texte? Čo mu dávalo silu radovať sa aj vo väzení? Urob si krátky zoznam toho, čo považuješ za „pravdu o Bohu“. Potom vyjadri svoju chválu Bohu za tie pravdy, ktoré sa ťa teraz najviac dotýkajú. Akú máš skúsenosť s tým, že chvála Boha a radosť v Bohu menia náš pohľad na naše životné okolnosti?`