---
title:  Eliáš a problém náhlenia
date:  07/09/2022
---

> <p></p>
> <sup>1</sup>Acháb oznámil Izebel všetko, čo vykonal Eliáš, aj to, ako pozabíjal mečom všetkých prorokov. <sup>2</sup>Izebel poslala Eliášovi odkaz: „Nech ma bohovia čo najprísnejšie potrescú, ak zajtra o tomto čase nenaložím s tvojím životom, ako si ty naložil s hociktorým z nich.“ <sup>3</sup>Keďže šlo Eliášovi o život, zo strachu vstal a odišiel do judskej Beér-Šeby, kde zanechal svojho sluhu. <sup>4</sup>Sám sa vydal na jednodňovú cestu púšťou. Keď prišiel, sadol si pod kručinu a žiadal si smrť. Povedal: „Dosť už, Hospodin; vezmi si môj život, lebo nie som lepší než moji otcovia.“ <sup>5</sup>Potom si ľahol a zaspal pod kručinou. Zrazu sa ho dotkol anjel a povedal mu: „Vstaň a jedz!“ <sup>6</sup>Poobzeral sa a tu pri hlave mal posúch, upečený na žeravých uhlíkoch, a krčah vody. Zajedol si, napil sa a zase si ľahol. <sup>7</sup>Nato sa ho anjel Hospodina druhý raz dotkol a povedal: „Vstaň a jedz, čaká ťa dlhá cesta.“ <sup>8</sup>Vstal teda a najedol sa i napil a posilnený tým pokrmom putoval štyridsať dní a štyridsať nocí až na Boží vrch Horeb. <sup>9</sup>Tam vošiel do jaskyne, kde prenocoval. Tu ho oslovil Hospodin: „Čo tu robíš, Eliáš?“  

**Osobné štúdium**

Rozhodujúci zápas na vrchu Karmel sa skončil (1. Kráľov 18). Z neba zostúpil oheň, všetci uznali pravého Boha a falošní proroci boli usmrtení. Ukázalo sa, že Hospodin je pravým Bohom. Predpokladali by sme, že po takejto skúsenosti Eliáš nadobudol novú duchovnú silu. Náhle sa však dopočul niečo, čo ho tak vyľakalo, že si prial jediné – zomrieť. Zvyšok tohto príbehu sa nachádza v 1Krľ 19,1–9. Posledný verš sa končí zvláštnymi slovami: Tu ho oslovil Hospodin: „Čo tu robíš, Eliáš?“ (v. 9) Eliáš sa v strachu dal na útek a zrejme sa ocitol na nesprávnom mieste.

`Po mocnom Božom zásahu na vrchu Karmel by Eliáš mal byť plný viery a odvahy. On však uteká zo strachu o vlastný život. Čo sa môžeme naučiť z jeho skúsenosti?`

Z Eliášovej skúsenosti vyplýva mnoho rôznych poučení. Jedným z najdôležitejších je, že keď sa ponáhľame, veľmi ľahko sa môžeme ocitnúť na nesprávnom mieste. Eliáša premohol jeho strach, ktorý ho prinútil utiecť na púšť. Tam si želal, aby sa nikdy nenarodil. Sú však aj iné okolnosti, pre ktoré sa usilujeme uniknúť pred Božími plánmi.

**Čo spôsobilo, že postavy v uvedených textoch chceli utiecť pred Božou vôľou?**

`1Moj 16,13`

`4Moj 20,10–12`

`Sdc 14,1–3`

`Mt 20,20.21`

`Lk 9,52–56`

`Sk 9,1`

**Aplikácia**

`Ľahko sa môže stať, že želania, hnev, túžby, nedostatok viery alebo zdanlivá „horlivosť“ za Pána spôsobia, že sa ženieme na miesto alebo do okolností, kde by sme vôbec nemali byť. Nikto z nás nie je voči tomuto nebezpečenstvu odolný. Riešenie spočíva v tom, že si budeme budovať vieru, ktorá dôveruje v Božiu dobrotu a milosť. On nás miluje a chce pre nás to najlepšie. Viera je dar. Musíme sa však oň starať, rozvíjať ho a starostlivo chrániť.`