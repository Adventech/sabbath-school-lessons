---
title:  Misijný príbeh
date:   08/07/2022
---

#### Část 2: Šikanovaný chlapec

_Andrew McChesney_

Mama začala mať obavy o svojho syna Juniora. Žijú v meste Manaus v Brazílii. Z radostného 15-ročného chlapca sa stal nepriateľský a podráždený človek. Napriek tomu, že s tým nesúhlasila, Junior sa zapísal na kurz Capoeira, čo je africko-brazílske bojové umenie.

„Eduardo, nepáči sa mi, že Junior sa dal na bojové umenia,“ povedala mama otcovi.

„Ja v tom nevidím problém. Budem ho tam brávať,“ odvetil manžel. „Hodiny majú neďaleko chrámu náboženstva Candomblé, kde pracujem.“

„Aj to mi robí starosti,“ povedala mu. „Neviem, či bojové umenie Capoeira a náboženstvo Candomblé sú nejako prepojené, ale nechcem, aby sa môj syn niečomu z toho venoval.“

Otec sa zamračil a povedal: „Junior mi prezradil, že niektorí chlapci v škole sa mu posmievajú. Preto sa rozhodol naučiť bojové umenie.“

Na druhý deň mama čakala na Juniora pred školou, aby ho odviezla domov. Stretla sa tam s mamou Juniorovho spolužiaka Cliffersona, ktorá sa volala Dilma Araujos dos Santos. Vyrozprávala jej, čo ju trápi. „Môj syn nemá žiadnych dobrých kamarátov,“ povedala nakoniec.

O niekoľko dní Clifferson pozval Juniora a ďalších chlapcov k sebe domov, aby si zahrali videohry. Mama sa potešila, že Junior si našiel kamaráta, preto ho pustila.

Keď tam Junior prišiel, našiel Cliffersona a niekoľkých ďalších chlapcov hrať športové videohry. Po chvíli Clifferson vypol hru a pozval všetkých, aby si spolu zaspievali piesne o Ježišovi. Potom chlapci otvorili Biblie a rozprávali o Ježišovi a o tom, čo to pre nich znamená. „Vy ste kresťania?“ spýtal sa Junior. „Áno,“ odvetil Clifferson. „U nás doma si zvykneme zahrať videohru a potom sa rozprávame o Ježišovi.“

Junior si obľúbil stretávania s novými kamarátmi. Nevymeškal ani jedno stretnutie tejto skupinky.

Jedného dňa Cliffersonova mama pozvala Juniora, aby s nimi šiel do zboru. Junior sa celkom potešil, že bude môcť stráviť viac času s Cliffersonom. Zároveň prestal chodiť na kurz bojového umenia. Svojej mame nepovedal, že chodí do zboru Cirkvi adventistov siedmeho dňa Alpha. Vždy jej len povedal, že ide von.

Mama si však všimla, že Junior chodí von práve v sobotu a tak sa ho raz spýtala, kam ide a čo tam robí. Junior jej ukázal, ako sa napojiť na živé vysielanie zo sobotných bohoslužieb. Jeho mama ich začala sledovať.

Raz v sobotu sa Junior vrátil domov a povedal mame o mužovi, ktorý odovzdal svoj život Ježišovi a bol pokrstený. „Aj ja chcem byť pokrstený,“ povedal jej.

O niekoľko týždňov začala s Juniorom chodiť do zboru aj jeho mama. Na sobotnej škole pozorne počúvala preberanú tému. Ktosi jej podal Bibliu, tak si mohla vyhľadať verše zo Zjavenia, ktoré učiteľ práve rozoberal. Po chrbte jej prebehol mráz, keď čítala verš zo Zjavenia 21,8: „Ale zbabelci, neveriaci, nemravníci, vrahovia, smilníci, čarodejníci, modloslužobníci a všetci luhári budú mať podiel v ohnivom jazere, horiacom sírou; to je tá druhá smrť.“

´Takýto údel čaká otca môjho syna,´ pomyslela si. ´Bude zatratený v ohnivom jazere.´ Začala sa za neho modliť.

_Vaše dary trinástej soboty pomôžu otvoriť osem nových zborov v Juhoamerickej divízii. Štyri z nich sa nachádzajú v Brazílii, kde žije aj rodina Eduarda dos Santos._
