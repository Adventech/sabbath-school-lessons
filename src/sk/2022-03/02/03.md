---
title:  Skúšky pochádzajúce od satana
date:  04/07/2022
---

> <p></p>
> <sup>8</sup>Buďte triezvi, bdejte! Váš protivník, diabol, obchádza ako revúci lev a hľadá, koho by zhltol. <sup>9</sup>Vzoprite sa mu pevní vo viere, vedomí si toho, že také isté utrpenia doliehajú na spoločenstvo vašich bratov vo svete. <sup>10</sup>Boh všetkej milosti, ktorý vás v Kristovi Ježišovi povolal do svojej večnej slávy, vás po krátkom utrpení zdokonalí, utvrdí, upevní a postaví na pevný základ. <sup>11</sup>Jemu moc na veky vekov. Amen.  

**Osobné štúdium**

`Uvažuj o úvodnom verši (1Pt 5,8). Čo je jeho hlavným posolstvom pre teba? Polož si otázky: Akú vážnosť prikladám týmto slovám? Čo v mojom živote potvrdzuje, že tieto slová beriem vážne?`

Už si niekedy sledoval hladného leva? Je to úžasné vidieť, že je schopný chytiť a zjesť takmer všetko, za čím sa rozbehne. Peter hovorí, že satan obchádza rovnakým spôsobom. Keď sa pozrieme okolo seba, môžeme vidieť dôsledky jeho túžby zabíjať. Smrť, utrpenie a prekrúcanie morálky a hodnôt sú všade-prítomné. Nech sa pozrieme kamkoľvek, vidíme následky satanovho diela.

`Uvažuj o úvodnom texte (1Pt 5,8–11). Ako by mali kresťania reagovať na satanovo úsilie?`

`Čo Boh sľubuje, že urobí pre tých, ktorí trpia? (1Pt 5,10)`

Peter píše tieto slová v kontexte reakcie na satanove útoky na kresťanskú vieru. Ale ako sme už spomenuli, satan pôsobí rôznymi spôsobmi. A hoci si musíme byť vedomí reality a sily nášho nepriateľa, nikdy sa nesmieme nechať odradiť. Vždy potrebujeme mať na pamäti, že Ježiš porazil satana, že satan je porazeným nepriateľom a že pokiaľ zostaneme v spojení s Ježišom a budeme sa ho držať vierou, nikdy nemôžeme byť porazení. Vďaka krížu je Kristovo víťazstvo aj naším víťazstvom.

**Aplikácia**

`Zamysli sa nad ďalšími spôsobmi, ktorými satan spôsobuje bolesť. Ako by nám mohlo posolstvo textu 1Pt 5,8–11 pomôcť vyrovnať sa s úzkosťou, ktorú prežívame v dôsledku nášho osudu v hriešnom svete, v ktorom satan spôsobuje zmätok?`