---
title:  Skúšky vedúce k zrelosti
date:  07/07/2022
---

> <p></p>
> <sup>6</sup>Veď ak sa aj budem chcieť chváliť, nebudem nerozumný, poviem len pravdu. Zdržím sa však toho, aby si niekto nemyslel o mne viac, ako vidí na mne alebo počuje odo mňa, <sup>7</sup>a aj pre neobyčajnosť zjavení. Preto, aby som sa nepovyšoval, bol mi daný do tela osteň, satanov posol, aby ma udieral, a tak aby som sa nepovyšoval. <sup>8</sup>Preto som trikrát prosil Pána, aby sa odo mňa vzdialil. <sup>9</sup>Ale on mi povedal: „Stačí ti moja milosť, lebo sila sa dokonale prejavuje v slabosti.“ Preto sa budem radšej chváliť svojimi slabosťami, aby vo mne prebývala Kristova sila. <sup>10</sup>Preto mám záľubu v slabostiach, v hanobení, v núdzi, v súženiach, v prenasledovaniach a v úzkostiach pre Krista. Lebo keď som slabý, vtedy som silný.  

**Osobné štúdium**

Medzi výrubom a prerezávaním je obrovský rozdiel. K výrubu pristúpime vtedy, keď už stromy nechceme, lebo sú napadnuté škodcami, alebo keď nenesú úrodu z iného dôvodu. Strihaním, naopak, môžeme stromy priviesť k väčšej úrodnosti. Oba procesy však zahŕňajú ostrý nástroj. Prerezávanie si skutočne vyžaduje odrezanie častí rastliny, ktoré by sa začínajúcemu záhradníkovi mohlo zdať ničením. V duchovnom kontexte Bruce Wilkinson napísal: „Modlíte sa za hojné Božie požehnanie a prosíte, aby vás Boh urobil viac podobnými svojmu Synovi? Ak je vaša odpoveď áno, potom žiadate o strihanie.“ (Wilkinson, Bruce, Secrets of the Vine. Sisters, OR: Multnomah Publishers, 2001, s. 60)

Čitatelia Písma si často kladú otázku, čo vlastne Pavol myslel oným „ostňom“ (2Kor 12,7). Názory sa pohybujú od neustálych nepriateľských útokov na Pavla, až po problémy s rečou. Je možné, že to bol v skutočnosti problém s jeho zrakom (6BC 1107). Je úžasné, že Pavol veril, že jeho „osteň“ mu bol „daný“.

`Ako rozumieš Pavlovým slovám o tom, že tento „osteň“ mu bol „daný“? Kto mu ho dal? Ako to Boh mohol použiť na Pavlov prospech?`

Všimni si, že Pavlov „osteň“ mal jednoznačný účel: „aby som sa nepovyšoval“ (2Kor 12,7). Nebolo to pre nejaký konkrétny hriech, ktorého by sa dopustil, ale preto, aby sa nestal pyšným, čo by ho v budúcnosti mohlo priviesť k pádu. Pavol rozpoznal, že má od prírody slabosť na hriech a že tento „osteň“ ho môže chrániť.

`Uvažuj o úvodnom texte (2Kor 12,6–10). Ako sa Pavol vysporiadal so svojím „ostňom“? Myslíš si, že Pavlova slabosť mala pre neho nejaké ďalšie duchovné výhody? Ako ti môže spôsob, akým Pavol odpovedá, pomôcť vyrovnať sa s „ostňami“, ktoré možno budeš musieť niesť ty?`

**Aplikácia**

`V čom sa môžu Božie zámery pre tvoj duchovný rozvoj líšiť od tvojich vlastných predstáv? Zamysli sa nad oblasťami svojho života, v ktorých potrebuješ niesť viac ovocia spravodlivosti.`

`O aké duchovné vlastnosti by si chcel požiadať Boha, aby sa v tebe rozvinuli prostredníctvom jeho „prerezávania“?`