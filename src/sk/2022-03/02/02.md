---
title:  Prekvapenia
date:  03/07/2022
---

> <p></p>
> <sup>12</sup>Milovaní, nebuďte prekvapení ohňom skúšky medzi vami, ktorý na vás prišiel, ako keby sa vám prihodilo niečo nezvyčajné, <sup>13</sup>ale radujte sa, keď máte účasť na Kristových utrpeniach, aby ste sa s plesaním radovali, aj keď sa zjaví jeho sláva. <sup>14</sup>Ak vás hanobia pre Kristovo meno, ste blahoslavení, pretože Duch slávy, Boží Duch, spočíva na vás. <sup>15</sup>Len nech nikto z vás netrpí ako vrah alebo zlodej, zločinec, či ako ten, čo sa mieša do všetkého. <sup>16</sup>Ak však trpí ako kresťan, nech sa nehanbí, ale nech oslavuje Boha za toto meno. <sup>17</sup>Veď už je čas, aby sa začal súd od Božieho domu. Ak sa však začne najprv od nás, aký bude koniec tých, čo sú neposlušní Božiemu evanjeliu? <sup>18</sup>A ak sa spravodlivý ledva zachráni, kam sa podeje bezbožný a hriešnik? <sup>19</sup>Preto aj tí, čo trpia podľa Božej vôle, nech konajú dobro a svoje duše nech odporúčajú vernému Stvoriteľovi.  

**Osobné štúdium**

Bolestivé prekvapenia môžu vstúpiť do nášho života mnohými spôsobmi. Auto, ktoré nám nedá prednosť a narazí do nás. Náhly oznam, že prichádzame o prácu. Lekársky test, ktorý prinesie zlé správy. Zrada od niekoho, koho sme milovali a o koho láske sme boli skalopevne presvedčení. Nech je bolesť akokoľvek zlá, vždy ju ešte zhorší moment prekvapenia.

Tento týždeň sa pozrieme na niekoľko konkrétnych typov bolestivých situácií či skúšok, ktoré by nás nemali zaskočiť.

Uvažujme chvíľu o verši 1Pt 4,12. Grécke slovo preložené ako „nezvyčajné“ znamená aj „cudzie“ alebo „neznáme“. Peter nabáda svojich čitateľov, aby sa nechytili do pasce presvedčenia, že skúšky ohňom a trápenia by sa kresťanov nemali týkať. Mali by sme ich považovať za niečo prirodzené a mali by sme ich očakávať.

Výraz prekladaný ako „oheň skúšok“ alebo jednoducho „oheň“ (Roh) pochádza z iného gréckeho slova a znamená „plameň“, „oheň“ alebo „požiar“. Na iných miestach sa prekladá aj ako „pec“. Skúsenosť utrpenia pre našu vieru by sa preto mohla považovať za „proces tavenia“ či „skúšku ohňom“.

`Uvažuj o úvodnom texte (1Pt 4,12–19). Čo je hlavnou myšlienkou Petrovho posolstva?`

Mnohí z nás sú prekvapení z utrpenia, pretože často máme na kresťanský život príliš zjednodušený pohľad. Vieme, že existujú dve strany veľkého sporu. Na jednej stojí Boh, ktorý je dobrý, a na druhej strane je Satan, ktorý je zlý. Často však automaticky dávame všetko, čo sa nám zdá príjemné, do škatule označenej „Boh“, a všetko, čo sa nám zdá nepríjemné, do škatule označenej „satan“. Ale život nie je taký jednoduchý. Ak sa chceme správne rozhodnúť, čo pochádza od Boha a čo od satana, veľmi často nám na to nemôžu stačiť naše pocity. Chodiť s Bohom môže byť komplikované a ťažké. A naopak, nasledovanie Satana môže priniesť zdanlivé uspokojenie. Jób, ktorý je spravodlivý a zároveň trpí, to vyjadruje jasnou otázkou: „Prečo bezbožní ľudia žijú, dosahujú vysoký vek, ba dokonca nadobúdajú veľký majetok?“ (Jób 21,7)

**Aplikácia**

`Peter hovorí o skúškach, ktoré prichádzajú ako následok toho, že sa človek postavil na stranu Krista. Existujú však aj iné dôvody, prečo prichádzajú skúšky. Ako ti môže text 1Pt 4,12–19 pomôcť rozumne vysvetliť priateľovi, prečo by sme sa nemali čudovať, keď do nášho života prichádzajú bolestivé problémy?`