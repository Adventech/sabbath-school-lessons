---
title:  Misijný príbeh
date:   22/07/2022
---

#### Část 4: Zahrávanie sa s diablom

_Andrew McChesney_

Trvalo niekoľko mesiacov, kým mama a Junior pochopili, prečo otec odišiel a dva mesiace žil v chráme náboženstva Condomblé v brazílskom meste Manaus. Dôvodom bolo to, že Junior sa chcel stať adventistom siedmeho dňa.

Po tom, čo Junior bol svedkom krstu jedného muža v zbore Cirkvi adventistov s.d. Alpha, povedal mame, že aj on chce byť pokrstený. Mama to povedala otcovi. Otec dostal v chráme od zlých duchov príkaz, aby mu to prekazil.

Otec sa snažil Juniora presvedčiť, aby od svojho rozhodnutia upustil, ale chlapec bol pevne rozhodnutý. Zlí duchovia museli preto pritvrdiť. Povedali otcovi, že ho zničia, ak Juniora nezastaví. Otec nechápal, prečo by ho mali kvôli synovmu krstu zničiť, ale súhlasil s plánom zlých duchov, aby sa odsťahoval od rodiny. Duchovia mu povedali, že jeho manželka stratí v jednom dni prácu aj manžela. Potom prestane brávať Juniora do zboru. Otec nechcel odísť od svojej rodiny. Celý deň prežil v nepokoji. Keď sa však mama vrátila neskoro večer zo stretnutia vo zbore, nahneval sa a rozhodol, že odíde.

Najprv sa zdalo, že všetko ide podľa plánu. Mama naozaj na ďalší deň prišla o prácu a otec sa odsťahoval od rodiny. Zvyšok predpovede sa však nesplnil. Zlí duchovia dúfali, že keď sa mame minú peniaze, prestane brávať Juniora do zboru. Keď si mama nemohla dovoliť chodiť do zboru vlastným autom, ostatní členovia zboru jej ponúkli, že ich budú voziť. Po dvoch mesiacoch sa zlí duchovia dohodli, že vytvoria nový plán, ako zabrániť Juniorovi pokrstiť sa. Povedali otcovi, aby sa vrátil domov.

Medzitým Junior začal študovať Bibliu v rámci prípravy na krst. Stal sa súčasťou klubu Pathfinder, zúčastňoval sa zborových hudobných programov a pomáhal s ozvučovaním zboru. Napriek tomu, že zlí duchovia sľubovali, že Juniorovi nedovolia nechať sa pokrstiť, chlapcova túžba patriť do rodiny veriacich zo dňa na deň rástla. A aby toho nebolo málo, aj mama začal rozprávať o krste.

Kazateľ Ricardo stanovil dátum Juniorovho krstu na 29. október. Bolo to rok po tom, čo od svojho kamaráta Cliffersona prvýkrát počul o Cirkvi adventistov. Mama chcela, aby boli pokrstení spolu. Keď o tom povedala kazateľovi Ricardovi, ten sa na ňu vážne zahľadel a povedal: „To bude problém. Nemôžeš byť pokrstená, pretože nie ste s mužom právne zosobášení.“ Tieto slová mamu zasiahli ako facka. Jej spolužitie s otcom bez sobáša bránilo jej túžbe byť pokrstená s Juniorom. Kazateľ Ricardo videl jej veľké sklamanie. „Neboj sa," dodal, „jednoducho popros Eduarda, aby sa s tebou oženil.“

Slzy jej stekali po tvári, keď sa vracala domov zo zboru. Pochybovala, že by otec súhlasil so sobášom, ale predsa sa rozhodla spýtať sa ho. „Mám na teba otázku. Bez ohľadu na to, ako mi odpovieš, náš vzťah to nezmení. Oženíš sa so mnou?“

Na otcovej tvári sa vystriedalo niekoľko grimás. Nakoniec sa zatváril veľmi vážne. „Nie,“ povedal. „Nikdy sa s tebou neožením.“

_Vaše dary trinástej soboty pomôžu otvoriť osem nových zborov v Juhoamerickej divízii. Štyri z nich sa nachádzajú v Brazílii, kde žije aj rodina Eduarda dos Santos._
