---
title:  Podnety na zamyslenie
date:  22/07/2022
---

V knihe Kristove podobenstvá si prečítaj kapitolu „V ústrety ženíchovi“ (COL 405–421; KP 328–340) a v knihe Veľký spor vekov kapitolu „Doba súženia“ (GC 613–634; VSV 441–455).

„Budovanie charakteru je tá najdôležitejšia práca, ktorá bola zverená ľudským bytostiam a jej usilovné štúdium nebolo nikdy také dôležité ako práve teraz. Žiadna predchádzajúca generácia nebola povolaná stretnúť sa s takými závažnými a spornými otázkami, nikdy predtým nemuseli mladí muži a ženy čeliť takým veľkým nebezpečenstvám, akým čelia dnes.“ (Ed 225; Vých 195)

„V podobenstve sú pochabé panny predstavené ako tie, čo žobrú o olej, ale napriek zúfalým prosbám ho nedostávajú. Je to príznačné pre tých, ktorí sa nepripravili a nerozvinuli si charakter, aby obstáli v čase krízy. Je to, ako keby mali ísť k svojim susedom a povedať: Daj mi svoj charakter, inak budem stratená. Tí, ktorí boli múdri, nemohli odovzdať svoj olej blikajúcim lampám pochabých panien. Charakter je neprenosný. Nedá sa kupovať ani predávať; môže sa len vybudovať. Pán dal každému jednotlivcovi príležitosť získať spravodlivý charakter v čase skúšok. Neposkytol však spôsob, ktorým by jeden človek mohol odovzdať druhému charakter, ktorý si vyvinul tým, že prešiel ťažkými skúsenosťami a poučením sa od veľkého Učiteľa. Len tak totiž dokážeme prejaviť trpezlivosť v skúškach a uplatniť vieru, ktorá dokáže odstrániť hory nemožnosti.“ (The Youth’s Instructor, Jan. 16, 1896)

**Námety na spoločné uvažovanie**

`Čo znamená „budovanie charakteru“? Ako sa dá „vybudovať charakter“? Ako sa to prejavuje vo vašom živote a v živote vášho cirkevného spoločenstva?`

`Lekcia na štvrtok hovorila o dôležitej úlohe spoločenstva v živote kresťana. Funguje váš miestny zbor ako Kristovo telo? Ako sa vášmu spoločenstvu darí predstavovať Kristov charakter? Čo môžete v tejto oblasti zlepšiť?`

`V triede sa porozprávajte o otázke, prečo je budovanie charakteru dôležité, aj keď sme spasení jedine vierou v Ježiša. Ak nás zachraňuje Jeho spravodlivosť a Jeho dokonalý charakter, prečo potom potrebujeme rozvíjať svoj charakter?`

`Helen Keller, ktorá bola od malička hluchá a slepá, napísala: „Charakter sa nedá rozvíjať v čase pokoja a tichosti. Len skúsenosťou skúšok a utrpenia možno posilniť dušu, vyčistiť videnie, inšpirovať ciele a dosiahnuť úspech.“ (KELLER, Helen, Leadership, vol. 17, no. 4.) Súhlasíte s tým? Uvažujte o vzťahu medzi charakterom, utrpením a veľkým sporom.`

Západ slnka: 20.38