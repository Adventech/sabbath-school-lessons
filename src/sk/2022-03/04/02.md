---
title:  Na jeho obraz
date:  17/07/2022
---

> <p></p>
> Lebo ktorých vopred poznal, tých aj predurčil, aby boli podobní obrazu jeho Syna, aby on bol prvorodený medzi mnohými bratmi.  

**Osobné štúdium**

Na počiatku nás Boh stvoril na svoj obraz (1Moj 1,27). Jeho stvorenstvo je však porušené hriechom. Táto skaza je viditeľná všade. Všetci sme boli skazení hriechom (Rim 3,10–19). Boh však túži vrátiť nám to, o čo sme následkom hriechu prišli. Práve do tohto kontextu zapadá náš úvodný verš. Odhaľuje Boží plán, že tí, ktorí podriadia svoj život Svätému Duchu, môžu byť „podobní obrazu jeho Syna“ (Rim 8,29).

Je tu však aj ďalší rozmer. „V ľuďoch má byť obnovený Boží obraz. V dokonalej povahe Božieho ľudu je zahrnutá aj Božia česť i česť Kristova.“ (DA 671; TV 471)

**Ako rozumieš vyššie uvedenému citátu? Uvažuj o ňom v kontexte nasledujúcich veršov.**

`Jób 1`

`Mt 5,16`

`1Kor 4,9`

`Ef 3,10`

Ako kresťania nesmieme nikdy zabúdať, že sa nachádzame uprostred kozmickej drámy. Všade okolo nás sa odohráva veľký spor medzi Kristom a satanom. Tento boj má mnoho podôb a prejavuje sa rôznymi spôsobmi. A hoci je veľa toho skrytého, môžeme pochopiť, že ako Kristovi nasledovníci máme v tejto dráme svoju úlohu a Kristovi môžeme vzdať česť prostredníctvom našich životov.

**Aplikácia**

`Predstav si, že si na ihrisku veľkého štadióna. Na tribúne na jednej strane sedia nebeské bytosti verné Pánovi a na druhej strane sú bytosti, ktoré padli s Luciferom. Ak by sa tvoj život za posledných dvadsaťštyri hodín odohrával na tomto ihrisku, ktorá strana by ti tlieskala viac? Čo naznačuje tvoja odpoveď?`