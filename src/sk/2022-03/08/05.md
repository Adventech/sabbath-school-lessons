---
title:  Odovzdať všetky starosti Bohu
date:  17/08/2022
---

> <p></p>
> Naňho zložte všetky svoje starosti, lebo on sa o vás stará.  

> <p></p>
> Zlož svoje starosti na Hospodina, on sa o teba postará. Nikdy nedopustí, aby sa spravodlivý sklátil.  

> <p></p>
> <sup>33</sup>Hľadajte však najprv Božie kráľovstvo a jeho spravodlivosť a toto všetko sa vám pridá. <sup>34</sup>Nebuďte teda ustarostení o zajtrajšok, lebo zajtrajšok sa o seba postará. Každý deň má dosť vlastného trápenia.  

**Osobné štúdium**

Jeden ironický výrok hovorí: Načo sa modliť, keď sa môžeš trápiť? Tento vtip nás usvedčuje, že si veľmi často robíme starosti namiesto toho, aby sme prišli k Bohu a predložili mu všetky naše trápenia.

Niekto raz povedal, že keď sa nám život čoraz viac zamotáva, máme ísť k Bohu a dovoliť mu, aby On rozviazal všetky zauzlenia. Boh túži pomôcť nám a vrátiť do nášho života pokoj a nádej. My sa však často snažíme zvládnuť svoje problémy sami – a nezriedka pritom padneme od vysilenia. Prečo sa nevyberieme k Bohu skôr?

`Uvažuj o úvodných textoch (1Pt 5,7 a Ž 55,23). Čo je pre teba hlavným posolstvom tohto verša? (Pozri aj Mt 6,25–34.)`

Ide o veľmi jednoduchú myšlienku, ktorá v sebe neskrýva nijaké tajomstvo. „Zložiť“ znamená presne to, čo hovorí – odniesť, odhodiť, „uvaliť“ (Roh.), dať preč –, aby nás to, čo vyvoláva bolesť a trápenie, neničilo a neovládalo. Svoje bremená však nemáme odhodiť len tak hocikde. Trápenia a starosti sa nestratia niekde v prázdnote. Dávame ich nášmu nebeského Otcovi, ktorý sľubuje, že sa o ne postará. To je presne to, čo hovorí Ježiš v Mt 6,25–33.

Úzkosť prežívame z rôznych dôvodov: stres v práci, nečakaná, neférová kritika, zdravotné alebo finančné problémy, pocit, že sme nechcení alebo nemilovaní. Úzkosť niekedy dokonca spôsobuje aj pocit, že v Božích očiach nie sme dostatočne dobrí alebo že sme urobili niečo, čo nám Boh nemôže odpustiť.

Nech sú už príčiny nášho trápenia a úzkosti akékoľvek, často si svoje problémy nechávame pre seba. Máme totiž pocit, že si s nimi poradíme najlepšie sami. Apoštol Peter nás však vyzýva a povzbudzuje, aby sme si to znova premysleli. Nemusíme sa trápiť, pretože Boh sa o nás stará. Sme však v jeho rukách aj vtedy, keď stojíme pred rozvodom alebo sa cítime úplne zbytoční? Biblia hovorí, že Boh má moc zmeniť akúkoľvek situáciu.

**Aplikácia**

`Čo je príčinou starostí, ktoré ťa v súčasnosti trápia? Je niečo z toho – nech už ide o čokoľvek – pre Boha neriešiteľné? Náš najväčší problém je zrejme to, že hoci veríme v Božiu moc zmeniť okolnosti, ktoré nám prinášajú bolesť a starosti, neveríme, že to vyrieši podľa našich predstáv. Platí to aj v tvojom prípade? Ak áno, čo s tým môžeš urobiť?`