---
title:  Misijný príbeh
date:   19/08/2022
---

#### Krst 8. časť

_Andrew McChesney_

Prešiel týždeň odkedy otec odovzdal svoje srdce Ježišovi. Prišiel čas, aby vyčistil chrám v brazílskom meste Manaus. Pozbieral všetky obrazy a kamenné oltáre, na ktorých obetoval zvieratá a pri ktorých sa klaňal démonom. Na žiadosť zlých duchov poslal chrámové príslušenstvo dvom ženám z neďalekého mestečka.

S prácami skončil v piatok. Keď nasadol do auta, zavrčali na neho zlí duchovia, že ho zabijú. Zrazu do auta nastúpil tmavý tieň tvaru človeka, ktorý pozostával z troch zlých duchov. Ukázali mu vzdialené svetlo. Vo svetle sa začal vynárať kríž pokrytý blatom. Duchovia sa otcovi začali vysmievať, pretože takto mal vyzerať jeho koniec. „Keď už mám teda zomrieť, mohol by som vysloviť posledné slová?“ spýtal sa otec. Nečakal na odpoveď a dodal: „Ježiš, prosím, sadni si vedľa mňa do auta a vezmi ma domov.“ Tmavý tieň hneď zmizol. Bolo to prvýkrát, čo otec poprosil Ježiša a pocítil jeho ochraňujúcu moc.

Ráno šiel prvýkrát do zboru na sobotnú bohoslužbu. Akurát prebiehala Večera Pánova a on znovu pocítil zvláštnu energiu ako počas Juniorovho krstu. Keď mu ktosi umýval nohy, pred očami mu mizli hriechy. Po tvári mu tiekli slzy, keď prosil Boha o odpustenie. Mal pocit, akoby ho sám Duch Svätý očisťoval.

Krátko nato sa otec zasnúbil s mamou a oficiálne sa zosobášili. Mama sa veľmi tešila, pretože teraz mohla byť aj ona konečne pokrstená.

Deň predtým, než sa mal konať krst, šiel otec a Junior do zboru Cirkvi adventistov siedmeho dňa Alfa na skúšku speváckeho zboru, v ktorom spievala aj mama. V modlitebni akurát prebiehali prípravy. Jeden muž stál na rebríku. Zrazu sa rebrík pošmykol a spolu s mužom spadli priamo na otca a zvalili ho na zem.

Otec sa hneď postavil a povedal, že je v poriadku. Krátko na to však začal kričať a vrieskať. Posadli ho dvaja démoni.

Junior utekal k otcovi, ktorý medzitým padol na zem a celý sa triasol. Zlý duch cez jeho ústa zavrčal, že tým rebríkom ho chcel zabiť.

Junior vedel o veľkom boji, ktorý vládne medzi Kristom a satanom. Ešte nikdy ho však nevidel na vlastné oči. Začal sa modliť. Spevácky zbor začal spontánne spievať o Ježišovi, ktorý je naším ženíchom, otcom, pastierom, vzácnou perlou a všetkým čo potrebujeme.

Mama chytila otcove pokrútené ruky a pokúsila sa ich vyrovnať. Boli neskutočne chladné. Zlí duchovia na ňu vychrlili spŕšku nenávisti.

Potom otec slabým hlasom povedal, že ho to bolí. Asi po hodine modlitieb a spevu sa vrátil do normálneho stavu.

Aj keď stále cítil bolesť, spolu s Juniorom sa zúčastnili maminho krstu v sobotu doobeda. Pri krste mama prežívala veľkú radosť a bola nesmierne šťastná.

_Vaše dary trinástej soboty pomôžu otvoriť osem nových zborov v Juhoamerickej divízii. Štyri z nich sa nachádzajú v Brazílii, kde žije aj rodina Eduarda dos Santos._
