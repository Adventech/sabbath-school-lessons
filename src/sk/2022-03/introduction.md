### Úvod

**Ukrižovaný Stvoriteľ**

„Ním vzniklo všetko a bez neho nevzniklo nič z toho, čo jestvuje.“ (Jn 1,3)

„Ním vzniklo všetko“, a predsa – podľa Písma – Ježiš plakal (Jn 11,35). Stvoriteľ plakal? Keby len to. Ježiš bol „opovrhnutý a opustený ľuďmi, muž bolestí, ktorý poznal utrpenie“ (Iz 53,3). Stvoriteľ, muž bolestí, opovrhnutý a opustený? A napokon dokonca zvolal: „Bože môj, Bože môj, prečo si ma opustil?“ (Mt 27,46)

Ako sa mohlo stať niečo také? Dôvodom bolo, že Ježiš, náš Stvoriteľ, bol tiež naším Vykupiteľom. Ako Vykupiteľ bol ukrižovaným Bohom – Stvoriteľom, ktorý sa stal človekom a počas svojho života prežíval núdzu a ťažkosti, až napokon skončil ukrižovaný rukami rímskych vojakov.

A tak náš Stvoriteľ, ten, v ktorom „žijeme, hýbeme sa a sme“ (Sk 17,28), trpel vo svojom človečenstve takým spôsobom, akým nikdy nikto z nás. My môžeme zažiť len svoje vlastné žiale a bolesti. Ježiš však na kríži niesol všetky „naše choroby a naše bolesti“ (Iz 53,4). Je to najväčší a jedinečný čin v celých dejinách vesmíru.

S týmto porozumením (s vedomím, že sa nad nami týči obraz ukrižovaného Boha) budeme sa počas nasledujúcich týždňov usilovať aspoň o niečo lepšie pochopiť nepochopiteľné – naše vlastné utrpenie, utrpenie kresťanov, tých, ktorí odovzdali svoje životy Kristovi. Netvrdíme, že máme všetky odpovede, alebo dokonca mnohé. Vieme len, že „Boh je láska“ (1Jn 4,8) a že hoci do života prichádza bolesť a utrpenie, Bohu môžeme dôverovať. Napriek utrpeniu môžeme rásť v milosti, hoci môže ísť o bolestivý proces.

Tento štvrťrok budeme študovať Božie slovo a uvidíme, ako iní veriaci, hoci boli Kristovými nasledovníkmi, čelili zúfalstvu, zrade, sklamaniu, strate, nespravodlivosti a zneužívaniu (s mnohými alebo dokonca so všetkými týmito atribútmi sme sa stretli na vlastnej koži, však). Ako to zvládli naši predchodcovia vo viere? Ako ich to zmenilo? Čo nás môže naučiť ich príklad?

Keď sa budeme pozerať na týchto ľudí a na ich skúsenosti, zápasy a skúšky viery (ktoré môžu byť veľmi podobné našim), musíme ich vždy vidieť v kontexte kríža, v kontexte Kristovho utrpenia. Vždy potrebujeme mať na pamäti, že bez ohľadu na to, čo prežíva ktokoľvek z nás, Ježiš Kristus, náš Stvoriteľ a Vykupiteľ, prešiel ešte horšou a bolestnejšou skúsenosťou.

Náš Boh je trpiaci Boh. Dokonca aj spisovateľ Albert Camus, ktorého by sme sotva nazvali kresťanom, chápal niektoré dôsledky kríža a Božieho utrpenia v ňom: „Noc na Golgote je v dejinách človeka taká dôležitá len preto, že v jej tieni božstvo opustilo svoje tradičné privilégiá a vypilo do poslednej kvapky zúfalstvo vrátane agónie smrti.“ (CAMUS Albert, Vzbúrený človek. Slovenský spisovateľ, Bratislava 2004) Alebo, ako to vyjadrila Ellen G. Whiteová: „Kríž je pre naše otupené zmysly zjavením bolesti, ktorú od svojho prvopočiatku spôsobuje hriech Božiemu srdcu. Každý odklon od správneho, každý krutý skutok, každé porušenie ľudskosti pri dosahovaní jeho ideálu mu spôsobuje zármutok.“ (Ed 263; Vých 227)

Pri našom štúdiu nám nepôjde o teodiceu, teda o ospravedlňovanie Boha tvárou v tvár zlu a utrpeniu. Pokúsime sa nájsť spôsob, akým prekonávať a zvládať neodvrátiteľné utrpenie, ktorému sme všetci vystavení. Žijeme totiž vo svete, v ktorom je hriech taký prirodzený ako dýchanie. Pokúsime sa ukázať, že bolesť, utrpenie a strata neznamenajú, že nás Boh opustil. Ukazujú len to, že viera v Boha neznamená, že by sme neboli súčasťou sveta a že by sme tu na zemi nezdieľali s ostatnými údel celého ľudstva. Rozdiel je v tom, že pro-stredníctvom Ježiša a ním ponúkanej nádeje môžeme nájsť zmysel a cieľ v tom, čo sa zdá nezmyselné. A hoci si často nevieme predstaviť, ako môžeme dôverovať zasľúbeniu, že „všetky veci slúžia na dobro tým, čo milujú Boha“ (Rim 8,28), je to Boh, ktorý, hoci všetko stvoril, tiež všetko vytrpel (a preto Ho milujeme).

_Gavin Anthony, hlavný autor biblického štúdia tohto štvrťroka, vyrastal na Srí Lanke ako dieťa misionárov. Pracoval ako kazateľ v Anglicku a počas písania týchto lekcií pôsobil ako predseda združenia na Islande._