---
title:  Misijný príbeh
date:   29/07/2022
---

#### Část 5: Úžasný krst

_Andrew McChesney_

Nadišiel deň Juniorovho krstu. Mali byť pokrstení piati vrátane Juniora. Krst sa mal konať o 16:00 v zbore Cirkvi adventistov siedmeho dňa Alpha v brazílskom meste Manaus. „Ja tam nepôjdem,“ povedal otec. „Radšej ma odvezte do môjho chrámu.“

Cestou do zboru mama rozmýšľala, či sa otec predsa len neukáže na krste vo svojej kňazskej róbe z chrámu náboženstva Condomblé. „Nezáleží mi na tom, ako príde otec oblečený,“ povedal Junior. „Bol by som naozaj rád, keby prišiel.“

Vo zbore kazateľ Ricardo oznámil, že Junior bude pokrstený ako prvý. Pozval ho k bazénu a vyzval, aby sa s prítomnými podelil o svoj príbeh. Junior začal rozprávať o tom, ako ho v škole šikanovali a potom ho spolužiak Clifferson pozval k sebe domov. Tam spolu s ostatnými chlapcami najprv hrali videohry a potom spievali kresťanské piesne a rozprávali sa o Biblii. Keď dohovoril, vošiel do bazéna a otočil sa smerom k zhromaždeniu veriacich. V tom momente vstúpil do modlitebne jeho otec. Mal oblečenú kňazskú róbu. Mama sa hneď rozplakala. „On je tu,“ povedala so slzami v očiach. „Povedal, že nepríde, ale nakoniec prišiel.“

Všetci sa otočili a pozerali na neho. Mama sa v duchu modlila. Ďalší členovia zboru, ktorí vedeli o otcovej práci, sa tiež začali modliť. Ostatní s úžasom hľadeli na jeho vlajúce oblečenie. Každý na neho hľadel s rešpektom.

Zborový diakon prišiel k otcovi a privítal ho. „Vitajte Eduardo!“ povedal diakon Roberto Fernandez. „Čakali sme, že prídete!“ Priviedol ho dopredu k bazénu, v ktorom stál Junior a čakal na krst.

V Juniorovej mysli v tej chvíli vírilo množstvo myšlienok. Boh to všetko výborne naplánoval, pomyslel si. Nikto dopredu nevedel, že sa budem krstiť ako prvý a otec prišiel presne vo chvíli, keď som vstúpil do bazéna. Božie plány sú dokonalé!

Predpokladalo sa, že každý krst bude trvať približne 10 minút. Juniorov však trval asi hodinu. Niekoľkí kamaráti, s ktorými sa zoznámil ešte pri hraní videohier, prišli dopredu a chválili Boha za Juniorove rozhodnutie. Povzbudili ho, aby zostal Bohu verný. Kazateľ Ricardo poprosil pathfinderov, aby zaspievali pieseň a celé zhromaždenie sa k nim pridalo.

Keď bol Junior pokrstený a vychádzal z vody, pathfinderi radostne mávali svojimi žltými šatkami. Z jeho oblečenia ešte kvapkala voda, ale to mu nezabránilo objať otca. „Ocko, napriek tvoju náboženstvu ťa mám veľmi rád,“ povedal mu. Potom sa pozrel na zhromaždenie a dodal: „Ďakujem, že ste prišli. Ale zo všetkého najviac ďakujem môjmu otcovi, že je tu.“

Otec potom Juniorovi povedal: „Syn môj, akceptujem tvoje náboženstvo. Medzitým sa stalo veľa nadprirodzených vecí. Nechcel som ťa zatiahnuť do svojho náboženstva. Popravde som nechcel, aby si sa zaplietol s nijakým náboženstvom. Každopádne akceptujem tvoje náboženstvo pretože práve teraz cítim nadprirodzenú energiu. Len dúfam, že moja vlastná cesta k Ježišovi nebude bolestivá.“

Keď po krste rodina nasadla do auta, otec povedal: „Je to veľmi pekné miesto a ľudia sú tu naozaj milí.“ Vyžarovala z neho radosť.

_Vaše dary trinástej soboty pomôžu otvoriť osem nových zborov v Juhoamerickej divízii. Štyri z nich sa nachádzajú v Brazílii, kde žije aj rodina Eduarda dos Santos._
