---
title:  Misijný príbeh
date:   01/07/2022
---

#### Část 1: Posadnutý chlapec

_Andrew McChesney_

Bolo horúce letné dopoludnie. Eduardo doslova lietal na svojom skejtborde po ulici pred domom. Po tvári mu stekal pot.

„Eduardo Ferreira dos Santos!“ zakričala naňho mama. „Poď už dnu! A pred obedom sa osprchuj.“

Zadýchaný a spotený Eduardo zamieril rovno do kuchyne. Na sprchu zabudol. Jediné, čo ho zaujímalo, bol obed. Nevšimol si ani cudzieho človeka, ktorý sedel v obývačke. Jeho mama prevádzkovala doma súkromný salón krásy. Robila zákazníkom manikúru a účesy.

Cestou do kuchyne ho zastavila jeho dvanásťročná sestra. „Tu si sadni a vydýchaj sa,“ povedala mu.

Eduardo poslušne klesol na stoličku. V tej chvíli zaznel z jeho pier príšerný výkrik. Celý sa začal triasť. Mama k nemu rýchlo pribehla. Eduardo začal rozprávať nízkym a divným hlasom. Hlas povedal mame, aby mu odovzdala svojho syna a sledovala, ako umrie. Mama začala plakať.

„Neboj sa,“ povedal cudzinec, ktorý čakal v obývačke. „Tvoj syn bol vyvolený, aby patril do našej skupiny. Ja som vodcom v náboženstve Candomblé.“

Eduardova mama už počula o Candomblé. Je to náboženstvo, ktoré priniesli do Brazílie otroci z Afriky na začiatku 19. storočia. Jeho stúpenci veria, že ľudia môžu byť posadnutí duchmi bohov. Duchovia však nie sú bohovia, ale padlí anjeli. Eduardo bol očividne posadnutý jedným zo zlých duchov, ktorí obklopovali cudzinca v ich dome.

Po nejakom čase ho zlý duch opustil a Eduardo sa vrátil do normálneho sveta. Na udalosť si nepamätal, ale jeho mama na to nedokázala zabudnúť. Nakoniec sa rozhodla zobrať ho do chrámu náboženstva Candomblé. Miestni vodcovia ho privítali ako kráľa.

„Taká česť,“ povedal jeden z nich. „Práve ty si bol vyvolený,“ povedal iný.

Eduardo mal ešte len 11 rokov, keď sa dostal do styku so špiritizmom a uctievaním diabla. Nasledujúcich sedem rokov trávil v chráme veľa času a učil sa byť vodcom. Zlí duchovia sa mu prihovárali a prostredníctvom neho hovorili aj iným ľuďom. Pripomínali mu, že najdôležitejšie je, aby nikdy nenechal prácu nedokončenú. Ak niečo začal, musel to aj dokončiť.

Keď Eduardo dospel, stal sa v chráme vodcom. Peniaze si zarábal tým, že preklínal nepriateľov svojich zákazníkov. Zlí duchovia mu zakázali preklínať adventistov siedmeho dňa a ostatných protestantských kresťanov. „Oni sú chránení,“ povedali mu duchovia. Upozornili ho, že ak by sa pokúsil prekliať ich, stratil by svoju moc. Duchovia mu zakázali vôbec komunikovať s adventistami a ďalšími protestantmi. 

Eduardo si našiel priateľku, ktorá sa volala Sidilene Silva de Oliveira. Spolu mali syna, ktorému dali meno Eduardo Junior. Všetko bolo v poriadku, kým Junior doma neoznámil, že sa chce pripojiť k Cirkvi adventistov siedmeho dňa.

_Vaše dary trinástej soboty pomôžu otvoriť osem nových zborov v Juhoamerickej divízii. Štyri z nich sa nachádzajú v Brazílii, kde žije aj rodina Eduarda dos Santos._
