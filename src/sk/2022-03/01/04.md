---
title:  Neočakávaná obchádzka – údolie
date:  28/06/2022
---

> <p></p>
> Hoc by som šiel temným údolím, nebudem sa báť zlého. Veď ty si so mnou, tvoj prút a tvoja palica sú mi útechou. 

**Osobné štúdium**

Bolo by pekné, keby sa cesty spravodlivosti vinuli len po trávou pokrytých brehoch osviežujúcich potokov. Takto však Dávid svoju cestu nevykresľuje. Jeho cesty vedú aj nebezpečnými, temnými údoliami, v ktorých hrozí smrť. Určite nejde o krásne turistické chodníky, ktoré si vyberieš na poobednú prechádzku. V určitých obdobiach roka hrozia v úžinách a roklinách nachádzajúcich sa v Izraeli bleskové záplavy, ktoré môžu prísť nečakane a sú nesmierne nebezpečné. Tieto miesta sú charakteristické tým, že sú úzke, so strmými stenami, ktoré bránia prieniku slnečného svetla. Preto je „tieň smrti“ obrazom pre „nepreniknuteľnú tmu“ alebo „hlbokú temnotu“.

`Kedy si prechádzal v živote „údolím tieňa smrti“? Aké to bolo? Mal si strach, aj keď si vedel, že je Pastier s tebou? Ktoré biblické verše boli pre teba v tom čase najvzácnejšie? Prečo?`

`Ako asi skončili ovce v temnom údolí? Boli odkázané samy na seba, alebo ich viedol a chránil sám pastier? Svoju odpoveď zdôvodnite.`

Elisabeth Elliot napísala: „Baránok, ktorý sa ocitol v údolí tieňa smrti, by mohol prísť k záveru, že ho viedli nesprávne. Potreboval však prejsť onou temnotou, aby sa naučil nebáť. Pastier je stále s ním.“ (Quest for Love. Grand Rapids, MI: Revell Books, 1996, s. 218)

**Aplikácia**

`Mal si niekedy pocit, že si bol „nesprávne“ vedený a vinou toho si skončil v tmavom údolí? Ako si vtedy reagoval na Boha? Prečo si myslíš, že Pastier by mohol byť ochotný riskovať, že ho nepochopíme správne, keď nám dovolí vstúpiť do temného údolia?`