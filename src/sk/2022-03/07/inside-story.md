---
title:  Misijný príbeh
date:   12/08/2022
---

#### Část 7: Otec se vzdává

_Andrew McChesney_

Čtyři dny po Juniorově křtu zlí duchové přikázali otci, aby zabil svou rodinu. Jinak, varovali, by ho Junior a matka zničili, protože se za něj modlí. Otec poprvé sebral odvahu a vzdoroval. "Jak?" zeptal se. "Nejsou naše modlitby mocnější?"

Duchové ustoupili a řekli otci, aby opustil svůj domov v brazilském Manausu. Řekli mu, aby se vydal lodí do jednoho z pěti měst, kde na něj čekají kněží Candomblé. Když si však otec chtěl koupit lodní lístek, do těchto měst nebyl žádný k dispozici. Jediné lístky byly do Coari. Otec si vzpomněl na svého strýce v Coari a tak se rozhodl odplout tam.

Strýc Cesario Ferreira byl nadšený, že otce vidí, a zorganizoval rodinné setkání. Otec tyto příbuzné moc dobře neznal, ale svěřil se jim, že doma vypukl duchovní konflikt. Dvaadevadesátiletá teta Tereza ho poplácala po rameni. "Synu, je čas, aby ses vzdal," řekla. "Celý život jsi sloužil zlým duchům. Teď je čas sloužit Bohu."

Otec vypadal šokovaně. "Ty jsi protestantská křesťanka?" zeptal se a vzpomněl si, že mu zlí duchové říkali, aby se od nich držel dál.

Teta Tereza se usmála a pokynula směrem k ostatním příbuzným, kteří se také usmívali. "Synu, my všichni jsme protestantští křesťané!" řekla.

Druhý den otec ustaraně zavolal chrámovému knězi, aby mu poradil. Rozhovor zaslechl strýc Cesario, který připravoval snídani. Když otec zavěsil, zeptal se: "Synu, víš, že Ježíš vyháněl zlé duchy?"

"Jak to dělal?", zeptal se otec.

Následující tři dny strýc Cesario četl biblické příběhy o tom, jak Ježíš vyháněl zlé duchy. Čtvrtý den vyprávěl o muži posedlém legií zlých duchů v Markovi 5,1-19. Otce překvapilo, že duchové Ježíšovi řekli: "'Mé jméno je Legie, neboť je nás mnoho' (verš 9)." "To je pravda!" řekl. "Když jsem šel do kostela na křest Juniora, šel jsem s legií zlých duchů."

Pátý den strýc Cesario nevyprávěl žádné příběhy. Otec se bál zeptat proč, a vydal se na dlouhou procházku. Toho večera se rozčílil, když mu zavolal chrámový kněz, aby ho požádal o pomoc při zajišťování zvířat k obětování.

"Ať se obětí stanou duchové!" vyhrkl. "Přikázali mi, abych zabil vlastního syna. Vyřešte si své problémy beze mě!"

Otec, stále ještě rozrušený, usedl ke stolu k večeři. "Synu," řekl strýc Cesario, "víš, že ďábel zabil Jobova vlastního syna a další děti?" Otec o Jobovi nikdy neslyšel, a když slyšel tento příběh z Bible, rozplakal se. Na konci otec řekl: "Rozhodl jsem se. Opustím Candomblé a seznámím se s Bohem adventistů. Prosím, modlete se. Ďábel se mě bude snažit zabít."

Druhý den se otec vrátil domů a oznámil své rozhodnutí matce. "Jsem ochoten následovat vašeho Boha," řekl.

_Vaše dary třinácté soboty pomůžou otevřít osm sborů v jihoamerické divizi, včetně čtyř v Brazílii, kde otec (Eduardo Ferreira dos Santos) a jeho rodina žijí._
